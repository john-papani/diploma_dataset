      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΣΥΝΕΔΡΙΑΣΗ ΣΤ΄
      Τρίτη, 14 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών: Σ. Καλαφάτη, Α. Φούρα, Μ. Λιάπη, Μ. Γιαννάκου, σελ.
      2. Ανακοινώνεται η παραίτηση της Μαρίας Δαμανάκη, από Βουλευτής Β΄ Αθηνών και ορκωμοσία του Ιωάννη Δραγασάκη, σε αντικατάσταση της, σελ. 
      3. Αποφάσεις Προέδρου Βουλής:
      Ανακοινώνεται: α) η σύσταση και συγκρότηση των Διαρκών Επιτροπών της Ολομέλειας της Βουλής, σελ. 
      β) η σύσταση και συγκρότηση των Επιτροπών Εσωτερικών Θεμάτων της Βουλής, σελ.
      4. Συζήτηση επί του Κανονισμού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) προς τον Υπουργό Πολιτισμού, i) σχετικά με την μετασκευή των πρώην καπναποθηκών Παπαπέτρου στο Αγρίνιο σε πολυδύναμο πολιτιστικό κέντρο κλπ., σελ.
      ii) σχετικά με τις κινητοποιήσεις των συμβασιούχων υπαλλήλων του Υπουργείου, τη μετατροπή των συμβάσεών τους σε αορίστου χρόνου κλπ., σελ.
      β) προς την Υπουργό Περιβάλλοντος, Χωροταξίας και Δημοσίων Έργων, σχετικά με τη μόλυνση του Ασωπού ποταμού, τη λήψη μέτρων προστασίας κλπ., σελ.
      γ) Προς τον Υπουργό Οικονομίας και Οικονομικών, σχετικά με την επίλυση συνταξιοδοτικών και μισθολογικών προβλημάτων στελεχών των Ενόπλων Δυνάμεων και των Σωμάτων Ασφαλείας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Υγείας και Πρόνοιας, Γεωργίας και Εμπορικής Ναυτιλίας, κατέθεσαν σχέδιο νόμου: «Προστασία και διαχείριση των υδάτων-Εναρμόνιση με την Οδηγία 2000/60/Εκ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», σελ.
      2. Συζήτηση επί των άρθρων, των τροπολογιών, και του συνόλου του σχεδίου νόμου του Υπουργείου Οικονομίας και Οικονομικών: «Κανόνες, τιμολογήσεις, ρυθμίσεις Φ.Π.Α. ηλεκτρονικών υπηρεσιών και άλλες διατάξεις», σελ.
      ΟΜΙΛΗΤΕΣ
      Α. Επί του Κανονισμού της Βουλής:
      ΑΛΟΓΟΣΚΟΥΦΗΣ Γ., σελ.
      ΚΑΤΣΑΡΟΣ Ν., σελ.
      ΚΡΗΤΙΚΟΣ Π., σελ.
      ΜΑΝΤΕΛΗΣ Α., σελ.
      ΠΑΥΛΟΠΟΥΛΟΣ Π., σελ.
      ΣΓΟΥΡΙΔΗΣ Π., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      ΧΑΤΖΗΓΑΚΗΣ Σ., σελ.
      Β. Επί των επικαίρων ερωτήσεων:
      ΒΕΝΙΖΕΛΟΣ Ε., σελ.
      ΒΛΑΧΟΣ Γ., σελ.
      ΖΗΣΗ Ρ., σελ.
      ΚΑΝΕΛΛΗ Λ., σελ.
      ΚΟΥΡΟΥΜΠΛΗΣ Π., σελ.
      ΣΠΗΛΙΩΤΟΠΟΥΛΟΣ Σ., σελ
      ΦΑΡΜΑΚΗΣ Ν., σελ.
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΝΔΡΕΟΥΛΑΚΟΣ Α., σελ.
      ΑΝΩΜΕΡΙΤΗΣ Γ., σελ.
      ΒΑΡΒΙΤΣΙΩΤΗΣ Ι., σελ.
      ΓΕΡΑΝΙΔΗΣ Β., σελ.
      ΚΑΡΑΣΜΑΝΗΣ Γ., σελ.
      ΚΑΡΑΤΖΑΦΕΡΗΣ Γ., σελ.
      ΚΑΤΣΑΡΟΣ Ν, σελ.
      ΚΩΣΤΟΠΟΥΛΟΣ Δ., σελ.
      ΜΑΚΡΥΠΙΔΗΣ Α., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΑΪΔΗΣ Ι., σελ.
      ΠΑΥΛΙΔΗΣ Α, σελ.
      ΠΑΥΛΟΠΟΥΛΟΣ Π., σελ.
      ΡΕΓΚΟΥΖΑΣ Α., σελ.
      ΣΙΟΥΦΑΣ Δ., σελ.
      ΣΚΡΕΚΑΣ Θ., σελ.
      ΣΠΥΡΙΟΥΝΗΣ Κ., σελ.
      ΣΤΕΡΓΙΟΥ Ι., σελ.
      ΤΖΕΚΗΣ Α., σελ.
      ΤΣΙΠΛΑΚΗΣ Κ., σελ.
      ΤΣΙΤΟΥΡΙΔΗΣ Σ., σελ.
      ΦΩΤΙΑΔΗΣ Α., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΣΤ΄
Τρίτη 14 Οκτωβρίου 2003

	Αθήνα, σήμερα στις 14 Οκτωβρίου 2003, ημέρα Τρίτη και ώρα 18.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	 ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Έχω την τιμή να ανακοινώσω στο Σώμα ότι η κ. Μαρία Δαμανάκη με την από 10 Οκτωβρίου 2003 γραπτή δήλωσή της προς τον Πρόεδρο της Βουλής, υπέβαλε την παραίτησή της από το αξίωμα του Βουλευτή. Η σχετική επιστολή θα καταχωρισθεί στα Πρακτικά της σημερινής συνεδρίασης.
      (Στο σημείο αυτό ο Α΄ Αντιπρόεδρος της Βουλής κ. Κωνσταντίνος  Γείτονας καταθέτει για τα Πρακτικά το προαναφερθέν έγγραφο, το οποίο έχει ως εξής:
      «Προς
      Τον Πρόεδρο της Βουλής
      Των Ελλήνων
      κ. Απόστολο Κακλαμάνη
      						Αθήνα, 10 Οκτωβρίου 2003
      Αξιότιμε κύριε πρόεδρε,
      Με την παρούσα, σας υποβάλω την παραίτησή μου από το αξίωμα του Βουλευτή της Β΄ Περιφέρειας Αθηνών.
      
      						Με εκτίμηση
      
      						Μαρία Δαμανάκη»)
      Κυρίες και κύριοι συνάδελφοι, θα προβούμε  στην ορκωμοσία του συναδέλφου Ιωάννη Δραγασάκη σε αντικατάσταση της κ. Μαρίας Δαμανάκη.
      Καλείται ο Βουλευτής κ. Ιωάννης Δραγασάκης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 
      (Στο σημείο αυτό προσέρχεται ο Βουλευτής κ. Ιωάννης Δραγασάκης και δίνει τον παρακάτω όρκο:
      «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου.»)
      (Χειροκροτήματα από όλες τις πτέρυγες)
      ΠΡΟΕΔΡΕΥΩΝ (Κωνσταντίνος Γείτονας): Άξιος, άξιος!
      ΟΛΟΙ ΟΙ ΒΟΥΛΕΥΤΕΣ: Άξιος, άξιος!
      ΠΡΟΕΔΡΕΥΩΝ (Κωνσταντίνος Γείτονας): Συγχαρητήρια και σας εύχομαι καλή θητεία!
      Κυρίες και κύριοι συνάδελφοι, παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Βλάχο, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας στο οποίο ζητείται η μεταστέγαση του πολυϊατρείου  του Ι.Κ.Α. Λασιθίου.
      2) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο κ. Αναστάσιος Καραγιάννης, πτυχιούχος του τμήματος μουσικών σπουδών του Πανεπιστημίου Αθηνών, ζητεί τη διόρθωση της σειράς διορισμού στον Ενιαίο Πίνακα Αναπληρωτών ανά περιοχή.
      3) Η Βουλευτής Μαγνησίας κα ΖΕΤΤΑ ΜΑΚΡΗ  κατέθεσε αναφορά με την οποία ο Σύλλογος Πολυτέκνων Υπαλλήλων Θεσσαλίας του Υπουργείου Δημόσιας Τάξης, διαμαρτύρεται για την ανάκληση της απόφασης που χορηγούσε ειδική αποζημίωση στους πολιτικούς υπαλλήλους του Υπουργείου Δημοσίας Τάξης.
      4) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ  κατέθεσε αναφορά με την οποία ο Δήμος Ελευσίνας Αττικής ζητεί την άμεση ανακατασκευή του Δημοτικού Σταδίου Ελευσίνας.
      5) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Αθλητικός Όμιλος «Καλαμάτα 1980» ζητεί οικονομική ενίσχυση.
      6) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ  κατέθεσε αναφορά με την οποία η Επιτροπή Αγώνα Κατοίκων του Δήμου Ευρυμένων  Ιδιοκτητών στις περιοχές  Στρίντζιου – Σκλήθρων Λάρισας ζητεί την εφαρμογή του ν. 2386/96 από την Κτηματική Υπηρεσία Λάρισας, σχετικά με παραχώρηση κτημάτων.
      7) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ  κατέθεσε αναφορά με την οποία ο Δήμος Παλλήνης Αττικής ζητεί την ικανοποίηση των λειτουργικών και επισκευαστικών αναγκών των Σχολείων του  Δήμου.
      8) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία το Εργατοϋπαλληλικό Κέντρο Ναούσης διαμαρτύρεται για τις απολύσεις εργαζομένων από το εργοστάσιο ΤΡΙΚΟΛΑΝ.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά με την οποία ο Δήμος Νάξου Κυκλάδων ζητεί τη λειτουργία Σχολείου Δεύτερης Ευκαιρίας  στο Δήμο Νάξου.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά με την οποία ο Σύλλογος Γονέων και Κηδεμόνων 2/ θέσιου Δημοτικού Σχολείου Αρκεσίνης Κυκλάδων ζητεί την ενίσχυση των σχολείων της Αμοργού με προσωπικό.
      11) Ο Βουλευτής Κυκλάδων  κ. ΙΩΑΝΝΗΣ ΧΩΜΑΤΑΣ  κατέθεσε αναφορά με την οποία ο Δήμος Αμοργού Κυκλάδων ζητεί τη βελτίωση της ακτοπλοϊκής επικοινωνίας της Αμοργού με τον Πειραιά και τη Σύρο. 
      12) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΙΩΡΓΟΣ ΧΟΥΡΜΟΥΖΙΑΔΗΣ  κατέθεσαν αναφορά με την οποία οι συμβασιούχοι της 3ης ΕΒΑ και Κ΄ ΕΠΚΑ Χίου ζητούν να ρυθμιστεί νομοθετικά το ζήτημα της εργασιακής αποκατάστασής τους.
      13) Οι Βουλευτές  κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ  κατέθεσαν αναφορά με την οποία ο Δήμαρχος Σαρανταπόρου Λάρισας ζητεί να ενταχθούν στις σεισμόπληκτες περιοχές   και τα Δημοτικά Διαμερίσματα του Δήμου του.
      14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία ο Νομάρχης Μαγνησίας ζητεί τη χορήγηση μίας άδειας ΕΔΧ αυτοκινήτου σε δύο δικαιούχος στο Δήμο Ν. Ιωνίας.
      15) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Νομάρχης Μαγνησίας ζητεί την εκχώρηση αρμοδιοτήτων στις Νομαρχιακές Αυτοδιοικήσεις για τις καινούργιες ειδικότητες στον Οργανισμό Εσωτερικής Υπηρεσίας.
      16) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Ελλήνων Χημικών διαμαρτύρεται για τη μη αξιοποίησή της στα θέματα Χημείας και Βιομηχανίας.
      17) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την επίλυση προβλημάτων που αντιμετωπίζει η  Αστυνομική Διεύθυνση Ηρακλείου.
      18) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύνδεσμος Οδηγών Υπαλλήλων Ταξί και Αγοραίων Νομού Μαγνησίας «ΑΡΓΩ» ζητεί τη χορήγηση αδειών ταξί για τους Δήμους Βόλου και Ν. Ιωνίας.
      19) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πρόεδρος του Δημοτικού Συμβουλίου του Δήμου Περιστερίου διαμαρτύρεται για την έλλειψη υλικοτεχνικής υποδομής, προσωπικού από τα Σχολεία της περιοχής του.
      20) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ  κατέθεσε αναφορά με την οποία η Δημοτική Επιχείρηση Πολιτιστικής Ανάπτυξης και Πρόνοιας  Δήμου Λέρου ζητεί την ανάδειξη της νήσου Λέρου, ως Ανοικτού Μουσείου Στρατιωτικής Αρχαιολογίας.
      21) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ  κατέθεσε αναφορά με την οποία το Ειρηνοδικείο Ρόδου ζητεί την αύξηση και στελέχωση των οργανικών θέσεων Ειρηνοδικών και Υπαλλήλων στα Ειρηνοδικεία της Ρόδου.
      22) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ  κατέθεσε αναφορά με την οποία η Στέγη Γραμμάτων και Τεχνών Δωδεκανήσου ζητεί την υιοθέτηση προτάσεων  για τον εκσυγχρονισμό και την αναβάθμιση της Ανωτέρας Σχολής Τουριστικής Εκπαίδευσης Ρόδου.
      23) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ  κατέθεσε αναφορά με την οποία η Στέγη Γραμμάτων και Τεχνών Δωδεκανήσου ζητεί την ίδρυση και άλλων Τμημάτων στο χώρο της τριτοβάθμιας εκπαίδευσης στη Ρόδο.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας  που αφορά στο πρόβλημα των κενών θέσεων Ειρηνοδικών στην Ιεράπετρα και Σητεία.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία η Ένωση Αγροτικών Συνεταιρισμών Ιεράπετρας ζητεί να επιτραπεί η χρήση τρέιλερ στα Φ.Ι.Χ. Αγροτικά αυτοκίνητα.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας που αφορά στο εργασιακό καθεστώς των διδασκόντων στη Σχολή Τουριστικής Εκπαίδευσης  Αγίου Νικολάου.
      27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ  κατέθεσε αναφορά με την οποία η Χαλυβουργία Θεσσαλίας ζητεί τη σιδηροδρομική σύνδεση των εργοστασίων της με το λιμένα Βόλου.
      28) Ο Β’  Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ  κατέθεσε αναφορά με την οποία οι Σύνδεσμοι Βιομηχανικών  - Βιοτεχνιών Θράκης ζητούν την άμεση καταβολή της επιδότησης του κόστους εργασίας μέσω του ΟΑΕΔ στις επιχειρήσεις της Θράκης.
      29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ  κατέθεσε αναφορά με την οποία ο Αγροτικός Συνεταιρισμός Εσπεριδοκαλλιεργητών Χίου ζητεί να του χορηγηθούν ποντικοφάρμακα για την καταπολέμηση των ποντικιών που πλήττουν τις καλλιέργειες της περιοχής του.
      30) Η Πανελλήνια Ομοσπονδία Αστυνομικών Υπαλλήλων, η Πανελλήνια Ομοσπονδία Αξιωματικών Ελληνικής Αστυνομίας, η Πανελλήνια Ομοσπονδία Ενώσεων Προσωπικού Λιμενικού Σώματος, η Πανελλήνια Ομοσπονδία Ενώσεων Υπαλλήλων Πυροσβεστικού Σώματος και η Ένωση Αξιωματικών Πυροσβεστικού Σώματος με ψήφισμα που επέδωσαν στον Πρόεδρο της Βουλής κ. Απόστολο Κακλαμάνη ζητούν την αναγνώριση και θεσμοθέτηση της εργασίας τους ως επικίνδυνης και ανθυγιεινής.
      31) Ο Βουλευτής Αιτωλοακαρνανίας κ. ΙΩΑΝΝΗΣ ΒΑΪΝΑΣ  κατέθεσε δημοσίευμα εφημερίδας στο οποίο ζητείται η κατασκευή Δυτικού οδικού άξονα από Κακκαβιά έως Καλαμάτα.
      32) Ο Βουλευτής  Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ  κατέθεσε αναφορά με την οποία η Ένωση Υπαλλήλων Πυροσβεστικού Σώματος της περιφέρειας Στερεάς Ελλάδας ζητεί να καλυφθούν προβλήματα διαβίωσης και θεμάτων ασφαλείας των μελών της.
      33) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ  κατέθεσε αναφορά  με την οποία ο Σύλλογος Γονέων και Κηδεμόνων Λυκείου Πόρου ζητεί την τοποθέτηση καθηγητή Οικονομικών στο Λύκειο Πόρου.
      34) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ  κατέθεσε αναφορά με την οποία ο κ. Σοφοκλής Παπακωνσταντίνου, νεφροπαθής ζητεί την κάλυψη των εξόδων εξετάσεών του, από το ΤΕΒΕ.
      35) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ  κατέθεσε αναφορά με την οποία ο Σύλλογος Γονέων  και Κηδεμόνων εξαθέσιου  Δημοτικού Σχολείου Πανόρμου Καλύμνου ζητεί την άμεση τοποθέτηση δασκάλων και νηπιαγωγών στο Σχολείο.
      36) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ  κατέθεσε αναφορά με την αναφορά με την οποία η Ομοσπονδία Δωδεκανησιακών Σωματείων ζητεί την ίδρυση στη Ρόδο  Σχολής Τουριστικών Επιστημών του Πανεπιστημίου Αιγαίου.
      37) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ  κατέθεσε αναφορά με την οποία ο Νομάρχης Μαγνησίας ζητεί τη συνέχιση της λειτουργίας της παιδόπολης Αγριάς Μαγνησίας.
      38) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ  κατέθεσε αναφορά με την οποία ο Δήμος Σελλάνων ζητεί να ενταχθούν όλα τα Δημοτικά του Διαμερίσματα στη 2η  ζώνη στρεμματικής απόδοσης βάμβακος.
      39) Ο Βουλευτής Λάρισας κ.  ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία ο Νομάρχης Λάρισας ζητεί την άμεση ανέγερση νέου αστυνομικού μεγάρου στη Λάρισα.
      40) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ  κατέθεσε αναφορά με την οποία ο Δήμος Βουκολίων  Χανίων ζητεί την αποζημίωση των καστανοπαραγωγών  της περιοχής του  που οι καλλιέργειές τους επλήγησαν από ξηρασία.
      41) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ  κατέθεσε αναφορά με την οποία ο κ. Ελευθέριος Ψαρρός, υποβάλλει τις παρατηρήσεις του για το έργο κατασκευής της εθνικής οδού Ταράψης – Μονεμβασιάς – παράκαμψη Κροκεών.
      42) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ  κατέθεσε αναφορά με την οποία ο Δήμος Καλλιέων  Φωκίδας ζητεί την κατάργηση ή τον περιορισμό της ελεγχόμενης κυνηγετικής  περιοχής Παρνασσίδας. 
      43) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία τα Κερκυραϊκό Σωματείο Εργαζομένων με σύμβαση ορισμένου χρόνου στην Ολυμπιακή Αεροπορία ζητεί την επίλυση εργασιακών προβλημάτων των μελών του.
      44) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία ο Σύνδεσμος Ύδρευσης Δήμων Κορισσίων – Λευκιμμαίων Κέρκυρας  ζητεί έκτακτη οικονομική ενίσχυση για να γίνει μετατόπιση του κεντρικού αγωγού Ύδρευσης.
      45) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία ο Σύλλογος Νεφροπαθών Κέρκυρας ζητεί οικονομική ενίσχυση για τη συνέχιση της κοινωνικής του δράσης.
      46) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία η Νομαρχιακή Αυτοδιοίκηση Κέρκυρας ζητεί τη θέσπιση ειδικών οικονομικών και φορολογικών ρυθμίσεων για τις νησιώτικες περιοχές.  
      47) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία ο Σύλλογος Γονέων και Κηδεμόνων και Φίλων Ατόμων με Αναπηρία ζητεί την παραχώρηση κτιρίου  για  τη λειτουργία Κέντρου Κοινωνικής Υποστήριξης και Κατάρτισης Ατόμων με Αναπηρία στην Κέρκυρα.
      48) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ  κατέθεσε αναφορά με την οποία ο Σύλλογος Εργαζομένων στις Αμερικάνικες Βάσεις διαμαρτύρεται για τη μη καταβολή των ασφαλιστικών εισφορών από τους Αμερικανούς στα ασφαλιστικά ταμεία.
      49) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ  κατέθεσε αναφορά με την οποία ο Δήμαρχος Περάματος ζητεί την ίδρυση και στελέχωση Κ.Ε.Π. στο Πέραμα.
      50) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού των Παμμεγίστων Ταξιαρχών Κορυδαλλού ζητεί την αποπεράτωση του έργου της αποκατάστασης του ιστορικού Ναϊδρίου, το οποίο απειλείται με ολοσχερή καταστροφή.  
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1739/13-8-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 37159/25-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης σας πληροφορούμε ότι με την αριθμ.35325/7 -8-2003 Απόφαση του Υπουργού Εσωτερικών, Δημόσιας Διοίκησης και Αποκέντρωσης χρηματοδοτήθηκαν οι Δήμοι Αριδαίας και Γιαννιτσών με τα ποσά των 60.000 € και 30.000 € αντίστοιχα, προκειμένου να αντιμετωπιστούν οι ζημιές που προκλήθηκαν από τις θεομηνίες.
     Ο Υφυπουργός
     Λ. ΠΑΠΑΔΗΜΑΣ»
      2. Στην με αριθμό 1731/13-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. Γ.Π.80208/28-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμό 1731/13-8-2003 ερώτηση που κατατέθηκε στη Βουλή από το Βουλευτή κ. Σ. Σπηλιωτόπουλο με θέμα «αμοιβές ιατρών συμβεβλημένων με το Δημόσιο», σας πληροφορούμε ότι:
     Η δυνατότητα αναπροσαρμογής των αμοιβών των Ιατρών που είναι συμβεβλημένοι με το ΔΗΜΟΣΙΟ, εξετάζεται από τον Οργανισμό Περίθαλψης Ασφαλισμένων του Δημοσίου (Ο.Π.Α.Δ.), στα πλαίσια της εκπόνησης νέου κανονισμού παροχών προς τους ασφαλισμένους του και πάντα σύμφωνα με τις δημοσιονομικές δυνατότητες της οικονομίας.
     Ο Υφυπουργός
     ΕΚΤ. ΝΑΣΙΩΚΑΣ»
      3. Στην με αριθμό 1717/11-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ΄ αριθμ. 111752/28-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης σας γνωρίζουμε ότι το θέμα της κατάργησης των φωσφορικών αλάτων στα απορρυπαντικά είναι αρμοδιότητα του Γενικού Χημείου του Κράτους, που εποπτεύεται από το Υπουργείο Οικονομίας προς το οποίο κοινοποιείται το παρόν με αντίγραφο της ερώτησης προκειμένου να σας ενημερώσει σχετικά.
     Εντούτοις το πρόβλημα των φωσφορικών αντιμετωπίζεται στη χώρα μας, σύμφωνα με την κείμενη νομοθεσία (91/271/ΕΟΚ) με την ύπαρξη ειδικού σταδίου βιολογικής απομάκρυνσης φωσφόρου ή χημικής κατακρήμνισης στις Εγκαταστάσεις Επεξεργασίας Λυμάτων των οποίων οι εκροές διατίθενται σε ευαίσθητους αποδέκτες (ευτροφικούς αποδέκτες).
     Η Υφυπουργός
     Ρ. ΖΗΣΗ»
      4. Στην με αριθμό 1715/11-8-03 ερώτηση του Βουλευτή κ. Ιορδάνη Τζαμτζή δόθηκε με το υπ΄ αριθμ. 294/27-8-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
     Σύμφωνα με τον Καν. 1593/2000 από της 1.1.03 η χώρα μας υποχρεούται να διασταυρώσει τα προγράμματα Αγροτικής Ανάπτυξης με το πρόγραμμα του ΟΣΔΕ καθώς και με άλλα συμβατά προγράμματα. Κατόπιν αυτού με την υπ' αριθ. 90159/372/27.1.03 ΚΥΑ έχει προβλεφθεί η συμπλήρωση του εντύπου ΟΣΔΕ και για τους επενδυτές που συμμετέχουν στο Πρόγραμμα Δάσωσης Γεωργικών Γαιών.
     Το θέμα αυτό έχει γνωστοποιηθεί με τις σχετικές οδηγίες και την εγκύκλιο του Προγράμματος Δάσωσης Γεωργικών Γαιών. Επίσης, έχουν δοθεί και σχετικές οδηγίες προς τις Ν.Α. και τις αρμόδιες Ε.Α.Σ. που πραγματοποιούσαν τη συμπλήρωση των αιτήσεων του ΟΣΔΕ.
     Στις περιοχές, που ενδέχεται να μην έχουν πραγματοποιηθεί συμπληρώσεις των χαρτογραφικών υποβάθρων, θα δοθεί ένα χρονικό διάστημα κατά την χρονική περίοδο διόρθωσης λαθών, που θα προκύψουν από το μηχανογραφικό διοικητικό έλεγχο του ΟΣΔΕ.
     Οι προθεσμίες υποβολής των αιτήσεων ΟΣΔΕ δεν δεσμεύουν τα Προγράμματα Αγροτικής Ανάπτυξης, γι' αυτό και οι σχετικές συμπληρώσεις των χαρτογραφικών υποβάθρων θα πραγματοποιηθούν κανονικά, ώστε να μην υπάρχει πρόβλημα την υποβολή των φακέλων και την πληρωμή των παραγωγών.
     Ο Υφυπουργός
     Φ. ΧΑΤΖΗΜΙΧΑΛΗΣ»
      5. Στην με αριθμό 1713/8-8-03 ερώτηση του Βουλευτή κ. Πέτρου Μαντούβαλου δόθηκε με το υπ΄ αριθμ. Φ.90021/19877/854/29-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην 1713/8-8-03 ερώτηση που κατατέθηκε στη Βουλή από το Βουλευτή κ. Πέτρο Μαντούβαλο σχετικά με το παράρτημα του ΙΚΑ στην περιοχή του Σχιστού, σας γνωρίζουμε τα εξής:
     Τα Τοπικά Ιατρεία Νεάπολης και Σχιστού Κορυδαλλού, αποτελούν αποκεντρωμένες υπηρεσίες της ΤΜΥ ΙΚΑ Νίκαιας και υπάγονται σ' αυτήν. 
     Λόγω της ακαταλληλότητας των κτιρίων που στεγάζονται σήμερα τα παραπάνω Τοπικά ιατρεία δόθηκε εντολή αναζήτησης χώρου για τη μεταστέγαση και ανάπτυξή τους.
     Παρά τις επανειλημμένες προσπάθειες δεν κατέστη δυνατή η εξεύρεση δύο ξεχωριστών νέων κτιρίων.
     Επειδή οι προσπάθειες δεν απέδωσαν και λόγω των σοβαρών ελλείψεων στελέχωσής τους, αποφασίστηκε η συγχώνευσή τους ενώ παράλληλα δόθηκε εντολή αναζήτησης κτιρίου στα σύνορα των δύο περιοχών. Οι διαγωνισμοί όμως που διενεργήθηκαν δεν απέδωσαν.
     Έτσι προκειμένου να επιλυθούν τόσο τα στεγαστικά προβλήματα των Τοπικών Ιατρείων όσο και τα προβλήματα στελέχωσης, μετά από αλλεπάλληλες και πάλι προσπάθειες τελικά μισθώθηκε το κτίριο επί της οδού Δορυλαίου, το οποίο κρίθηκε το πιο κατάλληλο από τα προσφερόμενα.
     Το κτίριο αυτό είναι νεόδμητο και έχει συγκοινωνιακή πρόσβαση ώστε να εξυπηρετούνται και οι ασφαλισμένοι του Σχιστού Κορυδαλλού - η στάση του λεωφορείου απέχει μόλις 30 μέτρα από το κτίριο.
     Άλλωστε με τη συγχώνευση και τη μεταστέγαση στο νέο κτίριο θα αναπτυχθούν τα ιατρεία και οι ασφαλισμένοι της περιοχής Σχιστού Κορυδαλλού θα εξυπηρετούνται με επιπλέον ειδικότητες.
     Επίσης στα πλαίσια των στόχων του Ιδρύματος για τον εκσυγχρονισμό των υπηρεσιών υγείας, η Διοίκηση εφαρμόζει προγράμματα που στοχεύουν στην ουσιαστική βελτίωση οργάνωσης και λειτουργίας των Μονάδων Υγείας του.
     Έτσι για την καλύτερη και αποτελεσματικότερη εξυπηρέτηση των ασφαλισμένων της περιοχής, το νέο Σ.Δ.Ζ.Υ.Υ. (τηλεφωνικό ραντεβού, 184) το οποίο ήδη έχει εφαρμοσθεί στο Τοπικό Ιατρείο Σχιστού Κορυδαλλού, θα εξακολουθήσει να εφαρμόζεται και μετά τη συγχώνευση των δύο Τοπικών Ιατρείων και τη μεταστέγασή τους στο νέο κτίριο.
     Το νέο αυτό σύστημα έχει εφαρμοσθεί σε 127 μέχρι σήμερα Μονάδες Υγείας του ΙΚΑ και έχει ως αποτέλεσμα να καταργηθεί το φαινόμενο της αναμονής των ασφαλισμένων έξω από τα ιατρεία προκειμένου να πάρουν σειρά και να εξεταστούν από το γιατρό, δεδομένου ότι με ένα απλό τηλεφώνημα στο 184 μπορούν με ευκολία πλέον να προγραμματίζουν ραντεβού με γιατρό της επιλογής τους ή με διαθέσιμο γιατρό της ίδιας ειδικότητας.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      6. Στην με αριθμό 1673/6-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 161/29-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Δυτικής Ελλάδας ότι η ΔΕΣΕ/ΠΔΕ στα πλαίσια της αρμοδιότητάς της θα προβεί στην εκτέλεση μετρήσεων της κυκλοφορίας των οχημάτων στην εν λόγω θέση της Ν.Ε.Ο. Πατρών-Πύργου (στο ύφος των Καμινίων), τις οποίες στη συνέχεια θα διαβιβάσει στην αρμόδια Υπηρεσία ΔΜΕΟ του ΥΠΕΧΩΔΕ για την έγκριση της σχετικής μελέτης εγκατάστασης φωτεινής σηματοδότησης.
     Εφόσον τηρούνται οι προϋποθέσεις για εγκατάσταση φωτεινής σηματοδότησης και εφόσον εγκριθεί αρμοδίως, η ΔΕΣΕ/ΠΔΕ θα ζητήσει την έγκριση των απαραίτητων πιστώσεων για την υλοποίηση του έργου.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      7. Στην με αριθμό 1672/6-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 36460/27-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε ότι: 
     Σύμφωνα με το Π.Δ.51/1987 έχoυν καθοριστεί οι Περιφέρειες της χώρας, για το σχεδιασμό, προγραμματισμό και συντονισμό της περιφερειακής ανάπτυξης και έχουν οριστεί οι έδρες αυτών.
     Το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα μείωσης των Περιφερειών.
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ»
      8. Στις με αριθμό 1663/6-8-03 και 1666/6-8-03 ερωτήσεις των Βουλευτών κυρίων Παναγιώτη Λαφαζάνη και Αθανάσιου Γιαννόπουλου δόθηκε με το υπ΄ αριθμ. Γ.Π. 80201/29-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στις με αριθμό 1663/6-8-03 ερώτηση και 1666/171/6-8-03 ερώτηση και ΑΚΕ που κατατέθηκαν στη Βουλή από τους Βουλευτές κυρίους Π. Λαφαζάνη και Α. Γιαννόπουλο, σχετικά με την καταπολέμηση της εμπορίας ανθρωπίνων οργάνων σας γνωρίζουμε ότι ο Ε.Ο.Μ. εξετάζει τα δημοσιεύματα ως προς την βασιμότητά τους και όταν ολοκληρωθεί η εξέταση θα σας ενημερώσουμε σχετικά.
     Ο Υφυπουργός
     Ε. ΝΑΣΙΩΚΑΣ»
      9. Στην με αριθμό 1653/5-8-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 112227/0092/26-8-03 έγγραφο από τον Υφυπουργό Οικονομικών η ακόλουθη απάντηση:
     «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. lορδάνης Τζαμτζής, σας γνωρίζουμε τα εξής:
     1) Το θέμα της αναπροσαρμογής των χορηγιών όλων των προέδρων κοινοτήτων και δημάρχων, συμπεριλαμβανομένων και των χορηγιών των προέδρων κοινοτήτων που συνενώθηκαν σε δήμους ή με δήμους, αντιμετωπίστηκε από το Υπουργείο Οικονομίας και Οικονομικών σε γενική βάση και κατ' ενιαίο τρόπο για όλους τους πρώην προέδρους, με τις διατάξεις του άρθρου 10 του ν.2703/1999.
     Σύμφωνα με τις ανωτέρω διατάξεις οι χορηγίες αυξάνονται πλέον κατ' έτος, αρχής γενομένης από 1-1-1998, με την ποσοστιαία αύξηση που προκύπτει στο πλαίσιο της ακολουθούμενης, κάθε φορά για τους δημοσίους πολιτικούς υπαλλήλους, μισθολογικής πολιτικής. Έτσι όλοι οι συνταξιούχοι του Δημοσίου αντιμετωπίζονται, όσον αφορά την αύξηση των συντάξεών τους, κατ' ενιαίο τρόπο.
     2) Επαναφορά του προηγουμένου των διατάξεων του άρθρου 10 του ν. 2703/1999 καθεστώτος αναπροσαρμογής των χορηγιών των προέδρων κοινοτήτων και δημάρχων δεν αντιμετωπίζεται από το Υπουργείο Οικονομίας και Οικονομικών.
     Ο Υφυπουργός
     ΝΙΚΟΣ ΦΑΡΜΑΚΗΣ»
      10. Στην με αριθμό 1651/5-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 7017/4/3644/27-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Καρασμάνης, σε ό,τι μας αφορά, σας γνωρίζουμε ότι στον τηρούμενο στο αρχείο της αρμόδιας Υπηρεσίας μας ατομικό φάκελο του αναφερόμενου δεν υφίσταται έγγραφο ή άλλο στοιχείο, από το οποίο να προκύπτει εισαγωγή ή νοσηλεία του σε νοσηλευτικό ίδρυμα και εν προκειμένω στο 424 Στρατιωτικό Νοσοκομείο.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      11. Στην με αριθμό 1657/5-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 487/28-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 1657/05-08-2003 εγγράφου σας, με το οποίο μας διαβιβάστηκε ερώτηση του Βουλευτή κ. Σπ. Σπηλιωτόπουλου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Τα επιβατηγά τουριστικά με ελληνική σημαία πλοία, μη δρομολογημένα, που εκτελούν περιηγητικούς πλόες (ημερόπλοια), χωρητικότητας άνω των 100 και μέχρι 299,9 κοχ καταβάλλουν, σύμφωνα με την αρ. 5412.1/10/01/12-7-01 υπουργική απόφαση, εισφορές όπως αυτές των πορθμείων εσωτερικού, ενώ τα επιβατηγά τουριστικά με ελληνική σημαία πλοία χωρητικότητας άνω των 300 κοχ καταβάλλουν εισφορές, σύμφωνα με την αρ. 30372/81/22-4-81 υπουργική απόφαση .
     2. Εφόσον το πλοίο εκτελεί δρομολόγια στη γραμμή Ρόδου-Σύμης, καταβάλλονται εισφορές όπως αυτές των πορθμείων εσωτερικού.
     3. Πέραν όμως των ανωτέρω, από το ΥΕΝ έχουν δοθεί σχετικές εντολές για τη διερεύνηση του αναφερόμενου στην ερώτηση θέματος.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      12. Στην με αριθμό 1650/5-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 284/28-8-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, Κ. Γ. Καρασμάνης, σας πληροφορούμε τα εξής:
     Τα γεωργικά προϊόντα και τρόφιμα που αναγνωρίζονται στα πλαίσια του Καν. (ΕΟΚ) 2081/92 του Συμβουλίου και καταχωρούνται στο «Μητρώο Προστατευομένων Ονομασιών Προέλευσης (ΠΟΠ) και Προστατευομένων Γεωγραφικών Ενδείξεων (ΠΓΕ)» θεωρούνται ειδικά προϊόντα ποιότητας που προέρχονται από καθορισμένη γεωγραφική περιοχή και δύνανται πέραν των ονομασιών και των ενδείξεων αυτών να φέρουν επί της σήμανσης ειδικό κοινοτικό σύμβολο. Στόχος είναι η διαφοροποίηση της γεωργικής παραγωγής στο πλαίσιο της αγροτικής ανάπτυξης.
     Στα πλαίσια του Γ΄ ΚΠΣ και ιδιαίτερα των προγραμμάτων (Επιχειρησιακό Πρόγραμμα Ανάπτυξης Ανασυγκρότησης της Υπαίθρου (Ε.Π.Α.Α.Υ) 2000-2006 αλλά και του Περιφερειακού Επιχειρησιακού Προγράμμα (Π.Ε.Π.) και στο Μέτρο 2.1. προβλέπονται επιχορηγήσεις σύμφωνα με τους ισχύοντες Καν. 1257,1260 κ.α. μόνο σε φορείς που ασχολούνται με την μεταποίηση και εμπορία αγροτικών προϊόντων. Προϊόντα που χαρακτηρίζονται Ονομασίας Προέλευσης ή Γεωγραφικής Ένδειξης βαθμολογούνται με περισσότερες μονάδες στα πλαίσια των κριτηρίων ένταξης, σύμφωνα με την ΚΥΑ 450/01.
     Η Δ/νση Γεωργικών Εφαρμογών του Υπ. Γεωργίας, στα πλαίσια του Μέτρου 4.3, χρηματοδοτεί με ποσοστό 75% δράσεις προβολής και προώθησης γεωργικών προϊόντων.
     - Προστατευόμενης Ονομασίας Προέλευσης (ΠΟΠ)
     - Προστατευόμενης Γεωγραφικής Ένδειξης ( ΠΓΕ)
     - Ειδικών Παραδοσιακών Προϊόντων Εγγυημένα (ΕΠΠΕ).
     Οι δράσεις αυτές αναφέρονται στις χώρες της Ευρωπαϊκής Ένωσης.
     Επίσης στα πλαίσια του ίδιου Μέτρου, χρηματοδοτείται με το ίδιο ποσοστό η, προετοιμασία του φακέλου - αίτησης για την αναγνώριση προϊόντων ως ΠΟΠ, ΠΓΕ και ΕΠΠΕ.
     Ο Υφυπουργός
     Ε. ΑΡΓΥΡΗΣ»
      13. Στην με αριθμό 1646/5-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 6233/29-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Aπαντώντας στην με αριθμό 1646/2003 ερώτηση, που κατατέθηκε στη Βουλή από το Βουλευτή κ. Η. Καλλιώρα, για τα θιγόμενα σ΄ αυτή θέματα, σας πληροφορούμε τα εξής:
     Έχει γίνει καταγραφή όσων προβλημάτων εντοπίσθηκαν κατά την παράδοση των κατοικιών και αυτά ήδη αποκαθίστανται από τα συνεργεία του αναδόχου. Επισημαίνεται ότι, δεν έχει γίνει προσωρινή και οριστική παραλαβή του έργου και επομένως ότι προβλήματα παρουσιάζονται ή τυχόν παρουσιαστούν θα καταγραφούν και θα αποκατασταθούν από τον ανάδοχο με δικές του δαπάνες Για το λόγο αυτό δεν έχουν αποδεσμευτεί και οι εγγυητικές επιστολές καλής εκτέλεσης.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      14. Στην με αριθμό 1643/5-8-03 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 111614/1832/26-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της α) σχετικής ερώτησης που κατατέθηκε στις 5-8-2003 από την Βουλευτή κ. Ασημίνα Ξηρoτύρη-- Αικατερινάρη, σας πληροφορούμε τα εξής:
     Τα έργα και οι δραστηριότητες για τη διαxείριση των στερεών αποβλήτων αποτελούν αρμοδιότητα της Τοπικής Αυτοδιοίκησης και εντάσσονται στους ολοκληρωμένους σχεδιασμούς διαχείρισης των στερεών αποβλήτων (Δ.Σ.Α). Για την εκπόνηση, έγκριση και εφαρμογή των εν λόγω σχεδιασμών είναι αρμόδιοι οι Φορείς Δ.Σ.Α, η οικεία Νομαρχιακή Αυτοδιοίκηση ή, σε περίπτωση αδυναμίας της, η οικεία Περιφέρεια. Το ΥΠΕΧΩΔΕ είναι αρμόδιο για την εκπόνηση του Εθνικού Σχεδιασμού Δ.Σ.Α, στο γενικό πλαίσιο του οποίου εντάσσονται οι Νομαρχιακοί ή Περιφερειακοί σχεδιασμοί Δ.Σ.Α
     Τα έργα κατασκευής Ζ.Υ.T.A, που περιλαμβάνονται στους Νομαρχιακούς/Περιφερειακούς σχεδιασμούς Δ.Σ.Α, συνοδεύονται από έργα αποκατάστασης των παλιών χώρων διάθεσης αποβλήτων, δεδομένου ότι τα έργα αυτά συνιστούν βασικό στόχο και προτεραιότητα του Εθνικού Σχεδιασμού Δ.Σ.Α.
     Όσον αφορά τη Νομαρχιακή Αυτοδιοίκηση Πιερίας, υπάρχει εγκεκριμένος Νομαρχιακός σχεδιασμός, ο οποίος περιλαμβάνεται στον Περιφερειακό Σχεδιασμό Δ.Σ.Α της Κεντρικής Μακεδονίας. Στα έργα του εν λόγω Νομαρχιακού Σχεδιασμού περιλαμβάνεται και ο Χ.Υ.Τ.Α Κατερίνης, ο οποίος εξυπηρετεί και τους ΟΤΑ της 4ης Διαχειριστικής Ενότητας, μεταξύ των οποίων είναι ο Δήμος Κορινού.
     Η Υπουργός
     Β. ΠΑΠΑΝΔΡΕΟΥ»
      15. Στην με αριθμό 1635/4-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 37799/29-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Σπ. Σπηλιωτόπουλου, όσον αφορά την χρηματοδότηση του Δήμου Παΐων για την κατασκευή δημοτικών κατασκηνώσεων, σας γνωρίζουμε ότι, για τον Δήμο Παΐων μέχρι σήμερα, έχουν ενταχθεί στο E.Π.T.A έργα - δράσεις συνολικά εγκεκριμένου προϋπολογισμού 1.775.002 €.
     Η δυνατότητα υλοποίησης άλλων έργων, πέρα από τα εγκεκριμένα, θα εξεταστεί από την Περιφέρεια σε συνεργασία με τον Δήμο.
     Ο Υφυπουργός
     Λ. ΠΑΠΑΔΗΜΑΣ»
      16. Στην με αριθμό 1629/4-8-03 ερώτηση της Βουλευτού κας Μαρίας Δαμανάκη δόθηκε με το υπ’ αριθμ. 3065/21-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση με αριθμό 1629/4-8-2003 που υποβλήθηκε στη Βουλή των Ελλήνων από την Βουλευτή κ. Μαρία Δαμανάκη και κατά το μέρος που αφορά σε αρμοδιότητα του ΥΠΕΣΔΔΑ, σας γνωρίζουμε τα παρακάτω:
     Τόσο από το Νομαρχιακό Διαμέρισμα Αθηνών όσο και από εκείνο του Πειραιά μας ενημέρωσαν ότι δεν έχουν περιέλθει στις Δ/νσεις Υγείας των τομέων τους παράπονα πολιτών, φορέων ή Δήμων που να συνηγορούν σε αύξηση του πληθυσμού των τρωκτικών.
     Ωστόσο, κατά καιρούς η Δ/νση Δημόσιας Υγείας του Ν.Δ. Πειραιώς έχει δώσει σαφείς οδηγίες στους Δήμους για την εφαρμογή προγράμματος καταπολέμησης τρωκτικών από εξειδικευμένα συνεργεία, δεδομένου ότι η εμφάνιση τρωκτικών αποτελεί δυνητικό κίνδυνο εμφάνισης μολυσματικών ασθενειών.
     Επίσης, σε ημερίδα που διοργάνωσε το Ν.Δ. Αθηνών με θέμα «Δημόσια Υγεία και Τοπική Αυτοδιοίκηση», στην οποία συμμετείχαν και οι Δήμαρχοι και οι Υπεύθυνοι αρμοδιότητας καθαριότητας, αποφασίστηκε η μεταξύ τους συνεργασία για την άμεση αντιμετώπιση τυχόν τέτοιων φαινομένων και την διασφάλιση της Δημόσιας Υγείας.
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ»
      17. Στην με αριθμό 1628/4-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3641/27-8-03 έγγραφο από τον Υφυπουργό Δημοσίας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Δαμανάκη, σε ό,τι μας αφορά, σας γνωρίζουμε ότι την 12.40' ώρα της 29-7-2003 περιήλθε στην αρμόδια Υπηρεσία μας (Αστυνομικό Τμήμα Χαλκίδας), με τηλεομοιοτυπικό τρόπο, το υπ' αριθ. 1958 από 29-7-2003 έγγραφο της Εφορείας Νεωτέρων Μνημείων Αττικής του Υπουργείου Πολιτισμού που αφορούσε διακοπή εργασιών κατεδάφισης του κτιρίου όπου έζησε ο λογοτέχνης Γιάννης Σκαρίμπας, επί των οδών Σκαρίμπα 7 και Γκομίνη στη Χαλκίδα και άμεσα εξεδήλωσε τις προβλεπόμενες ενέργειες, σχετικά με τη διακοπή των εργασιών κατεδάφισης, με τη διενέργεια συχνών ελέγχων, ενώ παράλληλα αναζητήθηκαν οι ιδιοκτήτες για να λάβουν γνώση της διακοπής τυχόν εργασιών κατεδάφισης, προβαίνοντας μάλιστα, την 15.30' ώρα της ίδιας ημέρας, στην τοιχοκόλληση του εγγράφου αυτού στο εν λόγω κτίριο.
      Επίσης, το ανωτέρω έγγραφο, απεστάλη και στην Πολεοδομία του Δήμου Χαλκιδέων προκειμένου να ανακαλέσει οποιαδήποτε άδεια κατεδάφισης για το εν λόγω κτίριο, αφού, ήδη είχε εκδοθεί και ήταν σε ισχύ, η υπ' αριθ. 390/14-11-2002 άδεια οικοδομής (κατεδάφισης). Από το ίδιο Πολεοδομικό Γραφείο είχε εκδοθεί και η υπ' αριθ. 283/2003 άδεια οικοδομής που αφορούσε την ανέγερση οικοδομής στον ίδιο ακριβώς χώρο. 
      Η επιτήρηση του κτιρίου συνεχίστηκε με συχνές διελεύσεις αστυνομικών από το σημείο, ενώ την 19.30' ώρα, περίπου, της 31-7-2003, ύστερα από τηλεφώνημα στην ανωτέρω Υπηρεσία μας, μετέβη στο σημείο ένα περιπολικό όπου συνέλαβε επ' αυτοφώρω δύο άτομα που εκτελούσαν εργασίες κατεδάφισης τα οποία την 1-8-2003, με την σε βάρος τους δικογραφία, οδηγήθηκαν στον Εισαγγελέα Πρωτοδικών Χαλκίδας.
      Πάντως, για το θέμα αυτό, από τον Εισαγγελέα Πρωτοδικών Χαλκίδας διατάχθηκε η διενέργεια προκαταρκτικής εξέτασης, προς κάθε κατεύθυνση, για τη διαπίστωση τυχόν ευθυνών, η οποία βρίσκεται σε εξέλιξη.
      Πέραν αυτών, επειδή το Υπουργείο μας είναι ιδιαίτερα ευαίσθητο στα θέματα της πιστής εκτέλεσης του καθήκοντος των αστυνομικών, ήδη από την αρμόδια Υπηρεσία μας, εξετάσθηκε με προσοχή το θέμα της τυχόν πειθαρχικής ευθύνης των εμπλεκομένων στην υπόθεση αυτή αστυνομικών, χωρίς να προκύψουν στοιχεία ικανά για τη θεμελίωση πειθαρχικού παραπτώματος σε βάρος τους.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      18. Στην με αριθμό 1626/4-8-03 ερώτηση της Βουλευτού κ. Μαρίας Κόλλια - Τσαρουχά δόθηκε με το υπ’ αριθμ. 7017/4/3640/27-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Κόλλια - Τσαρουχά, σε ό,τι μας αφορά, σας γνωρίζουμε ότι, σύμφωνα με τα στοιχεία της αρμόδιας Υπηρεσίας μας, στην περιφερειακή οδό Θεσσαλονίκης, κατά τη διάρκεια βροχοπτώσεων, δεν παρατηρούνται ιδιαίτερα κυκλοφοριακά προβλήματα, ενώ όταν οι βροχοπτώσεις είναι έντονες (καταιγίδες), εξ αιτίας του μεγάλου όγκου των υδάτων, δημιουργούνται πρόσκαιρα μικροπροβλήματα στην κυκλοφορία, όπως σε όλους τους άλλους δρόμους. Πάντως πρέπει να σημειωθεί ότι, αυτή την εποχή, βρίσκονται σε εξέλιξη εργασίες κατασκευής ανισόπεδων κόμβων σε πολλά σημεία της εν λόγω οδού, γεγονός που δημιουργεί μικροπροβλήματα στην κυκλοφορία, αν και η σήμανση των έργων είναι η προβλεπόμενη και επαρκής.
      Για την ομαλή και ασφαλή κυκλοφορία πεζών και οχημάτων και την πρόληψη των τροχαίων ατυχημάτων οι αρμόδιες Υπηρεσίες μας λαμβάνουν κάθε αναγκαίο μέτρο αστυνόμευσης της περιφερειακής οδού Θεσσαλονίκης, σε καθημερινή βάση, ενώ κατά τις ώρες κυκλοφοριακής αιχμής διατίθενται σε επίκαιρα σημεία ρυθμιστές τροχονόμοι.
      Πέραν αυτών, στα πλαίσια της τεχνικής αστυνόμευσης, για τις ατέλειες, φθορές, ανωμαλίες στον ασφαλτοτάπητα, αποφράξεις υδρορροών κ.λπ., που επισημαίνονται στην αναφερόμενη οδό, ενημερώνεται αμέσως η αρμόδια Υπηρεσία του Υ.ΠΕ.ΧΩ.Δ.Ε., για την αποκατάστασή τους και τη λήψη μέτρων αποτροπής των κινδύνων.
      Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες, για αποτελεσματικότερη αστυνόμευση της ανωτέρω οδού και αυστηρότερη εφαρμογή των διατάξεων του Κ.Ο.Κ. σε βάρος των παραβατών οδηγών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      19. Στην με αριθμό 1626/4-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 158/29-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΓΝΑΤΙΑΣ Α.Ε. τα εξής:
      . Με απόφαση του ΥΠΕΧΩΔΕ, το Φεβρουάριο του 2001 μεταβιβάσθηκε η αρμοδιότητα για τη μελέτη και κατασκευή του έργου «Κάθετος Άξονας 57, Περιφερειακή οδός Θεσσαλονίκης-Ανισόπεδοι Κόμβοι Κ5-Κ9 και συνδετήριο τμήμα Κ4-Κ5» στην Εγνατία Οδός Α.Ε.
      . Ειδικότερα το παραπάνω έργο αφορά στην αναβάθμιση των κόμβων της Ανατολικής Περιφερειακής από ισόπεδους και ανισόπεδου ς και συγκεκριμένα του Κ5 (Κόμβος Νοσοκομείου Παπαγεωργίου), Κ6 (Κόμβος Μετεώρων), Κ7 (Κόμβος Άνω Πόλης) και Κ9 (Κόμβος Α. Τούμπας), ως και στην κατασκευή του συνδετήριου οδικού τμήματος των Κόμβων Κ4-Κ5.
      . Με την κατασκευή των παραπάνω κόμβων, εκτός της προβλεπόμενης και εγκριθείσας από την Τροχαία σήμανσης, κατασκευάζονται και τα προβλεπόμενα από τις μελέτες υδραυλικά έργα τα οποία οδηγούν τα όμβρια ύδατα στους παρακείμενους αποδέκτες χωρίς να έχει παρατηρηθεί πρόβλημα στην κυκλοφορία και κατά τις ώρες των συχνών πλέον βροχοπτώσεων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      20. Στην με αριθμό 1625/4-8-03 ερώτηση της Βουλευτού κ. Μαρίας Κόλλια - Τσαρουχά δόθηκε με το υπ’ αριθμ. Β-4209/29-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1625/4.8.2003 που κατέθεσε στη Βουλή η Βουλευτής κ. Μαρία Κόλλια - Τσαρουχά, σχετικά με την κυκλοφορία επικίνδυνων φορτηγών, και την ίδρυση ΚΤΕΟ στον Προμαχώνα, σας πληροφορούμε τα παρακάτω:
      1. Σύμφωνα με τη παράγραφο 3 του άρθρου 86 του ν. 2696/99 (ΦΕΚ 57 Α) που κύρωσε τον Κώδικα Οδικής Κυκλοφορίας «Εάν για οδικό όχημα ή ρυμουλκούμενο που κυκλοφορεί στη χώρα, δημιουργούνται αμφιβολίες για την ασφαλή και κανονική, γενικά στις οδούς κυκλοφορία του ,οι αστυνομικές αρχές, ως και οι υπό των αρμοδίων υπουργών ή νομαρχών εξουσιοδοτημένες υπηρεσίες μπορούν να διατάσουν τον έκτακτο τεχνικό αυτού». Με την Φ 19/98407/3346/93 εγκύκλιο του Υφυπουργού Μεταφορών και Επικοινωνιών έχουν εξουσιοδοτηθεί και οι τελωνειακές αρχές εισόδου - εξόδου της χώρας να διατάσσουν έκτακτο τεχνικό έλεγχο όποτε κρίνουν σκόπιμο.
      Κατ' εφαρμογή αυτών των διατάξεων παραπέμπονται για έλεγχο αυτοκίνητα (κυρίως φορτηγά βαλκανικών χωρών) ιδιαίτερα στα πλησιέστερα των συνόρων ΚΤΕΟ της χώρας. Όταν επισημαίνονται επικίνδυνες ελλείψεις και μέχρι αυτές να αποκατασταθούν, αφαιρούνται τα στοιχεία κυκλοφορίας του οχήματος.
      2. Το ΥΜΕ αναγνωρίζοντας την ανάγκη για συστηματικότερο έλεγχο των εισερχομένων στη χώρα αυτοκινήτων, προκειμένου να υπάρχει η δυνατότητα άμεσου ελέγχου τους όταν δημιουργούνται αμφιβολίες για την οδική τους κατάσταση, χωρίς να εισέρχονται στον Ελληνικό χώρο, δημιουργεί ΚΤΕΟ στα σημεία εισόδου, όπως στην περιοχή της Κακαβιάς το οποίο λειτουργεί από τα τέλη lουλίου του 2002 και χρηματοδοτεί την κατασκευή ΚΤΕΟ στις περιοχές της Κρυσταλοπηγής και του Προμαχώνα.
      Συγκεκριμένα, για την παραχώρηση της οικοπεδικής έκτασης προς τη Ν.Α. Σερρών στο Τελωνείο του Προμαχώνα για την κατασκευή ΚΤΕΟ, αρμόδια είναι τα Ελληνικά Τουριστικά Ακίνητα Α.Ε. ,στην οποία ανήκει το συγκεκριμένο οικόπεδο.
      3. Πέραν των παραπάνω, το θέμα των παρανόμως κυκλοφορούν των φορτηγών, αλλοδαπών και ελληνικών, ως προς την ασφάλεια της κυκλοφορίας τους, και της διενέργειας με αυτά εμπορευματικών μεταφορών κατά παράβαση των ισχυουσών διατάξεων, αντιμετωπίζεται με τους ελέγχους που διενεργούνται σε όλη τη χώρα από το ΣΔΟΕ, Λιμενικές, Αρχές, καθώς και τα Μικτά Κλιμάκια Ελέγχου των Νομαρχιακών Αυτοδιοικήσεων ,όργανα που διαπιστώνουν παραβάσεις και επιβάλλουν ποινές σύμφωνα με τα προβλεπόμενα στις διατάξεις των ν.2800/2000 και 2801/2000, και τις κατ’ εξουσιοδότησή τους κανονιστικές αποφάσεις Γ5/52182/3729/12-9-2000 και Γ5/29480/2304/10-4-2001, αντίστοιχα.
      Ο Υπουργός
      ΧΡΙΣΤΟΣ ΒΕΡΕΛΗΣ»
      21. Στην με αριθμό 1619/1-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 227/27-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Δαμανάκη, σας πληροφορούμε τα εξής:
      Το Υπ. Γεωργίας έχει αναπτύξει και ακολουθεί στρατηγική δημοσιοποίησης όλων των μέτρων και των δράσεων των Προγραμμάτων του, με στόχο την πληρέστερη ενημέρωση των πολιτών, τη διαφάνεια και την αύξηση της αποτελεσματικότητας των επιχειρούμενων παρεμβάσεων.
      Ειδικότερα:
      - Στο πλαίσιο των Ολοκληρωμένων Προγραμμάτων Ανάπτυξης Αγροτικού Χώρου (ΟΠΑΑΧ) (Άξονας 7 ΕΠΑΑΥ), πoυ αφορούν την υλοποίηση μικρών δημοσίων έργων αλλά και καθεστώτων ενίσχυσης (ιδιωτικές επενδύσεις) σε 40 επιλεγμένες ορεινές και ημιορεινές ζώνες της χώρας μας, ενισχύεται η δημιουργία μικρών επιχειρήσεων στο πλαίσιο της μεταποίησης γεωργικών προϊόντων αλλά και μικρών επιχειρήσεων εκτός γεωργικού τομέα. Οι υποψήφιοι επενδυτές δύναται να είναι γεωργοί, φυσικά/νομικά πρόσωπα κάτοικοι των περιοχών αυτών ή και φυσικά/νομικά πρόσωπα που παίρνουν την πρωτοβουλία να επενδύσουν σε αυτές τις περιοχές.
      Για τα Προγράμματα αυτά, πριν την έναρξη της σχετικής προκήρυξης για ιδιωτικές επενδύσεις, εκδόθηκαν από το Υπουργείο Γεωργίας, οδηγοί εφαρμογής για κάθε Μέτρο καθώς και σχετικοί φάκελοι υποψηφιότητας.
      Οι οδηγοί εφαρμογής παρέχουν αναλυτικές πληροφορίες, για τις επιλεξιμότητες των δράσεων, τις προϋποθέσεις υπαγωγής των υποψηφίων επενδυτών στο Πρόγραμμα, τα κριτήρια αποκλεισμού, τη διαδικασία και τα κριτήρια αξιολόγησης κλπ. Τα ανωτέρω, μαζί με τη σχετική προκήρυξη καταχωρήθηκαν στο δικτυακό τόπο του Υπουργείου Γεωργίας για άμεση ενημέρωση κάθε ενδιαφερόμενου. Επιπλέον, ο κάθε υποψήφιος επενδυτής μπορούσε να τα προμηθευτεί από τις αρμόδιες υπηρεσίες και φορείς.
      Πραγματοποιήθηκαν επίσης, από το Υπουργείο Γεωργίας ενημερωτικές συναντήσεις στις έδρες των περισσότερων Περιφερειών της Χώρας αλλά και σε έδρες Δήμων των περιοχών παρέμβασης των ΟΠΑΑΧ. Η συμμετοχή των ενδιαφερομένων υποψηφίων επενδυτών υπήρξε ιδιαίτερα ικανοποιητική. Σημαντικό ρόλο εξάλλου, στην ενημέρωση του τοπικού πληθυσμού έπαιξε η δημιουργία, από το Υπουργείο Γεωργίας, Δομών Στήριξης, δηλαδή τοπικών αναπτυξιακών φορέων. Οι Δομές Στήριξης εδρεύουν στην έδρα κάθε Περιφέρειας της Χώρας και λειτουργούν δίκτυο (Αντένες) σε κάθε Νομό που υλοποιούνται Ολοκληρωμένα Προγράμματα Ανάπτυξης Αγροτικού Χώρου.
      - Στο πλαίσιο της κοινοτικής πρωτοβουλίας LEADER+ σύμφωνα με τις απαιτήσεις των σχετικών κανονισμών και των αποφάσεων της Ε. Ε., έχουν προβλεφθεί και υλοποιούνται σημαντικές ενέργειες για την ενημέρωση των ενδιαφερομένων δυνητικών επενδυτών, τόσο σε εθνικό όσο και σε τοπικό επίπεδο.
      Ειδικότερα, σε εθνικό επίπεδο από το Υπουργείο Γεωργίας έχουν εκδοθεί ενημερωτικά φυλλάδια, τα οποία παρέχουν με συνοπτικό και σαφή τρόπο απαιτούμενες πληροφορίες για το πρόγραμμα και συνοδεύονται από τα στοιχεία (διευθύνσεις, τηλέφωνα κλπ.) των αρμοδίων αρχών και φορέων που μπορούν να επικοινωνούν οι ενδιαφερόμενοι για κάθε επιπλέον πληροφορία. Τα φυλλάδια αυτά έχουν διανεμηθεί σε ημερίδες και συναντήσεις που έχουν πραγματοποιηθεί σε εθνικό και τοπικό επίπεδο, σε εκθέσεις όπως η Agrotica και η Δ.Ε.Θ., καθώς και στα Κέντρα Εξυπηρέτησης Πολιτών (ΚΕΠ) της χώρας.
      Εκτός των ανωτέρω, για την ενημέρωση του πληθυσμού σχετικά με το πρόγραμμα, πραγματοποιούνται καταχωρήσεις τόσο σε πανελλαδικές όσο και σε τοπικές εφημερίδες (ήδη κατά το α΄εξάμηνο του 2003 έγιναν 53 καταχωρήσεις), προβολή spot σε τηλεοπτικούς σταθμούς πανελλαδικής και τοπικής εμβέλειας (ήδη έγιναν προβολές σε περίπου 38 σταθμούς κατά το διάστημα lουνίου -lουλίου 2003), καθώς και μετάδοση ραδιοφωνικών μηνυμάτων σε περίπου 50 σταθμούς τοπικής και πανελλαδικής εμβέλειας.
      Παράλληλα, στελέχη της αρμόδιας Υπηρεσίας του Υπουργείου Γεωργίας (Υπηρεσία Διαχείρισης Ε.Π. Κ.Π. LEADER+) μετέχουν σε ενημερωτικές εκδηλώσεις που πραγματοποιούνται από διάφορους φορείς ενημερώνοντας το κοινό των αγροτικών, κυρίως, περιοχών της χώρας, για τις δυνατότητες που προσφέρονται μέσω του Προγράμματος. Επίσης, υπάρχει συνεχής ενημέρωση της ιστοσελίδας του Υπουργείου Γεωργίας σχετικά με το Πρόγραμμα.
      Εκτός των ανωτέρω, σε τοπικό επίπεδο, οι 40 φορείς υλοποίησης των Προγραμμάτων της πρωτοβουλίας (τοπικές Αναπτυξιακές Ανώνυμες Εταιρείες) υλοποιούν, όπως άλλωστε υποχρεούνται, αντίστοιχες ενέργειες τόσο κατά το σχεδιασμό όσο και κατά την υλοποίηση των Προγραμμάτων LEADER+, όπως ημερίδες, συναντήσεις, έκδοση ενημερωτικών φυλλαδίων, καταχωρήσεις, spots κλπ.
      Εξάλλου, ΟΙ προκηρύξεις των τοπικών Προγραμμάτων για την εκδήλωση ενδιαφέροντος από τους υποψήφιους επενδυτές, συνοδεύονται από αναλυτικό ενημερωτικό υλικό, καθώς και από το υπόδειγμα του φακέλου που πρέπει να συμπληρωθεί.
      - Το Υπουργείο Γεωργίας, έχει ήδη προχωρήσει σε σειρά ενεργειών απλοποίησης και επιτάχυνσης των διαδικασιών (π.χ. ελάφρυνση του Φακέλου Υποψηφιότητας) με στόχο την επιτάχυνση των εντάξεων και την εξυπηρέτηση των ωφελούμενων, τα αποτελέσματα των οποίων έχουν ήδη αρχίσει να γίνονται ορατά. Ήδη, το ποσοστό απορρόφησης του ΕΠΑΑ-ΑΥ ανέρχεται σήμερα στο 26,5% με πληρωμές 345,5 εκ. € Δημόσιας Δαπάνης και εκτιμάται ότι, μέχρι το τέλος του έτους το ποσοστό αυτό θα ανέλθει στο 32%.
      Το ποσοστό απορρόφησης του LEADER+ είναι σήμερα 8,5% με πληρωμές Δημόσιας Δαπάνης 7,92 εκ. € και προκαταβολή 13,36 εκ. €.
      Ο Υπουργός
      Γ. ΔΡΥΣ»
      22. Στην με αριθμό 1712/8-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 3029/25-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την ερώτηση 1712/8-8-03 που υποβλήθηκε στη Βουλή από το Βουλευτή κ. Πέτρο Μαντούβαλο σχετική με το δείκτη επικινδυνότητας, σας γνωρίζουμε τα εξής:
      1. Η έκδοση ημερήσιου δελτίου πρόβλεψης κίνδυνου πυρκαγιάς προβλέπεται να εκδίδεται κατά τη διάρκεια της αντιπυρικής περιόδου από τη Γενική Γραμματεία Πολιτικής Προστασίας σύμφωνα με την 1299/7-4-2003 Υπουργική απόφαση περί εγκρίσεως του Γενικού σχεδίου Πολιτικής Προστασίας με τη συνθηματική λέξη ΞΕΝΟΚΡΑΤΗΣ, η οποία δημοσιεύτηκε στο υπ’ αριθμ. 423/10-4-2003ΦΕΚ τεύχος Β.
      Στα πλαίσια αυτά το Υπουργείο Εσωτερικών, Δημόσιας Διοίκησης και Αποκέντρωσης προχώρησε στη σύσταση στη Γενική Γραμματεία Πολιτικής Προστασίας πενταμελούς ομάδας εργασίας με έργο την έκδοση ημερήσιου δελτίου πρόβλεψης κίνδυνου πυρκαγιάς υπό μορφή θεματικού χάρτη. Η ομάδα εργασίας συγκροτήθηκε από επιστήμονες Δασολόγους με εξειδίκευση σε θέματα δασικών πυρκαγιών και ανάλογη εμπειρία, καθώς και από μετεωρολόγους.
      2. Οι κατηγορίες κινδύνου, ο τρόπος διάθεσης του χάρτη και η μεθοδολογία προσδιορισμού της επικινδυνότητας των διαφόρων γεωγραφικών διαμερισμάτων της χώρας περιγράφονται στο υπ' αριθμ. 1471/23-4-2003 έγγραφο της Γενικής Γραμματείας Πολιτικής Προστασίας που απέστειλε πριν την έκδοση του χάρτη, προς όλους τους εμπλεκόμενους φορείς και τις αρχές του Κράτους.
      Αναλυτικότερα, σας γνωρίζουμε ότι η χώρα μας δεν έχει υιοθετήσει συγκεκριμένο μοντέλο έκδοσης του χάρτη επικινδυνότητας κάποιας άλλης χώρας.
      Οι αρχές πάνω στις οποίες στηρίζεται η εκτίμηση του κινδύνου πυρκαγιάς και στις οποίες βασίζονται τα μοντέλα πρόβλεψης κίνδυνου πυρκαγιάς διαφόρων χωρών είναι γνωστές στην ομάδα εργασίας που εκδίδει τον χάρτη. Οι σημαντικές ωστόσο διαφορές των συνθηκών που επικρατούν από χώρα σε χώρα έχουν σαν αποτέλεσμα να υπάρχουν διαφορές μεταξύ τους. 
      Στη χώρα μας έχουν κατ' επανάληψη εξετασθεί οι προβλέψεις των μοντέλων αυτών και έχουν δείξει σε αρκετά σημεία αδυναμίες, τέτοιες που να μην επιτρέπουν την επιχειρησιακή τους εφαρμογή.
      Χαρακτηριστικά αναφέρουμε τις πειραματικές προβλέψεις που κάνει τα τελευταία 3 χρόνια το Joint Research Center (ISPRA) της Ευρωπαϊκής Ένωσης για την Ελλάδα τις οποίες κοινοποιεί στους Ελληνικούς φορείς χρησιμοποιώντας διαφορετικούς γνωστούς δείκτες, Καναδικό, Πορτογαλικό, Ηνωμένων Πολιτειών Αμερικής, Ιταλικό κλπ. Οι προβλέψεις αυτές έχουν δείξει σε αρκετά σημεία αδυναμίες και σε πολλές περιπτώσεις παρατηρείται μεγάλη απόκλιση μεταξύ των. Η διαπίστωση αυτή έχει επισημανθεί από πολλούς επιστήμονες στη χώρα μας, όπως επίσης και από ομάδα στελεχών του Πυροσβεστικού Σώματος την οποία μάλιστα ανακοίνωσε ως εργασία σε διεθνές συνέδριο που έλαβε χώρα στην Αθήνα το 2001 με θέμα τις δασικές πυρκαγιές.
      Η ομάδα εργασίας λαμβάνει μεν υπόψη καθημερινά τις προβλέψεις αυτές, αξιοποιεί όμως παράλληλα τις ιδιαίτερες γνώσεις της, προσαρμόζοντας τις προβλέψεις της στις ιδιαίτερες συνθήκες του Ελλαδικού χώρου, αξιοποιώντας παράλληλα και όλα τα τελευταία διεθνή επιστημονικά επιτεύγματα στην πρόβλεψη κίνδυνου.
      3. Αναφορικά με το δεύτερο ερώτημα, σας γνωρίζουμε ότι οι βασικές παράμετροι που καθορίζουν τον κίνδυνο εκδήλωσης πυρκαγιάς σύμφωνα με τη διεθνή βιβλιογραφία κατατάσσονται σε κλιματολογικούς, μορφολογίας εδάφους, χαρακτηριστικών βλαστήσεως και τέλος σε κίνδυνους που προέρχονται από ανθρώπινες δραστηριότητες (αμέλεια, εμπρησμοί, κλπ) και φυσικά αίτια (κεραυνοί). Είναι συνεπώς προφανές ότι οι προγνώσεις της ομάδας εργασίας βασίζονται σε αξιολόγηση μιας πλήρους σειράς στοιχείων που εξασφαλίζουν την κατά το δυνατό καλύτερη αξιοπιστία του εκδιδόμενου χάρτη.
      Ειδικότερα τα στοιχεία αυτά περιλαμβάνουν ως προς τα μετεωρολογικά δεδομένα προγνώσεις από την ΕΜΥ (ειδικό δελτίο πρόβλεψης καιρού για πυρκαγιές), προγνώσεις καιρικών συνθηκών μοντέλων του τμήματος Φυσικής του Πανεπιστήμιου Αθηνών του Εθνικού Αστεροσκοπείου, του Εθνικού Κέντρου Θαλασσίων Ερευνών κλπ, καθώς και on-line δεδομένα από μετεωρολογικούς σταθμούς της ΕΜΥ, Πανεπιστήμιου Αιγαίου, κλπ.
      Ως προς τα χαρακτηριστικά της βλάστησης, η ομάδα εργασίας πέραν των χαρτών βλαστήσεως που έχει στη διάθεση της από την Δ/νση Δασικών Χαρτών του Υπουργείου Γεωργίας, χρησιμοποιεί και χάρτες που παράγονται ειδικά για τις ανάγκες του δελτίου κίνδυνου πυρκαγιάς σχετικούς με την τρέχουσα κατάσταση της βλάστησης σε όλη την Ελλάδα και των αλλαγών αυτής, με βάση τον δείκτη NDVI (Normalized Difference Vegetation Index). Οι χάρτες αυτοί εκδίδονται από το Τμήμα Περιβαλλοντικής Διαχείρισης του Μεσογειακού Αγρονομικού Ινστιτούτου Χανίων, που είναι ερευνητικό εκπαιδευτικό Ίδρυμα, εποπτευόμενο από το Υπουργείο Γεωργίας και αναβαθμίζονται ανά 10ήμερο με βάση στοιχεία δορυφόρου (ΝΟΑΑ και MODIS). Η επαλήθευση αυτών των χαρτών καθώς και η κατάσταση της βλάστησης ελέγχεται με αυτοψίες από την ομάδα εργασίας. Ειδικότερα για την περιοχή της Αττικής γίνονται και επιπρόσθετες ειδικές μετρήσεις με φυτά δείκτες από το Ινστιτούτο Μεσογειακών Δασικών Οικοσυστημάτων και Τεχνολογίας Δασικών Προϊόντων του ΕΘΙΑΓΕ.
      Επίσης η ομάδα εργασίας με τη βοήθεια Γεωγραφικών Συστημάτων Πληροφοριών αξιοποιεί το αρχείο που διέθεσε το Υπουργείο Γεωργίας σε ηλεκτρονική μορφή για τις ανάγκες έκδοσης του δελτίου, με το αναλυτικό ιστορικό όλων των πυρκαγιών που εκδηλώθηκαν από το 1983 μέχρι σήμερα στη χώρα μας. Αυτός εξάλλου είναι και ένας από τους βασικούς λόγους για τον οποίο στον ημερήσιο χάρτη πρόβλεψης κίνδυνου πυρκαγιάς εμφανίζονται τα διοικητικά όρια των Δασαρχείων, τα οποία και θα θεωρούνται ως το ελάχιστο γεωγραφικό διαμέρισμα στο οποίο εκτιμάται ο κίνδυνος.
      Ακόμη, η ομάδα εργασίας διαθέτει για τις ανάγκες έκδοσης του δελτίου, αρχείο με την τρέχουσα εξέλιξη της επιχειρησιακής κατάστασης των δασικών πυρκαγιών στη χώρα μας. Η ενημέρωση του αρχείου γίνεται σε καθημερινή βάση (εκδηλούμενες πυρκαγιές, μέγεθος, κατάσβεση ή μη κλπ.) και βασίζεται στα επίσημα δελτία του Συντονιστικού Κέντρου Επιχειρήσεων του Πυροσβεστικού Σώματος καθώς και τις πληροφορίες του Κέντρου Επιχειρήσεων της Γ.Γ.Π.Π.
      Από τα παραπάνω προκύπτει ότι για να κριθεί κατά πόσο αξιόπιστα επιστημονικά μπορεί να θεωρούνται τα στοιχεία στα οποία βασίζεται η έκδοση του ημερήσιου δελτίου πρόβλεψης πυρκαγιάς, θα πρέπει να κριθεί κατά περίπτωση η αξιοπιστία του έργου διαφόρων ειδικών επιστημόνων της χώρας μας, οι οποίοι κατέχουν θέσεις σε Πανεπιστημιακά και Ερευνητικά Ιδρύματα, σε Κρατικές Υπηρεσίες και Υπουργεία. Εάν δε κρίνουμε από τη μέχρι σήμερα πορεία των προβλέψεων, φαίνεται ότι η ομάδα εργασίας η οποία βασίζεται σε αυτά τα στοιχεία, προέβλεψε με επιτυχία και έγκαιρα προειδοποίησε σε πολλές περιπτώσεις τους αρμόδιους κρατικούς φορείς να βρίσκονται σε ετοιμότητα εκεί όπου οι συνθήκες το επέβαλαν, έτσι ώστε να κινηθούν άμεσα και αποτελεσματικά προκειμένου να ελέγξουν πυρκαγιές που λόγω των συνθηκών μπορούσαν να έπαιρναν ανεξέλεγκτες διαστάσεις.
      4. Αναφορικά με το τρίτο ερώτημα σας γνωρίζουμε ότι εάν λάβουμε υπόψην ότι στην Ελλάδα ο συνολικός χώρος που λαμβάνουν χώρα οι πυρκαγιές καλύπτει το 80% της συνολικής έκτασής της, τότε η παρουσία ενός δελτίου πρόβλεψης κίνδυνου πυρκαγιάς που καθορίζει χρονικά την πιθανότητα εκδήλωσης πυρκαγιάς σε μια περιοχή, ως αποτέλεσμα της παρουσίας και δράσης φυσικών και ανθρωπογενών αιτίων, συμβάλει σημαντικά ως στρατηγικό εργαλείο σχεδιασμού στην πρόληψη και αντιμετώπισή τους.
      Έχει δε αποδειχθεί διεθνώς, ότι η αποτελεσματική αντιμετώπιση των δασικών πυρκαγιών βασίζεται στη χρήση συστημάτων προσδιορισμού κινδύνου πυρκαγιάς, που καθορίζουν χρονικά την πιθανότητα εκδήλωσης της σε μια περιοχή, με σκοπό την άμεση επέμβαση των δυνάμεων καταστολής καθώς και στην ενημέρωση των πολιτών για τον κίνδυνο πρόκλησης πυρκαγιάς από αμέλεια.
      Η Γενική Γραμματεία Πολιτικής Προστασίας του Υπουργείου Εσωτερικών Δημόσιας Διοίκησης και Αποκέντρωσης, ως αρμόδιο θεσμοθετημένο επιτελικό όργανο, έχοντας ως δεδομένο ότι η αντιμετώπιση του προβλήματος των δασικών πυρκαγιών προϋποθέτει την κατ’ ανάγκη εμπλοκή και συντονισμένη δράση πολλών υπηρεσιών και φορέων και ότι η προληπτική οργάνωση είναι το σημαντικότερο στοιχείο της όλης προσπάθειας για την προστασία από τις πυρκαγιές, θεωρεί την έκδοση του ημερήσιου δελτίου πρόβλεψης κίνδυνου πυρκαγιάς κατά τη διάρκεια της αντιπυρικής περιόδου, ως αναπόσπαστο μέρος του σχεδιασμού αντιμετώπισής τους, το οποίο συμβάλει αποτελεσματικά στην προληπτική οργάνωση και τον κρατικό συντονισμό.
      Από τη μέχρι στιγμής πορεία έκβασης του-αντιπυρικού αγώνα διαπιστώθηκε σημαντική μείωση του αριθμού των πυρκαγιών κατά τη φετινή περίοδο παρά τις ευνοϊκές συνθήκες που επικράτησαν για την εκδήλωσή τους κατά τη διάρκεια του θέρους.
      Σύμφωνα με τα προσωρινά στοιχεία του Συντονιστικού Κέντρου Επιχειρήσεων του Πυροσβεστικού Σώματος, ο συνολικός αριθμός των πυρκαγιών που έχουν εκδηλωθεί στη χώρα μας από την έναρξη της αντιπυρική ς περιόδου μέχρι σήμερα ανέρχεται σε 736 πυρκαγιές ενώ την αντίστοιχη περίοδο για το έτος 2002 ήταν 1246 πυρκαγιές και για το έτος 2001 ήταν 2196 πυρκαγιές. Οι αριθμοί αυτοί μπορεί να είναι προσωρινοί και ενδεικτικοί, πλην όμως δεν παύουν να δείχνουν τη σημαντική μείωση του αριθμού των πυρκαγιών στη χώρα- μας, γεγονός που αφορά κυρίως την πρόληψη και μπορεί να αποδοθεί στα προληπτικά μέτρα που ελήφθησαν για την αποτροπή πυρκαγιών καθώς και στην ορθή ενημέρωση των πολιτών που έγινε μέσω δελτίων τύπου της Γενικής Γραμματείας Πολιτικής Προστασίας τα οποία προειδοποιούσαν με χρονική ακρίβεια για τις περιοχές πολύ υψηλού κινδύνου προκειμένου να αποφύγουν οι πολίτες ενέργειες που μπορεί να προκαλούσαν πυρκαγιά από αμέλεια.
      Είναι προφανές ότι ο χάρτης επικινδυνότητας έχει βοηθήσει σημαντικά τόσο στην πρόληψη των πυρκαγιών όσο και στην ετοιμότητα των φορέων για αντιμετώπισή τους.
      Είναι δύσκολο ωστόσο να παρουσιαστούν απόλυτα στοιχεία δεδομένου ότι ο χάρτης επικινδυνότητας άρχισε πρόσφατα να εκδίδεται από ομάδα ειδικών επιστημόνων στη Γενική Γραμματεία Πολιτικής Προστασίας και το χρονικό διάστημα για την εξαγωγή ασφαλών συμπερασμάτων είναι μικρό.
      5. Αναφορικά με το τέταρτο ερώτημα σας γνωρίζουμε ότι οι ιδιαίτερα επικίνδυνες για εκδήλωση και ανάπτυξη πυρκαγιών περιοχές της χώρας μας καθορίζονται από το π.δ. 575/1980 (ΦΕΚ 157/9-7-1980 Ι τεύχος Α΄) το οποίο εκδόθηκε σε εφαρμογή του αρθ 25 του Ν.Δ 998/1979 ( Φ.Ε.Κ. 289/29-12-1979/τεύχος Α΄).
      Στις περιοχές αυτές καθώς και στα υπόλοιπα διαμερίσματα της χώρας μας κατά τη διάρκεια της αντιπυρικής περιόδου το Πυροσβεστικό Σώμα που έχει την ευθύνη καταστολής των δασικών πυρκαγιών με βάση το σχεδιασμό του, προχωρεί σε ενέργειες που εξασφαλίζουν την έγκαιρη επισήμανση, αναγγελία και επέμβαση ώστε επιτυγχάνεται η άμεση και αποτελεσματική αντιμετώπισή τους.
      Το ημερήσιο δελτίο πρόβλεψης κίνδυνου πυρκαγιάς που εκδίδεται από την ομάδα εργασίας της Γενικής Γραμματείας Πολιτικής Προστασίας και αποστέλλεται στο Συντονιστικό Κέντρο Επιχειρήσεων του Πυροσβεστικού Σώματος αποτελεί μια πρόσθετη χρήσιμη πληροφορία που λαμβάνεται υπόψη.
      Η κατάταξη μιας περιοχής σε κατηγορία υψηλού ή πολύ υψηλού κινδύνου, μια δεδομένη χρονική στιγμή, δεν σημαίνει ότι θα έχουμε κατ' ανάγκην εκδήλωση πυρκαγιάς στην περιοχή αυτή. Ειδικά για την τρέχουσα αντιπυρική περίοδο η συστηματική ενημέρωση των πολιτών μέσω δελτίων τύπου, τα οποία προειδοποιούσαν του πολίτες να αποφύγουν ενέργειες που μπορεί να προκαλέσουν πυρκαγιά από αμέλεια, απέτρεψαν την εκδήλωση τους.
      Η κατάταξη μιας περιοχής σε κατηγορία χαμηλού κινδύνου (κατηγορία κινδύνου 1) δεν αποκλείει την πιθανότητα για εκδήλωση πυρκαγιάς. Ωστόσο εάν εκδηλωθεί πυρκαγιά οι συνθήκες (κατάσταση καύσιμης ύλης, μετεωρολογικές συνθήκες) δεν θα ευνοήσουν τη γρήγορη εξέλιξή της.
      Η εκδήλωση πυρκαγιών σε περιοχές που κατατάσσονται σε χαμηλό δείκτη δεν μπορεί να αποκλεισθεί (π.χ. περίπτωση πυρομανούς εμπρηστή, πτώση κεραυνών, βολές στρατού, κλπ.). Το αν μία πυρκαγιά σε περιοχές που κατατάσσονται σε χαμηλό δείκτη λάβει διαστάσεις επίσης δεν μπορεί να αποκλεισθεί ως αποτέλεσμα αναποτελεσματικής αντιμετώπισης ή ειδικών συνθηκών (π.χ δίδεται προτεραιότητα στην προστασία ενός οικισμού που συνορεύει με δάσος, κλπ )
      Η κατάταξη μιας περιοχής σε κατηγορία μέσου κινδύνου (κατηγορία κινδύνου 2) χαρακτηρίζει τις συνθήκες μέσου καλοκαιρινού κινδύνου για τη χώρα μας που βέβαια δεν αποκλείουν ούτε την εκδήλωση πυρκαγιάς αλλά ούτε και την εξάπλωσή της.
      Η πιθανότητα εκδήλωσης πυρκαγιάς σε περιοχές που εκτιμούνται με μέσο δείκτη δεν είναι ιδιαίτερα υψηλή, δεν αναμένεται ακραία συμπεριφορά και δεν είναι ιδιαίτερα μεγάλη η δυσκολία αντιμετώπισής της. Λογικά λοιπόν, και με εξαίρεση χρονικής σύμπτωσης εκδήλωσης περισσότερων ταυτόχρονων περιστατικών (που δεν μπορεί ποτέ να αποκλεισθεί παντελώς) ή δράσης εμπρηστή (ο οποίος κατά κανόνα προσπαθεί να δυσκολέψει τις πυροσβεστικές δυνάμεις ανάβοντας πολλαπλές εστίες σε δυσπρόσιτα σημεία), το έργο του πυροσβεστικού μηχανισμού αναμένεται να είναι στα πλαίσια που μπορεί να αντιμετωπισθεί με τις κανονικές δυνάμεις επιφυλακής του.
      Η έκδοση του δελτίου πρόβλεψης κίνδυνου πυρκαγιάς αναμένεται ως μέτρο να έχει θετική συμβολή στην αντιμετώπιση των πυρκαγιών. Παρά την πιθανότητα αστοχιών, το ημερήσιο δελτίο πρόβλεψης κινδύνου πυρκαγιάς και τα προειδοποιητικά δελτία κατάστασης υψηλού κινδύνου ή συναγερμού μπορούν να βοηθήσουν σημαντικά στην καλύτερη αντιμετώπιση των πυρκαγιών, όπως εξάλλου γίνεται διεθνώς. Είναι λοιπόν απαραίτητο να καταβληθεί κάθε προσπάθεια για τη σωστή αξιοποίηση των μέσων αυτών, που τίθενται στη διάθεση όλων των εμπλεκομένων φορέων στον αντιπυρικό αγώνα.
      Τέλος επισημαίνεται ότι η έκδοση του δελτίου πρόβλεψης κινδύνου πυρκαγιάς από ομάδα ειδικών επιστημόνων έχει σαν σκοπό την υποστήριξη της διοίκησης στη λήψη όσο το δυνατό ορθότερων αποφάσεων και δεν υποκρύπτει άλλες σκοπιμότητες.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      23. Στην με αριθμό 1710/8-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7014/4/3648/27-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
      Σύμφωνα με τα ανωτέρω και δεδομένου ότι άμεση προτεραιότητα για το Αρχηγείο Πυροσβεστικού Σώματος αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, στην παρούσα φάση, δεν είναι δυνατή η προαγωγή του Πυροσβεστικού Κλιμακίου Θάσου σε Σταθμό Δ΄ τάξης.
      Σε ό,τι αφορά την πυροπροστασία της Θάσου, σας πληροφορούμε ότι η περιοχή αυτή καλύπτεται σήμερα από την αναφερόμενη Πυροσβεστική Υπηρεσία, που έχει στελεχωθεί με το αναγκαίο για την επιτέλεση της αποστολής της πυροσβεστικό προσωπικό και κατά την τρέχουσα αντιπυρική περίοδο ενισχύθηκε και με 57 εποχικούς πυροσβέστες, ενώ διαθέτει τον αναγκαίο υλικοτεχνικό εξοπλισμό, προκειμένου να ανταποκρίνεται αποτελεσματικά στις ανάγκες πυροπροστασίας της περιοχής της, καθώς και της εξυπηρέτησης των αιτημάτων των πολιτών.
      Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή.
      Πάντως, για το θέμα της ενίσχυσης και του εκσυγχρονισμού της υλικοτεχνικής υποδομής των Πυροσβεστικών Υπηρεσιών του νομού Καβάλας, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας. των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Καβάλας, οι οποίες σήμερα κατέχουν, για την εκπλήρωση της αποστολής τους, ικανό αριθμό υδροφόρων και βοηθητικών πυροσβεστικών οχημάτων, πλήρως εξοπλισμένων, και τον λοιπό απαραίτητο μηχανολογικό και διασωστικό εξοπλισμό.
      Τέλος, σε ό,τι αφορά τη στέγαση της ανωτέρω Υπηρεσίας, σας πληροφορούμε ότι, σύμφωνα με τις διατάξεις του ν. 2612/1998, αρμόδιοι για τη στέγαση των Πυροσβεστικών Κλιμακίων είναι οι Οργανισμοί Τοπικής Αυτοδιοίκησης. Το Αρχηγείο Πυροσβεστικού Σώματος συνεργάζεται στενά με τους αρμόδιους Ο.Τ.Α., οι οποίοι έχουν παραχωρήσει τις κτιριακές εγκαταστάσεις όπου στεγάζονται οι Υπηρεσίες αυτές για την ανακατασκευή τους, όπου χρειάζεται και τη διαρκή βελτίωση των χώρων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      24. Στην με αριθμό 1708/8-8-03 ερώτηση των Βουλευτών κυρίων Αντωνίου Μπέζα και Ευριπίδη Στυλιανίδη δόθηκε με το υπ’ αριθμ. 7017/4/3647/27-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Α. Μπέζας και Ε. Στυλιανίδης, σε ό,τι μας αφορά, σας γνωρίζουμε ότι με την αναφερόμενη σε αυτή 7001/9/13α από 1-11-2000 Κοινή Υπουργική Απόφαση καθορίσθηκε ως προσωρινό σημείο εισόδου στο ελληνικό έδαφος και εξόδου από αυτό προσώπων το μεθοριακό φυλάκιο Αμπελώνα. Από το εν λόγω σημείο εισόδου-εξόδου εξυπηρετούνται όχι μόνο ομογενείς αλλά όλα τα πρόσωπα που έχουν τις νόμιμες προς τούτο προϋποθέσεις.
      Τον διαβατηριακό έλεγχο των προσώπων που χρησιμοποιούν το αναφερόμενο σημείο εισόδου-εξόδου ασκεί το Αστυνομικό Τμήμα Φιλιατών, το οποίο και εφαρμόζει πιστά την ισχύουσα νομοθεσία.
      Τέλος, σε ό,τι αφορά την αντιμετώπιση της διασυνοριακής εγκληματικότητας στην αναφερόμενη περιοχή και την αποτροπή εισόδου λαθρομεταναστών στη χώρα μας, σας πληροφορούμε ότι αυτή αστυνομεύεται σε ικανοποιητικό βαθμό από τις τοπικές αστυνομικές Υπηρεσίες, τις Υπηρεσίες της έδρας της Αστυνομικής Διεύθυνσης Θεσπρωτίας και από το Β΄ Τμήμα Συνοριακής Φύλαξης Φιλιατών που δραστηριοποιείται στην παραμεθόριο με την γειτονική χώρα περιοχή.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      25. Στην με αριθμό 1708/11.8.03 ερώτηση των Βουλευτών κυρίων Αντώνη Μπέζα και Ευριπίδη Στυλιανίδη δόθηκε με το υπ’ αριθμ. Κ 2872/4253/28.803 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της με αριθμ. Πρωτ. 1708/11.8.03 ερώτησης των Βουλευτών Θεσπρωτίας κ. Αντώνη Μπέζα και Poδόπης κ. Ευριπίδη Στυλιανίδη σχετικά με την επανίδρυση του Τ.Τ.Γ. στον Αμπελώνα Θεσπρωτίας, σας γνωρίζουμε τα ακόλουθα:
      Στην περιοχή του Αμπελώνα λειτουργεί προσωρινά σημείο εισόδου-εξόδου προσώπων για την εξυπηρέτηση μετακινήσεων των κατοίκων της περιoχής. Η κίνηση περιορίζεται στη διέλευση 25-30 ομογενών, σε καθημερινή βάση, οι οποίοι μεταφέρουν μικρoπoσότητες προσωπικών ειδών, τροφίμων και οικοδομικών υλικών xωρίς τη διέλευση οχημάτων.
      Λόγω ακριβώς της περιoρισμένης διέλευσης, της αvύπαρκτης κτιριακής υπoδoμής, της έλλειψης οδικού δικτύου, και της μεγάλης απόστασης από τα σύνoρα δεν κρίνεται αvαγκαία η λειτουργία Τελωνείου στην περιοχή στην παρούσα στιγμή.
      Οι Tελωνειακές διατυπώσεις, όπου απαιτούνται, διενεργούνται από το Τελωνείο Μαυρομματίου στο οποίο λειτουργεί Τελωνειακό Κλιμάκιο με ευθύνη του Τελωνείου Σαγιάδας
      Tέλoς επισημαίνεται ότι η διενέργεια ελέγχων για τα ναρκωτικά, για τη φoρoδιαφυγή καθώς και η πρόληψη και καταστολή του λαθρεμπορίου και γενικότερα του οικονομικού εγκλήματoς υπάγεται στην αρμοδιότητα της Περιφερειακής Διεύθυνσης ΣΔΟΕ, παράρτημα της oπoίας εδρεύει στην πόλη της Hγoυμενίτσας.
      Ο Υφυπουργός
      ΑΠΟΣΤ. ΦΩΤΙΑΔΗΣ»
      26. Στην με αριθμό 1703/7.8.03 ερώτηση του Βουλευτή κ. Σάββα Τσιτουρίδη δόθηκε με το υπ’ αριθμ. Β-4207/29.8.03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1703/07-08-03 που κατέθεσε στη Βουλή ο Βουλευτής κ. Σ. Τσιτουρίδης σύμφωνα και με το αριθμ. πρωτ. Δ13/Α/31895/1482/18-08-03 έγγραφο της Υ.Π.Α., σας πληροφορούμε τα παρακάτω:
      1. Σύμφωνα με τον ν. 2867 /2000 η ΕΕΤΤ είναι ανεξάρτητη διοικητική αρχή που απολαμβάνει διοικητική και οικονομική αυτοτέλεια. Μεταξύ των αρμοδιοτήτων της ΕΕΤΤ είναι και ο έλεγχος των εκπομπών και οι ενέργειες για την εξάλειψη των επιβλαβών παρενοχλήσεων σε νόμιμες ραδιοεκπομπές.
      Ποινικές κυρώσεις για την πρόκληση επιβλαβών παρενοχλήσεων από αδειοδοτημένους ή παράνομους σταθμούς προβλέπονται στον ν. 2801/2000.
      2. Η ΕΕΤΤ στην έκθεσή της για το εν λόγω πρόβλημα επιβλαβών παρενοχλήσεων εντοπίζει τους παρεμβάλλοντες ραδιοφωνικούς και τηλεοπτικούς σταθμούς. Η διαδικασία παραπομπής των παρανομούντων στη δικαιοσύνη είναι σύμφωνα με την νομοθεσία που προαναφέρεται, αρμοδιότητα της ΕΕΤΤ.
      3. Όπως είναι προφανές και επισημαίνεται και έγγραφο της ΥΠΑ, η εφαρμογή ειδικών φίλτρων στους δέκτες της ΥΠΑ και των αεροσκαφών που χρησιμοποιούν τον ελληνικό εναέριο χώρο, που αναφέρεται ως πρόταση στην έκθεση της ΕΕΠ, δεν είναι δυνατόν να αποτελέσει εναλλακτική λύση του προβλήματος, έστω και προσωρινή, αντί του καθημερινού ελέγχου και της εφαρμογής των προβλεπομένων από τον νόμο κυρώσεων.
      Το ΥΜΕ με παλαιότερη επιστολή για ανάλογο θέμα έχει επισημάνει προς την ΕΕΤΤ ότι η υπάρχουσα νομοθεσία είναι επαρκής και ότι υπάρχει ανάγκη αποτελεσματικότερου ελέγχου και εφαρμογής των προβλεπομένων διατάξεων για την παραπομπή των παρανομούντων στην δικαιοσύνη.
      Ο Υπουργός
      ΧΡΙΣΤΟΣ ΒΕΡΕΛΗΣ»
      27. Στην με αριθμό 1701/7.8.03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. ΑΝΥΠΕΞ/ΑΣ 654 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Το περιεχόμενο των περισσοτέρων ερωτημάτων εμπίπτει στην αρμοδιότητα των συνερωτώμενων Υπουργείων. Κατά το μέρος που μας αφορά, έχουμε να παρατηρήσουμε τα εξής:
      Η Ελλάδα, όπως είναι βεβαίως γνωστό στα μέλη του Ελληνικού Κοινοβουλίου, εφαρμόζει πλήρως, από τον Ιανουάριο του 2000, τη Συνθήκη Schengen, που έχει ψηφισθεί από το Κοινοβούλιο και δεσμεύεται από τις διατάξεις της για τη χορήγηση θεωρήσεων εισόδου στον ενιαίο χώρο Schengen. Όπως ακριβώς και τα λοιπά συμβαλλόμενα κράτη, η Ελλάδα τηρεί τις συμβατικές της υποχρεώσεις και εφαρμόζει τους κανονισμούς που περιέχονται στη Συμφωνία, χωρίς να μπορεί να αποκλίνει από αυτούς ως προς τους υπηκόους τρίτων χωρών που θέλουν να μπουν στον ενιαίο χώρο Schengen.
      Βάσει της Σύμβασης εφαρμογής, οι προϋποθέσεις για τη χορήγηση θεώρησης εισόδου ελέγχονται από τις αρμόδιες διπλωματικές ή προξενικές μας αρχές με γνώμονα την προάσπιση της ασφάλειας των κρατών-μελών Schengen και την καταπολέμηση της παράνομης μετανάστευσης. Επομένως, καθυστερήσεις στη χορήγηση θεώρησης προκύπτουν μόνο όταν ανακύπτουν αμφιβολίες και είναι αναγκαία η διασταύρωση των στοιχείων και ο έλεγχος της γνησιότητας των δικαιολογητικών εγγράφων που προσκομίζονται Έτσι, είναι πιθανόν ορισμένες φορές, όταν διαπιστώνεται διαφορετικός σκοπός ταξιδιού από τον προβαλλόμενο ή όταν τα προσκομιζόμενα έγγραφα είναι πλαστά, να προκαλείται καθυστέρηση στη χορήγηση της θεώρησης, ή ακόμα και άρνηση χορήγησης θεώρησης.
      Πρέπει όμως να επισημανθεί ότι, κατά τη διάρκεια της Ελληνικής Προεδρίας και στο πλαίσιο των πρωτοβουλιών που ανέλαβε η χώρα μας για την ταχύτερη ενσωμάτωση των χωρών των Δυτικών Βαλκανίων στους Ευρωπαϊκούς θεσμούς, καταβλήθηκαν σημαντικές προσπάθειες αποτυπώνονται τόσο στα Συμπεράσματα του Ευρωπαϊκού Συμβουλίου(19-6-2003), όσο και στη Διακήρυξη της Συνάντησης Κορυφής Ε.Ε.-Δ. Βαλκανίων- για τη φιλελευθεροποίηση του καθεστώτος των θεωρήσεων για τις χώρες αυτές, γεγονός που θα έχει και πρόσθετη αξία για τη χώρα μας, αφού θα τονώσει τον τουρισμό, ιδιαίτερα αυτόν της Βορείου Ελλάδος.
      Ενδεικτικά δε, στη περίπτωση της Ρωσίας, καθ' όλη τη διάρκεια του 2002 οι προξενικές μας αρχές χορήγησαν: το Γενικό Προξενείο Μόσχας 99.286 θεωρήσεις εισόδου, το Γενικό Προξενείο Αγίας Πετρούπολης 10.750 θεωρήσεις και το Γενικό Προξενείο Νοβοροσσίσκ 7.538 θεωρήσεις, δηλαδή σύνολο 117.574 θεωρήσεων εισόδου, γεγονός που αποδεικνύει τη συμβολή των Προξενείων μας στη Ρωσία στο θέμα αυτό.
      Τέλος, σημειώνεται ότι για τους Ρώσους πολίτες που θέλουν να επισκεφθούν την Τουρκία δεν απαιτείται έκδοση θεώρησης, δεδομένου ότι η Τουρκία δεν συμμετέχει στη συνθήκη Schengen.
      Ο Αναπληρωτής Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
      28. Στην με αριθμό 1697/7.8.03 ερώτηση του Βουλευτή κ. Ιωάννη Βαρβιτσιώτη δόθηκε με το υπ’ αριθμ. ΔΙΠΙΔΔ/Α17/36/ΟΙΚ 16187 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης με αριθμό 1697/7.8.2003, που κατέθεσε στη Βουλή ο Βουλευτής κ. Iωάννης Βαρβιτσιώτης, σχετικά με το μέλλον των απασχολούμενων με συμβάσεις εργασίας ιδιωτικού δικαίου ορισμένου χρόνου στο Πανεπιστήμιο Αιγαίου, σας πληροφορούμε τα ακόλουθα:
      1. Η Κοινοτική Οδηγία 1999/70/ΕΚ η οποία μεταφέρθηκε στο εσωτερικό δίκαιο με το Π.Δ. 81/2003 δεν έχει εφαρμογή στο δημόσιο, τα Ν.Π.Δ.Δ. και τους Ο.Τ.Α., δεδομένου ότι κάτι τέτοιο έρχεται σε αντίθεση με τη διάταξη της παραγράφου 8 του άρθρου 103 του Συντάγματος, σύμφωνα με την οποία απαγορεύεται η από το νόμο μονιμοποίηση ή μετατροπή των συμβάσεων ορισμένου χρόνου ή έργου σε συμβάσεις ιδιωτικού δικαίου αορίστου χρόνου.
      2. Το Πανεπιστήμιο Αιγαίου προκειμένου να καλύψει τις πάγιες και διαρκείς λειτουργικές ανάγκες του δύναται να προκηρύξει την πλήρωση θέσεων τακτικού προσωπικού.
      3. Οι υπηρετούντες με συμβάσεις ορισμένου χρόνου στο Πανεπιστήμιο Αιγαίου, σε περίπτωση συμμετοχής τους στη διαδικασία πλήρωσης θέσεων τακτικού προσωπικού πριμοδοτούνται με προσαύξηση, κατά ποσοστό 40%, των μορίων της εμπειρίας τους εφόσον αυτή διανύθηκε στον ίδιο φορέα και κλάδο ή ειδικότητα, όπως προβλέπεται στο ν.3051/2002.
      Από τα ανωτέρω γίνεται αντιληπτό ότι υπάρχει ευνοϊκή ρύθμιση για όλους τους συμβασιούχους του δημοσίου και κατά συνέπεια και γι' αυτούς του Πανεπιστημίου Αιγαίου 
      Ο Υφυπουργός
      ΝΙΚΟΣ ΜΠΙΣΤΗΣ»
      29. Στην με αριθμό 1696/7.8.03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. 55516/ΕΥΣ 5227 έγγραφο από τον Υφυπουργό Οικονομίας η ακόλουθη απάντηση:
      «Αναφορικά με την παραπάνω ερώτηση σας γνωρίζουμε ότι:
      Στο Περιφερειακό Επιχειρησιακό Πρόγραμμα Κρήτης 2000-2006 προβλέπεται η χρηματοδότηση δράσεων για την ορθολογική διαχείριση Υδάτινων Πόρων στα πλαίσια υλοποίησης του Μέτρου 5.1.
      Η ένταξη των έργων στο ΠΕΠ γίνεται με προκαθορισμένες διαδικασίες. Έτσι, με βάση τον προγραμματισμό της, η αρμόδια σύμφωνα με τον ν. 2860/00 Διαχειριστική Αρχή του ΠΕΠ προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των Μέτρων του ΠΕΠ. Προκειμένου δε να ενταχθεί το έργο στο ΠΕΠ πρέπει να προταθεί στη Διαχειριστική Αρχή συνοδευόμενο από αντίστοιχο Τεχνικό Δελτίο Έργου, η δε ανωτέρω υπηρεσία μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, προτείνει στον Γενικό Γραμματέα της Περιφέρειας την ένταξή τους στο ΠΕΠ.
      Η υποβληθείσα στη Διαχειριστική Αρχή του ΠΕΠ Κρήτης πρόταση, από τον ΟΑΔΥΚ (τελικό δικαιούχο),σχετική με το έργο της Ερώτησης, σύμφωνα με πληροφορίες της Περιφέρειας Κρήτης:
      Δεν πληρούσε τα κριτήρια ένταξης του, λόγω ασαφειών και ελλείψεων στο Τ.Δ.Ε.
      Ο διαθέσιμος προϋπολογισμός της σχετικής πρόσκλησης του Μέτρου 5.1 είχε ήδη εξαντληθεί από εντάξεις άλλων έργων.
      Συνεπώς η προαναφερόμενη πρόταση μπορεί να επανυποβληθεί στα πλαίσια νέας προκήρυξης του Μέτρου 5.1,σύμφωνα με την παραπάνω διαδικασία.
      Ο Υφυπουργός
      ΧΡΗΣΤΟΣ ΠΑΧΤΑΣ»
      30. Στην με αριθμό 1689/7.8.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 55513/Β 18189/26.8.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση του Βουλευτού κ. Ν. Νικολόπουλου, σας πληροφορούμε ότι από θεσπίσεως του v.1892/90 οι Τράπεζες ευρίσκονται εκτός Δημοσίου Τομέα και ως εκ τούτου λειτουργούν με ιδιωτικοοικονομικά κριτήρια.
      Ωστόσο παρά το γεγονός ότι η ίδρυση ή μη υποκαταστήματος Τράπεζας στον Δήμο Φαρρών εντάσσεται αποκλειστικά στην επιχειρηματική πολιτική κάθε πιστωτικού ιδρύματος, η πολιτεία στα πλαίσια της ισόρροπης περιφερειακής οικονομικής ανάπτυξης, σε συνεργασία με την Ένωση Ελληνικών Τραπεζών παρακολουθεί το θέμα της ομαλής εξυπηρέτησης της οποιασδήποτε περιοχής από τα πιστωτικά ιδρύματα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      31. Στην με αριθμό 1694/7.8.03 ερώτηση του Βουλευτή κ. Ευγενίου Χαϊτίδη δόθηκε με το υπ’ αριθμ. 37452/27.8.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η Νομαρχιακή Αυτοδιοίκηση Σερρών κατασκεύασε το 1998, στο χείμαρρο Ζευγολατιού και στην θέση συνάντησης με την επαρχιακή οδό Ηράκλειας-κόμβου Στρυμονικού, δίδυμο κυβοτοειδή οχετό για την απορροή των υδάτων και στην συνέχεια προέβη σε μερικό καθαρισμό τμήματος του χειμάρρου.
      Η Νομαρχιακή Αυτοδιοίκηση Σερρών προτίθεται στο πλαίσιο των οικονομικών δυνατοτήτων της, να προχωρήσει στον απαιτούμενο καθαρισμό.
      Ο Υφυπουργός
      Λ. ΠΑΠΑΔΗΜΑΣ»)
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη επίκαιρη ερώτηση του πρώτου κύκλου είναι η με αριθμό 92/6-10-2003 του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Πολιτισμού, σχετικώς με τη μετασκευή των πρώην καπνοποθηκών Παπαπέτρου στο Αγρίνιο σε πολυδύναμο πολιτιστικό κέντρο κλπ.
      Η επίκαιρη ερώτηση του κ. Παναγιώτη Κουρουμπλή έχει ως εξής:
      «Το ελληνικό δημόσιο, δια του Υπουργείου Πολιτισμού, απέκτησε το μεγαλύτερο, ίσως, παραδοσιακό και καλοδιατηρημένο κτίριο στο Αγρίνιο, τις καπναποθήκες των αδελφών Παπαπέτρου κι επιδίωξη, του Δήμου Αγρινίου και των Φορέων του νομού, είναι ο χώρος αυτός να μετατραπεί σ’ ένα πολυδύναμο πολιτιστικό κέντρο που θα στεγάσει τη μνήμη, την ιστορία και τον πολιτισμό της πόλης και του νομού γενικότερα. Πρόκειται για ένα χώρο επτάμισι χιλιάδων τετραγωνικών μέτρων, που για τη μετασκευή του έχει προβλεφθεί ένα κονδύλι ύψους 3,2 δισεκατομμυρίων δραχμών περίπου 9,4 εκατομμύρια ευρώ.
      Ομοίως για το Δήμο Θέρμου έχει προβλεφθεί κονδύλι ύψους 1 δισεκατομμυρίου δραχμών, περίπου 3 εκατομμύρια ευρώ, για την κατασκευή του νέου μουσείου της πόλης.
      Αν και παρήλθαν τουλάχιστον δύο χρόνια από την εξαγγελία υλοποίησης αυτών των δύο έργων, εν τούτοις, μέχρι σήμερα, δεν υπήρξε καμία ενέργεια προς την κατεύθυνση αυτή και η πολιτιστική κληρονομιά  του νομού στοιβάζεται και εγκαταλείπεται σε αποθήκες εντός και εκτός νομού, αφού ουσιαστικά δεν υπάρχουν οι χώροι εκείνοι, τα μουσεία δηλαδή, που θα τα συντηρήσουν και θα τα στεγάσουν. Δικαιολογημένα, λοιπόν, οι πολίτες και οι φορείς της περιοχής αισθάνονται πολιτικά και πολιτιστικά εγκαταλελειμμένοι και διαμαρτύρονται γι’ αυτή την εγκατάλειψη.
      Κατόπιν τούτου ερωτάται ο κύριος Υπουργός.
      Σε ποιες ενέργειες θα προβεί ώστε να προχωρήσει άμεσα:
      1. Η μετασκευή του πρώην καπναποθηκών των αδελφών Παπαπέτρου, στο Αγρίνιο, σε πολυδύναμο πολιτιστικό κέντρο και
      2. Η κατασκευή του νέου Μουσείου Θέρμου».
      Ο κύριος Υπουργός έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ευχαριστώ τον κ. Κουρουμπλή, γιατί μου δίνει την ευκαιρία να τον ενημερώσω για τα ζητήματα πολιτιστικής πολιτικής, που αφορούν την εκλογική του περιφέρεια.
      Η Αιτωλοακαρνανία είναι ένας πολύ μεγάλος νομός, με τεράστιο μνημειακό πλούτο και δικαιούται πολλών παρεμβάσεων της πολιτείας. Γι΄ αυτόν το λόγο έχουμε προβεί στην απευθείας εξαγορά του συγκροτήματος των καπναποθηκών Παπαπέτρου στο Αγρίνιο. Αυτή η εξαγορά στοίχισε στο ελληνικό δημόσιο περισσότερα από 3.000.000 ευρώ. Το Σεπτέμβριο ολοκληρώθηκε. Τώρα, σε συνεργασία με την Περιφέρεια Δυτικής Ελλάδας προχωρούμε στην ολοκλήρωση του κτιριολογικού προγράμματος και στην ανάθεση της μελέτης, προκειμένου αυτό το έργο να ενταχθεί στις ανακατανομές των προγραμμάτων του Κοινοτικού Πλαισίου Στήριξης και να ολοκληρωθεί ο μετασχηματισμός των αποθηκών, που είναι ένα σημαντικό διατηρητέο κτήριο σε Αρχαιολογικό Μουσείο Αγρινίου. 
      Δεν είχαμε λάβει παλαιότερα την απόφαση εξαγοράς ή απαλλοτρίωσης των καπναποθηκών, για να δημιουργήσουμε ένα πολυδύναμο πολιτιστικό κέντρο, αλλά για να δημιουργήσουμε ένα μουσείο, το οποίο θα έχει και αίθουσες πολλαπλών χρήσεων. Πάντως η βασική του δραστηριότητα θα είναι μουσειακή.
      Χαίρομαι δε γιατί και σ΄ έναν άλλο πολύ σημαντικό τόπο, στο Θέρμο, έχουν προχωρήσει οι διαδικασίες και τον Ιούνιο ανατέθηκε η μελέτη, στατική, αρχιτεκτονική, γεωτεχνική, μηχανολογική, ώστε να έχουμε τα τεύχη δημοπράτησης για την εκτέλεση του έργου του Μουσείου του Θέρμου, το οποίο επίσης καλύπτεται από το Γ΄ ΚΠΣ. Άρα, ο νομός βρίσκεται καθ΄ οδόν προς την απόκτηση δύο πολύ σημαντικών μουσείων. 
      Όμως δεν έγιναν μόνο αυτά. Σημαντικότερη εξέλιξη είναι η ίδρυση δύο εφορειών αρχαιοτήτων στην Αιτωλοακαρνανία, εφορείες που δεν υπήρχαν. Ο νομός εκαλύπτετο από την Πάτρα. Έτσι με το νέο οργανισμό του Υπουργείου Πολιτισμού ιδρύθηκε Εφορεία Προϊστορικών και Κλασικών Αρχαιοτήτων με έδρα το Μεσολόγγι και Εφορεία Βυζαντινών Αρχαιοτήτων με έδρα τη Ναύπακτο. Η Αιτωλοακαρνανία είναι ο μόνος νομός στον οποίο ιδρύθηκαν δύο νέες περιφερειακές υπηρεσίες, οι οποίες τις επόμενες εβδομάδες με την τοποθέτηση των προϊσταμένων, οι οποίοι έχουν επιλεγεί από το υπηρεσιακό συμβούλιο, θα αρχίσουν να λειτουργούν.
      Ακόμη προχωρούν πολύ ικανοποιητικά τρία πολύ σημαντικά έργα ανάδειξης αρχαιολογικών χώρων, των τριών μεγάλων ακροπόλεων της περιοχής, της Πλευρώνας, των Οινειαδών και της Παλαίρου, που θα έχουν ολοκληρωθεί μέχρι το τέλος του 2004.
      ΠΡΟΕΔΡΕΥΩΝ (Κωνσταντίνος Βρεττός): Ο Κ. Κουρουμπλής έχει το λόγο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, θα ήταν αχαριστία να μην αναγνωρίσει κανείς στο πρόσωπο του Υπουργού Πολιτισμού το ενδιαφέρον για να αγοραστούν οι καπναποθήκες -που είναι ένα μνημείο για την πόλη, γιατί συνδέονται με μια ολόκληρη περίοδο σ΄ αυτήν την περιοχή- για να μετατραπούν σ΄ ένα πολυδύναμο μουσειακό πολιτιστικό κέντρο. Το ίδιο ισχύει και για τη μελέτη του Μουσείου του Θέρμου.
      Όμως πρέπει να αναγνωρίσετε, κύριε Υπουργέ, ότι όλα αυτά τα χρόνια η Αιτωλοακαρνανία εβίωσε μία αδιαφορία της πολιτείας. Διαθέτει έναν πολύ μεγάλο αρχαιολογικό πλούτο. Εκεί ήταν η Αιτωλική Συμπολιτεία, η Ακαρνανική Πολιτεία σ΄ εποχές που ανέδειξαν τον πολιτισμό και τη δημοκρατία.
      Ήταν μια περιοχή που διέθετε επτά θέατρα. Αυτό και μόνο αποτυπώνει ποιος πολιτισμός δημιουργήθηκε εκεί και όμως κανείς δεν γνωρίζει γιατί όσες ανασκαφές έχουν γίνει τα περισσότερα ευρήματα ή είναι σε αποθήκες ή είναι εκτός του νομού. 
      Πιστεύουμε πως μια περιοχή που διαθέτει αυτό τον πλούτο δικαιούται αυτές τις δύο υποδομές και πρέπει να αναγνωρίσουμε ότι υπάρχει καθυστέρηση. Βεβαίως οι πρωτοβουλία σας να γίνουν οι δύο εφορείες είναι πολύ σημαντική και δείχνει ότι το Υπουργείο αναγνωρίζει την αναγκαιότητα να αναδειχθεί σε αυτή την περιοχή ο πλούτος. Ωστόσο αισθανόμαστε την αναγνώριση των προσπαθειών σας –και αυτό δεν χρεώνεται σε σας, γενικότερα στην πολιτεία- γιατί σε αυτή την περιοχή σε σχέση με άλλες υπήρξε μεγάλη καθυστέρηση σε σχέση με την πραγματικότητα που αποτυπώνεται από την έλλειψη τέτοιων υποδομών. 
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Πολιτισμού κ. Ευάγγελος Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ το συνάδελφο κ. Κουρουμπλή για την ευγένεια με την οποία αναφέρεται στο πρόσωπό μου και θέτει τα θέματα. Όντως η Αιτωλοακαρνανία άξιζε πολύ μεγάλης προσοχής στα θέματα της πολιτιστικής κληρονομιάς και χαίρομαι γιατί έχουμε κάνει αυτό τον καιρό αυτά τα βήματα, βήματα στις υποδομές και στη θεσμική παρουσία της πολιτείας στο νομό. Είναι δύσκολο, πολύ πιο δύσκολο από ό,τι μπορεί να υποθέσει κανείς διά γυμνού οφθαλμού να προχωρήσουν αυτά τα τεχνικά έργα γιατί αν δεν αποκτούσαμε με απευθείας εξαγορά το ακίνητο αυτό θα έπρεπε να υποστούμε μια διαδικασία καθορισμού της τιμής μονάδος για την απαλλοτρίωση που θα μπορούσε να μας οδηγήσει σε οικονομικό αδιέξοδο. 
      Έπρεπε λοιπόν να ολοκληρωθούν οι διαπραγματεύσεις και οι υπηρεσίες μας είναι τα τελευταία χρόνια βεβαρημένες με ένα έργο που είναι δεκαπλάσιο του συνήθους σε ετήσια βάση. Δηλαδή παράγονται στα τέσσερα χρόνια που προηγήθηκαν και το ένα που τρέχουμε τώρα, τα έργα που αντιστοιχούν σε πενήντα χρόνια δουλειάς των υπηρεσιών του Υπουργείου Πολιτισμού, λόγω του Κοινοτικού Πλαισίου Στήριξης της ολυμπιακής προετοιμασίας. Και αυτό είναι κάτι που πρέπει να το έχει κανείς υπόψη του και να συνυπολογίζει το τι γίνεται σε όλη τη χώρα. Φυσικά υπάρχουν επιμέρους διαφορές και αλλού υπάρχει μεγαλύτερη συσσώρευση έργων αλλού μικρότερη. Αυτό οφείλεται εν πολλοίς σε λόγους αδράνειας ή ιστορικών αδυναμιών των υπηρεσιών, κάτι που ελπίζω να θεραπεύσουμε με το νέο οργανισμό.
      Πέραν των όσων είπα θέλω να προσθέσω και μια άλλη πρωτοβουλία του Υπουργείου Πολιτισμού που είναι και πολιτιστική και κοινοβουλευτική, την αποδοχή της πρότασης νόμου, την οποία γνωρίζει πολύ καλά ο κ. Κουρουμπλής, για την ίδρυση της Ακαδημίας Ελευθερίας με έδρα το Μεσσολόγγι. Το Υπουργείο έχει αποδεχθεί το τελευταίο διάστημα τρεις προτάσεις νόμου, τρεις πρωτοβουλίες δηλαδή Βουλευτών για την ψήφιση νόμων του κράτους και μια από αυτές είναι αυτή που οδήγησε στη νομοθετική βάση για τη δημιουργία ενός πολύ σημαντικού ιδρύματος με έδρα το Μεσολόγγι. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Τρίτη είναι η με αριθμό 113/7-10-2003 επίκαιρη ερώτηση του πρώτου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Πολιτισμού, σχετικώς με τις κινητοποιήσεις των συμβασιούχων υπαλλήλων του Υπουργείου, τη μετατροπή των συμβάσεών τους σε αορίστου χρόνου κλπ.
      Η επίκαιρη ερώτηση της κ. Λιάνας Κανέλλη έχει ως εξής:
      «Εντελώς απαράδεκτη είναι η στάση της Κυβέρνησης απέναντι στους συμβασιούχους του Υπουργείου Πολιτισμού οι οποίοι βρίσκονται σε κινητοποίηση απαιτώντας να μετατραπούν οι συμβάσεις τους από ορισμένου χρόνου σε αορίστου, όπως εξάλλου προβλέπεται από σχετική δικαστική απόφαση.
      Οι συμβασιούχοι του Υπουργείου Πολιτισμού έχουν σχεδόν στο σύνολό τους πολύχρονη προσφορά στην προστασία της πολιτιστικής κληρονομιάς και αποτελούν πολύτιμο πολιτιστικό «κεφάλαιο». Ζητούν το αυτονόητο: Να γίνουν μαζικές προσλήψεις για την κάλυψη των οργανικών θέσεων των κεντρικών και περιφερειακών υπηρεσιών του Υπουργείου με ενιαία διαδικασία προσλήψεων για όλες τις κατηγορίες εργαζομένων –χωρίς «ειδικούς διαγωνισμούς» και «ειδικές επιτροπές»- με αυξημένη μοριοδότηση της προϋπηρεσίας και αναδιατύπωση των σχετικών υπουργικών αποφάσεων, ώστε να καλύπτονται όλοι οι συμβασιούχοι και μετατροπή των συμβάσεων ορισμένου χρόνου σε αορίστου.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, προκειμένου να ικανοποιηθούν τα δίκαια αιτήματα των συμβασιούχων του Υπουργείου Πολιτισμού και να τερματιστεί η απαράδεκτη και ψηφοθηρική πρακτική των «συνεντεύξεων» σε διορισμένη από τον κύριο Υπουργό επιτροπή;»
      Το λόγο έχει ο Υπουργός Πολιτισμού κ. Ευάγγελος Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, η ερώτηση αυτή αποτελεί μία καλή ευκαιρία προκειμένου να ενημερώσουμε το Σώμα σχετικά με ένα πρόβλημα που απασχολεί το Υπουργείο Πολιτισμού εδώ και χρόνια, και που εμφανίζεται σε ορισμένα Μέσα Ενημέρωσης με έναν τρόπο που απέχει πάρα πολύ από την πραγματικότητα. 
      Το Υπουργείο Πολιτισμού δεν αποτελεί μια απλή δημόσια υπηρεσία. Είναι μια επιστημονική κοινότητα και ένας μηχανισμός παραγωγής έργου. Έργου και τεχνικού και αρχαιολογικού και πολιτιστικού. Διοργανώνονται εκδηλώσεις, εκθέσεις, πραγματοποιούνται ανασκαφές και κατασκευάζονται τεχνικά έργα με αυτεπιστασία. Άρα, κατά καιρούς χρησιμοποιούνται εργαζόμενοι με πολλές και διάφορες έννομες σχέσεις. Επομένως, υπάρχει και έκτακτο προσωπικό για μικρότερο ή μεγαλύτερο χρόνο. Επίσης, είναι πολύ σημαντικό νέοι επιστήμονες, νέοι αρχαιολόγοι, νέοι συντηρητές και νέοι αναστηλωτές να απασχολούνται προσωρινά στο Υπουργείο Πολιτισμού για να αποκτούν εμπειρία. 
      Αποτελεί, λοιπόν, ανάγκη να υπάρχει και έκτακτο προσωπικό, γιατί υπάρχουν προσωρινές ανάγκες -βεβαίως, υπάρχουν και μόνιμες ανάγκες- και γιατί υπάρχει και η ανάγκη μαθητείας για πολλούς νέους επιστήμονες, αλλά και μαθητείας σε εργατοτεχνίτες υψηλής εξειδίκευσης, οι οποίοι στη συνέχεια μπορούν να βρουν ένα πολύ σημαντικό αντικείμενο εργασίας. 
      Άρα, αυτό που λέμε «έκτακτοι εργαζόμενοι στο Υπουργείο Πολιτισμού», εργαζόμενοι με σύμβαση ορισμένου χρόνου, είναι ένα φαινόμενο πολύ πιο πολύπλοκο με πολλές εσωτερικές διαιρέσεις. Άλλο πράγμα είναι ένας αρχαιολόγος που απασχολείται σε μία ανασκαφή, άλλο πράγμα ένας αρχαιολόγος που απασχολείται μέσω μιας ιδιωτικής επιχείρησης και βοηθάει στις ανασκαφές για τις δικές της ανάγκες, άλλο πράγμα ένας φύλακας, άλλο πράγμα ένας συντηρητής κ.ο.κ. Και φυσικά άλλο πράγμα είναι να έχεις απασχοληθεί για πέντε μήνες και άλλο πράγμα να βρίσκεσαι σ’ αυτή την κατάσταση δέκα χρόνια. 
      Γι’ αυτό το λόγο, το Υπουργείο Πολιτισμού πήρε μία σειρά από σταδιακά μέτρα. Θεσπίσαμε το νέο Οργανισμό του, δημιουργήσαμε με νόμο του κράτους τρεισήμισι χιλιάδες νέες θέσεις εργασίας τις οποίες κατανείμαμε στις υπηρεσίες με βάση τη νέα διάρθρωση του Υπουργείου, προβλέψαμε ρητά μεγαλύτερη ηλικία εισόδου στο δημόσιο για το επιστημονικό προσωπικό που απασχολείται επί χρόνια με συμβάσεις ορισμένου χρόνου και προβλέψαμε και μία ειδική μοριοδότηση για την προϋπηρεσία αυτού του προσωπικού. 
      Όμως, εδώ, έχουμε δύο διαφορετικά πράγματα. Άλλο πράγμα είναι η δημιουργία νέων θέσεων εργασίας αορίστου χρόνου ή και θέσεων μονίμων δημοσίων υπαλλήλων που πρέπει να πληρωθούν, όπως προβλέπει το Σύνταγμα, υπό την εποπτεία του ΑΣΕΠ και άλλο πράγμα το ερώτημα του εάν οι συμβάσεις ορισμένου χρόνου μπορούν να μετατραπούν συλλήβδην, όλες, και χωρίς άλλα κριτήρια σε συμβάσεις αορίστου χρόνου. 
      Εμείς έχουμε προκηρύξει επτακόσιες πενήντα θέσεις εργαζομένων αορίστου χρόνου, φυλάκων, νυχτοφυλάκων και τεχνιτών υψηλής εξειδίκευσης και εκατόν πενήντα θέσεις επιστημονικού προσωπικού μονίμων δημοσίων υπαλλήλων, αρχαιολόγων, μηχανικών και συντηρητών πανεπιστημιακής εκπαίδευσης. 
      Εάν υπάρχουν έκτακτοι υπάλληλοι που πιστεύουν ότι οι συμβάσεις τους σύμφωνα με το νόμο έχουν ήδη μετατραπεί σε αορίστου χρόνου, τότε δεν χρειάζεται να υποβάλουν υποψηφιότητα για τις καινούργιες θέσεις. Ας πάνε άλλοι ενδιαφερόμενοι στις θέσεις αυτές και ας περιμένουν την έκβαση της διαδικασίας, η οποία έχει ανοιχθεί ενώπιον των ελληνικών δικαστηρίων. 
      Επίσης, είναι λάθος οι ενδιαφερόμενοι να επικαλούνται μία απόφαση του Μονομελούς Πρωτοδικείου Αθηνών που κρίνει ότι μία σύμβαση με τα δικά της χαρακτηριστικά έχει μετατραπεί σε αορίστου χρόνου, γιατί στα δικαστήρια εκκρεμούν χιλιάδες αγωγές και τελικά αυτό το ζήτημα θα κριθεί από τον Άρειο Πάγο. Θα κριθεί στο πλαίσιο του ισχύοντος Συντάγματος που ψηφίσαμε το 2001 με ευρεία συναίνεση εδώ και το οποίο περιέχει ρητή διάταξη με την οποία απαγορεύεται η μετατροπή συμβάσεων ορισμένου χρόνου σε συμβάσεις αορίστου χρόνου. Αλλά αυτό είναι κάτι που θα το κρίνει η δικαιοσύνη. 
      Εμείς μέσα σε τέσσερα χρόνια, προκηρύσσοντας περίπου χίλιες θέσεις το χρόνο, με μία συμφωνία η οποία είναι πολύ ικανοποιητική και την οποία έχουμε κάνει με το Υπουργείο Οικονομικών και παίρνοντας μέσα από τέσσερις διαγωνιστικές διαδικασίες τους καλύτερους σε κάθε κλάδο, θα καλύψουμε τις μόνιμες και διαρκείς ανάγκες με βάση τις τρεισήμισι χιλιάδες νέες οργανικές θέσεις που έχουμε δημιουργήσει και κατανείμει. 
     ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
     Λυπάμαι που δεν πήρα απάντηση από τον κύριο Υπουργό. Πήρα αντιθέτως μια ανάλυση μιας συγκεκριμένης πολιτικής που ακολουθεί η Κυβέρνηση, που βεβαίως στον τομέα των εργασιακών σχέσεων δε θα μπορούσε να αποτελεί εξαίρεση στο Υπουργείο Εργασίας, παρά την εξαγγελία των χιλίων θέσεων εργασίας την οποία κανείς δεν θέλει να αμφισβητήσει.
	Βέβαια πήρα την απάντηση σε κάτι καινοφανές, ότι υπάρχουν εξαιρετικού είδους και ειδικοτήτων εργαζόμενοι στο Υπουργείο Πολιτισμού. Φαντάζομαι ότι αυτό θα μπορούσαν να το ισχυριστούν όλοι οι Υπουργοί σ΄ όλα τα Υπουργεία για τα εξειδικευμένα έργα όπου και εκεί χρειάζονται επίσης. Πήρα επίσης και μια παράξενη απάντηση, ότι θα έχουμε πλέον τώρα ερμηνεία ακόμα και της κοινοτικής οδηγίας 9970 ως προς την εφαρμογή της, περιμένοντας ενδεχομένως και προσδοκώντας από τον ΄Αρειο Πάγο σ΄ ένα επίπεδο συλλογικών αγωγών που γίνονται σε ολόκληρη τη χώρα για να συμβεί το εξής καταπληκτικό πράγμα: να πρέπει να κάνουν αίτηση χιλιάδες άνθρωποι, βεβαίως και εξακόσιοι συντηρητές, οι οποίοι καλύπτουν πάγιες ανάγκες του Υπουργείου Πολιτισμού -ο τελευταίος διαγωνισμός για τους συντηρητές έχει γίνει εδώ και δέκα χρόνια- και να εξετάζονται από επιτροπή ειδικής αξιολόγησης εκτός ΑΣΕΠ, όπου η αμοιβή των μελών της επιτροπής αξιολόγησης είναι 5 ευρώ ανά αίτηση. Δηλαδή, αυτοί που θα αξιολογούν τους άλλους υπαλλήλους –και πολλοί από αυτοί είναι υπάλληλοι του  Υπουργείου- θα αποζημιώνονται με 5 ευρώ ανά αίτηση. Δηλαδή, αυτοί οι άνθρωποι να πετάξουν δέκα χρόνια κάλυψης αναγκών επένδυσης της ζωής τους σ΄ αυτά τα ειδικά έργα και να ξαναμπούν στην εξευτελιστική –επιτρέψτε μου τον όρο, τον απεχθάνομαι- διαδικασία προφορικών συνεντεύξεων από συναδέλφους τους. 
	Έπειτα, κάνατε και ένα διαχωρισμό μιας ιδιότυπης ταξικής τεχνογνωσίας στο Υπουργείο. Το αντικείμενο που ζητούν είναι να εφαρμοστεί στην πραγματικότητα ο νόμος και η κοινοτική οδηγία. Δεν σας εμποδίζει κανείς να πάρετε εξαιρετικώς και άλλους, αν χρειαστείτε. Αλλά γιατί να μην τους πάρετε με συμβάσεις αορίστου χρόνου, γιατί να μην τους πάρετε μόνιμους; Δεν έχει ανάγκες το Υπουργείο; Θα καλύπτονται πάντοτε από τρίτα κοινοτικά πλαίσια, από κονδύλια για μια πολιτιστική Ολυμπιάδα, παρακάτω από κονδύλια από εκδηλώσεις για να καλυφθούν ενδεχομένως τα σπασμένα που μπορεί να προκύψουν από την Ολυμπιάδα;
	Σας άκουσα να λέτε στην προηγούμενη ερώτηση ότι καταφέρατε να εξαγοράσετε ένα κτήριο εξοικονομώντας χρήματα και επενδύοντας. Και ορθώς κάνατε. Αυτό ισχύει για τα κτίρια. Δεν μπορούν όμως να εξαγοραστούν άνθρωποι με μοριοδοτήσεις και  συνεντεύξεις, υπηρεσίες και ζωή κατατεθειμένη και, βεβαίως, δεν μπορούν να εξαγοραστούν οι απαιτήσεις των εργαζομένων να δουλεύουν σε μια δουλειά που την ξέρουν καλά, εκτός αν μας πείτε ότι θέλετε να περάσετε σε συγκλονιστικά τεχνοκρατική νέα ανανέωση του έμψυχου δυναμικού από τον εργάτη μέχρι τον αρχαιολόγο και από το συντηρητή μέχρι τον φύλακα του Υπουργείου, διότι αυτοί μέχρι τώρα δεν σας έκαναν. Το πολιτιστικό κεφάλαιο είναι και το ανθρώπινο δυναμικό και δεν μπορούμε εκεί να επενδύσουμε με τις διαδικασίες που επενδύουμε στα άψυχα. Βεβαίως θα μου απαντήσετε ότι είναι συνολική η πολιτική. 
	Κάτι τελευταίο και θα κλείσω, κύριε Πρόεδρε.
      Δεν είναι δυνατόν κάθε φορά που η Κυβέρνηση πρόκειται να κάνει κάτι υπέρ των εργαζομένων, να εμφανίζεται μπροστά ένα τείχος και να λέμε ότι οι Βριξέλες είπαν και η κοινοτική οδηγία είπε. Και μια φορά που είπαν οι Βριξέλες ότι οι συμβάσεις των ανθρώπων των εκτάκτων που καλύπτουν πάγιες ανάγκες στη δουλειά τους πρέπει να είναι αορίστου χρόνου, έρχεστε και  λέτε ότι τώρα δεν μας κάνουν οι Βριξέλες και διαλέγουμε τον Άρειο Πάγο. 
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Πολιτισμού κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το σύνολο του προσωπικού του Υπουργείου Πολιτισμού είναι έξι χιλιάδες άτομα και καταφέραμε να δημιουργήσουμε τα τελευταία δύο χρόνια τρεισήμισι χιλιάδες νέες οργανικές θέσεις, δηλαδή, προκαλέσαμε μια αύξηση της τάξης του 60%. Και για πρώτη φορά προκηρύσσεται ένας διαγωνισμός ο οποίος καλύπτει περίπου νέους εργαζόμενους όλων των κατηγοριών και όλων των τυπικών προσόντων. 
      ΛΙΑΝΑ ΚΑΝΕΛΛΗ: Εκτός ΑΣΕΠ.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εντός ΑΣΕΠ γιατί είναι υπό τον απόλυτο έλεγχο του ΑΣΕΠ και μάλιστα για τους επιστήμονες είναι ο αυστηρότερος διαγωνισμός που υπάρχει και που γίνεται από το ΑΣΕΠ. Πριμοδοτούνται βεβαίως λόγω της υπηρεσίας και της εμπειρίας τους αυτοί που υπηρετούν ως έκτακτο προσωπικό. Αυτοί τώρα λένε ότι εμείς θεωρούμε ότι έχουμε συμβάσεις αορίστου χρόνου, γιατί οι συμβάσεις μας ορισμένου χρόνου αυτομάτως μετατρέπονται σε αορίστου, όπως είπε σε μία απόφασή του το Μονομελές Πρωτοδικείο Αθηνών επικαλούμενο την κοινοτική οδηγία.
      ΛΙΑΝΑ ΚΑΝΕΛΛΗ: Και γιατί κάνετε ειδική επιτροπή; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εάν το πιστεύουν αυτό, εντάξει ας το διεκδικήσουν. Ας μη βάλουν υποψηφιότητα. Εγώ τους συνιστώ να θέσουν υποψηφιότητα στην ανοικτή διαδικασία και να διασφαλίσουν τη θέση τους, γιατί έχουν προσόντα. Του χρόνου θα βρεθούν άλλες τόσες θέσεις και σε λίγα χρόνια θα έχουμε καλύψει πραγματικά έναν τεράστιο αριθμό ανθρώπων. 
      Όμως, η οδηγία στην οποία αναφέρθηκε η κυρία συνάδελφος λέει ότι η εθνική νομοθεσία πρέπει να προβλέπει ότι οι μόνιμες ανάγκες καλύπτονται από θέσεις αορίστου χρόνου. Η οδηγία δε λέει ότι μπορείς να προσλαμβάνεσαι εκτός ΑΣΕΠ με σύμβαση οκτώ μηνών και με μια δεύτερη σύμβαση οκτώ μηνών να αποκτάς μόνιμη σχέση εργασίας, δηλαδή σύμβαση αορίστου χρόνου. Γιατί αν έλεγε αυτό η οδηγία, τότε θα καταστρατηγούσαμε απολύτως μια εγγύηση διαφάνειας που θέσαμε στο αναθεωρημένο Σύνταγμα, να μην επιτρέπεται η μετατροπή συμβάσεων ορισμένου χρόνου σε αορίστου, ακριβώς για να μπορούν όλοι να διεκδικούν με ίσους όρους την πρόσληψή τους στο δημόσιο τομέα με μόνιμη σχέση εργασίας είτε δημοσίου είτε ιδιωτικού δικαίου. 
      Άρα, συμπλέκονται πολλά θέματα και ο καθένας, βεβαίως, νόμιμα, συνδικαλιστικά προωθεί τα αιτήματά του. Όμως, άλλο είναι αυτό και άλλο είναι η ορθή γνώση και ο ορθός λόγος και το αίσθημα δικαιοσύνης με το οποίο πρέπει να ενεργεί η Βουλή και γενικά η πολιτεία. Γι’ αυτό κάνω τις διευκρινίσεις αυτές, τις οποίες είμαι βέβαιος ότι θα τις προσέξει ο κάθε καλόπιστος ενδιαφερόμενος. 
      ΠΡΟΕΔΡΕΥΩΝ (Κωνσταντίνος Βρεττός): Θα συζητηθεί η δεύτερη με αριθμό 107/7-10-2003 επίκαιρη ερώτηση του πρώτου κύκλου του Βουλευτή της Νέας Δημοκρατίας κ. Γεωργίου Βλάχου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μόλυνση του Ασωπού ποταμού, τη λήψη μέτρων προστασίας κλπ..
      Η επίκαιρη ερώτηση του κ. Γεωργίου Βλάχου έχει ως εξής: 
      «Μια «βραδυφλεγής βόμβα» βρίσκεται στην πόρτα της Αθήνας και απειλεί το περιβάλλον όλης της Βορειοανατολικής Αττικής. Πρόκειται για τον Ασωπό ποταμό, ο οποίος εδώ και δεκαετίες έχει μετατραπεί σε αποδέκτη λυμάτων τετρακοσίων και πλέον βιομηχανιών της περιοχής Οινοφύτων-Σχηματαρίου. 
      Η Κυβέρνηση εδώ και χρόνια αδιαφορεί για την υλοποίηση των απαραιτήτων έργων και των σχετικών μελετών (ΕΜΠ), απαραίτητων για τη σωτηρία του περιβάλλοντος. Κωφεύει στις επανειλημμένες εκκλήσεις μας. Κλείνει τα μάτια μπροστά στο πρόβλημα και παραπέμπει στις καλένδες, όσα η ίδια δεσμευόταν ότι θα πράξει στις απαντήσεις που κατέθεσε στις συνεχείς ερωτήσεις μας στη Βουλή (1414/19-7-00, 6495/15-3-01, 5422/18-2-02). 
      Οι κάτοικοι της περιοχής είναι ανάστατοι, καθώς βλέπουν την περιοχή τους να υποβαθμίζεται, τη θαλάσσια περιοχή του νοτίου Ευβοϊκού να κινδυνεύει και το γειτονικό υδροφόρο ορίζοντα να μολύνεται. 
      Κατόπιν τούτων…
      Ερωτάται η Υπουργός: 
1. Θα ανακαλέσει την υπ. αριθμό Γ1/1806/7-3-1969 διυπουργική απόφαση η οποία χαρακτήριζε τον Ασωπό ως αποδέκτη βιομηχανικών αποβλήτων;
2. Θα προχωρήσει η Κυβέρνηση στην απαγόρευση σύνδεσης των αποχετευτικών δικτύων νέων εργοστασίων με το ποτάμι και θα υποχρεώσει τις υφιστάμενες βιομηχανίες να κατασκευάσουν ολοκληρωμένα συστήματα διαχείρισης λυμάτων; 3. Θα προχωρήσει στη χρηματοδότηση μελέτης και κατασκευής βιολογικού καθαρισμού για τη διαχείριση των λυμάτων των βιομηχανιών που σήμερα μολύνουν τον Ασωπό ποταμό;»
	Θα απαντήσει η Υφυπουργός ΠΕΧΩΔΕ κ. Ροδούλα Ζήση.
      Ορίστε, κυρία Ζήση, έχετε το λόγο.
	ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σαφώς και δεν κωφεύει η Κυβέρνηση, αφού γνωρίζετε πάρα πολύ καλά –και την προηγούμενη εβδομάδα το είχαμε αναφέρει εδώ- ότι αυτή η κοινή υπουργική απόφαση αφορά τις χρήσεις του Ασωπού και, βεβαίως, υπάρχει και άλλη απόφαση, που έχει γίνει από τις νομαρχίες, που αφορά στα επιτρεπτά όρια από τις εκπομπές, λόγω των αποβλήτων. 
      Γνωρίζετε, επίσης, ότι η αρμοδιότητα αυτή του ελέγχου ανήκει στη Νομαρχιακή Αυτοδιοίκηση. Το ζήτημα, δηλαδή, δεν είναι κατά πόσο θα αλλάξει μια υπουργική απόφαση, αλλά ποιος έχει την αρμοδιότητα των ελέγχων, σύμφωνα με τις περιβαλλοντικές αδειοδοτήσεις,  οι οποίες προϋπήρξαν για να υπάρξει η άδεια λειτουργίας αυτών των βιομηχανιών. Θα συμφωνήσω, κύριε Πρόεδρε, ότι υπάρχουν πολλές βιομηχανίες, όπως αναφέρει ο κύριος συνάδελφος. 
	Πρέπει να πω, κύριε συνάδελφε, ότι οι εκβολές του Ασωπού ποταμού εντάχθηκαν στον εθνικό κατάλογο, στην τρίτη κατηγορία, αλλά δεν είναι στο δίκτυο «NATURA», δηλαδή, δεν έχουν εκείνα τα δεδομένα που να τεκμηριώνουν αυτήν την ένταξη και άρα σε ειδικό καθεστώς προστασίας ιδιαίτερο, ώστε να λαμβάνονται κάποια άλλα μέτρα. Η κοινή υπουργική απόφαση στην οποία αναφέρεστε πολύ σωστά είναι του 1969 των Υπουργών Συντονισμού, Εσωτερικών, Κοινωνικών Υπηρεσιών, Γεωργίας, Βιομηχανίας και Δημοσίων Έργων. Μ΄ αυτήν καθορίζονται οι χρήσεις των υδάτων. 
      Με την άλλη κοινή απόφαση των Νομαρχών Ανατολικής Αττικής, Βοιωτίας, Εύβοιας και Φθιώτιδας καθορίζονται τα ανώτατα επιτρεπτά όρια εκπομπής των υγρών αποβλήτων στον Ασωπό και η απόφαση αυτή αναφέρεται στη διάθεση υγρών βιομηχανικών αποβλήτων και λυμάτων στο βόρειο και νότιο Ευβοϊκό. Οι βιομηχανίες είναι πολλές, δεν θα τις αναφέρω. Πρέπει να σας πω όμως ότι γίνεται επεξεργασία, διότι έτσι προβλέπεται. Η διάθεση, δηλαδή, των αποβλήτων γίνεται μετά από επεξεργασία και σε εφαρμογή της ισχύουσας νομοθεσίας. Περιλαμβάνεται δε και ειδικό κεφάλαιο σ΄ αυτές τις αποφάσεις για τα κατάλληλα τεχνικά έργα που πρέπει να γίνουν και τα μέτρα αντιρύπανσης που πρέπει να ληφθούν για την αντιμετώπιση της υποβάθμισης του περιβάλλοντος. Υπάρχει επίσης και ένας αριθμός βιομηχανιών, κύριε συνάδελφε, που έχουν αδειοδοτηθεί καθαρά από τη Νομαρχία.
      Εκτιμάται τελικά, μετά από αναλύσεις που έχουν γίνει, ότι το πρόβλημα του Ασωπού δημιουργείται από τη μη τήρηση των ορίων εκπομπής των αποβλήτων και απαιτείται γι’ αυτό εντατικοποίηση ελέγχων και πιστή τήρηση όλων εκείνων των προϋποθέσεων που προβλέπονται από τη νομοθεσία και από τις μελέτες που υπάρχουν για την κατάσταση του ποταμού.
      (Σε αυτό το σημείο κτυπάει το κουδούνι λήξεως του χρόνου ομιλίας της κυρίας Υφυπουργού)
      Είναι αρμοδιότητα της νομαρχίας. Σ΄ αυτή την προσπάθεια των ελέγχων το ΥΠΕΧΩΔΕ μπορεί να βοηθήσει –και θα βοηθήσει- τις νομαρχίες όπου χρειάζεται. Και πρέπει να σας ενημερώσω ότι έχουμε ολοκληρώσει το θεσμό των επιθεωρητών περιβάλλοντος, οι οποίοι, ασχέτως αρμοδιότητας της Νομαρχιακής Αυτοδιοίκησης ή άλλων τοπικών αρχών, με τις όποιες καταγγελίες θα πηγαίνουν να παρακολουθήσουν και να κάνουν τον έλεγχο. Και πρέπει να σας πω ότι η αρμόδια υπηρεσία, η Διεύθυνση Περιβάλλοντος της Νομαρχίας Βοιωτίας, ελέγχει συνεχώς, όπως τουλάχιστον λέγεται, αυτές τις βιομηχανίες.
      Υπάρχουν ποιοτικά χαρακτηριστικά και πρέπει να σας πω ότι το ΥΠΕΧΩΔΕ έχει δημιουργήσει ένα δίκτυο, το εθνικό δίκτυο της ποιότητας των νερών, το οποίο είναι σε τρία σημεία: στον ανάντη Οινοφύτων, στην εκβολή και στον ανάντη γέφυρας Εθνικής Οδού. Από τα αποτελέσματα αυτών των μετρήσεων, κυρίως των τελευταίων ετών, φαίνεται ότι υπάρχουν υπερβάσεις στις συγκεντρώσεις φωσφορικών, νιτρικών και COD. Σε ό,τι αφορά τώρα τις εκατόν τριάντα δύο επικίνδυνες ουσίες του καταλόγου ένα και δύο της συγκεκριμένης Οδηγίας, δεν έχει βρεθεί καμία υπέρβαση, σύμφωνα με τις μετρήσεις που έχουν οι ίδιοι.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Υφυπουργού)
      Έχει ολοκληρωθεί επίσης, κύριε συνάδελφε, με συγχρηματοδότηση του ΥΠΕΧΩΔΕ εγκατάσταση καθαρισμού λυμάτων για βοθρολύματα της περιοχής Οινοφύτων Σχηματαρίου και των γύρω περιοχών, που εξυπηρετεί δεκαπέντε χιλιάδες κατοίκους. Επίσης, θέλω να αναφερθώ στη μελέτη την οποία θίγετε στην ερώτησή σας. Είναι μελέτη την οποία έχει χρηματοδοτήσει το ΥΠΕΧΩΔΕ και έχει εκπονήσει το Εθνικό Μετσόβιο Πολυτεχνείο. Πρέπει όμως να σας πω ότι αυτή την ώρα έχει ολοκληρωθεί και  γίνεται μια έρευνα για τη δυνατότητα χρηματοδότησης αυτής της μελέτης από το Γ΄ Κοινοτικό Πλαίσιο Στήριξης ή από άλλες πηγές.
      Υπάρχουν βεβαίως και κάποια άλλα προγράμματα, τα οποία αφορούν στο περιβάλλον και έχουν να κάνουν με τη διαχείριση υγρών αποβλήτων και χρηματοδότηση έργων γι’ αυτά. Συγκεκριμένα αυτή την περίοδο, κύριε συνάδελφε –και μπορείτε να ενημερώσετε και τους δημάρχους και τους κατοίκους της περιοχής- υπάρχουν δύο σχετικές προσκλήσεις. Η μία είναι η πρόσκληση του μέτρου 1.2 από το Πρόγραμμα «Περιβάλλον» και η πρόσκληση του μέτρου 6.2, για τις οποίες καταληκτική ημερομηνία υποβολής είναι η 31η Οκτωβρίου 2003. Μπορούμε και εκεί να εντάξουμε παρεμβάσεις και έργα που θα έχουν να κάνουν με το περιβάλλον και την προστασία αυτής της περιοχής.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Ευχαριστώ, κύριε Πρόεδρε.
      Κατέθεσα την επίκαιρη ερώτηση μετά από μια σειρά ερωτήσεων, γιατί αισθάνθηκα ότι δεν έπαιρνα απαντήσεις. Και βλέπω ότι σήμερα η κυρία Υφυπουργός ήρθε εδώ και συνεχίζει να μου λέει όλα εκείνα που είχε απαντήσει ο κ. Λαλιώτης δύο φορές και η ίδια άλλη μία φορά, δηλαδή, ουσιαστικά παραθέτει μια έκθεση ιδεών. Το πρόβλημα όμως είναι συγκεκριμένο και συγκεκριμένα μιλάμε.
      Υπάρχει μόλυνση στον Ασωπό ποταμό, υπάρχουν εκατοντάδες ανεξέλεγκτες βιομηχανίες που λειτουργούν, ρίχνουν τα λύματα στον Ασωπό ποταμό, υπάρχει μια επιβάρυνση του υδροφόρου ορίζοντα, υπάρχει μόλυνση της παραλίας στη συγκεκριμένη περιοχή και σεις μου λέτε ότι γίνονται μελέτες, προχωρούν. Το ότι γίνεται μελέτη από το Εθνικό Μετσόβιο Πολυτεχνείου με εντολή του ΥΠΕΧΩΔΕ μου το απαντάει ο κ. Λαλιώτης τον Οκτώβριο του 2000. ΄Εχουμε Οκτώβριο του 2003. Μήπως έχετε την καλοσύνη να μου πείτε τι έγινε στα τρία χρόνια; Διότι ο κ. Λαλιώτης μου λέει ότι έχουν συνταχθεί τα τεύχη δημοπράτησης και όσο για τη χρηματοδότηση του έργου ερευνάται η χρηματοδότησή του από το Γ΄ Κοινοτικό Πλαίσιο Στήριξης ή άλλες πηγές. 
      Στη δεύτερη ερώτηση του 2001 αρχίζει και μου βάζει «αν», «και θα δούμε», «ίσως», κλπ., και αρχίζουν οι αμφιβολίες. 
      Εδώ λοιπόν, υπάρχει μια συγκεκριμένη επιβάρυνση. Υπάρχουν βιομηχανίες που, για να λειτουργήσουν, πρέπει να καταθέσουν τις περιβαλλοντικές μελέτες. Ασφαλώς δεν τηρούνται αυτές. Έχουν βιολογικούς καθαρισμούς τους οποίους δε δουλεύουν, δεν τους ελέγχει κανένας. Και μη μου λέτε να κάνει η νομαρχία. Τι να κάνει η νομαρχία; Με δύο υπαλλήλους που έχει θα ελέγξει εκατοντάδες επιχειρήσεις που λειτουργούν; Και δε λειτουργούν μόνο στα όρια της Αττικής και του Νομού Βοιωτίας. Εδώ λοιπόν χρειάζεται παρέμβαση από το ΥΠΕΧΩΔΕ και παρέμβαση τέτοια δεν υπάρχει όλο αυτό το διάστημα. Αφήνετε να κυλάει ο χρόνος, μεταθέτετε τις ευθύνες και βεβαίως έρχεσθε σήμερα, μετά από είκοσι  χρόνια, που ουσιαστικά έχετε την ευθύνη της διακυβέρνησης, και μου λέτε ότι κάνετε καταγραφή του προβλήματος. Την καταγραφή την κάνουν οι δήμοι, την κάνει η νομαρχία, την κάνουν οι σύλλογοι, την κάνουμε εμείς οι Βουλευτές.  Εσείς πρέπει να μας πείτε κάτι συγκεκριμένο: Τι θα κάνετε και πότε. Και αυτό δυστυχώς δεν μας το απαντάτε κυρία Υφυπουργέ.
      ΠΡΟΕΔΡΕΥΩΝ (Κωνσταντίνος Βρεττός): Η κυρία Υφυπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, νομίζω ότι απάντησα συγκεκριμένα. Αν το θέμα είναι μια μελέτη, τότε λυπάμαι γιατί γνωρίζετε ότι οι δήμοι και οι νομαρχίες που κάνουν καταγραφή, δεν είναι απλά μετρητές κάποιων πραγμάτων. Ξέρετε πολύ καλά ότι η αυτοδιοίκηση έχει και κάποιες αρμοδιότητες. Ισχύει μια κοινή υπουργική απόφαση και ισχύει και μια κοινή απόφαση συγκεκριμένων νομαρχιών. Καθορίζονται μ΄ αυτή την απόφαση τι κάνουν, ποιοι και πώς. Δεν ξέρω αν μπορείτε εσείς, κύριε συνάδελφε, να ανακαλέσετε μια κοινή υπουργική απόφαση και μια κοινή απόφαση των νομαρχών.
      ΓΕΩΡΓΙΟΣ ΒΛΑΧΟΣ: ΄Εχει καμία σχέση η υπουργική απόφαση με το 1969;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, ας ζητήσει το κόμμα σας την ανάκληση της απόφασης, αν αυτό λύνει το θέμα. Δεν θέλετε όμως να βάλετε το μαχαίρι εκεί που πρέπει, δηλαδή δεν θέλετε να παραδεχθείτε ότι το ΥΠΕΧΩΔΕ αναθέτει μελέτες. Οι μελέτες ερευνούν μια κατάσταση και δεν είναι πάντα απόλυτο ότι θα χρηματοδοτηθούν. Οι μελέτες μελετούν. Η ένταξή τους σ’ ένα χρηματοδοτικό πλαίσιο έχει να κάνει με συγκεκριμένη προσπάθεια που γίνεται. ΄Ομως, εδώ μιλάτε για συγκεκριμένες βιομηχανίες. Αυτές οι συγκεκριμένες βιομηχανίες έχουν πάρει άδειες λειτουργίας, έχουν πάρει περιβαλλοντικούς όρους. Ποιος ελέγχει αυτούς τους περιβαλλοντικούς  όρους; Ποιος ελέγχει αν η λειτουργία της βιομηχανίας γίνεται σύμφωνα με την άδεια και με τις μελέτες περιβαλλοντικών επιπτώσεων; Κάποιος πρέπει να τα ελέγξει. Δεν πρέπει να το πούμε στους ΄Ελληνες πολίτες; Η αρμόδια λοιπόν διεύθυνση των νομαρχιών έχει αναλάβει την ευθύνη αυτού του ελέγχου. Παρ’ όλα αυτά σας είπα ότι υπάρχει δίκτυο του ΥΠΕΧΩΔΕ που έγινε σε τρεις περιοχές για να μετρήσει τα φωσφορικά, τα νιτρικά και τις επικίνδυνες ουσίες οι οποίες όμως δεν έχουν υπερβεί τα όρια. Οι άλλες έχουν υπερβεί τα όρια. Τότε να ανακαλέσουμε όλες τις αποφάσεις κύριε συνάδελφε και εγώ είμαι μαζί σας. Η δική σας ευαισθησία είναι ευαισθησία και του Προέδρου της Βουλής είναι και όλων των συναδέλφων και όλων μας. 
      ΓΕΩΡΓΙΟΣ ΒΛΑΧΟΣ:  Δε διεκδικώ μονοπώλιο για κανέναν.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απλώς δεν έχει πει κανείς ότι με κάποιο μαγικό ραβδί, δηλαδή, με την ανάκληση μιας απόφασης ή με τη δημιουργία μιας άλλης διάταξης ο Ασωπός και οι εκβολές δεν θα έχουν κανένα πρόβλημα. Ας είμαστε ρεαλιστές. Υπάρχουν προβλήματα, υπάρχει αναλογικότητα ευθυνών και υπάρχουν έλεγχοι που δεν γίνονται. Και έχουμε παραδεχθεί εδώ μέσα, στην Εθνική μας Αντιπροσωπεία, ότι δυστυχώς οι μηχανισμοί ελέγχου δεν τηρούν τελικά τις αρμοδιότητές τους και δεν εφαρμόζουν πιστά αυτά που οφείλουν να κάνουν σύμφωνα με τις προδιαγραφές.
      Υπάρχουν σας είπα και βιομηχανίες οι οποίες έχουν αδειοδοτηθεί από τη Νομαρχιακή Αυτοδιοίκηση. Δεν μπορείτε εσείς ή εγώ να πάμε εκεί να ελέγξουμε, όμως είναι υποχρεωμένες οι αρμόδιες υπηρεσίες να ελέγξουν. 
      Συμφωνώ μαζί σας, κύριε συνάδελφε, ότι δεν μπορεί μια μελέτη από το 2000 μέχρι το 2003 να ολοκληρωθεί. Θέλω να σας πω ότι υπάρχουν έρευνες και μελέτες και περιβαλλοντικές και πολεοδομικές, δυστυχώς -αλλά ίσως είναι η εξειδίκευση, η ιδιαιτερότητα- που έχουν κρατήσει και πάνω από δέκα χρόνια. Λυπάμαι που το λέω αυτό, είναι το έλλειμμά μας, αν θέλετε, του τρόπου που τελικά αποτυπώνουμε ή διορατικά προσδιορίζουμε τη λύση κάποιων προβλημάτων. Τα προβλήματα αυξάνονται και γίνονται πολυσύνθετα. 
      Εγώ θέλω να σας πω ότι το ΥΠΕΧΩΔΕ είναι στη διάθεση των νομαρχιών για όποια βοήθεια θέλουν σε εξοπλισμό, σε μηχανήματα, για να ενισχύσουμε αυτόν τον έλεγχο για τον οποίο είναι αρμόδιες οι νομαρχίες. Εκεί είμαστε απόλυτα αρωγοί αυτής της προσπάθειας. 
      Η μελέτη του ΥΠΕΧΩΔΕ αφορά σε ένα κομμάτι του Εθνικού Μετσόβιου Πολυτεχνείου. Υπάρχει, έχει χρηματοδοτηθεί και πρέπει να το ξέρετε ότι έγινε σύνδεσμος, κύριε συνάδελφε, ο αρχικός φορέας Κοινοπραξίας Δήμων και Κοινοτήτων Προστασίας Ασωπού. 
      Η κοινοπραξία αυτή ήθελε μόνη της πραγματικά να αναλάβει τη διαχείριση όλου αυτού του συστήματος. Η αποκέντρωση αρμοδιοτήτων και πόρων είναι μία καλή διαδικασία, δημοκρατική. Το ΥΠΕΧΩΔΕ δεν τους είπε: «Βρες τε τα ανταποδοτικά ή βάλτε το δικό σας οβολό». Ενίσχυσε αυτή την κοινοπραξία με 80 εκατομμύρια για διάφορες παρεμβάσεις. Αυτός έχει θεσμοθετηθεί από το Υπουργείο Εσωτερικών. Δεν έχει άλλες αρμοδιότητες το ΥΠΕΧΩΔΕ. Παρ’ όλα αυτά συμβάλλει συνεχώς και με αναθέσεις μελετών και με οτιδήποτε άλλο. 
      Πιστεύω ότι πρέπει τελικά να λειτουργήσει όλο αυτό το σύστημα. Η Κυβέρνηση και το ΥΠΕΧΩΔΕ είναι στη διάθεση της Νομαρχιακής Αυτοδιοίκησης και των θεσμών για κάθε βοήθεια. Βεβαίως θα πρέπει να αναληφθούν όλες εκείνες, όχι οι πρωτοβουλίες, αλλά οι υποχρεώσεις που χρειάζονται για την τήρηση των ελέγχων, όπως ακριβώς επιβάλλονται από την ισχύουσα νομοθεσία και από τις κοινοτικές οδηγίες. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα: 
      Α. Με την υπ’ αριθμόν 10588/6255 από 10-10-2003 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές για τη Δ΄ Σύνοδο της Ι΄ Βουλευτικής Περιόδου των Εργασιών της Βουλής. 
      Β. Με την υπ’ αριθμόν 10589/6256 από 10-10-2003 απόφαση του Προέδρου της Βουλής συγκροτήθηκαν οι προβλεπόμενες από το άρθρο 46 του Κανονισμού της Βουλής Επιτροπές Οικονομικών της Βουλής και Βιβλιοθήκης της Βουλής για την Δ΄ Σύνοδο της Ι΄ Βουλευτικής Περιόδου. 
      Οι σχετικές αποφάσεις θα καταχωρισθούν στα Πρακτικά της σημερινής συνεδρίασης και θα κοινοποιηθούν στους ενδιαφερόμενους κυρίους Βουλευτές. 
      (Οι σχετικές αποφάσεις καταχωρίζονται στα Πρακτικά και έχουν ως εξής:
«Αθήνα, 10/10/2003
       	
                                                                                                   Πρωτ.: 10588
                                                                                        Αριθμ. 
                                                                                                   Διεκπ.: 6255
      
      ΑΠΟΦΑΣΗ
      
      ΘΕΜΑ: Σύσταση και συγκρότηση των  Διαρκών Επιτροπών της  Oλομέλειας της Βουλής
      
      Ο ΠΡΟΕΔΡΟΣ
      ΤΗΣ ΒΟΥΛΗΣ ΤΩΝ ΕΛΛΗΝΩΝ
      
      ΄Εχοντας υπόψη:
      
      1. Τις διατάξεις του άρθρου 68 του Συντάγματος και των άρθρων 31 έως και 33,  σε συνδυασμό με το άρθρο 29 παρ. 5, του Κανονισμού της Βουλής,  
      2. τις έγγραφες υποδείξεις των Κοινοβουλευτικών Ομάδων καθώς και τις δηλώσεις των Ανεξάρτητων Βουλευτών,          
      
      
      α π ο φ α σ ί ζ ο υ μ ε,
      
      
      συνιστούμε τις προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Ολομέλειας της Βουλής για την  Δ’  Σύνοδο της  Ι’ Βουλευτικής  Περιόδου, που συγκροτούνται ως ακολούθως:
      ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ
      
           Αρμόδια για τα Υπουργεία:
      α) Εθνικής Παιδείας και Θρησκευμάτων και β) Πολιτισμού
      1. Ανθόπουλος Ιωάννης
      2. Ανουσάκη Ελένη
      3. Βαλυράκης Ιωσήφ
      4. Βαρδίκος Πυθαγόρας
      5. Βούγιας Σπυρίδων 
      6. Γιαννάκης Ιωάννης 
      7. Γκαλήπ Γκαλήπ
      8. Διαμαντίδης Ιωάννης
      9. Ζαφειρόπουλος Ιωάννης
      10. Θάνος Δημήτριος
      11. Κατσανέβας Θεόδωρος
      12. Κούρκουλα Ελένη
      13. Κρεμαστινός Δημήτριος
      14. Λεβογιάννης Νικόλαος
      15. Λιντζέρης Δημήτριος
      16. Μπένος Σταύρος
      17. Νικολαϊδης Ιωάννης
      18. Πάγκαλος Θεόδωρος
      19. Παπούλιας Κάρολος
      20. Σμυρλής –Λιακατάς Χρήστος 
      21. Σχοιναράκη – Ηλιάκη Ευαγγελία   
      22. Τσεκούρας Ιωάννης                        
      23. Φασούλας Παναγιώτης
      24. Φούρας Ανδρέας
      25. Φραγκιαδουλάκης Εμμανουήλ
      26. Χρονόπουλος Γεώργιος
      27. Βλάχος Γεώργιος
      28. Δαϊλάκης  Σταύρος
      29. Δεικτάκης Γεώργιος
      30. Δημοσχάκης Θεοφάνης
      31. Καλός Γεώργιος
      32. Καρά Μαρία
      33. Καρράς Κωνσταντίνος
      34. Κατσιγιάννης Αθανάσιος
      35. Κεφαλογιάννης Εμμανουήλ
      36. Κόλλια – Τσαρουχά Μαρία
      37. Κορκολόπουλος Βασίλειος
      38. Ορφανός Γεώργιος
      39. Παπαδόπουλος Μιχαήλ
      40. Πάππας Βασίλειος
      41. Πετραλιά – Πάλλη Φάνη
      42. Σαλμάς Μάριος
      43. Σπηλιόπουλος Αναστάσιος
      44. Ταλιαδούρος Σπυρίδων
      45. Τζαννετάκης Τζαννής           
      46. Χαλκίδης Μιχαήλ
      47. Στριφτάρης Σπυρίδων            
      48. Χουρμουζιάδης Γεώργιος
      49. Κωνσταντόπουλος Νικόλαος            
      50. Ψαχαρόπουλος Γεώργιος       
      ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
           Αρμόδια για τα Υπουργεία:
      α) Εθνικής Άμυνας, β) Εξωτερικών, γ) Μακεδονίας – Θράκης και δ) Αιγαίου
      1. Αθανασιάδης Αλέξανδρος
      2. Αποστολάκης Δημήτριος
      3. Αποστολίδης Λουκάς
      4. Αρσένης Γεράσιμος
      5. Αυγερινός Παρασκευάς
      6. Bαθειάς Ιωάννης
      7. Βαλυράκης Ιωσήφ
      8. Βερυβάκης Ελευθέριος
      9. Γικόνογλου Μόσχος
      10. Κατσέλη Ελεωνόρα
      11. Καψής Ιωάννης
      12. Κρεμαστινός Δημήτριος
      13. Μάτης Αθανάσιος
      14. Νιώτης Γρηγόριος
      15. Πάγκαλος Θεόδωρος
      16. Παπαδόπουλος Αλέξανδρος
      17. Παπαζώη Ελισάβετ
      18. Παπαθεμελής Στυλιανός- ΄Αγγελος
      19. Παπούλιας Κάρολος
      20. Παπουτσής Χρήστος
      21. Σπυράκη Χριστίνα
      22. Σπυριούνης Κυριάκος
      23. Τζανής Λεωνίδας
      24. Τσεκούρας Ιωάννης
      25. Χαραλαμπόπουλος Ιωάννης
      26. Χρυσοχοϊδης Μιχαήλ
      27. Βαρβιτσιώτης Ιωάννης
      28. Βαρίνος Αθανάσιος
      29. Βουλγαράκης Γεώργιος
      30. Γιαννάκου-Κουτσίκου Μαριέττα
      31. Δήμας Σταύρος
      32. Καλαντζάκου Σοφία 
      33. Καμμένος Παναγιώτης (Πάνος)
      34. Καραμανλής Αχιλλέας
      35. Κεφαλογιάννης Ιωάννης
      36. Κορτσάρης Νικόλαος
      37. Λιάπης Μιχαήλ
      38. Λυμπερακίδης Λεωνίδας
      39. Μολυβιάτης Πέτρος
      40. Παναγιωτόπουλος Γεώργιος
      41. Παυλίδης Αριστοτέλης
      42. Σκανδαλάκης Παναγιώτης
      43. Σπηλιωτόπουλος Σπήλιος
      44. Στυλιανίδης Ευριπίδης
      45. Φλωρίνης Αθηναίος
      46. Χαϊτίδης Ευγένιος   
      47. Κανέλλη Γαρυφαλλιά (Λιάνα)         
      48. Κολοζώφ Ορέστης                                      
      49. Δαμανάκη Μαρία                   
      50. Καρατζαφέρης Γεώργιος  
      
      ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ
           Αρμόδια για τα Υπουργεία:
      α) Εθνικής Οικονομίας, β) Οικονομικών και γ) Περιβάλλοντος, Χωροταξίας και Δημοσίων Έργων
      1. Αλαμπάνος Δημήτριος
      2. Ανωμερίτης Γεώργιος
      3. Αρσένη Μαρία
      4. Αρσένης Γεράσιμος
      5. Βασιλακάκης Βασίλειος
      6. Βλαχόπουλος Ηλίας
      7. Γερανίδης Βασίλειος
      8. Γιαννακόπουλος Ιωάννης
      9. Γικόνογλου Μόσχος
      10. Δασκαλάκης Γεώργιος
      11. Διαμαντίδης Ιωάννης
      12. Θωμόπουλος Ιωάννης
      13. Κατσιλιέρης Πέτρος
      14. Κολιοπάνος Θεόδωρος
      15. Κουρουμπλής Παναγιώτης
      16. Κρητικός Παναγιώτης
      17. Κωνσταντίνου Φλώρος
      18. Λαλιώτης Κωνσταντίνος
      19. Μαγκούφης Χρήστος
      20. Μακρυπίδης Ανδρέας
      21. Μαντέλης Αναστάσιος
      22. Μπεντενιώτης Εμμανουήλ
      23. Σπηλιόπουλος Κωνσταντίνος 
      24. Σφυρίου Κοσμάς
      25. Χαραλαμπόπουλος Ιωάννης
      26. Χρυσοχοϊδης Μιχαήλ
      27. Αλογοσκούφης Γεώργιος
      28. Δήμας Σταύρος
      29. Έβερτ Μιλτιάδης
      30. Καλαντζής Γεώργιος
      31. Καλλιώρας Ηλίας
      32. Καραμανλής Αχιλλέας
      33. Κασσίμης Θεόδωρος
      34. Κούβελας Σωτήριος
      35. Κωστόπουλος Δημήτριος
      36. Λέγκας Νικόλαος
      37. Μεϊμαράκης Ευάγγελος
      38. Μητσοτάκης Κωνσταντίνος
      39. Νικολόπουλος Νικόλαος
      40. Παπαγεωργόπουλος Ελευθέριος
      41. Παπαδημητρίου  Ελισάβετ (΄Ελσα)
      42. Ρεγκούζας Αδάμ
      43. Σκρέκας Θεόδωρος
      44. Τρυφωνίδης Γεώργιος
      45. Τσιπλάκος Αριστείδης
      46. Τσιτουρίδης Σάββας                      
      47. Γκατζής Νικόλαος
      48. Τζέκης Άγγελος                          
      49. Λαφαζάνης Παναγιώτης      
      50. Κεδίκογλου Βασίλειος        
      ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ
           Αρμόδια για τα Υπουργεία:
      α) Υγείας και Πρόνοιας, β) Εργασίας και Κοινωνικών Ασφαλίσεων και γ) Μεταφορών και Επικοινωνιών
      1. Ανουσάκη Ελένη
      2. Αντωνακόπουλος Παναγιώτης
      3. Βούγιας Σπυρίδων
      4. Βούλγαρης Αλέξανδρος
      5. Βρέντζος Σταύρος
      6. Γρηγοράκος Λεωνίδας
      7. Θάνος Δημήτριος
      8. Κανελλόπουλος Λάμπρος
      9. Κίρκος Γεώργιος
      10. Κοσσυβάκης Δημήτριος
      11. Κουρουμπλής Παναγιώτης
      12. Κτενάς Γεώργιος
      13. Λιντζέρης Δημήτριος
      14. Μανίκας Στέφανος
      15. Ματζαπετάκης Στυλιανός
      16. Μάτης Αθανάσιος
      17. Νεονάκης Μιχαήλ
      18. Παπαδέλλης Φραγκλίνος
      19. Παπαϊωάννου Μιλτιάδης
      20. Σαλαγιάννης Νικόλαος
      21. Σκουλάκης Εμμανουήλ
      22. Σμυρλής-Λιακατάς Χρήστος
      23. Σπυράκη Χριστίνα
      24. Στολίδης Σωτήριος
      25. Τσουκάτος Θεόδωρος
      26. Χωρέμης Αναστάσιος
      27. Αγγελόπουλος Νικόλαος
      28. Αδρακτάς Παναγιώτης
      29. Ανδρεουλάκος Απόστολος
      30. Γιακουμάτος Γεράσιμος
      31. Γιαννόπουλος Αθανάσιος
      32. Γκελεστάθης Νικόλαος
      33. Κακλαμάνης Νικήτας
      34. Καλογιάννης Σταύρος
      35. Κιλτίδης Κωνσταντίνος
      36. Κοντού Μάρω
      37. Κωνσταντόπουλος Γεώργιος
      38. Μελάς Παναγιώτης
      39. Μιχαλολιάκος Βασίλειος
      40. Μπούρας Αθανάσιος
      41. Παπαληγούρας Αναστάσιος
      42. Παπανικολάου Ελευθέριος
      43. Σπύρου Σπυρίδων
      44. Τατούλης Πέτρος
      45. Χατζηγάκης Σωτήριος
      46. Χωματάς Ιωάννης
      47. Κοσιώνης Παναγιώτης 
      48. Τσιόγκας Δημήτριος
      49. Στεργίου Ιωάννα 
      50. Μάνος  Στέφανος

      ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ
           Αρμόδια για τα Υπουργεία:
      α) Εσωτερικών, Δημόσιας Διοίκησης και Αποκέντρωσης, β)  Δικαιοσύνης, γ) Δημόσιας Τάξης και δ) Τύπου και Μέσων Μαζικής Ενημέρωσης
      1. Βαϊνάς Ιωάννης
      2. Βερυβάκης Ελευθέριος
      3. Βοσνάκης Χρήστος
      4. Γκούσκος Διονύσιος
      5. Δαμιανάκης Ευτύχιος
      6. Διαμαντής Κωνσταντίνος
      7. Ζαφειρόπουλος Ιωάννης
      8. Θωμά Μαρία
      9. Ιωαννίδης Φοίβος
      10. Κατσέλη Ελεωνόρα
      11. Κοντομάρης Ευτύχιος
      12. Λουκάκης Εμμανουήλ
      13. Μαλέσιος Ευάγγελος
      14. Μπένος Σταύρος
      15. Παπαγεωργίου Γεώργιος
      16. Παπαδόπουλος Αλέξανδρος
      17. Παπαηλίας Ηλίας
      18. Παπαθεμελής Στυλιανός
      19. Παπαϊωάννου Μιλτιάδης
      20. Παπανικόλας Βασίλειος
      21. Πιπεργιάς Δημήτριος
      22. Σαλαγιάννης Νικόλαος
      23. Τζανής Λεωνίδας
      24. Τσιλίκας Βασίλειος
      25. Τσιόκας Θεοχάρης
      26. Φούρας Ανδρέας
      27. Αναγνωστόπουλος Θεόδωρος
      28. Βασιλείου Θεόφιλος
      29. Γαρουφαλιάς Γεώργιος
      30. Δαβάκης Αθανάσιος
      31. Ζώης Χρήστος
      32. Κατσαρός Νικόλαος
      33. Κατσίκης Θεόδωρος
      34. Κεφαλογιάννης Ιωάννης
      35. Λαμπρόπουλος Ιωάννης
      36. Μακρή Ζωή (Ζέττα)
      37. Μαντούβαλος Πέτρος
      38. Μαρκογιαννάκης Χρήστος
      39. Νεράντζης Αναστάσιος
      40. Παπακώστα-Σιδηροπούλου Αικατερίνη
      41. Παυλόπουλος Προκόπιος
      42. Πολύδωρας Βύρων
      43. Πολύζος Ευάγγελος
      44. Σπηλιωτόπουλος Αριστόβουλος (Άρης)
      45. Τασούλας Κωνσταντίνος
      46. Τσιπλάκης Κωνσταντίνος
      47. Τσούρνος Γεώργιος
      48. Σκυλλάκος Αντώνιος
      49. Τζέκης ΄Αγγελος 
      50. Κουβέλης Φώτιος
  
      ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ
           Αρμόδια για τα Υπουργεία: α) Ανάπτυξης,  β) Γεωργίας,  γ) Εμπορικής Ναυτιλίας
      1. Ανθόπουλος Ιωάννης
      2. Ανωμερίτης Γεώργιος
      3. Γιαννάκης Ιωάννης 
      4. Δασκαλάκης Γεώργιος
      5. Διαμαντής Κωνσταντίνος
      6. Θεοδώρου Χρήστος
      7. Καρχιμάκης Μιχαήλ
      8. Κίρκος Γεώργιος
      9. Κοντομάρης Ευτύχιος
      10. Κοσσυβάκης Δημήτριος
      11. Κρητικός Παναγιώτης
      12. Κτενάς Γεώργιος
      13. Κωνσταντίνου Φλώρος
      14. Λουκάκης Εμμανουήλ
      15. Μεχμέτ Αχμέτ
      16. Παπαγεωργίου Γεώργιος
      17. Παπαηλίας Ηλίας 
      18. Παπανικόλας Βασίλειος
      19. Παπουτσής Χρήστος
      20. Πιπεργιάς Δημήτριος
      21. Σκουλάκης Εμμανουήλ
      22. Στρατηλάτης Νικόλαος
      23. Σχοιναράκη – Ηλιάκη Ευαγγελία
      24. Τσιόκας Θεοχάρης
      25. Φλώρος Νικόλαος
      26. Χρυσανθακόπουλος Αλέξανδρος
      27. Χωρέμης Αναστάσιος
      28. Αγγελής Ανέστης
      29. Αγγελούσης Ευστάθιος
      30. Βαρβιτσιώτης Μιλτιάδης
      31. Καλαφάτης Σταύρος
      32. Καραμπίνας Κωνσταντίνος
      33. Καρασμάνης Γεώργιος
      34. Κοντός Αλέξανδρος
      35. Λεονταρίδης Θεόφιλος
      36. Λιάσκος Αναστάσιος
      37. Μπασιάκος Ευάγγελος
      38. Μπέζας Αντώνιος
      39. Νάκος Αθανάσιος
      40. Παναγιωτόπουλος Παναγιώτης (Πάνος)
      41. Παπαδόπουλος Σταύρος
      42. Παπαθανασίου Ιωάννης
      43. Σαλαγκούδης Γεώργιος
      44. Τζαμτζής Ιορδάνης (Δάνης)
      45. Τσιαρτσιώνης Νικόλαος
      46. Τσίπρας Βασίλειος
      47. Φουντουκίδου – Θεοδωρίδου Παρθένα
      48. Φωτιάδης Ηλίας                                    
      49. Σκοπελίτης Σταύρος                                
      50. Ξηροτύρη – Αικατερινάρη Ασημίνα         
                                                                                 
                                                                       Ο ΠΡΟΕΔΡΟΣ ΤΗΣ ΒΟΥΛΗΣ
      
                                                               ΑΠΟΣΤΟΛΟΣ ΧΡ. ΚΑΚΛΑΜΑΝΗΣ»
      
                                                                                    «Αθήνα, 10/10/ 2003
      
                                                                                                    Πρωτ.: 10589
                                                                                         Αριθμ.
                                                                                                      Διεκπ.: 6256
      
      ΑΠΟΦΑΣΗ
      
      ΘΕΜΑ:	Σύσταση και συγκρότηση των Επιτροπών Εσωτερικών Θεμάτων της Βουλής
      Ο ΠΡΟΕΔΡΟΣ
      ΤΗΣ ΒΟΥΛΗΣ ΤΩΝ ΕΛΛΗΝΩΝ
      ΄Εχοντας υπόψη:
        1. τις διατάξεις του άρθρου 68 του Συντάγματος και του άρθρου 46 σε συνδυασμό με το άρθρο 25 παρ. 9 του Κανονισμού της Βουλής, 
        2. την εκλογή των κοσμητόρων της Βουλής στην από 7 Οκτωβρίου 2003 συνεδρίαση της Ολομέλειας της Βουλής,
        3. τις  επιστολές του Προέδρου της Βουλής από 10 Οκτωβρίου 2003,
        4. τις έγγραφες υποδείξεις των Κοινοβουλευτικών Ομάδων,
      
      
      α π ο φ α σ ί ζ ο υ μ ε
      
      
      συνιστούμε τις προβλεπόμενες από το άρθρο 46 του Κανονισμού της Βουλής Επιτροπές Εσωτερικών Θεμάτων της Βουλής,  για τη Δ΄ Σύνοδο της Ι΄ Βουλευτικής Περιόδου ως ακολούθως :
      
            ΕΠΙΤΡΟΠΗ  ΟΙΚΟΝΟΜΙΚΩΝ ΤΗΣ ΒΟΥΛΗΣ
      1. Θωμά Μαρία
      2. Λιντζέρης Δημήτριος
      3. Γιαννακόπουλος Ιωάννης
      4. Μακρυπίδης Ανδρέας
      5. Xωματάς Ιωάννης
      6. Σκρέκας Θεόδωρος
      7. Κοσιώνης Παναγιώτης
      
             ΕΠΙΤΡΟΠΗ  ΒΙΒΛΙΟΘΗΚΗΣ ΤΗΣ ΒΟΥΛΗΣ
      
      
      1. Θωμά Μαρία
      2. Λιντζέρης Δημήτριος
      3. Λεβογιάννης Νικόλαος
      4. Σχοιναράκη Ευαγγελία
      5. Βαρβιτσιώτης Μιλτιάδης
      6. Χωματάς Ιωάννης
      7. Χουρμουζιάδης Γεώργιος
      
                                                                      Ο ΠΡΟΕΔΡΟΣ ΤΗΣ ΒΟΥΛΗΣ
      
                                                               ΑΠΟΣΤΟΛΟΣ ΧΡ. ΚΑΚΛΑΜΑΝΗΣ»)
      ΠΡΟΕΔΡΕΥΩΝ (Κωνσταντίνος Βρεττός): Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Υγείας και Πρόνοιας, Γεωργίας και Εμπορικής Ναυτιλίας, κατέθεσαν σχέδιο νόμου: «Προστασία και διαχείριση των υδάτων-Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000».
      Παραπέμπεται στην αρμόδια Διαρκή Επιτροπή. 
      Οι Βουλευτές κύριοι Σταύρος Καλαφάτης, Ανδρέας Φούρας, Μιχάλης Λιάπης  και Μαριέττα Γιαννάκου έχουν ζητήσει άδεια ολιγοήμερης απουσίας. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τις ζητηθείσες άδειες. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 108/7-10-2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Υπουργό Οικονομίας και Οικονομικών, σχετικώς με την επίλυση συνταξιοδοτικών και μισθολογικών προβλημάτων στελεχών των Ενόπλων Δυνάμεων και των Σωμάτων Ασφαλείας.
      Η επίκαιρη ερώτηση του κ. Σπήλιου Σπηλιωτόπουλου έχει ως εξής: 
      «Παρά τις επανειλημμένες υποσχέσεις της Κυβέρνησης για την επίλυση βασικών μισθολογικών-συνταξιοδοτικών προβλημάτων των στελεχών των Ενόπλων Δυνάμεων και των Σωμάτων Ασφαλείας, όπως προβλέπουν οι νόμοι και το Σύνταγμα, ο εμπαιγμός συνεχίζεται, οι δε μεθοδεύσεις για την μη εκπλήρωση των υποσχέσεων αυτών αποδεικνύει για άλλη μία φορά την ιδεοληπτική προκατάληψή της κατά των στελεχών αυτών. Συγκεκριμένα εκκρεμούν: 
      Η επέκταση του ν. 2838/2000 και 3016/2002 στους προ 30-6-2000 αποστρατευθέντες σύμφωνα με ρητή υπόσχεση του Υπουργού, θετική γνωμοδότηση της Ολομέλειας του Ελεγκτικού Συνεδρίου, θετικές αποφάσεις των 2ου-3ου τμήματος του Ελεγκτικού Συνεδρίου και εισηγήσεις του Συνηγόρου του Πολίτη. 
      - Ο υπολογισμός στις συντάξεις του επιδόματος υψηλής ευθύνης από 01-01-2003 σύμφωνα με τον ν. 3075/2000, ανεξάρτητα με το 4% της εισοδηματικής πολιτικής και όχι συμψηφισμός τους. 
      - Υπολογισμός των συντάξεων σύμφωνα με το ν.3156/25-6-2003 περί εισοδηματικής πολιτικής, με τον οποίο εδόθησαν αυξήσεις στο εν ενεργεία προσωπικό και με εντολή του Υπουργού Οικονομικών δεν επεκτάθηκε στις συντάξεις παρά τα προβλεπόμενα από τη συνταξιοδοτική νομοθεσία.
      Ερωτάται ο κύριος Υπουργός:
      Σε ποιες ενέργειες έχει προβεί προκειμένου να εφαρμοστούν οι νόμοι και το Σύνταγμα στα συνταξιοδοτικά και μισθολογικά προβλήματα των αναφερομένων στελεχών;»
      Ο Υφυπουργός Οικονομικών κ. Νικόλαος Φαρμάκης έχει το λόγο.
    ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών): Κυρία και κύριοι συνάδελφοι, δεν επιθυμώ να σχολιάσω τους χαρακτηρισμούς, που αναφέρονται στο σκεπτικό της επίκαιρης ερώτησης του συναδέλφου κ. Σπηλιωτόπουλου, γιατί θεωρώ ότι δεν υπάρχει κανένας λόγος να ανεβαίνουν οι τόνοι στη Βουλή στον μεταξύ μας διάλογο. Είναι οι χαρακτηρισμοί «εμπαιγμός», «μεθοδεύσεις», «ιδεοληπτική προκατάληψη». Το «ιδεοληπτική» δεν το καταλαβαίνω δε καθόλου, αλλά εν πάση περιπτώσει θα απαντήσω απευθείας στη ουσία του ερωτήματος.
    Σύμφωνα με το άρθρο 34 του Κώδικα Πολιτικών και Στρατιωτικών Συντάξεων η σύνταξη υπολογίζεται με βάση το μισθό και το βαθμό τον οποίο φέρει ο συνταξιοδοτούμενος κατά το χρόνο εξόδου του από την υπηρεσία. Με βάση τη διάταξη αυτή, μισθολογικές μεταβολές των εν ενεργεία στρατιωτικών, όπως αυτές των νόμων 2838/2000 και 3016/2002, δεν μπορούν να εφαρμοστούν στο προσωπικό που κατά την ημερομηνία έναρξης ισχύος των νόμων αυτών είχε αποστρατευθεί και συνεπώς είχε συνταξιοδοτηθεί.
    Οι μισθολογικές αυτές προαγωγές θεσπίζονται συνήθως για την εξυπηρέτηση συγκεκριμένων αναγκών, αφορούν δηλαδή όσους στρατιωτικούς βρίσκονται εν ενεργεία κατά την ισχύ των σχετικών διατάξεων. Υπάρχει βέβαια για το θέμα αυτό μια γνωμοδότηση της ολομέλειας του Ελεγκτικού Συνεδρίου, η οποία προεκλήθη από ερώτημα –μπορώ να το πω- αναρμοδίου κυβερνητικού οργάνου, –αλλά ας είναι- σύμφωνα με την οποία οι κατά τα ως άνω μισθολογικές προαγωγές θα έπρεπε να επεκταθούν και στους αποστρατευθέντες πριν την ημερομηνία έναρξης ισχύος των υπόψη νόμων. Αυτό είναι ένα θέμα που μας απασχολεί, αλλά δεν παράγει έννομα συνταξιοδοτικά αποτελέσματα. Πρόκειται για μια γνωμοδότηση, για μια έκφραση απλής γνώμης. Οι αποφάσεις των τμημάτων του Ελεγκτικού Συνεδρίου για το ίδιο θέμα, με τις οποίες δικαιώνονται οι στρατιωτικοί συνταξιούχοι οι οποίοι είχαν αποστρατευθεί κατά την ημερομηνία έναρξης της ισχύος αυτών των νόμων, δεν έχουν καταστεί αμετάκλητες. Η υπηρεσία συντάξεων πρόκειται να υποβάλει αναιρέσεις στην ολομέλεια γι’ αυτό το θέμα για την προστασία του δημοσίου συμφέροντος. Έχει υπολογιστεί ότι αφορά ογδόντα χιλιάδες περίπου συνταξιούχους και η προκαλούμενη δαπάνη στον προϋπολογισμό θα υπερβεί τα 300 εκατομμύρια ευρώ, περισσότερα δηλαδή από 100 δισεκατομμύρια δραχμές.
    Τώρα σε ό,τι αφορά το θέμα των αυξήσεων των συντάξεων για το 2003 σε συνταξιοδοτικό νομοσχέδιο που ετοιμάζεται και πρόκειται να κατατεθεί προς συζήτηση και ψήφιση στη Βουλή, θα καλύπτονται όλα αυτά τα προβλήματα που ανέκυψαν από την αρνητική θέση του Ελεγκτικού Συνεδρίου στην αποσύνδεση μισθού από τις συντάξεις. Οι αποφάσεις της Κυβέρνησης δεν έχουν ακόμη οριστικοποιηθεί, θα κινούνται πάντως μέσα στα πλαίσια των γενικών συνταξιοδοτικών αρχών που ισχύουν.
    ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιωτόπουλος έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, επειδή ο κύριος Υφυπουργός ενοχλήθηκε από τους χαρακτηρισμούς και συγκεκριμένα από τη λέξη «εμπαιγμός», θα ήθελα να πω τα εξής: Κύριε Υφυπουργέ, δεν θα γνωρίζετε ίσως ότι ο ίδιος ο Υπουργός Εθνικής Άμυνας είχε υποσχεθεί στις Ενώσεις Αποστράτων ότι θα ζητούσε γνωμοδότηση από το Ελεγκτικό Συνέδριο και σε θετική περίπτωση θα τους έδινε την αναδρομικότητα σε αρνητική δε περίπτωση, θα έφερνε νόμο στη Βουλή, πράγμα το οποίο δεν έγινε. Άρα, εδώ, είναι εμπαιγμός ή δεν είναι; Παρακαλώ να μου απαντήσετε. Τη θέση αυτή την πήρε ο Υπουργός Εθνικής ΄Αμυνας.
      Και δεν είναι μόνο το Ελεγκτικό Συνέδριο που γνωμοδότησε. Έχουμε δύο έγγραφα του Συνηγόρου του Πολίτη, ότι αυτοί οι νόμοι πρέπει να έχουν αναδρομική ισχύ και έχουμε και το δεύτερο τμήμα που δικαίωσε αξιωματικούς. Αλλά αυτά δεν τα δεχθήκατε. Υπάρχουν αυτά, κύριε Υφυπουργέ, παρακαλώ να τα κοιτάξετε και ευχαρίστως να σας τα δώσω αν δεν τα έχετε. 
      ΄Οσον αφορά το επίδομα του ν.3175 της υψηλής ευθύνης, αυτό ενσωματώθηκε παράνομα στην εισοδηματική πολιτική με αποτέλεσμα να πάρουν μηδενική αύξηση οι συνταξιούχοι. Ο δε ν. 3156/2003 για την εισοδηματική πολιτική, δεν εφαρμόστηκε για τους συνταξιούχους, παρά τις προβλέψεις του Συντάγματος και της συνταξιοδοτικής νομοθεσίας. Δηλαδή, αποσυνδέθηκαν οι συντάξεις από το μισθό, πράγμα το οποίο είναι αντισυνταγματικό και γι’ αυτό απεσύρθη και το νομοσχέδιο στην αρχή του χρόνου «Αυξήσεις των συντάξεων του Δημοσίου για το έτος 2003 και άλλες διατάξεις».  Γι’ αυτό απεσύρθη ως παραβιάζον το άρθρο 2 παράγραφος 1 και 4 παράγραφος 1 του Συντάγματος και δεν προχώρησε στη Βουλή. 
      Επίσης, υπάρχει συνταξιούχος που προσέφυγε στο Γενικό Λογιστήριο του Κράτους και ζήτησε την εφαρμογή αυτού του νόμου, γιατί παρανόμως έγινε αυτό που έγινε, και το Γενικό Λογιστήριο του Κράτους, ακόμη, από τις 31 Ιουλίου δεν έχει απαντήσει. Συμβαίνει δε και το εξής περίεργο με την ίδια υπηρεσία (με το Γενικό Λογιστήριο του Κράτους). Ζητούν οι συνταξιούχοι τις οδηγίες του Υπουργού Οικονομικών με βάση τις οποίες υπολογίζονται οι αυξήσεις στις συντάξεις των αποστράτων και το Γενικό Λογιστήριο του Κράτους τους παραπέμπει στον εισαγγελέα, να δώσει εισαγγελική εντολή, προκειμένου να τους δώσει τις οδηγίες αυτές.
       Σε ποια δημοκρατία συμβαίνουν αυτά, κύριε Υφυπουργέ; Και διαμαρτύρεσθε γιατί μιλάμε για εμπαιγμό και για απαράδεκτη συμπεριφορά απέναντί τους. Βεβαίως, όταν γίνεται ωμή προσβολή και παραβίαση των νόμιμων και συνταγματικών δικαιωμάτων τους, τι άλλο να πούμε στην Κυβέρνηση για να αντιληφθεί ότι δεν μπορεί να παρανομεί και να παραβιάζει το Σύνταγμα σε βάρος μιας συγκεκριμένης τάξης; Εξάλλου τα έχετε υποσχεθεί, δεν τους κάνετε χάρη. Τα έχετε υποσχεθεί επανειλημμένα. 
      Όσον αφορά τις ιδεοληπτικές προκαταλήψεις τις οποίες λέμε φαίνεται, κύριε Υφυπουργέ, ότι η Κυβέρνηση απέναντι στα στελέχη των Ενόπλων Δυνάμεων και των Σωμάτων Ασφαλείας έχει πράγματι τέτοιες αγκυλώσεις, διότι ακόμη και στους εν ενεργεία η αύξηση του 2004 είναι η μικρότερη που θα δοθεί απ’ όλες τις κατηγορίες των εργαζομένων. Είναι ή δεν είναι προκατάληψη κατά της τάξεως αυτής –προσέξτε- όταν η σημερινή κοινωνία, τις Ένοπλες Δυνάμεις και τα Σώματα Ασφάλειας μαζί με το Δικαστικό Σώμα και την Εκκλησία, τους θεωρεί ως τους τρεις θεσμούς τους οποίους μπορεί να τους εμπιστεύεται. Και εδώ είστε σε διάσταση με την κοινωνία…
      ΚΥΡΙΑΚΟΣ ΣΠΥΡΙΟΥΝΗΣ: Απαράδεκτο!
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Βεβαίως.
      …διότι αρνείσθε να αποδεχθείτε αυτό που σήμερα όλη η κοινωνία αποδέχεται και πιστεύει. 
      Σας ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών):  Ευκαιρίας δοθείσης, κύριε συνάδελφε, θέσατε πάρα πολλά θέματα μαζί και λυπούμαι γιατί δεν έχω το χρόνο να απαντήσω σ΄ όλα. Θέλω μόνο να σας πω ότι η δημοκρατία μας λειτουργεί πάρα πολύ καλά …
      ΚΥΡΙΑΚΟΣ ΣΠΥΡΙΟΥΝΗΣ: Βεβαίως.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών):  …και κανείς δεν έχει καμία ιδεοληπτική –έτσι τη λέτε, αλλά έχω την εντύπωση ότι θα θέλατε να την πείτε ιδεολογική- προκατάληψη κατά οποιουδήποτε στελέχους των Ενόπλων Δυνάμεων. Όταν λέτε ότι δώσαμε τις μικρότερες αυξήσεις φέτος, φαίνεται πως δεν υπολογίζετε τις βαθμολογικές προαγωγές των δύο τελευταίων ετών, τις οποίες εμείς γνωρίζουμε πολύ καλά, όπως τις γνωρίζουν επίσης και τα στελέχη των Ενόπλων Δυνάμεων.
      Για τις γνωμοδοτήσεις του Ελεγκτικού Συνεδρίου, σας απήντησα. Και ανέφερα επίσης τι θα συμβεί με τις αυξήσεις του 2003. Σας είπα δηλαδή ότι πρόκειται να κατατεθεί συνταξιοδοτικό σχέδιο νόμου στη Βουλή, όπου τα προβλήματα που ανέκυψαν από την αρνητική θέση του Ελεγκτικού Συνεδρίου στην αποσύνδεση μισθών από τις αυξήσεις, θα λυθούν μέσα στα πλαίσια των γενικών συνταξιοδοτικών κανόνων, μέσα σ’ αυτά τα πλαίσια και τη συνταγματική νομιμότητα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα, έπρεπε να τα ξέρετε αυτά, κύριε Υφυπουργέ. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομικών):  Ξέρω πολύ καλά τα συνταξιοδοτικά και τα ασφαλιστικά, διότι υπηρέτησα επί τεσσεράμισι χρόνια, πριν πάω εκεί που είμαι τώρα, στην κοινωνική ασφάλιση. Συνεπώς δεν δέχομαι αυτή την κριτική την οποία μου απευθύνετε. 
      ΚΥΡΙΑΚΟΣ ΣΠΥΡΙΟΥΝΗΣ: Πράγματι είναι εμπαιγμός στις Ένοπλες Δυνάμεις αυτός. Είναι εμπαιγμός!
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών): Στρατηγέ, να κάνετε και εσείς μια ερώτηση να σας απαντήσω.
      Σε ό,τι αφορά τις αναφορές σας ότι ενοχλήθηκα από τους χαρακτηρισμούς. Βεβαίως και ενοχλήθηκα. Τι είπατε; Είπατε: «Ο Υπουργός Εθνικής Άμυνας υποσχέθηκε». Πρώτον, αυτό δεν μπορώ να το ελέγξω αυτήν την ώρα. Επίσης είπατε ότι εάν η γνωμοδότηση ήταν θετική σε ερώτημα που θα είχε υποβάλει -είναι αναρμόδιος, λέω εγώ, να υποβάλει τέτοιο ερώτημα αν και το υπέβαλε Υφυπουργός του Υπουργείου Εθνικής Άμυνας- θα φέρει –είπατε- νόμο στη Βουλή. Ειδικά νομοσχέδια συνταξιοδοτικά στη Βουλή έρχονται μόνο από το Υπουργείο Οικονομικών, από το Γενικό Λογιστήριο του Κράτους. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Άρα εξαπατούσατε τους αποστράτους. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών): Σας παρακαλώ πολύ, εσείς το λέτε αυτό. 
      Δεν μπορώ να ελέγξω όσα μου λέτε για υποσχέσεις της πολιτικής ηγεσίας του Υπουργείου Εθνικής Άμυνας. Γι’ αυτό σας παρακαλώ πάρα πολύ να περιμένετε, να είσθε περισσότερο φειδωλός στους χαρακτηρισμούς, να περιμένετε το νομοσχέδιό μας για να δείτε τι θα συμβεί. Πιστεύω ότι τελικά θα είναι ευχαριστημένοι και τότε οι απόστρατοι των Ενόπλων Δυνάμεων, όπως είναι ευχαριστημένοι και τώρα με τις αυξήσεις που τους έχουμε δώσει και με τη γενικότερη συμπεριφορά μας απέναντί τους τα τελευταία χρόνια. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Τότε γιατί κατεβαίνουν στους δρόμους, αφού είναι ευχαριστημένοι; 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομικών): Αν θέλετε να σας απαντήσω, ευχαρίστως. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ πολύ, δεν μπορείτε να πάρετε το λόγο. 
      Η δεύτερη και τελευταία με αριθμό 114/7-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ., διαγράφεται λόγω κωλύματος του ερωτώμενου κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών. 
      Συνέχιση της συζήτησης επί των άρθρων και του συνόλου του σχεδίου νόμου: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις». 
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εργασίας και Κοινωνικών Ασφαλίσεων.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Το Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την Απασχόληση (Ε.Σ.Σ.Ε.Ε.Κ.Α.)» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΑΓΓΕΛΟΣ ΤΖΕΚΗΣ: Κρατείται.
      ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εξωτερικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική δήλωση περί ποινικής δικαιοδοσίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΑΓΓΕΛΟΣ ΤΖΕΚΗΣ: Κρατείται.
      ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις». 
      Έχουν συζητηθεί και ψηφιστεί τα άρθρα του νομοσχεδίου σε προηγούμενη συνεδρίαση και εισερχόμαστε στη συζήτηση των τροπολογιών. Έχουμε τρεις υπουργικές τροπολογίες και τρεις εμπρόθεσμες τροπολογίες Βουλευτών. 
      Πρώτη είναι η τροπολογία με γενικό αριθμό 1704 και ειδικό 195 «Ερμηνεία διατάξεων προεδρικού διατάγματος που αφορά συμβάσεις προμήθειας αγαθών και εκτέλεσης έργων».
      ΠΡΟΚΟΠΗΣ ΠΑΥΛΟΠΟΥΛΟΣ: Ο κύριος Υπουργός δεν θα εξηγήσει περί τίνος πρόκειται, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, επειδή τελικά υπήρξε μια αμφισβήτηση για τα όρια της αρμοδιότητας του Ελεγκτικού Συνεδρίου, διευκρινίζεται ότι στο όριο αυτό που υπάρχει δεν λαμβάνεται υπόψη ο αναλογούν Φόρος Προστιθέμενης Αξίας.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      Κύριε Πρόεδρε, η τροπολογία αυτή, που φαίνεται εκ πρώτης όψεως ότι είναι «αθώα», δείχνει ξεκάθαρα τη νοοτροπία της Κυβέρνησης Σημίτη απέναντι στο μέγα θέμα της διαφάνειας. Και τη δείχνει, διότι φέρνει στο φως πώς η Κυβέρνηση αντιλαμβάνεται την αρμοδιότητα του Ελεγκτικού Συνεδρίου, ως διφυούς οργάνου, να ελέγχει προληπτικά μέγιστης σημασίας δημόσιες συμβάσεις, οι οποίες αφορούν έργα, προμήθειες ή παροχή υπηρεσιών. Επιπλέον, προσδίδεται αναδρομική ισχύ σε τροπολογία που, υποτίθεται, ότι έχει ερμηνευτικό χαρακτήρα.
      Λέει, λοιπόν, η Κυβέρνηση ότι στο όριο που πρέπει να έχει η κάθε σύμβαση για να πάει στο Ελεγκτικό Συνέδριο γι΄ αυτόν τον προληπτικό έλεγχο για τον οποίο τόσο επαίρεται η Κυβέρνηση –το όριο αυτό είναι 1.000.000.000 για τα έργα και 500.000.000 για τις συμβάσεις προμηθειών- δεν υπολογίζεται ο ΦΠΑ με την εξής έννοια: Για να πάει στο Ελεγκτικό Συνέδριο μια τέτοια σύμβαση θα πρέπει να αφαιρέσουμε το ΦΠΑ. Και μόνον εάν υπερβαίνει, μετά την αφαίρεση του ΦΠΑ, το ποσό του 1.000.000.000 στη μια περίπτωση των έργων ή των 500.000.000 στην περίπτωση των προμηθειών, τότε πρέπει να περάσει από τον προληπτικό έλεγχο. 
      Και εγώ ρωτώ τους κυρίους συναδέλφους: Ο κανόνας ποιος θα έπρεπε να είναι; Παρεμβάλλεται το Ελεγκτικό Συνέδριο, μία από τις ελάχιστες εγγυήσεις που υπάρχουν για τα θέματα διαφάνειας, γιατί άλλες δεν υπάρχουν. Βλέπετε, μας γεμίσατε τη νομοθεσία με διατάξεις οι οποίες λένε ότι ακόμα και εάν ακυρωθεί μία σύμβαση από το Συμβούλιο της Επικρατείας ή από τον Άρειο Πάγο, αυτή η σύμβαση εξακολουθεί να εκτελείται, ακόμα και εάν είναι παράνομη.
      Τι έπρεπε, λοιπόν, να πούμε στην περίπτωση αυτή, όταν παρεμβάλλεται, έστω και στοιχειωδώς, το Ελεγκτικό Συνέδριο; Το τεκμήριο υπέρ τίνος έπρεπε να είναι; Δεν έπρεπε να είναι υπέρ της αρμοδιότητας του Ελεγκτικού Συνεδρίου, για να πηγαίνουν όσο το δυνατόν περισσότερες συμβάσεις στο Ελεγκτικό Συνέδριο και να πούμε ότι, βεβαίως, υπολογίζεται και ο ΦΠΑ, ώστε εάν και με το ΦΠΑ υπάρχει υπέρβαση αυτού του ορίου να πηγαίνουν πάντα στο Ελεγκτικό Συνέδριο;
      Όχι, λέει η Κυβέρνηση! Θα αφαιρούμε, για να μπορούν να πηγαίνουν όσο το δυνατόν λιγότερες. Να, γιατί λέω ότι δείχνει τη νοοτροπία της Κυβέρνησης η διάταξη αυτή.
      Και μάλιστα η διάταξη αυτή έχει και αναδρομική ισχύ, γιατί προφανώς τέτοιου είδους συμβάσεις έχουν ήδη φτάσει εκ των υστέρων στο Ελεγκτικό Συνέδριο ή δεν πήγαν σ΄ αυτό και τίθεται ζήτημα νομιμότητας. Κολυβήθρα του Σιλωάμ είναι αυτή η διάταξη!
      Ξαναλέω, κύριοι συνάδελφοι, ότι δεν είναι «αθώα» η διάταξη αυτή. Διότι ενώ η Κυβέρνηση είχε την ευκαιρία να πει ότι θα υπολογίζει το ΦΠΑ, μόνο και μόνο για να πηγαίνουν όσο το δυνατόν περισσότερες συμβάσεις στο Ελεγκτικό Συνέδριο, για να περνάνε όσο το δυνατόν περισσότερες συμβάσεις από τον προληπτικό έλεγχο, για να υπάρχει μεγαλύτερη διαφάνεια, αφαιρεί από το κομμάτι εκείνο που ανήκει στο Ελεγκτικό Συνέδριο και συγκεκριμένες συμβάσεις.
      Νομίζω ότι αυτό δεν ταιριάζει στη νοοτροπία γενικότερα της Εθνικής Αντιπροσωπείας και πολύ περισσότερο στην έννοια της διαφάνειας που τόσο έχει ταλαιπωρήσει τον Τόπο.
      Κύριοι συνάδελφοι, διεθνείς οργανισμοί κατατάσσουν την Ελλάδα στις χώρες της διαφθοράς και της διαπλοκής. Είναι ντροπή να είμαστε ουραγοί στη διαφάνεια και πρωταθλητές στη διαφθορά και στη διαπλοκή και να έρχεται μια ρύθμιση στη Βουλή, η οποία κατατείνει προς την ίδια κατεύθυνση.
      Εδώ δίνουμε εξετάσεις νοοτροπίας. Εμείς δεν δεχόμαστε τη ρύθμιση αυτή, την καταγγέλλουμε ως προς την κατεύθυνση την οποία πηγαίνει και δεσμευόμαστε ότι εφόσον ο Ελληνικός Λαός αποφασίσει άλλως στις εκλογές, από ό,τι έχει αποφασίσει σήμερα, τότε εμείς όχι απλώς και μόνο αυτή τη διάταξη θα την καταργήσουμε, ώστε να έρχονται περισσότερες συμβάσεις στο Ελεγκτικό Συνέδριο, αλλά και το όριο το οποίο υπάρχει σήμερα θα το κάνουμε μικρότερο. Έτσι ώστε η συντριπτική πλειοψηφία των συμβάσεων να πηγαίνουν στο Ελεγκτικό Συνέδριο.
      Και κάτι άλλο, κύριε Υπουργέ. Η τελευταία έκθεση του Ελεγκτικού Συνεδρίου σας κατηγορεί ευθέως, έστω και για προγενέστερη χρονική περίοδο, ότι μέσα από τον κατακερματισμό των δημόσιων συμβάσεων έργων, προμηθειών και παροχής υπηρεσιών στην πραγματικότητα λίγες είναι οι περιπτώσεις εκείνες οι οποίες πηγαίνουν στο Ελεγκτικό Συνέδριο. Κατά τα άλλα υπάρχει  παρέκβαση και δίοδος, μέσα από την οποία οι συμβάσεις μπορούν να μην πηγαίνουν έστω και στον προληπτικό αυτό έλεγχο. Γι’ αυτό θα έπρεπε να είστε περισσότερο προσεκτικοί και κυρίως να μην εκτίθεστε έτσι. 
      Η ρύθμιση αυτή, η τροπολογία αυτή, όπως έχει, είναι μια τροπολογία η οποία επιβεβαιώνει πλήρως αυτό το οποίο έχουμε πει πολλές φορές μέσα σ’ αυτήν την Αίθουσα: Όχι μόνο δεν καταπολεμάτε τη διαφθορά και τη διαπλοκή, αλλά παρέχετε και θεσμική δίοδο για να περάσει αυτό που κάποτε ήταν καταδικαστέο. Σήμερα, επί των «εκσυγχρονιστικών» ημερών του κ. Σημίτη, οι διαπλεκόμενες αυτές συμβάσεις έχουν και νομιμοφανή μανδύα. Πρέπει να γίνει σαφές ένα πράγμα, ότι δεν υπάρχει εκσυγχρονισμός σήμερα. Αν ένας εκσυγχρονισμός έχει επέλθει επί των ημερών σας, είναι ο εκσυγχρονισμός του λαϊκισμού, της διαφθοράς και της διαπλοκής.
      ΠΡΟΕΔΡΕΥΩΝ (Κωνσταντίνος Βρεττός):  Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, είχαμε συζητήσει την έκθεση του Ελεγκτικού Συνεδρίου για τον έλεγχο που κάνει. Εκεί ακριβώς είχαμε εντοπίσει το εξής και εγκαλούσαμε και την Κυβέρνηση, ότι είναι μια πάγια τακτική της να κάνει κατάτμηση των έργων ή των προμηθειών ούτως ώστε να αποφεύγει τον έλεγχο. 
      Έρχεται, λοιπόν, τώρα η Κυβέρνηση με τη συγκεκριμένη τροπολογία, η οποία μπορεί να φαίνεται αθώα, στην ουσία να νομιμοποιήσει όσα της είχε καταλογίσει στο παρελθόν το Ελεγκτικό Συνέδριο. Μάλιστα, έχει αναδρομική ισχύ από το 1999, όπως λέει η έκθεση του Γενικού Λογιστηρίου του Κράτους. Έρχεται να νομιμοποιήσει, δηλαδή, η Κυβέρνηση παρατυπίες που είχαν δημιουργήσει οργανισμοί, πρόσωπα του δημοσίου δικαίου. 
      Επαναλαμβάνω ότι είναι ένα βασικό ζήτημα, έστω και αν φαίνεται ότι έρχεται εδώ να τακτοποιήσει ένα ζήτημα του ΦΠΑ. Επί της ουσίας, όμως, πρέπει να σταθούμε σ’ αυτό. Έτσι, πιστεύω ότι η διαφάνεια δεν πρόκειται να επέλθει. Απεναντίας δίνει το παράδειγμα η Κυβέρνηση, όπως το έχει δώσει και με τα αυθαίρετα των τελευταίων ημερών, ότι τη μια μέρα βγάζει τη συγκεκριμένη απόφαση και την άλλη μέρα την παίρνει πίσω για να την ξαναφέρει μετά από λίγο. Είναι συγκεκριμένη, δηλαδή, η πολιτική ευθύνη της Κυβέρνησης.
      Έρχεται τώρα με τη συγκεκριμένη τροπολογία το Υπουργείο να δώσει άφεση αμαρτιών στα όσα καταλόγιζε το Ελεγκτικό Συνέδριο με τους ελέγχους που έκανε. Γι’ αυτό είμαστε και αντίθετοι. Είχαμε συζητήσει επανειλημμένως στην Αίθουσα αυτή την έκθεση του Γενικού Λογιστηρίου του Κράτους και επιτέλους έπρεπε να πάρει μέτρα η Κυβέρνηση και να ενισχύσει τον έλεγχο. Παρ’ όλα αυτά βλέπουμε ότι συνεχίζει το ίδιο έργο. 
      ΠΡΟΕΔΡΕΥΩΝ (Κωνσταντίνος Βρεττός):Το λόγο έχει ο κ. Κωστόπουλος.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είχα στην πρωτολογία μου τονίσει κατά κόρον ότι σχεδόν όλα τα άρθρα, εκτός από τα πρώτα που αναφέρονται σε κάποιες οδηγίες της Ευρωπαϊκής Ένωσης, έρχονται να συμπληρώσουν ή να τροποποιήσουν κυρίως προχειρότητες της νομοθεσίας του παρελθόντος -και μάλιστα όχι του μακρινού παρελθόντος, αλλά του πρόσφατου- ή εξυπηρετούν κάποιες σκοπιμότητες. 
      Εν προκειμένω, η τροπολογία πάει να καλύψει κάποια κενά του παρελθόντος και να διευκολύνει την Κυβέρνηση στο μέλλον κυρίως στην περίπτωση της μη διαφάνειας. Διαβάζω από την έκθεση του Γενικού Λογιστηρίου του Κράτους: «Από τις προτεινόμενες διατάξεις προκαλείται νομιμοποίηση ή πληρωμή δαπανών προμηθειών ή εκτέλεσης έργων του δημοσίου, των νομικών προσώπων δημοσίου δικαίου και των δημοσίων επιχειρήσεων ή οργανισμών που έχουν κριθεί μη σύννομες, λόγω διαφορετικής ερμηνείας των ανωτέρω διατάξεων και μη διενέργειας προληπτικού ελέγχου νομιμότητος επί των σχετικών συμβάσεων από το Ελεγκτικό Συνέδριο». 
      Τι κάνει, λοιπόν, η Κυβέρνηση; Παρανόμησε η Κυβέρνηση, εκρίθησαν οι συμβάσεις αυτές δημοσίων έργων, προμηθειών ή υπηρεσιών παράνομες. Έτσι μας λέει το Γενικό Λογιστήριο του Κράτους. Και έρχεται σήμερα η Κυβέρνηση και λέει ότι μ’ αυτήν τη διάταξη θα τις νομιμοποιήσει. Αυτό κατά την άποψή μου είναι απαράδεκτο. Αυτό δεν είναι νομοθετική εργασία. Αυτές οι διατάξεις δεν μπορούν να περνάνε στο Ελληνικό Κοινοβούλιο -μιλάμε για μια σύγχρονη δημοκρατία- διότι δεν κάνουν τίποτε λιγότερο ή περισσότερο παρά ανοίγουν το δρόμο για μία συνεχή νομοθέτηση για να καλύπτουμε τις παρανομίες του παρελθόντος.
      Είναι μέριμνα για τη διαπλοκή. Και εμείς όπως ξέρετε καταγγέλλουμε ότι τούτη η Κυβέρνηση συνεχώς διαπλέκεται. Έφθασε η διαφθορά να μπαίνει και στα σπίτια μας. 
      Συνεπώς  καταψηφίζουμε τη διάταξη και τη θεωρούμε και ανήθικη. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο. 
      ΑΔΑΜ ΡΕΓΚΟΥΖΑΣ: Κύριε Πρόεδρε είναι καθαρό ότι η Κυβέρνηση αρχίζει να ξηλώνει την κάλτσα. Είναι επίσης γνωστό ότι στα ερμάρια του Υπουργείου Οικονομικών τελευταία κυκλοφορεί ένα σχέδιο για αλλαγές στον προληπτικό και κατασταλτικό έλεγχο που έχει αρμοδιότητα το Ελεγκτικό Συνέδριο. Η πρόθεση της Κυβέρνησης, λοιπόν, είναι να αποφευχθεί τελικά γι’ αυτές τις δαπάνες ο έλεγχος κανονικότητας και νομιμότητας. Γιατί ο έλεγχος σκοπιμότητας έχει αφεθεί μόνο στον κατασταλτικό έλεγχο και φυσικά δεν γίνεται. 
      Κάποιοι, λοιπόν, στο Υπουργείο Οικονομικών που θέλουν να προωθήσουν συμβάσεις χωρίς τον έλεγχο κανονικότητας και νομιμότητας –γιατί περί αυτού πρόκειται,  δεν μιλάμε για διαχειριστικό έλεγχο, μιλάμε για κανονικότητα και νομιμότητα- και να ξεπεράσουν τα εμπόδια των υπαλλήλων που πολλές φορές αναπέμπουν αυτές τις δαπάνες, νομιμοποιούν αυτές τις δαπάνες χωρίς κανέναν έλεγχο και παρά τις παρατυπίες που μπορεί να υπάρχουν. 
      Εμείς το μόνο που μπορούμε να κάνουμε είναι να διαμαρτυρηθούμε  γι’ αυτό το κατάντημα, γι’ αυτήν την παρακμή που παρατηρείται από την πλευρά της Κυβέρνησης. Η κατάργηση του ελέγχου δεν είναι στοιχείο δημοκρατίας και δεν ενισχύει τους θεσμούς. 
      Κύριε Πρόεδρε, όλοι μας ξέρουμε ποιους ενισχύει. Συνεπώς είναι αδύνατο η Νέα Δημοκρατία να συμφωνήσει με μία τέτοια ρύθμιση. 
      Η απορία μου είναι η εξής: Αφού πρόκειται να έρθει ένα τέτοιο νομοσχέδιο γιατί αυτή η βιασύνη;  Ποιος φωτογραφίζεται πίσω απ’ αυτήν τη ρύθμιση και μάλιστα μ’ αυτόν τον επείγοντα τρόπο; Μήπως η Κυβέρνηση φοβάται ότι μπορεί να πάμε γρήγορα σε εκλογές και δεν μπορέσει να εξυπηρετήσει συγκεκριμένους ανθρώπους; 
      Όπως και να έχει το πράγμα είναι καταδικαστέα αυτή η τακτική να νομοθετεί η Κυβέρνηση μ’ αυτήν τη τακτική, μ’ αυτήν την προχειρότητα και έχοντας βαθιά αυτή η ρύθμιση –χωρίς να κατηγορώ πρόσωπα- το στοιχείο της ανεντιμότητας. 
      ΠΡΟΕΔΡΕΥΩΝ (Κωνσταντίνος Βρεττός):  Το λόγο έχει ο κ. Κωνσταντίνος Μητσοτάκης. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, εγώ θα έλεγα ότι είναι μια ατυχής και θλιβερή διάταξη. Από πλευράς ουσίας δεν λέει μεγάλα πράγματα. Το όριο που είχε τεθεί ήταν ένα δισεκατομμύριο. Εάν δεν υπολογιστεί ο ΦΠΑ εάν δεν κάνω λάθος –απλός μαθηματικός υπολογισμός- είναι ένα δισεκατομμύριο εκατόν ογδόντα εκατομμύρια. Αλλάζει σε τίποτα το πράγμα; 
      Εγώ προσωπικά δεν νομίζω ότι ο έλεγχος του Ελεγκτικού Συνεδρίου είναι πανάκεια. Αλλά τον θεωρώ μία πρόσθετη εγγύηση νομιμότητας και εντιμότητας. 
       Είναι τόσο αναγκαία αυτή η διάταξη, κύριε Υφυπουργέ; 
      Πιο σημαντικό όμως απ’ όλα είναι το εξής: Είναι προφανές κύριε Πρόεδρε, ότι η Κυβέρνηση δεν το κάνει μόνο για το μέλλον, το κάνει και για το παρελθόν. Διότι αν για το μέλλον κρίνει κανείς τη διάταξη, ισχύει αυτό που είπα πρωτύτερα. Είναι ασήμαντη η μεταβολή που κάνει. Αν μου λέγατε ότι το 1 δισεκατομμύριο το κάνετε 2 δισεκατομμύρια, θα σας έλεγα ότι κάτι γίνεται. Δεν κάνετε τίποτα αυξάνοντας μόνο όσο είναι ο ΦΠΑ. Είναι προφανές ότι το κάνετε για να καλύψετε, όπως σας είπαν και οι συνάδελφοι τους κόμματός μας, εκκρεμότητες του παρελθόντος. Και αυτό είναι θλιβερό. Δεν μπορούμε διαρκώς να κάνουμε κουρέλια του νόμους. 
      Η ευκολία με την οποία το ΠΑΣΟΚ, το εκσυγχρονιστικό ΠΑΣΟΚ, ψηφίζει τέτοιους νόμους, είναι απίστευτη. Είναι σημάδι κατ’ εξοχήν της παρακμής της πολιτικής στην οποία μπήκαμε χάριν σε σας, κύριε Υφυπουργέ, χάριν στην κυβέρνησή σας. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, λυπάμαι που δεν μπορώ να μη συμφωνήσω με τις αιτιάσεις της Νέας Δημοκρατίας. Είμαστε σε προεκλογικό εξάμηνο και δεν αρκεί η γυναίκα του Καίσαρα να είναι τίμια, αλλά και να φαίνεται τίμια. Κάθε πράξη και κάθε ενέργεια πρέπει να δικαιολογείται, γιατί λαμβάνεται στο προεκλογικό εξάμηνο.
      Δεύτερον, υπάρχει άνθρωπος που αμφιβάλλει για το βαθμό της διαφθοράς στην πατρίδα μας ή για τη γραφειοκρατία; Για ποιον εκσυγχρονισμό μιλάτε; Θα σας πω τι συνέβη σήμερα σε συγγενικό μου πρόσωπο, το οποίο ταλαιπωρήθηκε μεταξύ ληξιαρχείου και δήμου, γιατί το όνομα «Ευρυδίκη» ήταν με ύψιλον και όχι με γιώτα. Στο ένα έγγραφο ήταν με ύψιλον και στο άλλο με γιώτα. Και γι’ αυτό δεν μπορούσε να εκδώσει ληξιαρχική πράξη. Είναι εκσυγχρονισμός αυτός; Είναι διαφάνεια αυτή; Ο πολίτης είναι εγκαταλειμμένος στη μοίρα του εν μέσω δημοκρατίας. Αυτά πρέπει να τα δούμε όχι κομματικά. Πάσχουμε από εξουσιολαγνεία, άλλο νοσηρό εθνικό φαινόμενο. Τρέχουμε να διατηρήσουμε την εξουσία, πώς θα μείνουμε πρωθυπουργοί πεντακόσια χρόνια, αν είχαμε ζωή ή πώς θα γίνουμε πρωθυπουργοί για να κρατήσουμε πεντακόσια χρόνια την εξουσία.  Αυτός είναι ο ρόλος μας εδώ ή η προσφορά στην πατρίδα και το λαό; 
      Κύριε Υπουργέ, ξέρω την εντιμότητά σας, αλλά και εγώ διατηρώ σοβαρές επιφυλάξεις όχι ότι δεν υπηρετείται η  διαφάνεια, αλλά ότι γίνεται με σκοπό να απαλλαγούν οι «ημέτεροι». Και αυτό είναι πολύ κακό, γιατί καταδολιεύει τη νομοθεσία, γιατί διαμορφώνει τη νοοτροπία που υπονομεύει την ηθική πορεία της πατρίδας, γιατί πλήττει εκσυγχρονισμούς που πρέπει να αρχίσουν από την ηθική αντίληψη. Δεν συγχωρείται καμία παρανομία πουθενά. Αλλά δεν το πράττουμε. Η Κυβέρνηση του ΠΑΣΟΚ, η δική μου Κυβέρνηση δεν έπραξε ό,τι ηδύνατο και επιβαλλόταν από τις περιστάσεις για την πάταξη της διαφθοράς. Και όταν το είπα στη συζήτηση του προϋπολογισμού του 1998, σηκώθηκε κάποιος και μου είπε «ε, στρατηγέ, έριξες νερό στο μύλο της Νέας Δημοκρατίας». Δηλαδή όταν θίγεις θέματα τιμής ή θέματα διαφθοράς, ρίχνεις νερό στο μύλο του ΚΚΕ ή του Συνασπισμού; Αυτή δεν είναι σοσιαλιστική αντίληψη, είναι –συγγνώμη που θα το πω- παραπάνω από παλαιοδεξιά. Να μη νοήσουμε τον εκσυγχρονισμό, διατηρώντας τα κεκτημένα. Και δεν είναι πρόοδος να διατηρήσεις τα κεκτημένα, όταν είναι αρνητικά.
      Κύριε Υπουργέ, περιμένω να ακούσω τι θα μας πείτε. Εκ προοιμίου δηλώνω ότι αν δεν ικανοποιηθώ στην απαίτηση της πάταξης της διαφθοράς για όλες τις διατάξεις, θα καταψηφίσω την τροπολογία.
      ΠΡΟΕΔΡΕΥΩΝ (Κωνσταντίνος Βρεττός): Ακολουθούν να ομιλήσουν ο κ. Σιούφας, η κ. Στεργίου, ο κ. Νικολαϊδης, ο κ. Καρατζαφέρης, ο κ. Ανδρεουλάκος, ο κ. Κρητικός.
      Ο κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το φρονιμότερο που θα έπρεπε να κάνει η Κυβέρνηση, μετά τα όσα ακούστηκαν στην Αίθουσα, θα ήταν να ζητήσει συγγνώμη από τη Βουλή και να πάρει την τροπολογία πίσω. Πιστεύω ότι το κείμενο που συνοδεύει αυτήν την τροπολογία –σας το διάβασε πριν ο κ. Κωστόπουλος, θα το διαβάσω κι εγώ- ότι «από τις προτεινόμενες διατάξεις προκαλεί νομιμοποίηση ή πληρωμή δαπανών προμηθειών ή εκτέλεσης έργων του δημοσίου, των ΝΠΔΔ και των δημοσίων επιχειρήσεων και οργανισμών, που έχουν κριθεί μη σύννομες λόγω  διαφορετικής ερμηνείας των ανωτέρω διατάξεων και μη διενέργειας προληπτικού ελέγχου νομιμότητας επί των σχετικών συμβάσεων από το Ελεγκτικό Συνέδριο» είναι κατάργηση κάθε έννοιας νομιμότητας.
      Και απορώ πώς ετόλμησε η Κυβέρνηση να φέρει στην Εθνική Αντιπροσωπεία αυτήν την τροπολογία. Είναι μεγάλη πρόκληση, κύριοι συνάδελφοι της Πλειοψηφίας. Μετά την ομιλία που έκανε στην Κοινοβουλευτική Ομάδα του κόμματός σας ο κύριος Πρωθυπουργός μιλώντας για θέματα διαφάνειας, νομιμότητας και καταπολέμησης της διαφθοράς η κυβέρνησή του λίγες ώρες μετά σας καλεί να νομιμοποιήσετε εκείνα, τα οποία έχουν γίνει ερήμην σας και τα οποία το  Ελεγκτικό Συνέδριο τα έχει απορρίψει. 
      Δεύτερον, θα ήταν συνεπές από την πλευρά της Κυβέρνησης εάν έφερνε εδώ όλες αυτές τις περιπτώσεις για να τις δει η Εθνική Αντιπροσωπεία μια μια, ποιες είναι, ποιοι παραβίασαν τη νομιμότητα, πώς ανετέθησαν αυτά τα έργα και σε ποιους. Όχι όμως έτσι να μας ζητούν να εγκρίνουμε τέτοια τροπολογία. Εδώ είναι το καθεστώς, κύριε Σπυριούνη. Εδώ είναι αυτοί οι οποίοι εκθέτουν το κόμμα σας και εσάς τους ίδιους όταν σας καλούν να νομιμοποιήσετε αυτήν τη ρύθμιση με την ψήφο σας. Ιδού η Ρόδος ιδού και το πήδημα εάν η Πλειοψηφία έχει ψηφίσει αυτήν τη τροπολογία. 
      Άκουγα χθες, κύριε Πρόεδρε, και ελπίζω να έρθει αυτό το θέμα στην Εθνική Αντιπροσωπεία ότι ένα έργο τεμαχίστηκε σε εκατόν τριάντα εργολαβίες προκειμένου να αποφύγει τον έλεγχο του Ελεγκτικού Συνεδρίου. Αυτό είναι το παγκόσμιο ρεκόρ στη διαφθορά, στη συναλλαγή  που εκθέτει το κόμμα που κυβερνά και την πολιτική. Αντί να σεμνύνεσθε ότι βάζετε λιθαράκια για να κτιστεί η διαφάνεια και να καταπολεμηθεί η διαφθορά φέρνετε αυτήν τη τροπολογία. Και εδώ πρέπει να πούμε ότι εξέχον μέλος της Κοινοβουλευτικής Ομάδας και της Κυβέρνησης είπε σε συνέντευξή του πως όταν ήρθε το θέμα της διαφθοράς  στο εκτελεστικό γραφείο του ΠΑΣΟΚ, ο κύριος Πρωθυπουργός νευρίαζε και δεν δεχόταν να γίνει συζήτηση περί αυτού. Τώρα η Εθνική Αντιπροσωπεία καλείται να νομιμοποιήσει παρανομίες. Αυτό, το λιγότερο, λέγεται θράσος για να μην πω ωμή παραβίαση του Συντάγματος, όταν το εντεταλμένο δικαστήριο  κάνει έλεγχο και δεν εγκρίνει ως νόμιμες όλες αυτές τις διαδικασίες. Η σημερινή ημέρα θα είναι ημέρα ντροπής για το ελληνικό Κοινοβούλιο εάν αυτή η τροπολογία ψηφιστεί. 
      Παρακαλώ πολύ, κύριε Πρόεδρε,  επειδή πρόκειται για θέμα νομιμοποίησης παρανομιών να συστήσετε στην Κυβέρνηση να πάρει πίσω αυτήν τη τροπολογία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Εμείς θα συμφωνήσουμε ότι ο ΦΠΑ δεν είναι στοιχείο κόστους, ότι είναι ένας έμμεσος φόρος ο οποίος αποδίδεται στο δημόσιο. Θα συμφωνούσαμε με την τροπολογία εάν αφαιρούσατε αυτό που λέει ότι θα ισχύσει αναδρομικά. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, γι’ αυτό γίνεται κυρία συνάδελφε.
      ΙΩΑΝΝΑ ΣΤΕΡΓΙΟΥ: Εδώ προφανώς θέλετε να καλύψετε κάποιες περιπτώσεις που σας ξέφυγαν; Από το 1999 μέχρι σήμερα, κύριε Υπουργέ, δεν διαπιστώσατε ότι ο ΦΠΑ εμπεριέχεται στο ποσό το οποίο είχατε εξ αρχής καθορίσει; Τώρα μετά από τέσσερα χρόνια και αφού έχουν γίνει όλοι οι διαγωνισμοί και οι δαπάνες για την προμήθεια και την εκτέλεση των έργων  ιδιαίτερα για τους Ολυμπιακούς Αγώνες φέρατε την τροπολογία; Είναι ακριβώς αυτή η περίοδος  που δημοπρατήθηκαν, αν δημοπρατήθηκαν, και ανετέθησαν αυτά τα έργα.
      Άρα εκ του πονηρού φέρνετε την τροπολογία αυτή την ώρα. Εμείς σας λέμε ότι αν αφαιρέσετε την αναδρομική ισχύ του νόμου, δεν θα έχουμε κανένα λόγο να το ψηφίσουμε γιατί θεωρούμε ότι είναι τακτοποιητικό το ζήτημα. Όμως να ισχύει από δω και πέρα. Δηλαδή τα 150 εκατομμύρια που εμπεριέχονται στο ποσό του 1 δισεκατομμυρίου, τόσο είναι περίπου, θα είναι 847 περίπου εκατομμύρια ευρώ. 
      Αυτή είναι η θέση μας. Αν αφαιρέσετε την αναδρομική ισχύ θα το ψηφίσουμε, διαφορετικά, θα το καταψηφίσουμε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Νικολαΐδης έχει το λόγο.
      ΙΩΑΝΝΗΣ ΝΙΚΟΛΑΪΔΗΣ: Είναι ένα θέμα που έχει δημιουργηθεί από την εφαρμογή του ν.2741/99 και αν θέλετε και την κακή εκτίμηση των ελέγχων που έχουν κάνει κατά περιοχή κάποιοι επίτροποι του Ελεγκτικού Συνεδρίου σε κάποια έργα φορέων του δημοσίου ή νομικών προσώπων ή ΟΤΑ, αν δηλαδή έστειλαν στο Ελεγκτικό Συνέδριο ή όχι έργα πάνω από 1 δισεκατομμύριο δραχμές, ή 500.000 δραχμές όταν επρόκειτο για προμήθεια. Ουσιαστικά ένα τέτοιο θέμα που έχει δημιουργήσει δύο ταχύτητες, δηλαδή να θεωρούνται κάποια έργα που είχαν ένα ονομαστικό ύψος 1 δισεκατομμυρίου δραχμών, ότι αν ήταν 820.000.000 συν το ΦΠΑ θα πήγαιναν στον προληπτικό έλεγχο και για κάποια άλλα που θα ήταν πάνω από 1 δισεκατομμύριο συν 180.000.000 ο ΦΠΑ τότε θα πήγαιναν για τον προληπτικό έλεγχο.
      Όλο αυτό το θέμα, νομίζω ότι έχει δημιουργηθεί από τις ελεγκτικές αρχές γιατί ορισμένα που ελέγχθηκαν έχουν θεωρηθεί ως νόμιμα και έχουν πληρωθεί, ορισμένα δε άλλα που θεωρήθηκαν μη νόμιμα, εκκρεμούν ή θέλουν να καταλογιστούν δαπάνες σε βάρος των νομικών προσώπων πιθανόν και αυτό έχει αναδειχθεί ως μια δήθεν νοσηρή κατάσταση, ότι δηλαδή υπάρχει αδιαφάνεια και ότι πρόθεση της Κυβέρνησης είναι να καλύπτει τους ημετέρους κλπ., κλπ.
      Θα ήταν πολύ ενδιαφέρον, κύριε Υπουργέ, αν είχαμε τον αριθμό αυτών των περιπτώσεων και ποιους αφορούν. Γιατί ας μην ξεχνάμε ότι αν αναφερθούμε σε βαριά οδοποιία, το 1 δισεκατομμύριο είναι ένα κομμάτι το πολύ ενός χιλιομέτρου ενός δρόμου. Άρα μη μιλάμε για μεγάλα συμφέροντα και διαπλοκές, μάλλον αναφερόμαστε σε μικρά έργα ύψους 800.000.000 έως 1 δισεκατομμύριο δραχμών που τέτοια έργα, είναι έργα αρμοδιότητας Νομαρχιακής Αυτοδιοίκησης και ΟΤΑ και πιστεύω ότι με την πρόθεση για αναδρομική ισχύ αυτής της διάταξης τέτοιες περιπτώσεις πρέπει να αφορούν. Ίσως θα έπρεπε να φέρουμε και κάποια στοιχεία να δούμε για να σταματήσουν ορισμένοι να πιστεύουν ότι αυτή η Κυβέρνηση δεν έχει τίποτε άλλο να κάνει από το να θέλει να καλύπτει διαπλοκές. 
      Όπως πολύ σωστά είπε η συνάδελφος του Συνασπισμού κ. Στεργίου, αν επρόκειτο να δούμε αυτό το θέμα σαν μεμονωμένο θα ήταν σαν να λέμε, αφού δεν το ξεκαθαρίζει ο ν. 2741/99 να πούμε ότι ο ΦΠΑ είναι ή μέσα  στο 1 δισεκατομμύριο ή έξω απ’ αυτό. Και γιατί δεν έγιναν παρατηρήσεις όταν ψηφιζόταν ο νόμος; Τώρα είδατε τη διαπλοκή;
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, αυτή η «ντροπολογία», και όχι τροπολογία έρχεται μέσα σε τέσσερις γραμμές να καταργήσει το Ελεγκτικό Συνέδριο, το Γενικό Λογιστήριο του Κράτους και τον εισαγγελέα, ο οποίος προφανώς μπορεί ήδη να έχει παρέμβει σε κάποιες απ’ αυτές τις συμβάσεις.
     Μόλις χθες μια υπάλληλος, πιεζόμενη από τα συμφέροντα, αυτοκτόνησε.
Δεν σας λέω να κάνετε και εσείς το ίδιο. Είστε άμοιρος αυτής της τροπολογίας από το ήθος το οποίο εκπέμπετε στην Αίθουσα, αλλά το να αποσιωπείτε το γεγονός και να μην αντιδράτε, νομίζω ότι προσβάλλει ευθέως την πολιτική ιστορία που έχετε καταγράψει. Κάποιοι πάνω από εσάς θέλουν να προστατεύσουν κάποια συμφέροντα. 
      Ακούστε με, κύριε Υπουργέ! Αυτό το θέμα που τόσο έντονα συζητείται στην Αίθουσα, δεν θα προβληθεί το βράδυ από το «MEGA», ακριβώς επειδή πρόκειται περί προστασίας των νονών.  
      Βεβαίως, κύριε Νικολαΐδη, δεν είναι μεγάλα τα έργα. Αλλά όταν δίνεται ένα έργο, δίνεται χιλιόμετρο-χιλιόμετρο, δισεκατομμύριο-δισεκατομμύριο σε εκείνους τους μικρούς εργολάβους πάνω από τους οποίους στέκεται ο αρχινονός των δημοσίων έργων. 
      Πήγαν, λοιπόν, σ’ αυτόν και του ζήτησαν προστασία. Αυτή η προστασία έρχεται σήμερα, και ενώ βεβαίως σήμερα ο Πρωθυπουργός, κύριε Υπουργέ, σας μίλησε για διαφάνεια, αυτός που είναι πάνω από τον Πρωθυπουργό είπε να περάσει σήμερα η τροπολογία. 
      Καταλαβαίνω τη δύσμοιρη θέση στην οποία βρίσκεστε και την πίεση που υφίστασθε ανάμεσα στον έναν και στον άλλο πόλο εξουσίας. Δεν είναι εύκολο όμως, κύριε Υπουργέ, να σας δώσω απαλλακτικό βούλευμα, γιατί, όπως άκουσα πριν από λίγο από Βουλευτή της Νέας Δημοκρατίας, έγινε ερήμην σας. Όχι, κύριε Υπουργέ. Δεν έγινε ερήμην σας. Έγινε με την μεθόδευσή σας. Μάλιστα το σκεφτήκατε πολύ καλά για να το φέρετε στην Αίθουσα. 
      Και αν βεβαίως η Νέα Δημοκρατία δεν θέλει να περάσει αυτή η τροπολογία και θέλει να φέρει και τους Βουλευτές του ΠΑΣΟΚ σε δύσκολη θέση -ιδιαίτερα αυτοί που τον τελευταίο καιρό έχουν δείξει μια διάθεση απόδρασης από το κατεστημένο και το σάπιο- θα καταθέσει τώρα πρόταση ονομαστικής ψηφοφορίας για να αναλάβει ο καθένας τις ευθύνες του. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ανδρεουλάκος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, η τροπολογία που συζητάμε έρχεται με τη μορφή της αυθεντικής ερμηνείας νομικών διατάξεων που έχουμε ψηφίσει στο παρελθόν. Ωστόσο, για να μιλάμε για αυθεντική ερμηνεία, θα πρέπει να υπάρχει έρις και διχοστασία περί της αρχικής διατάξεως. Μα, το ίδιο το Ελεγκτικό Συνέδριο είπε ποια είναι η έννοια, δηλαδή, ότι μέσα στην προϋπολογιζόμενη δαπάνη υπολογίζεται και ο αναλογούν φόρος προστιθέμενης αξίας. Άρα, λοιπόν, δεν υπάρχει ερμηνευτική έρις και αμφισβήτηση προκειμένου να απαιτείται η εκ μέρους μας αυθεντική ερμηνεία. 
      Η δεύτερη παρατήρηση που θέλω να κάνω είναι η εξής: Κύριε Υπουργέ, ακόμα και αν υπήρχε πράγματι αμφιβολία για το εάν θα πρέπει μία δαπάνη να υπόκειται σε προληπτικό έλεγχο νομιμότητας του Ελεγκτικού Συνεδρίου ή να μην υπόκειται, εμείς ως πολιτικό Σώμα, ως κοινοβουλευτικό Σώμα, ως Βουλή, δεν θα έπρεπε να ταχθούμε, εν αμφιβολία, με τη διαφάνεια και τη νομιμότητα; Δεν έχουμε αυτό το χρέος; 
      Αντίθετα, εσείς λέτε ότι σε περίπτωση αμφιβολίας, εμείς τασσόμαστε με το παρασκήνιο, με τη μη νομιμότητα, με το σκότος, με τη μη σώφρονα διαχείριση, με τη μη χρηστή διαχείριση. Ε, μην αξιώνετε, λοιπόν, να πάρετε από το Σώμα της Βουλής την ευλογία γι’ αυτήν τη νομοθετική πρωτοβουλία. Δεν σας τιμά, κύριε Υπουργέ, και δεν τιμά και την Κυβέρνηση. Εκτός εάν θέλετε να κάνετε την ελληνική δημοκρατία διαπλεκόμενη και προμηθευτική! Αυτή θα είναι και η δόξα σας, εκεί που το πάτε! 
      Σας ερωτώ: Πόση αγωνία έχετε για να καλύψετε παρανομίες; Η αγωνία σας φαίνεται από το γεγονός ότι ενώ λέτε ότι η αληθής έννοια είναι αυτή -και αυτό σημαίνει ότι αναπόδραστα θα έχει αναδρομική δύναμη- ανησυχείτε τόσο πολύ που έρχεστε στο τέλος και λέτε ότι η ισχύς της παρούσας ανατρέχει στο χρόνο έναρξης ισχύος των διατάξεων του προηγούμενου εδαφίου. 
      Έχετε, δηλαδή, τόση αγωνία να καλύψετε τις παρανομίες, που επαναλαμβάνετε κάτι το αυτονόητο. Δηλαδή ότι η ερμηνευτική διάταξη έχει εκ του νόμου αναδρομική δύναμη. Το λέτε και ρητώς. Τόσο πολύ ανησυχείτε! Όλα αυτά δεν σας τιμούν και θα πρέπει να αποσύρετε αυτήν την κατάπτυστη διάταξη, η οποία προκαλεί την καταισχύνη της Κυβερνήσεως.  
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Οικονομικών κ. Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρίες και κύριοι συνάδελφοι, δεν δικαιολογείται η ένταση του διαλόγου στη Βουλή για ένα θέμα το οποίο είναι πολύ ξεκάθαρο και μάλιστα είναι ξεκάθαρο από τα ίδια τα κείμενα τα οποία έχετε στη διάθεσή σας. 
      Θα γίνω πιο σαφής. Αυτή η Κυβέρνηση ψήφισε το νόμο του 1999 για τον προληπτικό έλεγχο για σύμβαση μέχρι ενός συγκεκριμένου ύψους. Η προϋπολογιζόμενη δαπάνη είναι ένας όρος, ο οποίος χρειαζόταν ερμηνεία. 
      Στην προϋπολογιζόμενη δαπάνη –θα συμφωνήσω με την τοποθέτηση της εισηγήτριας του Συνασπισμού- μέσα στο κόστος δεν συμπεριλαμβάνεται ο ΦΠΑ, ο οποίος επιβαρύνει επιπλέον το οποιοδήποτε έργο ή την προμήθεια.
      Έτσι λοιπόν το κείμενο που εσείς μας το διαβάσατε σαν να ανακαλύψατε κάτι σημαντικό, είναι ένα κείμενο το οποίο σας μοιράστηκε και υπογράφτηκε από τους συνυπογράφοντες τη συγκεκριμένη τροπολογία τρεις Υπουργούς. 
      Υπήρξε εκτίμηση ότι ορισμένες συμβάσεις πάσχουν όσον αφορά την ερμηνεία του νόμου. Ασφαλώς ορισμένες συμβάσεις οι οποίες ήταν 1 δισεκατομμυρίου ή λίγο λιγότερο αλλά μαζί με τον ΦΠΑ ξεπέρασαν το 1 δισεκατομμύριο δεν διαβιβάσθηκαν στο Ελεγκτικό Συνέδριο για προληπτικό έλεγχο. Ο λόγος που έρχεται αυτή η συγκεκριμένη τροπολογία είναι για να δοθεί αυθεντική ερμηνεία της συγκεκριμένης διάταξης, ώστε στον όρο προϋπολογιζόμενη δαπάνη να διευκρινισθεί ότι δεν συμπεριλαμβάνεται και ο ΦΠΑ. 
      Για να μη θεωρήσει, λοιπόν, κανείς πιάστηκε τελικά η Κυβέρνηση αμαρτωλή ούσα, η ίδια η Κυβέρνηση με υπογραφές των Υπουργών της λέει ότι από τις διατάξεις της συγκεκριμένης τροπολογίας προκαλείται νομιμοποίηση ή πληρωμή δαπανών, προμηθειών ή εκτέλεση έργων του δημοσίου των νομικών προσώπων δημοσίου δικαίου και των δημοσίων επιχειρήσεων ή οργανισμών που έχουν κριθεί μη σύννομες –λένε οι Υπουργοί, δεν αποκρύπτουν τίποτα από τη Βουλή, ώστε να πούμε ότι θέλουν να καλύψουν κάποιους-  λόγω διαφορετικής ερμηνείας των διατάξεων του άρθρου 8 του ν. 2741/99, όπως ισχύουν, και μη διενέργειας προληπτικού ελέγχου νομιμότητας επί των σχετικών συμβάσεων από το Ελεγκτικό Συνέδριο.
      Επομένως δεν θέλει να κρύψει τίποτα η Κυβέρνηση από τη Βουλή. Η ίδια η Κυβέρνηση έρχεται και λέει ότι κάποια νομικά πρόσωπα δεν πήγαν τις συμβάσεις, οι οποίες ήταν στο 1 δισεκατομμύριο περίπου, που μαζί με την προσαύξηση του 18% του ΦΠΑ ξεπερνούσαν το 1 δισεκατομμύριο κι έρχεται εδώ να ζητήσει από τη Βουλή να δοθεί η αυθεντική ερμηνεία της συγκεκριμένης διάταξης. 
      Αν το μυαλό ορισμένων πηγαίνει στο πονηρό, θα έλεγα ότι αν πραγματικά γνώριζαν τα νομικά πρόσωπα ή οι υπηρεσίες του δημοσίου για τη συγκεκριμένη ερμηνεία, μια και μιλήσατε για το σπάσιμο των συμβάσεων, θα ήταν πάρα πολύ απλό να την κάνουν 800 εκατομμύρια συν το ΦΠΑ, κάτω από 1 δισεκατομμύριο, άρα δεν θα υπήρχε προληπτικός έλεγχος του Ελεγκτικού Συνεδρίου.
      Επομένως όταν προτρέχει η φαντασία ορισμένων πραγματικών γεγονότων, τα οποία καταγράφονται με πλήρη σαφήνεια από τους Υπουργούς που υπογράφουν τη συγκεκριμένη τροπολογία, πιστεύω ότι δεν υπάρχει κανένας λόγος να μέμφεται κανείς την Κυβέρνηση, η οποία έρχεται να προτείνει την αυθεντική ερμηνεία των συγκεκριμένων διατάξεων, ώστε στη δαπάνη την προϋπολογιζόμενη να μην υπολογίζεται ο ΦΠΑ, αλλά να αποτελεί η πραγματική δαπάνη του έργου, για την οποία ζητούμε τον προληπτικό έλεγχο του Ελεγκτικού Συνεδρίου.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Κωνσταντίνος Βρεττός): Έδωσα ήδη το λόγο στον κύριο Παυλόπουλο, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν θέλετε να προηγηθείτε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, κύριε Παυλόπουλε. Θα πάρω το λόγο μετά από σας.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κύριε Υπουργέ, οφείλω να ομολογήσω ότι ή δεν καταλάβατε ή δεν θέλετε να καταλάβετε αυτό το οποίο μας καλείτε να ψηφίσουμε. Είναι ή δεν είναι αλήθεια από την ίδια την έκθεση του Γενικού Λογιστηρίου του Κράτους ότι μας φέρνετε να νομιμοποιήσουμε παρανομίες; Αυτό είναι βέβαιο. Καλείτε τη Βουλή να λειτουργήσει ως κολυμβήθρα του Σιλωάμ. Αυτό είναι δεδομένο. Γιατί να λειτουργήσει ως κολυμβήθρα του Σιλωάμ; Γιατί αρμόδια όργανα έκριναν ότι αυτές οι συμβάσεις έπρεπε να έχουν περάσει από τον προληπτικό έλεγχο του Ελεγκτικού Συνεδρίου. Ερμηνεύουν δηλαδή αρμόδια όργανα, μεταξύ των οποίων και το Ελεγκτικό Συνέδριο, ότι αυτές οι συμβάσεις έπρεπε να έχουν περάσει από τον έλεγχο του Ελεγκτικού Συνεδρίου κι εσείς έρχεστε και λέτε και πάλι όχι. Επιλέγετε την άλλη ερμηνεία, την ερμηνεία εκείνη που συρρικνώνει τον έλεγχο του Ελεγκτικού Συνεδρίου. Από εκεί φαίνεται η νοοτροπία σας. Αντί να διευρύνετε τον έλεγχο του Ελεγκτικού Συνεδρίου, τον προληπτικό έλεγχο, έρχεστε και επιλέγετε την ερμηνεία εκείνη, η οποία νομιμοποιεί παρανομίες. Γι’ αυτό σας λέμε ότι αυτό δείχνει τη νοοτροπία σας.
      Ξέρετε πότε θα είστε στο σημείο αυτό συνεπείς με αυτά που έλεγε ο κύριος Πρωθυπουργός σήμερα στην Κοινοβουλευτική Ομάδα και φυσικά δεν πίστευε; Αν φέρνατε μια διάταξη που θα επέτρεπε –και εκεί θα ήσασταν ειλικρινείς- αφού υπάρχει αυτή η ερμηνεία για το Ελεγκτικό Συνέδριο, έστω και εκ των υστέρων να περάσουν οι συμβάσεις αυτές, ώστε να δούμε αν είναι νόμιμες και διαφανείς. Δεν κάνετε, όμως, αυτήν την κίνηση. Δεν λέτε δηλαδή κάτι που θα το καταλαβαίναμε όλοι. 
      Κατά λάθος δεν πέρασε; Μάλιστα. Από εκεί και πέρα να δοθεί η δυνατότητα να περάσουν αναδρομικώς από το Ελεγκτικό Συνέδριο για να νομιμοποιηθούν και να σας δώσουμε και εμείς την συγκατάθεσή μας. Δεν το κάνετε αυτό. Λέτε ότι αποκλείεται να περάσουν. Γιατί αποκλείεται να περάσουν; Γιατί φοβάστε. Γιατί αυτή είναι η πρακτική σας. 
      Ακούσατε προηγουμένως. Σπάτε τα έργα και τις προμήθειες σε τέτοιο βαθμό, ώστε να μην περνούν από το Ελεγκτικό Συνέδριο. Και όταν σας καλούμε εδώ και σας λέμε ότι έχετε θεσμοθετήσει την αδιαφάνεια, μας λέτε: «Μα, πώς το ισχυρίζεστε αυτό, αφού το Ελεγκτικό Συνέδριο επιλαμβάνεται;» Να, τι κάνετε: Δειγματοληπτικά κάποια πράγματα πηγαίνουν εκεί, ενώ τα περισσότερα εκφεύγουν. Αυτό δείχνει τη νοοτροπία σας. Έχετε θεσμοθετήσει τη διαφθορά και τη διαπλοκή. Το αποδεικνύετε και στη συγκεκριμένη περίπτωση. 
      Σας το ξαναλέω: Ο «εκσυγχρονισμός» σας είναι εκσυγχρονισμός της διαφθοράς και της διαπλοκής. Και αυτό είναι ένα στίγμα, το οποίο θα το κουβαλάτε και με αυτήν τη διάταξη την οποία σήμερα μας φέρατε στη Βουλή να ψηφίσουμε. Δεν μπορεί η Βουλή να λειτουργεί ως κολυμβήθρα του Σιλωάμ! Εμείς σας λέμε ότι ντροπιάζετε και τη Βουλή με τις ρυθμίσεις τις οποίες φέρνετε να ψηφίσει. 
      Κύριοι συνάδελφοι, αντιληφθείτε ποια είναι τα δείγματα γραφής στα οποία σας οδηγούν με τέτοιου είδους ρυθμίσεις. Ξανατονίζω ότι για μας, για τη Νέα Δημοκρατία,  αυτού του είδους οι ρυθμίσεις είναι απαράδεκτες και θα καταργηθούν. Οι συμβάσεις δε, οι οποίες με τον τρόπο αυτό νομιμοποιούνται με τον ένα ή άλλο τρόπο θα ελεγχθούν. Το τι κρύβεται πίσω θα έρθει στη Βουλή, όταν έρθει η ώρα και όπως πρέπει. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μητσοτάκης έχει το λόγο. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ειλικρινώς έχω μια απορία: Τι μας είπε ο κύριος Υφυπουργός ως δικαιολογία για το δίκαιο έλεγχο ο οποίος του γίνεται; Μας είπε: «Μα, κύριοι συνάδελφοι, εμείς δεν κρύψαμε τίποτα. Λέμε καθαρά τις προθέσεις μας.» Δηλαδή λέμε καθαρά ότι νομιμοποιούμε παρανομίες. Και νομίζετε ότι αυτό σας δικαιολογεί, επειδή το λέτε καθαρά; Δεν μπορούσαν και να το κρύψουν, κύριε Πρόεδρε! Ούτως ή άλλως εδώ μέσα, σε αυτήν τη Βουλή, εχέφρονες άνθρωποι ψηφίζουν. Θα το βλέπαμε και θα το λέγαμε, και αν ακόμα επιχειρούσατε να το κρύψετε. Είναι ατύχημα αυτή η διάταξη, κύριε Υπουργέ! 
      Εγώ τον τελευταίο καιρό ασχολούμαι με τον κοινοβουλευτισμό και την πορεία του. Επισημαίνω, κύριε Πρόεδρε, πράγματα που δεν συνέβαιναν ποτέ στο παρελθόν. Μια τέτοια διάταξη, κύριε Υφυπουργέ, θα ανέτρεπε κυβέρνηση στο παρελθόν. Να έρχεται εκ των υστέρων για άγνωστο αριθμό υποθέσεων, να νομιμοποιεί υποθέσεις, οι οποίες κηρύχθηκαν παράνομες, είναι κάτι το τερατώδες, κύριε Πρόεδρε! Στο εκσυγχρονιστικό ΠΑΣΟΚ με τον κ. Σημίτη, ο οποίος ως αρχάγγελος της κάθαρσης παρουσιάζεται υποστηρικτής της εντιμότητας, για πρώτη φορά συμβαίνουν αυτά τα πράγματα, κύριε Πρόεδρε. 
      Εγώ ειλικρινώς, κύριε Υπουργέ, θα σας συνιστούσα να αφήσετε τη διάταξη, αν νομίζετε ότι χρειάζεται. Νομίζω ότι μικρή χρησιμότητα έχει. Μην της δώσετε όμως αναδρομική ισχύ. Και επειδή ακολουθεί πάλι μια άλλη τροπολογία, που έχετε και πάλι αναδρομική ισχύ, θέλω να πω ότι εδώ πάει να γίνει, κύριε Πρόεδρε, σύστημα αυτό! Νομιμοποιούμε παρανομίες στις παραμονές εκλογών. Πώς, είναι δυνατόν η Αντιπολίτευση να συμφωνήσει;
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, υπάρχει ένα θεατρικό έργο, το «Ποιος φοβάται τη Βιρτζίνια Γούλφ;». Με την Κυβέρνηση εδώ το ερώτημα είναι «Ποιος φοβάται το Ελεγκτικό Συνέδριο;» Γιατί η ίδια η Κυβέρνηση με διάφορες μεθοδεύσεις απέτρεψε το να γίνει η συνταγματικά καθορισμένη συζήτηση επί της εκθέσεως του Ελεγκτικού Συνεδρίου πριν από το καλοκαίρι. Ήρθε ο απολογισμός εκ των υστέρων και δεν συζητήθηκε όπως έπρεπε στη Βουλή. Τώρα φέρνει και αυτή την τροπολογία με την οποία αναδρομικά νομιμοποιεί παρανομίες, που είχαν να κάνουν πάλι με τον έλεγχο του Ελεγκτικού Συνεδρίου. Αν θέλετε να διορθώσετε τα κακώς κείμενα, δεν είναι αυτός ο τρόπος. Κάντε ό,τι θέλετε για το μέλλον. Για το παρελθόν δεν νομιμοποιείται κανένας -ούτε η Κυβέρνηση- να φέρνει τέτοιες άθλιες τροπολογίες. 
      Για το παρελθόν, έστω και αναδρομικά, να πείτε να διενεργηθεί ο έλεγχος του Ελεγκτικού Συνεδρίου, αλλά όχι να κάνετε αυτές τις άθλιες ρυθμίσεις, για να αποφύγετε αυτόν τον έλεγχο. Είστε υπόλογοι έναντι του ελληνικού λαού. Όλοι ξέρουν το καθεστώς της αδιαφάνειας που υπάρχει, όλοι ξέρουν για τη διασπάθιση του δημοσίου χρήματος, μην πετάτε και τα τελευταία φύλλα συκής που έχετε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, ακούσαμε τον κύριο Υπουργό και πιστεύουμε ότι η τοποθέτησή του δικαιολογεί αυτά τα οποία επικαλεστήκαμε.
      Εμείς ως Κομμουνιστικό Κόμμα Ελλάδας, στη συζήτηση που έδινε το δικαίωμα στην Κυβέρνηση ένα μεγάλο έργο να το «σαλαμοποιεί» σε επιμέρους μικρότερα έργα, για να αποφεύγει τις διαδικασίες που οφείλει να κάνει, δηλαδή δημόσιο διαγωνισμό, αλλά και τον προληπτικό έλεγχο του Ελεγκτικού Συνεδρίου, είχαμε εντοπίσει το πρόβλημα και ήμασταν αντίθετοι με εκείνο το νόμο.
      Για μας η ουσία είναι αυτή: επικαλείται το ΦΠΑ η Κυβέρνηση, για να έρθει και να νομιμοποιήσει ό,τι έχει κάνει από το 1999 μέχρι σήμερα. Όμως, κύριε Πρόεδρε, και η Νέα Δημοκρατία πρέπει να ξεκαθαρίσει τη θέση της. Ο κ. Αλογοσκούφης πριν από λίγο είπε «κάντε ό,τι θέλετε για το μέλλον». Αυτό σημαίνει ότι στο μέλλον πρέπει να επιτρέψουμε στην Κυβέρνηση να κάνει τέτοιου είδους αλχημείες για μελλοντικές παρανομίες;
      Πρέπει να ξεκαθαρίσουμε εδώ πέρα ορισμένα πράγματα. Δεν είναι μόνο να νομιμοποιήσουμε το παρελθόν, αλλά να βάλουμε φραγμό και σε μελλοντικές ενέργειες της Κυβέρνησης. Αυτό λέμε εμείς ως Κομμουνιστικό Κόμμα Ελλάδας. Και πρέπει η Νέα Δημοκρατία να ξεκαθαρίσει: είναι υπέρ της κατάτμησης των μεγάλων έργων σε μικρότερα, προκειμένου…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το αντίθετο είπε.
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είπε να αυξηθεί το πλαφόν.
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Είπε «κάνετε ό,τι θέλετε για το μέλλον, όχι για το παρελθόν». Πιστεύουμε, όμως, ότι εδώ μέσα, επειδή μας ακούει και ο ελληνικός λαός, πρέπει να παίρνουμε και ξεκάθαρες θέσεις, που να μην προκαλούν σύγχυση στον κόσμο.
      Το Κομμουνιστικό Κόμμα Ελλάδας απευθύνεται στην Κυβέρνηση και της λέει να αποσύρει τη συγκεκριμένη τροπολογία. Και αν θέλει να συζητήσει για το συγκεκριμένο νόμο, για να βάλουμε φραγμούς, να ανεβάσει τα όρια, για να μπορεί να υπάρχει ο προληπτικός έλεγχος του Ελεγκτικού Συνεδρίου. Και να σταματήσει αυτή η ανάθεση σε γνωστούς μεγαλοεπιχειρηματίες κατασκευαστές προμηθευτές του δημοσίου, για να σταματήσει και αυτό το οποίο λέει και έχει «κρυφό καμάρι» όλος ο κόσμος.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να κάνω μια διευκρίνιση επί προσωπικού; Για ένα λεπτό μόνο θέλω το λόγο, για να μην υπάρχει παρεξήγηση.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Τζέκη, θέλω να διευκρινίσω, για να μην υπάρχει παρεξήγηση, αυτό που εννοούσα είναι ότι αν θέλει η Κυβέρνηση να ανεβάσει τα όρια για τον προληπτικό έλεγχο του Ελεγκτικού Συνεδρίου, Κυβέρνηση είναι και μπορεί να το νομοθετήσει για το μέλλον. Εμείς πάλι θα το καταψηφίσουμε, αλλά τέλος πάντων δεν μπορούμε να αμφισβητήσουμε το δικαίωμά της. Για το παρελθόν όμως δεν μπορεί να έρχεται αναδρομικά και να νομοθετεί και να τροποποιεί στην ουσία αναδρομικά τους δικούς της νόμους. Αυτό εννοούσα και δεν θέλω να υπάρχει παρεξήγηση.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Νικολαΐδη.
      ΙΩΑΝΝΗΣ ΝΙΚΟΛΑΪΔΗΣ: Θα επανέλθω, κύριε Πρόεδρε, διότι πραγματικά πρόκειται για μία ρύθμιση που σε κάποια θέματα το Ελεγκτικό Συνέδριο πολλές φορές έχει διαφορετικές απόψεις από τόπο σε τόπο. Νομίζω ότι όλοι έχουμε γίνει μάρτυρες στη δημόσια ζωή αυτού του τόπου ότι διαφορετικά προσεγγίζει και ερμηνεύει τη διάταξη ενός νόμου κάποιος, επίτροπος, ο οποίος κάνει τον προληπτικό έλεγχο π.χ. στα Γιάννενα και διαφορετικά στον Έβρο. Τέτοια φαινόμενα τα έχουμε δει πολλές, μα, πάρα πολλές φορές. Και μάλιστα χρειάζεται αρκετές φορές να γίνει παραπομπή των θεμάτων στην Ολομέλεια του Ελεγκτικού Συνεδρίου.
      Από αυτό το σημείο, μέχρι το σημείο να μας ρίχνετε κατάμουτρα τη μομφή ότι υπάρχει και από αυτό το πράγμα αποδεικνύεται, η πρόθεση της κατάτμησης των έργων υπάρχει μεγάλη απόσταση. Πού την είδατε αυτήν την πρόθεση, δεν το κατάλαβα. Και πώς βγαίνει ότι η πρόθεση της Κυβέρνησης με αυτήν τη διάταξη είναι να κατατμήσει τα έργα σε εργάκια.
      Αυτή η διάταξη για το 1 δισεκατομμύριο ψηφίστηκε το 1999. Πραγματικά με την τροποποίηση που γίνεται σήμερα ξεκαθαρίζεται ότι ο ΦΠΑ είναι πλέον του 1 δισεκατομμυρίου δραχμών. Υπήρξαν διαφορετικές ερμηνείες για το θέμα αυτό, όπου δημόσιο, οργανισμοί, φορείς φαίνεται τώρα να έχουν πρόβλημα με τη νομιμοποίηση δαπανών λόγω κακής ερμηνείας της σχετικής διάταξης. Είναι καλό να συζητάμε για τη διαφάνεια, να συζητάμε θέματα που έχουν να κάνουν με τη διαπλοκή, αλλά να αναγάγουμε ότι αυτά τα θέματα που συζητάμε με αυτήν την τροπολογία, έχουν σχέση μ΄ αυτά τα φαινόμενα, είναι ένα θέμα που δεν αγγίζει την πραγματικότητα και γίνεται μόνο για σκοπιμότητες πολιτικής προβολής. 
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της τροπολογίας με γενικό αριθμό 1704 και ειδικό 195. 
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς, η τροπολογία με γενικό αριθμό 1704 και ειδικό 195 έγινε δεκτή κατά πλειοψηφία ως έχει και εντάσσεται στο νομοσχέδιο ως ίδιον άρθρο. 
     Εισερχόμαστε στη συζήτηση της τροπολογίας με γενικό αριθμό 1705 και ειδικό 196.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να μας δώσει εξηγήσεις ο κύριος Υπουργός για κάποια πράγματα. 
     ΠΡΟΕΔΡΕΥΩΝ (Κωνσταντίνος Βρεττός): Αν ξεκινήσουμε έτσι, κύριε Παυλόπουλε, θα μας πάρει πολύ χρόνο η συζήτηση της τροπολογίας. 
     Ο κ. Κωστόπουλος έχει το λόγο.
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η παρούσα τροπολογία είναι άλλη μια διόρθωση ημαρτημένων του ν. 2945/2001. Τι είχες Γιάννη, τι είχα πάντα. Εδώ ξέχασαν να γράψουν συμπληρωματικά μαζί με τα στοιχεία που ενισχύουν υποτίθεται την ανταγωνιστικότητα της γεωργίας –γι’ αυτήν θα μιλήσουμε σε λίγο- και όλες τις δραστηριότητες της γεωργικές που προέβλεπε ο νόμος εκείνος και τις κοινοτικές και τις ελληνικές, όπως ξέχασαν να βάλουν και τις δραστηριότητες για την ενίσχυση της ανταγωνιστικότητας της αλιείας. Το περίεργο, κύριε Πρόεδρε, είναι ότι και εδώ δεν ξέχασαν μόνο αυτά, ξέχασαν και ένα πρόσθετο ακόμα όρο, ότι θα πρέπει αυτές οι γνωμοδοτικές επιτροπές, που θα βοηθούν την ανταγωνιστικότητα να συσταθούν. Βλέπουμε, λοιπόν, σύσταση γνωμοδοτικών επιτροπών σήμερα με αναδρομική ισχύ και δαπάνες για τις επιτροπές, οι οποίες δούλεψαν χωρίς να έχουν συσταθεί. 
     ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής  κ. ΑΝΝΑ ΜΠΕΝΑΚΗ ΨΑΡΟΥΔΑ )
     Είναι ένα περίεργο συνονθύλευμα αυτή η διάταξη, την οποία από πλευράς περιεχομένου δεν μπορεί κανείς να αρνηθεί να ψηφίσει για να βοηθήσει και τους αγρότες μας και τους κτηνοτρόφους μας και τους αλιείς μας. Όμως, για το αλαλούμ για άλλη μια φορά νομοθετικής διαδικασίας της Κυβέρνησης, παίρνει άριστα η Κυβέρνηση. 
     ‘Εχουν αναδρομική ισχύ οι συστάσεις των γνωμοδοτικών επιτροπών και οι δαπάνες τους και επιβαρύνεται το ελληνικό δημόσιο αναδρομικά μόνο με περίπου 500 εκατομμύρια δραχμές για να πληρωθούν οι επιτροπές. Αποτελεί ντροπή, αποτελεί δυστυχώς για άλλη μια φορά μια μορφή κακής νομοθέτησης και βεβαίως την ψηφίζουμε με αυτές τις επιφυλάξεις περί της κακής νομοθέτησης μέχρι σήμερα. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, αυτή η τροπολογία δείχνει πώς νομοθετείτε. Σε νομοθέτημα του 2001, το οποίο αφορούσε ζητήματα σχετικά με την προαγωγή και την ενίσχυση των προϊόντων γεωργίας, κτηνοτροφίας και αλιείας, ξεχάσατε του κόσμου τα πράγματα, ξεχάσατε ουσιωδέστατες ρυθμίσεις τις οποίες φέρνετε τώρα με αναδρομική ισχύ. Γιατί αυτή είναι η προχειρότητα με την οποία έρχεσθε να ρυθμίσετε σοβαρά ζητήματα. 
      Και ύστερα λέτε ότι είστε οι άνθρωποι εκείνοι, οι οποίοι έχουν πολιτική στον αγροτικό χώρο, στο χώρο της γεωργίας, της κτηνοτροφίας και της αλιείας. Είναι πραγματικά απορίας άξιο πώς είναι δυνατόν να μην ζητάτε ένα συγγνώμη από την Εθνική Αντιπροσωπεία, όταν φέρνετε τέτοιες ρυθμίσεις, που δεν είναι απλώς και μόνο μία φράση ή μία αλλαγή σε κάτι -το οποίο εν πάση περιπτώσει δημιούργησε κάποια ερμηνευτικά ζητήματα- αλλά είναι ολόκληρες νομοθετικές ρυθμίσεις που δείχνουν ότι γράφετε τους νόμους κυριολεκτικά στο «γόνατο». 
      Είναι και κάτι άλλο, κύριε Υπουργέ. Είναι το γεγονός του πώς εφαρμόζετε 
–και εδώ παρακαλώ πολύ το Προεδρείο να αντιληφθεί και το παράπονο, αλλά και την αγανάκτηση της Νέας Δημοκρατίας- ή πώς αντιμετωπίζετε γενικά το θέμα των λεγόμενων «άσχετων» τροπολογιών. 
      Αυτή η τροπολογία, κύριε Υπουργέ, έχει καμία σχέση με τον τίτλο καν και το περιεχόμενο του νομοσχεδίου, το οποίο μας φέρατε εδώ να ψηφίσουμε; Την φέρνετε όμως, γιατί τα ξεχάσατε και πρέπει με τον τρόπο αυτό κάποια πράγματα να ρυθμιστούν. Και εμείς λέμε «ναι», γιατί βεβαίως από αυτά επωφελούνται οι άνθρωποι του αγροτικού μας κόσμου -δηλαδή αυτοί που ασχολούνται με την γεωργία, την κτηνοτροφία και την αλιεία- παρά το γεγονός ότι ξέρουμε πολύ καλά ότι η διάταξη αυτή δεν είχε σχέση με το νομοσχέδιο αυτό. 
      Όταν την άλλη φορά μέσα στην Βουλή, η Νέα Δημοκρατία ζήτησε να συζητηθεί η τροπολογία, σημαντικότατη για τη διαφάνεια του δημόσιου βίου, που αφορούσε θέματα σχετικά με τις χρηματιστηριακές συναλλαγές των δημοσίων προσώπων, σπεύσατε να πείτε: «Δεν δεχόμαστε γιατί είναι άσχετη με το νομοσχέδιο». Μάλιστα έγινε και σχετική ψηφοφορία για να μην συζητηθεί η τροπολογία της Νέας Δημοκρατίας. Εκεί ήταν άσχετη η τροπολογία και εδώ είναι σχετική;
      Εμείς είμαστε της αρχής ότι όταν υπάρχουν μείζονα ζητήματα από τα οποία είναι δυνατόν να βάλλεται είτε ο δημόσιος βίος μας είτε η οικονομία μας, τότε από εκεί και πέρα μπορούμε να το δούμε και με ένα ακόμα μάτι επιείκειας. Αλλά εσείς δεν το βλέπετε έτσι. Είσθε του «προφασίζεσθαι προφάσεις εν αμαρτίαις». 
      Την επόμενη φορά, κύριε Υπουργέ, που θα μας φέρετε να μας πείτε στη Βουλή ότι μία τροπολογία π.χ. είναι άσχετη, θα σας απαριθμούμε τις ρυθμίσεις που φέρνετε κάθε φορά μέσα στην Αίθουσα αυτή. Δεν μπορούν να υπάρχουν δύο μέτρα και δύο σταθμά. 
      Δεν μπορεί η Βουλή να χρησιμοποιείται ως κολυμβήθρα του Σιλωάμ, δηλαδή για να ψηφίζει θέματα σχετιζόμενα με τις δικές σας προχειρότητες, αλλά όταν η Αξιωματική Αντιπολίτευση, επειδή δεν έχει άλλο τρόπο να νομοθετήσει, αφού δεν φέρνετε προτάσεις νόμων ολόκληρες προς συζήτηση, ζητεί με τροπολογία να τεθεί ένα ζήτημα δημοσίου συμφέροντος, να επικαλείσθε το άσχετο των τροπολογιών. 
      Ναι, μεν ψηφίζουμε την τροπολογία αυτή, γιατί αφορά πόρους που δεν πρέπει να χαθούν και την ενίσχυση ανθρώπων που χειμάζονται στον πρωτογενή τομέα σήμερα. Καταγγέλλουμε όμως και την προχειρότητα και την υποκρισία σας. Προχειρότητα για ρυθμίσεις, οι οποίες δεν έχουν πραγματικά καμία σχέση με το αρχικό αντικείμενο –και δείχνει ότι τα είχατε ξεχάσει όλα- αλλά και υποκρισία. Γιατί εδώ για σας δεν είναι το θέμα άσχετο παρ΄ότι είναι, ενώ σε άλλες τροπολογίες που η Νέα Δημοκρατία έφερε, μιλούσατε προσχηματικά για άσχετες διατάξεις. 
      Κατόπιν τούτου, κύριε Υπουργέ, να θυμάστε ότι αυτή η ρύθμιση θα είναι σαν ένα από τα παραδείγματα που θα φέρνουμε κάθε φορά που συζητάμε εδώ, και θα μιλάτε για άσχετες τροπολογίες. Και αυτό αφορά γενικότερα όλους μας, δηλαδή όλη την Εθνική Αντιπροσωπεία και τους συναδέλφους από την πλευρά της Συμπολίτευσης, όταν ψηφίζουν για άσχετες τροπολογίες στην Βουλή. 
      Ευχαριστώ πολύ, κυρία Πρόεδρε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, θα ήθελα το λόγο μετά τον κ. Τζέκη. 
      ΑΓΓΕΛΟΣ ΤΖΕΚΗΣ: Παρακαλώ, κύριε Πρόεδρε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, κύριε Τζέκη. Θα μιλήσω μετά από εσάς. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Τζέκη. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Με την συγκεκριμένη τροπολογία πιστεύουμε ότι η Κυβέρνηση δεν έρχεται για να βοηθήσει την ανάπτυξη της υπαίθρου, όπως θέλει να λέει στην αιτιολογική έκθεση. Είχαμε τονίσει και κατά τη συζήτηση του ν. 2945/2001 ότι το ζήτημα για μας είναι αυτοί οι πόροι που έρχονται σε ποια κατεύθυνση πηγαίνουν. Εάν πηγαίνουν πραγματικά για να στηρίξουν την ανάπτυξη της υπαίθρου, αν πηγαίνουν για να κάνουν ποιο ανταγωνιστικό το περιβάλλον της δικής μας περιοχής της περιφέρειας. 
      Πιστεύουμε ότι μέσα σε δύο χρόνια, όλοι μέσα σε αυτήν την Αίθουσα πρέπει να βγάλουμε κάποια συμπεράσματα, πρέπει να υπάρχουν κάποια αποτελέσματα. Και τα αποτελέσματα, κυρία Πρόεδρε, αποδεικνύουν ότι πραγματικά ανάπτυξη της υπαίθρου δεν υπάρχει. 
      Πιστεύουμε ότι δικαιώνεται η θέση του Κομμουνιστικού Κόμματος ότι αυτά τα συγκεκριμένα κονδύλια δεν πηγαίνουν για την ανάπτυξη του πρωτογενούς τομέα, είτε στην γεωργία, στην κτηνοτροφία και την αλιεία. 
  Πολύ περισσότερο πηγαίνουν σε τέτοιες κατευθύνσεις προκειμένου να βγάλουν από τον πρωτογενή τομέα μεγάλο αριθμό πληθυσμού. Αυτό τουλάχιστον αποδεικνύει η πραγματική πείρα, αφού όλοι γνωρίζουμε τι συμβαίνει στην ύπαιθρο. Το ζήτημα για μας είναι ότι δεν μπορείς να προωθήσεις την ανάπτυξη της υπαίθρου κάνοντας αποδεκτές τις κοινές αγροτικές πολιτικές, που αλλάζουν πραγματικά τα πράγματα στον πρωτογενή τομέα. Δεν μπορείς να αναπτύξεις την ύπαιθρο μόνο με τον τουρισμό, τον οικοτουρισμό, όπως προσπαθεί η Κυβέρνηση να πετύχει. Και βέβαια λείπει αυτό που λέμε εμείς, δηλαδή μια περιφερειακή ανάπτυξη προς όφελος της περιφέρειας του λαού. 
      Παρακάτω, κυρία Πρόεδρε, η τροπολογία μιλάει για «την επίτευξη βιώσιμης ισορροπίας μεταξύ των αλιευτικών πόρων και της εκμετάλλευσής τους» και μάλιστα λέει ότι έχει σκοπό να δώσει και πνοή στην ανταγωνιστικότητα της αλιείας. Μα, εδώ ακριβώς είναι το ζήτημα: Ότι οι πόροι που έρχονται από την Ευρωπαϊκή Ένωση δεν πηγαίνουν για την ενίσχυση ιδίως της μικρομεσαίας αλιευτικής μονάδας, των αλιέων των παράκτιων. Το ζήτημα είναι ότι πηγαίνουν στην απόσυρση τέτοιων πλοίων, προκειμένου να γίνει η συγκέντρωση και σ’ αυτόν τον τομέα σε μεγάλες επιχειρήσεις οι οποίες με τον τρόπο του ψαρέματος που υιοθετούν έχουμε, αν θέλετε, και κτύπημα του αλιευτικού πόρου. Και βέβαια το ζήτημα είναι ότι με την επέκταση της ιχθυοκαλλιέργειας γίνεται αυτό που λέμε και εμείς ότι  πλέον η αλιεία είναι στα χέρια συγκεκριμένων μεγάλων επιχειρήσεων, όπως και η ιχθυοκαλλιέργεια. Και σ’ αυτούς τους τομείς δηλαδή γίνεται η συγκέντρωση της παραγωγής σε ορισμένους μεγαλοεπιχειρηματίες. 
      Επομένως έτσι εμείς προσεγγίζουμε και αυτήν την τροπολογία.
      Θέλω δε να τονίσω το εξής: Λέει η Κυβέρνηση ότι τώρα θα δημιουργήσει σε κεντρικό και περιφερειακό επίπεδο επιτροπές για την παρακολούθηση-παραλαβή, καθώς και επιτροπές ελέγχου.  Το ζήτημα είναι το εξής: Δεν υπάρχουν υπηρεσίες του δημοσίου σε περιφερειακό και κεντρικό επίπεδο; Υπάρχουν. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λειτουργούν επιτροπές παράνομες. Τις νομιμοποιεί εκ των υστέρων.
      ΑΓΓΕΛΟΣ ΤΖΕΚΗΣ: Ναι. Μα, λέει ότι μπορεί να δημιουργήσει και άλλες επιτροπές, που σημαίνει ότι έχουμε από το παρελθόν ορισμένες δαπάνες να καλύψουμε, 1.300.000 ευρώ, και λέω ότι κάθε χρόνο τώρα με τις καινούργιες θα έχει ένα πρόσθετο βάρος ο προϋπολογισμός που ανέρχεται σε 660.000 ευρώ. Δηλαδή εμείς λέμε ότι παρακάμπτονται οι δημόσιες υπηρεσίες σε κεντρικό και περιφερειακό επίπεδο. Υπάρχει το ειδικό επιστημονικό προσωπικό. Τι χρειάζονται, λοιπόν, αυτές οι επιτροπές; 	Μήπως για να στελεχωθούν από διάφορους «ημετέρους» για να δοθούν και αυτά τα χρήματα από τον προϋπολογισμό;
      Είμαστε αντίθετοι και σ’ αυτή την τροπολογία. Πιστεύουμε ότι οι εκτιμήσεις του Κομμουνιστικού Κόμματος Ελλάδας όταν συζητήθηκε ο συγκεκριμένος νόμος πραγματικά επιβεβαιώνονται σήμερα και λέμε στην Κυβέρνηση ότι με αυτόν τον τρόπο ανάπτυξη της υπαίθρου προς όφελος των κατοίκων της υπαίθρου, και γενικότερα της εθνικής οικονομίας, δεν μπορεί να γίνει. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Κυρία Πρόεδρε, αγαπητοί συνάδελφοι, προσπαθώ να καταλάβω τι μου γίνεται και ομολογώ ότι δυσκολεύομαι.  Αν κανείς από εσάς μπορεί να φωτίσει τη Βουλή ας το πράξει στη συνέχεια ή αν ο κύριος Υπουργός έχει καταλάβει τι προτείνει, ας μας το ξεκαθαρίσει.
      Εγώ από αυτά που διαβάζω -διότι δεν είχα τον χρόνο να ανατρέξω στη νομοθεσία και να το δω εις βάθος το θέμα- διαπιστώνω πολύ απλά πράγματα. Διαπιστώνω ότι χωρίς νομοθετικό πλαίσιο, με πολύ στενό νομοθετικό πλαίσιο το οποίο τώρα διευρύνουμε –έτσι λέει αυτός ο νόμος- λειτουργούσαμε δυόμισι χρόνια, κύριε Υπουργέ, και με επιτροπές γνωμοδοτικές και παραλαβής που ήσαν παράνομες. Και έρχεται τώρα ένας νόμος ο οποίος λέει: Νομιμοποιώ και τις παρανομίες που έγιναν από πλευράς περιεχομένου –αν κάτι άλλο λέει η διάταξή σας, κύριε Υπουργέ, παρακαλώ να διευκρινίσετε για να καταλάβει το Σώμα- και νομιμοποιώ και τις επιτροπές οι οποίες λειτουργούν παράνομα, επιτροπές οι οποίες κάνουν ουσιαστική δουλειά.
      Κύριοι συνάδελφοι, δεν σας κρύβω ότι μέσα στο πλαίσιο της όποιας δραστηριότητος μπορώ ακόμη να έχω προσπάθησα να δω τι γίνεται με αυτά τα κονδύλια τα οποία δεν απορροφούνται κιόλας, πώς λειτουργούν. Έπεσα πάνω σε επιτροπές περίεργες και πολυπληθείς, παχυλώς αμειβόμενες, αλλά δεν είδα ούτε απορρόφηση των κονδυλίων να γίνεται πλήρης –υπάρχει μεγάλη καθυστέρηση- και προπαντός δεν είδα τα κονδύλια να βοηθούν την ανάπτυξη της γεωργίας, της αλιείας και της υπαίθρου γενικότερα.
      Και τώρα καταλαβαίνω γιατί, τώρα καταλαβαίνω περί τίνος πρόκειται. Δηλαδή δεν έχουμε νομικό πλαίσιο; Δηλαδή έχουμε παράνομες επιτροπές; Σ’ αυτό το κατάντημα έφθασε το κράτος του «εκσυγχρονιστικού» ΠΑΣΟΚ κυρία Πρόεδρε, ώστε να πρέπει εκ των υστέρων, κύριοι συνάδελφοι του ΠΑΣΟΚ, να νομιμοποιήσουμε και το περιεχόμενο αλλά και τις επιτροπές; 
      Έκανα έναν υπαινιγμό όταν μιλούσα προηγουμένως για την αναδρομικής ισχύος διάταξη την οποία ευλόγησε όχι η πλειοψηφία –το επισημαίνω- προς τιμήν των Βουλευτών του ΠΑΣΟΚ, αλλά ο Κανονισμός. Διότι αυτές οι διατάξεις ψηφίζονται με αντίθετους όλους τους παρόντες Βουλευτές με το τεκμήριο «υποτίθεται» της πλειοψηφίας. Έκανα έναν υπαινιγμό διότι και εδώ το ίδιο πράγμα γίνεται. Αναδρομικά νομιμοποιούνται και τα δύο. Η ουσία της διατάξεως είναι το εδάφιο 3 το οποίο λέει: «Οι διατάξεις των προηγουμένων παραγράφων ισχύουν από την ημερομηνία ισχύος του 2945/2001». Δηλαδή δυόμισι χρόνια τώρα περίπου. Έτσι υπολόγισα. Μα είναι ποτέ δυνατόν, κύριοι συνάδελφοι, να έρχονται στη Βουλή τέτοιες διατάξεις; Είναι δυνατόν να φτάσαμε σ’ αυτό το κατάντημα; Είμαστε σε παραμονές εκλογών και είναι προφανές ότι η Κυβέρνηση θέλει να καθαρίσει γιατί βέβαια μετά τις εκλογές όλα αυτά τα θα ξεκαθαρίσουν και κάνει μία απεγνωσμένη προσπάθεια. Σ’ αυτό το «πλυντήριο» των σκανδάλων βεβαίως δεν μπορείτε να περιμένετε ότι θα συνεργήσει και θα βοηθήσει η Αξιωματική Αντιπολίτευση! 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει η κ. Στεργίου. 
      ΙΩΑΝΝΑ ΣΤΕΡΓΙΟΥ: Ασφαλώς, κυρία Πρόεδρε, έτσι όπως μπαίνει εδώ η  τροπολογία, ώστε να υπάρχει ενίσχυση σε δραστηριότητες που έχουν σχέση με την ανταγωνιστικότητα της ελληνικής γεωργίας και την ολοκληρωμένη ανάπτυξη της υπαίθρου καθώς και το ζήτημα της εκμετάλλευσης των αλιευτικών πόρων δεν θα είχαμε καμία αντίρρηση, αλλά σαφώς εδώ υπάρχει το γεγονός πού θα πηγαίνει αυτή η ενίσχυση, προς ποια κατεύθυνση και για ποιο ακριβώς σκοπό θα χρησιμοποιείται. Και εδώ υπάρχει το εξής. Τα αλιευτικά σκάφη πρέπει να ξέρετε ότι επιδοτούνται από την Ευρωπαϊκή Ένωση να αποσύρονται, να καταστρέφονται. Δηλαδή μια σειρά ψαράδες –σας αναφέρω γεγονός που το γνωρίζω- αποσύρουν τα αλιευτικά τους σκάφη για να μην ψαρεύουν. Ποιοι, λοιπόν, θα επιδοτούνται; Αυτοί, λοιπόν, δεν είναι πια ψαράδες, κάνουν κάτι άλλο. Για ποιες, λοιπόν, κατηγορίες αλιέων λέμε ότι θα δίνονται ενισχύσεις; 
      Άρα εδώ κάτι άλλο υπονοείται και για μας υπονοείται ότι πάνε να ενισχυθούν μεγάλες επιχειρήσεις, επιχειρήσεις οι οποίες θα εκμεταλλεύονται συνολικά τον αλιευτικό κυρίως πλούτο. Για τη γεωργία είναι διαφορετικά τα πράγματα. Επομένως θεωρούμε ότι δεν είναι μία τροπολογία, η οποία πραγματικά θα βοηθήσει τον πρωτογενή τομέα της ελληνικής γεωργίας, αλλά και τους ψαράδες. Παρ΄ όλα αυτά όμως εμείς θα το ψηφίσουμε. 
      Εκτός των άλλων μια άλλη πρόταση που έχω να κάνω είναι σε σχέση με τις επιτροπές τις οποίες δεν λέτε καν ποιοι τις στελεχώνουν. Και εδώ προέκυψε το ζήτημα ότι υπάρχουν και λειτουργούν ήδη οι επιτροπές αυτές και ερχόμαστε εκ των υστέρων να νομιμοποιήσουμε κάποιες δαπάνες, οι οποίες έχουν γίνει και φυσικά θα πρέπει να νομιμοποιηθούν. Σ’ αυτό το θέμα είμαστε αντίθετοι. 
      Επίσης έχω να κάνω μία ερώτηση στον κύριο Υπουργό. Αυτοί που ήδη υπάρχουν σ’ αυτές τις επιτροπές τι είναι; Από ποιους αποτελούνται αυτές οι επιτροπές; Είναι επιστήμονες, είναι ειδικοί, οι οποίοι μπορούν να αξιολογήσουν τις επενδύσεις αυτές; Έχουμε μία αμφιβολία και κάνω ένα ερώτημα. Και φυσικά να σας μεταφέρω και το αίτημα των ιχθυολόγων του Υπουργείου Γεωργίας, οι οποίοι επιθυμούν αυτοί να είναι μέλη των επιτροπών και οι οποίοι πραγματικά μπορούν και να ελέγχουν και μπορούν αντικειμενικά να έχουν γνώμη για τα προγράμματα αυτά, τα οποία προφανώς θα βγαίνουν από δω και πέρα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Νικολαΐδης έχει το λόγο. 
      ΙΩΑΝΝΗΣ ΝΙΚΟΛΑΪΔΗΣ: Κυρία Πρόεδρε, κυρίες και κύριοι συνάδελφοι, κατ’ αρχήν νομίζω ότι κάποιοι συνάδελφοι έχουν χάσει τη συνέχεια. Είναι βέβαια κάποιες διατάξεις που έχουν σχέση με το Υπουργείο Γεωργίας, αλλά είναι και διατάξεις που έχουν σχέση με οικονομικά θέματα, είναι διατάξεις που έχουν σχέση με επενδύσεις που μπορεί να γίνονται και από το Υπουργείο Οικονομίας αλλά με χρήματα του Υπουργείου Γεωργίας από το Γ΄ Κοινοτικό Πλαίσιο Στήριξης.
      Έτσι, λοιπόν, θα ήθελα να πω ότι δεν γίνεται εισαγωγή κάποιων ασχέτων διατάξεων σ΄ ένα νομοσχέδιο του Υπουργείου Οικονομίας και Οικονομικών. Εάν θέλετε, είναι συνέχεια της νομοθεσίας που υπάρχει για τον αναπτυξιακό νόμο και το τι ισχύει και γίνεται μία ανάλογη ταυτοποίηση, έτσι ώστε τα ίδια πράγματα που ισχύουν για επενδύσεις από τον αναπτυξιακό νόμο να γίνονται και για επενδύσεις στον πρωτογενή τομέα που έχουν σχέση με την εμπορία των αγροτικών προϊόντων ή τις αγροτικές, αλιευτικές και δασικές εκμεταλλεύσεις όπως αυτές προβλέπονται από τις ενισχύσεις από το Γ΄ Κοινοτικό Πλαίσιο Στήριξης.
      Τι γίνεται με αυτήν την τροπολογία; Επεκτείνονται τα μέτρα. Επεκτείνονται, εάν θέλετε, οι δυνατότητες για να γίνονται περισσότερες επενδύσεις, έτσι ώστε βάσει των δύο κοινοτικών οδηγιών να μπορούν να γίνονται και σε θέματα εθνικής κατεύθυνσης, δηλαδή όταν θέλει το Υπουργείο Γεωργίας να αναπτύξει κάποιο τμήμα, κάποιον κλάδο, κάποιο κομμάτι της ελληνικής γεωργίας, το οποίο δεν αντίκειται στην κοινοτική νομοθεσία να μπορεί με αυτές τις διατάξεις να συμπεριληφθεί, ώστε να χρηματοδοτηθούν αυτές οι επενδύσεις. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αναδρομικώς όμως γίνεται. Γιατί αναδρομικώς;
      ΙΩΑΝΝΗΣ ΝΙΚΟΛΑΪΔΗΣ: Πιστεύω ότι είναι μια διάταξη, η οποία πράγματι θα συμβάλει στην ανταγωνιστικότητα της ελληνικής γεωργίας, θα συμβάλει στην ολοκληρωμένη ανάπτυξη της υπαίθρου. Να μην ξεχνούμε ότι το Υπουργείο Γεωργίας έχει δυο προγράμματα: το ολοκληρωμένο πρόγραμμα ανάπτυξης του αγροτικού χώρου που είναι εθνικής εμβέλειας που έχει ήδη προκηρυχθεί και αφορά το Υπουργείο Γεωργίας και υπάρχουν και τα περιφερειακά, τα οποία έχουν αρχίσει τώρα να προκηρύσσονται.
      Γι’ αυτά τα περιφερειακά προγράμματα χρειάζεται να γίνουν ξεχωριστές περιφερειακές επιτροπές και αυτό είναι μια καινούργια πολιτική που θέλει να εφαρμόσει το Υπουργείο Γεωργίας ακριβώς για να μην υπάρχει ταλαιπωρία των αγροτών, να μη φεύγουν οι αξιολογήσεις στην Αθήνα, αλλά να μπορούν να γίνονται σε επίπεδο περιφέρειας.
      Έτσι, λοιπόν, πιστεύω ότι με αυτές τις εξηγήσεις που δίνουμε γίνεται αντιληπτό ότι αυτά είναι θέματα που αφορούν συνολικά επενδυτικά σχέδια του Υπουργείου Γεωργίας που έχουν σχέση με τον πρωτογενή τομέα. Πιστεύω πραγματικά ότι θα έπρεπε όλες οι πτέρυγες μετά τις διευκρινίσεις που δίνουμε να καταλάβουν ότι είναι προς το συμφέρον των παραγωγών μας, των αγροτών, των αλιέων, διότι θα αντιμετωπισθεί η γραφειοκρατία. Γιατί πράγματι θα μπορούσαμε να πούμε ότι αυτά θα μπορούσαν να είχαν συμπεριληφθεί στον αρχικό νόμο, το ν.1257, ο οποίος συμπεριέλαβε την κοινοτική οδηγία του 1999, όμως η πολιτική άλλαξε όσον αφορά το Υπουργείο Γεωργίας και τώρα θέλει πραγματικά να προκηρύξει και εκείνες τις δράσεις που από πλευράς του γίνονται σε περιφερειακό επίπεδο.
      Γι’ αυτό ακριβώς το λόγο νομίζω ότι πρέπει να ψηφιστεί, έτσι ώστε να δοθεί η αίσθηση στους Έλληνες αγρότες παραγωγούς που πράγματι δοκιμάζονται, που πράγματι προσδοκούν από την ελληνική Βουλή τη στήριξη και την κατανόηση ότι δεν υπάρχουν διαφοροποιήσεις στα θέματα αυτά της ανάπτυξης του αγροτικού χώρου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, ό,τι γίνεται για τους αγρότες γίνεται ευθέως για την πατρίδα. Κάθε εύνοια προς αυτήν την τιμημένη τάξη είναι ιερό καθήκον. Επομένως με βρίσκετε σύμφωνο παρά την ένσταση που προκαλεί η επανασύσταση αναδρομικά των προβλεπομένων επιτροπών για τη στήριξη, την τεχνική βοήθεια κλπ, το οποίο επί τω τέλει ισχύει και για τις αναδρομικές αποζημιώσεις.
      Πάω ένα βήμα πιο πέρα. Εάν κάποιοι υπάλληλοι ενόψει και της γενικότερης κατάστασης εργάστηκαν και μια ώρα πέρα από το ωράριο για τους αγρότες μας, θα πρέπει δηλαδή σώνει και καλά να έρχεται ο νομοθέτης αναδρομικά και να λέει «πάρτε τις αποζημιώσεις» -εάν τις έκαναν για εργασίες σχετικές με τους αγρότες;
Θα μου επιτρέψετε να εκφράσω την απορία μου εάν τις έκαναν πράγματι. Αυτές οι επιτροπές εργάστηκαν ποτέ; Αφού δεν έχουν συσταθεί!
      Να πω ότι ενόψει και του οξύτατου προβλήματος της ανεργίας, κάποιοι κύριοι υπάλληλοι θα πρέπει να σκέφτονται τι γίνεται με τις εξακόσιες χιλιάδες ανέργους, τι γίνεται με τη μάστιγα εις βάρος της νεολαίας. Είναι μερικά πράγματα που πρέπει να αποτελούν περίσκεψη και λύπη για όλους τους υπεύθυνους σε όλη την ιεραρχία της Δημόσιας Διοίκησης και αναμφισβήτητα για όλους εμάς τους τριακόσιους που είμαστε στο Κοινοβούλιο και εκπροσωπούμε τα συμφέροντα, τα προβλήματα, τον πόνο και την αγωνία του πολίτη.
      Περιμένω τις διευκρινίσεις σας για να ξεκαθαρίσω και την τελική μου θέση.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρβιτσιώτης έχει το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Σε προηγούμενη συνεδρίαση της Βουλής είχα επισημάνει ότι η πολυνομία είναι ένα τέρας, το οποίο καταταλαιπωρεί την έννοια του κράτους δικαίου. Είχα επισημάνει επίσης ότι δεν είναι μόνο η πολυνομία εκείνη που δημιουργεί αυτά τα προβλήματα, αλλά και η προχειρότητα των συντασσομένων νομοσχεδίων. Πρόκειται για νομοσχέδια πρόχειρα, που δημιουργούν περισσότερα προβλήματα από εκείνα τα οποία καλούνται να καλύψουν.
      Όταν τα είπα αυτά, αντιμετώπισα το ειρωνικότατο χαμόγελο του κυρίου Υφυπουργού από την Έδρα. Σήμερα δεν χρειάζεται να πω τίποτα άλλο, παρά να αναφερθώ στις διατάξεις που τροποποιούν νόμους ψηφισμένους προ ενός ή δύο ετών.
      Κυρία Πρόεδρε, πλην των δύο τροπολογιών που ήδη συζητήθηκαν και αναφέρονται σε τροποποιήσεις διατάξεων άρτι ψηφισθέντων, νόμων, το άρθρο 8 τροποποιεί σε τέσσερα ή πέντε εδάφια προηγούμενες διατάξεις. Το άρθρο 9 τροποποιεί τρεις προηγούμενες διατάξεις. Το άρθρο 10 τροποποιεί νόμο του 2001. Το άρθρο 11 τροποποιεί νόμο του 1998. Επίσης τα άρθρα 14 και 15 με σωρεία διατάξεων τροποποιούν μόλις ψηφισμένους νόμους. Το ίδιο γίνεται και με το άρθρο 17.
      Καταλαβαίνετε, λοιπόν, ότι αυτό το φαινόμενο επιρρωνύει τον ισχυρισμό μου ότι τα νομοσχέδια τα οποία φέρνει η Βουλή είναι γραμμένα στο γόνατο. Δεν έχουν μελετηθεί. Δεν δημιουργούν το αίσθημα δικαίου. Τα ψηφίζει η πλειοψηφία της ελληνικής Βουλής και μετά έρχεται η ίδια Κυβέρνηση και ο ίδιος Υπουργός που ψήφισε πριν από λίγο καιρό τον προηγούμενο νόμο να τον τροποποιήσει με καινούργιο.
      Θεωρείτε, κυρία Πρόεδρε, ότι αυτό είναι εμφάνιση σοβαρής Κυβέρνησης; Θεωρείτε ότι οι Υπουργοί σέβονται το Κοινοβούλιο, όταν κατά αυτόν τον τρόπο φέρνουν αμελέτητα νομοσχέδια; Θεωρείτε ότι έτσι ενισχύεται η έννοια του κράτους δικαίου; 
      Κυρία Πρόεδρε, αυτή η παραγωγή πολλών νόμων στην οποία έχει επιδοθεί η Κυβέρνηση και παράλληλα η προχειρότητα με την οποία καταρτίζει τους νόμους, αλλά και η ασάφεια πολλών διατάξεων που ψηφίζει, έχει δημιουργήσει ένα αλαλούμ. Το καλύτερο που έχει να κάνει ο κύριος Υπουργός, είναι να ομολογήσει ότι πράγματι όλα τα ψηφισθέντα νομοσχέδια που έφερε και οποία τροποποιούνται ή συμπληρώνονται με το παρόν νομοσχέδιο, ήταν τελείως πρόχειρα.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρίες και κύριοι συνάδελφοι, με την παρούσα τροπολογία προχωράμε ένα βήμα περισσότερο στην προστασία και ενίσχυση της αγροτικής τάξης. Διευρύνεται η δυνατότητα χορήγησης ενισχύσεων με κοινή υπουργική απόφαση των Υπουργών Γεωργίας και Οικονομίας και Οικονομικών για όλες τις δραστηριότητες που εμπίπτουν σε κάθε διάταξη εθνικής και κοινοτικής νομοθεσίας, με σκοπό τόσο τη βελτίωση της ανταγωνιστικότητας της ελληνικής γεωργίας και την ολοκληρωμένη ανάπτυξη της υπαίθρου όσο και την επίτευξη βιώσιμης ανάπτυξης και ισορροπίας μεταξύ ελεγκτικών πόρων και της εκμετάλλευσής τους, τη βελτίωση της ανταγωνιστικότητας του τομέα της αλιείας και την αντιμετώπιση των σχετικών κοινωνικοοικονομικών συνεπειών της.
      Πιστεύουμε ότι είναι μια διάταξη η οποία ωφελεί τα μέγιστα, θα έλεγα, τη μεγάλη μερίδα των αγροτών και απλώς αυτή η ομολογία από όλες τις πλευρές, πέρα από τις επιμέρους κριτικές επιφυλάξεις, δικαιολογεί την υπερψήφιση της συγκεκριμένης τροπολογίας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, επαληθεύθηκε αυτό που είπα. Είναι προφανές ότι ο κύριος Υπουργός δεν γνωρίζει τίποτα περί της τροπολογίας αυτής, διότι αρκέστηκε απλώς να μας την αναγνώσει. Και εμείς ξέρουμε ανάγνωση και γραφή, κύριε Υπουργέ. Μπορούμε να το διαβάσουμε. Έχουν δίκιο ο κ. Παυλόπουλος και ο κ. Βαρβιτσιώτης σε αυτά που σημειώνουν. Αυτό είναι το κατάντημα των ασχέτων τροπολογιών της τελευταίας ώρας.
      Αλλά εγώ μπαίνω στην ουσία, κύριοι συνάδελφοι, και επιμένω. Να με συγχωρήσετε, αλλά επιμένω. Δύο πράγματα, κύριε Υπουργέ, γίνονται με την τροπολογία αυτή. Αφ’ ενός μεν διευρύνεται ο χώρος που μπορούν να δοθούν ενισχύσεις και κατά δεύτερον λόγο δημιουργούνται αυτές οι επιτροπές για τις οποίες μίλησε πρωτύτερα ο κ. Τζέκης. Εγώ το καταλαβαίνω να διευρύνετε, αφού το ξεχάσατε. Καλά θα κάνετε και επιτέλους κάνετε και επιτροπές. Αλλά το πρόβλημά μου είναι, κύριε Υπουργέ, η αναδρομικότης. 
      Εις ό,τι αφορά τις επιτροπές, κύριοι συνάδελφοι του ΠΑΣΟΚ, 1.360.000 ευρώ θα πληρωθούν παράνομα εκ των υστέρων σε αυτούς που η Κυβέρνηση του ΠΑΣΟΚ επέλεξε για να βάλει στις επιτροπές. Αυτό λέει το κείμενό σας και η έκθεση του Γενικού Λογιστηρίου. Και από εδώ και πέρα οι επιτροπές θα είναι νόμιμες. Να το καταπιούμε, κύριε Υπουργέ. Αλλά εγώ έχω μία απορία, κυρία Πρόεδρε: Όταν διευρύνεις αναδρομικά το αντικείμενο, αυτό τι σημαίνει, κύριοι συνάδελφοι του ΠΑΣΟΚ; Εις απλή ελληνική σημαίνει ότι οι έξυπνοι, οι επιτήδειοι είχαν πάρει τότε μια παράνομη απόφαση για ενισχύσεις και αυτή η απόφαση γίνεται νόμιμη σήμερα. 
      Κύριε Τζέκη, δεν είναι τόσο απλό. Και για τους συναδέλφους της Αντιπολιτεύσεως το λέω. Όταν πηγαίνει ο ατυχής αγρότης για να πάρει μία ενίσχυση, προσκρούει σε εκατό εμπόδια, για να μην πω τι μίζες του ζητούνται. Ο δικός μας δηλαδή θα πάρει την ενίσχυση ενδεχομένως με τα γνωστά μέσα, είναι παράνομος η ενίσχυσις και ερχόμαστε εκ των υστέρων να τη νομιμοποιήσουμε. Γιατί, κύριε Υπουργέ, επιτέλους; Γιατί αυτό το κατάντημα της Βουλής; Γιατί μας φέρνετε σε αυτήν την ανάγκη;
      Εγώ θα σας επρότεινα μία μικρή μεταβολή μόνο, μία ελαχίστη μεταβολή, για να σώσετε τουλάχιστον τα προσχήματα, για να έχετε ένα φύλλο συκής. Εκεί που λέτε για την αναδρομική ισχύ, βάλτε: «για την αναδρομική ισχύ μόνο της παραγράφου 2», όχι της παραγράφου 1. Δηλαδή να εγκρίνουμε, να πληρώσουμε τις επιτροπές που παράνομα βάζετε –άτοπον τελείως- αλλά όχι και να εγκρίνουμε εάν έγιναν χορηγήσεις έξω από την κειμένη νομοθεσία, την οποία σήμερα διευρύνουμε.
      Κυρία Πρόεδρε, τα πράγματα είναι πολύ απλά. Δυστυχώς είναι αυτό το οποίο προηγουμένως είπα: Στα ξεψυχίσματα πλύνωμεν τις αμαρτίες μας. Αυτό γίνεται. 
      ( Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Αυτό το πράγμα, κύριοι συνάδελφοι του ΠΑΣΟΚ, εγώ δεν ξέρω αν σας δημιουργεί πρόβλημα συνειδήσεως ή όχι, σε εμάς πάντως δημιουργεί.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν θα είχαμε καμία, μα καμία αντίρρηση –πιστεύω όλοι εδώ σε αυτήν την Αίθουσα- να ψηφίζαμε αυτές τις διατάξεις, εάν δεν υπήρχε η τελευταία παράγραφος που φέρνει την αναδρομική ισχύ. Αυτό είναι το μεγάλο πρόβλημα, διότι έρχονται και νομιμοποιούνται τώρα εκ των υστέρων χορηγήσεις που είχαν δοθεί παράνομα. Έρχεται και νομιμοποιείται τώρα εκ ων υστέρων συγκρότηση επιτροπών που πιθανόν να είχε γίνει στο Υπουργείο παράνομα. Έρχεται να νομιμοποιηθεί εκ των υστέρων η πληρωμή αμοιβών που έχουν πληρωθεί ή έχουν προϋπολογιστεί παράνομα. Γι’ αυτό και δημιουργείται το συγκεκριμένο πρόβλημα σε αυτήν την Αίθουσα σήμερα.
      Κανείς δεν θα είχε αντίρρηση, όπως και στην προηγούμενη τροπολογία, για δικαίωμα της Κυβέρνησης εφεξής να νομοθετεί. Αλλά να έρχεσθε αναδρομικά τώρα να νομιμοποιείτε τις παρανομίες που κάνατε, να νομιμοποιείτε την κακή διαχείριση, να νομιμοποιείτε την αδιαφάνεια, είναι κάτι που για τη Βουλή αυτή είναι απαράδεκτο. Και είπε ο εισηγητής μας ότι τελικά θα ψηφίσουμε τη διάταξη μόνο και μόνο για να μην υπάρξουν αγρότες από τους οποίους θα ζητηθούν πίσω επιχορηγήσεις. Διότι αν υπάρχουν παρανομίες, οι τελευταίοι που φταίνε είναι οι αγρότες και οι αλιείς οι οποίοι πήραν κάποιες ενισχύσεις χωρίς να ξέρουν –και είμαι βέβαιος ότι οι ίδιοι δεν ήξεραν- ότι το κράτος εκείνη την ώρα παρανομούσε. Σε καμιά περίπτωση όμως οι διάφοροι αξιωματούχοι, οι διάφοροι μανδαρίνοι τους οποίους τοποθετήσατε στις επιτροπές αυτές και που πήραν τις αποφάσεις, δεν πρέπει να πληρωθούν αναδρομικά. 
      Υπάρχει μείζον πρόβλημα με τον τρόπο που νομοθετείτε. Όπως σωστά είπε ο κ. Μητσοτάκης έρχεσθε τώρα να κλείσετε άρον άρον τα άπλυτα των τελευταίων τριών χρόνων. Αυτό κάνετε μ’ αυτές τις τροπολογίες. Βλέπετε ότι θα χάσετε τις εκλογές, βλέπετε ότι φεύγει το έδαφος κάτω από τα πόδια σας, βλέπετε ότι οι συνεργάτες σας και οι υπάλληλοι τους οποίους έχετε ευνοήσει, θα βρεθούν κατηγορούμενοι γιατί έχουν παρανομήσει καθ’ υπόδειξή σας και άντε να τους καλύψετε νομοθετικά εκ των υστέρων. Αυτά είναι απαράδεκτα. Δεν τιμούν ούτε τη Βουλή που τα ψηφίζει ούτε και την Κυβέρνηση που παίρνει τέτοιου είδους πρωτοβουλίες. 
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Κύριε Πρόεδρε, εμείς θα επιμείνουμε στην ουσία. Ακούσαμε τον κύριο Υφυπουργό να λέει ότι εδώ προσπαθούμε για την ανταγωνιστικότητα και την ανάπτυξη της υπαίθρου. Επαναλαμβάνω γιατί έχει σχέση και με το επόμενο θέμα που θα συζητήσουμε, τα εξής:
     Μεσογειακά Ολοκληρωμένα Προγράμματα. Πρώτο, δεύτερο, τρίτο Κοινοτικό Πλαίσιο Στήριξης το οποίο διανύουμε. Θα πρέπει επιτέλους να μας απασχολήσει το αποτέλεσμα. Αν υπήρχε αποτέλεσμα αναζωογόνησης και ανάπτυξης της υπαίθρου αυτό θα υπήρχε, κύριοι συνάδελφοι. Βέβαια δεν θα υπήρχε το άλλο στοιχείο που εντοπίζεται στην EUROSTAT ότι από τις δέκα πιο φτωχές περιφέρειες της Ευρωπαϊκής Ένωσης οι επτά ανήκουν στη δική μας χώρα. Τι σημαίνει αυτό; Ότι ακριβώς αυτός ο πακτωλός των χρημάτων δεν πήγε στην κατεύθυνση της γεωργίας, κτηνοτροφίας, αλιείας, του πρωτογενή τομέα συνολικότερα. Πήγε απεναντίας σε τέτοιες κατευθύνσεις για να συρρικνώσει την παραγωγή σε λιγότερα χέρια εκτοπίζοντας από τον πρωτογενή τομέα μεγάλα λαϊκά στρώματα γεωργών, κτηνοτρόφων και αλιέων.
     Αν δεν δούμε αυτό το συγκεκριμένο αποτέλεσμα θα λέμε ότι εδώ πηγαίνουν τα χρήματα στους παραγωγούς. Ναι, πηγαίνουν τα χρήματα στους παραγωγούς, γιατί; Για να βγουν σε πρόωρη συνταξιοδότηση, για να εγκαταλείψουν πιο γρήγορα την καλλιέργειά τους. Παραδείγματος χάρη στον καπνό γίνεται εξαγορά της ποσόστωσης από την Ευρωπαϊκή Ένωση και για δέκα χρόνια θα πληρώνει τον παραγωγό και θα κάθεται. Εκεί πηγαίνουν, σε αντιπαραγωγική διαδικασία δηλαδή τα κονδύλια της Ευρωπαϊκής Ένωσης. Και πιστεύω ότι πρέπει να δούμε αυτήν την πραγματικότητα αν θέλουμε επιτέλους να βάλουμε το δάκτυλό μας επί τον τύπον των ήλων.
     Όσον αφορά τις επιτροπές, πιστεύουμε ότι υπάρχει επιστημονικό προσωπικό στις δημόσιες υπηρεσίες. Εξακολουθούμε να υποστηρίζουμε ότι ο δημόσιος τομέας όπως λειτουργεί, λειτουργεί γιατί το θέλουν οι εκάστοτε κυβερνήσεις. Αυτές χαράσσουν το νομικό και οργανωτικό πλαίσιο και άρα έχουν την κύρια ευθύνη για το δημόσιο τομέα. Αλλά υπάρχουν αξιόλογοι επιστήμονες να προσφέρουν. Και δεν χρειάζεται συνέχεια επιτροπή σε κεντρικό και περιφερειακό επίπεδο, κύριοι συνάδελφοι. Καταλαβαίνετε πόσες περιφέρειες υπάρχουν; Καταλαβαίνετε πόσες τέτοιες επιτροπές θα γίνουν και πόσοι διορισμοί από την Κυβέρνηση θα γίνουν γι’ αυτές τις επιτροπές; Και μάλιστα λέει εδώ συγκεκριμένα ότι με κοινή απόφαση του Υπουργού Οικονομίας και του Υπουργού Γεωργίας θα καθορίζεται η αμοιβή των μελών των επιτροπών του άρθρου αυτού κατά συνεδρίαση. Ό,τι θέλουν δηλαδή θα δίνουν οι δύο Υπουργοί σε αυτούς που οι ίδιοι θα διορίσουν.
     Επαναλαμβάνω ότι η αναδρομικότητα και σε αυτήν την τροπολογία είναι το βασικό ζήτημα. Έρχεται δηλαδή η Κυβέρνηση να δώσει χείρα βοηθείας σε ό,τι έχει γίνει μέχρι τώρα με δική της ευθύνη.
      Το ζήτημα είναι ότι με επιφυλάξεις όπως λέει και η Αξιωματική Αντιπολίτευση, θα δώσουμε θετική ψήφο; Γιατί να τη δώσουμε αν εντοπίζουμε ότι υπάρχει σημαντικό πρόβλημα με την αναδρομικότητα.
      Μιλήσαμε και για την προηγούμενη τροπολογία. Δεν καταλαβαίνω τη στάση της Αξιωματικής Αντιπολίτευσης. Δεν μπορείς να τονίζεις ότι έρχεσαι εδώ για να ευλογήσεις τα γένια σου ως Κυβέρνηση και από την άλλη να δίνεις θετική ψήφο για να τα ευλογήσει.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ψηφίζουμε τη διάταξη γιατί τα θύματα τελικά δεν είναι η Κυβέρνηση, αλλά οι αγρότες, οι κτηνοτρόφοι και οι αλιείς οι οποίοι έτυχαν κάποιων ευεργετημάτων. Αν καταψηφίσουμε τη διάταξη όλα αυτά θα είναι παράνομα και θα τιναχθούν στον αέρα. Και έτσι θα κληθούν οι άνθρωποι που φυλάνε τις Θερμοπύλες στην επαρχία να το πληρώσουν. 
      Κύριε Υπουργέ, κάνατε ένα λάθος. Ούτε τον Κανονισμό 1257/99 του Συμβουλίου της Ευρώπης δεν αντιγράψατε. Περιελάβατε μερικώς στον νόμο 2945/2001 τον Κανονισμό. Εκείνος ο Κανονισμός τα έλεγε απλά και καθαρά, να ενισχυθεί η ανταγωνιστικότητα των αγροτών, των κτηνοτρόφων και των αλιέων. Ξεχάσατε μερικά από τους αγρότες και τους κτηνοτρόφους, ξεχάσατε τελείως και τους αλιείς. Έλεγε να υπάρχουν επιτροπές, τις ξεχάσατε, και να πληρωθούν αυτές.
      Σήμερα λέτε να συμπληρώσουμε τη διάταξη –πρέπει να γίνει- και να νομιμοποιήσουμε τις παρανομίες που διενεργήθηκαν. Έτσι λέει η έκθεση του Γενικού Λογιστηρίου του Κράτους. Μιλάει για νομιμοποίηση. Αυτό κάνουμε, νομιμοποιούμε τις παρανομίες της Κυβέρνησης, τις προχειρότητες με τις οποίες νομοθετεί για να καλύψουμε τους αγρότες, τους κτηνοτρόφους και τους αλιείς.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε ακούγοντας τον κύριο Υπουργό να δικαιολογεί την τροπολογία και να λέει ότι «διευρύνεται το πλαίσιο εκείνων που δικαιούνται των ενισχύσεων», θα νόμιζε κανείς ότι αυτή η τροπολογία έρχεται για να δημιουργήσει ευεργετικές προϋποθέσεις ρυθμίσεως θεμάτων για τους κτηνοτρόφους, για τους αλιείς και τους αγρότες για το μέλλον. 
      Σας ξαναλέμε, κύριε Υπουργέ: Ψηφίζουμε κατ’ οικονομία μια διάταξη η οποία αποδεικνύει την προχειρότητά σας. Επιπλέον η διάταξη αυτή βρίσκεται σε άσχετο νομοσχέδιο. Και αντί να ζητήσετε συγγνώμη από τη Βουλή των Ελλήνων που και  αυτή η διάταξη, έστω επ΄ αγαθώ ορισμένων ανθρώπων, λειτουργεί ως κολυμβήθρα του Σιλωάμ, βγαίνετε και «εκσυγχρονιστής». Εκσυγχρονιστής στην προχειρότητα δεν το ήξερα. Ωραιοποιείτε τα πάντα. Δεν λέτε ότι κάνετε ένα λάθος. Τουλάχιστον ο προηγούμενος αρχηγός σας είχε πει και ένα «mea culpa». Εσείς όλα σωστά τα κάνετε; Και τώρα ακόμη που νομοθετείτε έτσι; Τουλάχιστον σε τέτοια θέματα έπρεπε να ζητάτε συγγνώμη από τη Βουλή των Ελλήνων που στην κυριολεξία τη σέρνετε να άρει τις δικές σας αμαρτίες για να μην τις πληρώνουν αγρότες. 
      Αυτές τις διατάξεις καίτοι τις ψηφίζουμε θα τις επικαλούμαστε πάντοτε ως μνημείο κακής νομοθεσίας και άσχετων τροπολογιών. Αυτό το λέω για να μην μένει καμία παρεξήγηση και μη γυρίσετε όταν συζητάμε κάτι σ’ ένα νομοσχέδιο να λέτε ότι μια τροπολογία είναι άσχετη. Θα θυμάστε ότι έχετε κάνει επίδειξη ανευθυνότητας και άσχετων τροπολογιών και ότι αυτός ο τρόπος νομοθέτησης, μέχρι να φτάσουμε στις εκλογές, και θα σας χαρακτηρίσει και θα αποτελεί παράδειγμα βάσει του οποίου θα κρίνεται η μελλοντική σας συμπεριφορά. 
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να μιλήσει. 
      Εισερχόμαστε στην ψήφιση της τροπολογίας με γενικό αριθμό 1705 και ειδικό 196. 
      Ερωτάται το Σώμα αν γίνεται δεκτή, η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η με γενικό αριθμό 1705 και ειδικό 196 τροπολογία έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στη συζήτηση της τροπολογίας με γενικό αριθμό 1706 και ειδικό 197.
      Κύριε Υπουργέ έχετε υποβάλει κάποιες τροπολογίες σε αυτήν την τροπολογία τις οποίες έχουμε διανείμει και παρακαλώ να τις καταθέσετε στα Πρακτικά.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρόκειται για παρατηρήσεις τεχνικής μορφής στην τροπολογία με γενικό αριθμό 1706 και ειδικό 197. 
      Στην παράγραφο 1 μετά τη λέξη «Οκτωβρίου» προστίθεται ο αριθμός «2003» και μετά τη λέξη «μέχρι» προστίθεται η λέξη «και».
      Στην παράγραφο 2α, στο προοίμιο αντί των λέξεων «Στο πρώτο εδάφιο της παραγράφου 2» τίθενται οι λέξεις «Στην παράγραφο 2».
      Στην παράγραφο 2β το προοίμιο αναδιατυπώνεται ως εξής: «β) Μετά την παράγραφο 2 προστίθεται νέα παράγραφος 3 ως εξής και οι υπάρχουσες παράγραφοι 3 και 4 αναριθμούνται σε 4 και 5».
      Στην παράγραφο 2γ το προοίμιο αναδιατυπώνεται ως εξής: «γ) η παράγραφος 5 όπως αναριθμήθηκε αντικαθίσταται ως εξής:». Και στον πρώτο στίχο της παραγράφου που αντικαθίσταται ο αριθμός «4» αντικαθίσταται με τον αριθμό «5».
      Στην παράγραφο 6 στο δεύτερο στίχο μετά τη λέξη «νόμου» προστίθεται η λέξη «αυτού».
      (Στο σημείο αυτό ο κύριος Υπουργός καταθέτει για τα Πρακτικά τις προαναφερθείσες διορθώσεις οι οποίες έχουν ως εξής: 
     «Διορθώσεις
     Στην τροπολογία με αρ. Γεν. 1706, ειδ. 197
     Στην παράγραφο 1 μετά την λέξη «Οκτωβρίου» προστίθεται ο αριθμός «2003» και μετά τη λέξη «μέχρι» προστίθεται η λέξη «και».
     Στην παρ. 2α, στο προοίμιο αντί των λέξεων «Στο πρώτο εδάφιο της παραγράφου 2» τίθενται οι λέξεις «Στην παράγραφο 2».
     Στην παράγραφο 2β το προοίμιο αναδιατυπώνεται ως εξής:
     «β) Μετά την παράγραφο 2 προστίθεται νέα παράγραφος 3 ως εξής και οι υπάρχουσες παράγραφοι 3 και 4 αναριθμούνται σε 4 και 5».
     Στην παράγραφο 2γ το προοίμιο αναδιατυπώνεται ως εξής «γ) η παράγραφος 5, όπως αναριθμήθηκε, αντικαθίσταται ως εξής: και στον πρώτο στίχο της παραγράφου που αντικαθίσταται ο αριθμός «4» αντικαθίσταται με τον αριθμό «5».
     Στην παράγραφο 6 στον δεύτερο στίχο μετά την λέξη «νόμου» προστίθεται η λέξη «αυτού»»)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ: Πριν μπω στην ουσία της συγκεκριμένης ρύθμισης επανέρχομαι στον τρόπο με τον οποίο νομοθετεί η Κυβέρνηση. Τροπολογίες επί της τροπολογίας. Διορθώσεις επί της τροπολογίας που φέρνει. Δεν φθάνει που δεν σκέφθηκε αυτό το ζήτημα όταν το νομοσχέδιο θα ερχόταν να συζητηθεί, δεν φθάνει που φέρνει την τροπολογία, αλλά τη φέρνει και τόσο πρόχειρα ώστε αναγκάζεται να κάνει διορθώσεις ακόμα και στο ίδιο το κείμενο της τροπολογίας. Αυτός είναι ο τρόπος με τον οποίο νομοθετεί η Κυβέρνηση Σημίτη.
     Εδώ επέρχεται μείωση του φόρου όσον αφορά στο πετρέλαιο θέρμανσης και ιδίως στις κατηγορίες που αφορούν τους αγρότες. Όταν η Νέα Δημοκρατία το 1996, στο αγροτικό της πρόγραμμα, μεταξύ άλλων μέτρων έλεγε ότι πρέπει να υπάρξει ρύθμιση για να μειωθεί αυτός ο φόρος, για να μειωθεί η τιμή του πετρελαίου, όσον αφορά τις αγροτικές καλλιέργειες τότε η Κυβέρνηση είχε μιλήσει για ανευθυνότητα και για λαϊκισμό της Νέας Δημοκρατίας. Χρειάστηκαν στην Κυβέρνηση οκτώ ολόκληρα χρόνια για να γίνει η «ανευθυνότητα» της Νέας Δημοκρατίας κυβερνητική «υπευθυνότητα». Πότε είχατε δίκιο, κύριε Υπουργέ; Όταν καθυβρίζατε τη Νέα Δημοκρατία και παραποιούσατε, με όλα τα μέσα διαπλοκής που διαθέτατε, τις προθέσεις της Νέας Δημοκρατίας λέγοντας ότι αυτά δεν γίνονται λόγω Ευρωπαϊκής Ένωσης ή σήμερα που τα φέρνετε εδώ να τα υιοθετήσετε;
     Και όταν ρωτάτε ποιες επιτέλους είναι οι θέσεις της Νέας Δημοκρατίας ομολογείστε επιτέλους ότι σέρνεστε πίσω από τις θέσεις μας υιοθετώντας τις, μάλιστα μερικώς. Και θα έλθετε και με άλλη τροπολογία να μας μιλήσετε για τη μείωση του ΦΠΑ σε σχέση με τα αγροτικά μηχανήματα. Και αυτό εμείς το λέγαμε από το 1996 αλλά εσείς διακηρύσσατε ότι δεν γίνεται. Τώρα λέτε ότι μπορεί να γίνει με διαπραγμάτευση. Εμείς από το 1996 λέγαμε να υπάρξει διαπραγμάτευση. Εσείς προεδρεύατε έξι ολόκληρους μήνες στην Ευρωπαϊκή Ένωση. Ο κ. Δρυς είχε στα χέρια του την ατζέντα για να θέσει αυτά τα θέματα. Γιατί δεν τα έθεσε; 
     Τώρα προεκλογικά θέτετε το θέμα, τη στιγμή που δεν έχετε τη δυνατότητα να επιβάλετε την ατζέντα. Πότε λέγατε την αλήθεια στον Ελληνικό Λαό; Όταν είχατε την Προεδρία στην Ευρωπαϊκή Ένωση ή τώρα ή το 1996 όταν καθυβρίζατε τη Νέα Δημοκρατία; 
     Αυτά τα δύο παραδείγματα για τη μείωση της τιμής του πετρελαίου θέρμανσης και για τη μείωση του ΦΠΑ στα γεωργικά μηχανήματα –δύο από τα οκτώ μέτρα που είχε εισηγηθεί η Νέα Δημοκρατία από το 1996- αποδεικνύουν το λαϊκισμό σας, την ανευθυνότητά σας την αναποτελεσματικότητά σας και την ανειλικρίνειά σας.
      Τώρα, μιας και μιλάμε για τη μείωση του πετρελαίου θέρμανσης, χαιρόμαστε πραγματικά που αναγκάζεσθε να συρθείτε πίσω από τις θέσεις της Νέας Δημοκρατίας. Αλλά και λυπούμαστε γιατί το κάνετε με τόσο μεγάλη καθυστέρηση που δείχνει ότι ούτε αγροτική πολιτική έχετε ούτε, βεβαίως, κήδεσθε των συμφερόντων των αγροτών. Απλώς και μόνο προεκλογικά κοιτάτε πώς θα εξαπατήσετε το εκλογικό σώμα, το οποίο όμως σας γνώρισε, σας ξέρει, και θα σας δώσει την απάντηση που σας αρμόζει.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο  ως Κοινοβουλευτικός Εκπρόσωπος του ΚΚΕ.
      ΑΓΓΕΛΟΣ ΤΖΕΚΗΣ: Κύριε Πρόεδρε, συζητάμε μια σημαντική τροπολογία και ο κύριος Πρωθυπουργός στη Διεθνή Έκθεση Θεσσαλονίκης αυτό το επιχείρημα χρησιμοποίησε για να πείσει τους αγρότες ότι η Κυβέρνηση δεν τους ξεχνά. Η Κυβέρνηση βέβαια, όχι μόνο ξέχασε τους αγρότες, αλλά δείχνει την πυγμή σε κάθε κινητοποίησή τους.
      Έπρεπε να γίνουν πέντε-έξι χρόνια κινητοποιήσεις, να στείλει η Κυβέρνηση τα ΜΑΤ για να τους αντιμετωπίσει στη Θεσσαλία, να προξενήσει καταστροφές στα μηχανήματα και να στείλει στα δικαστήρια χιλιάδες αγρότες με τα αγροτοδικεία, να τους καταδικάσουν τα δικαστήρια με χιλιάδες μέρες φυλάκισης για να έλθει σήμερα και να κάνει αποδεκτό ένα από τα αιτήματά τους. Και αυτό ήταν ότι θα πρέπει να παίρνουν φτηνό το πετρέλαιο για τη χρήση των γεωργικών μηχανημάτων, αλλά και των άλλων μηχανημάτων που έχουν οι γεωργοί, και οι ψαράδες όμως και οι κτηνοτρόφοι.
      Σ’ αυτό το σημείο όμως, επιτρέψτε μου να πω, κύριε Πρόεδρε, ότι η Κυβέρνηση δεν λέει την αλήθεια. Ο κύριος Υφυπουργός είπε ότι η Κυβέρνηση από 245 ευρώ που είναι ο ειδικός φόρος κατανάλωσης, τον κατεβάζει στα 21 ευρώ. Ξεχνάει όμως η Κυβέρνηση συνειδητά να πει ότι υπάρχει και τώρα ο τρόπος που υπολογίζεται η επιστροφή στους αγρότες γενικότερα, υπάρχει δηλαδή συντελεστής για τη φυτική και ζωική παραγωγή.
      Αν ανατρέξουμε δε στο προσχέδιο του προϋπολογισμού, στη σελίδα 37, εκεί θα δείτε ότι λέει ότι η Κυβέρνηση επιστρέφει πετρέλαιο στους αγρότες κατά 50%-80%. Επομένως στο 245 αν βάλουμε το 50% είναι ότι παίρνουν πίσω 122,5 ευρώ. Που είναι αυτή η μεγάλη διαφορά που λέει η Κυβέρνηση;
      Επίσης, θέλω να τονίσω το εξής: Με επίσημα στοιχεία από το ΕΘΙΑΓΕ φαίνεται ότι η ελάχιστη κατανάλωση πετρελαίου κυμαίνεται από 60.000 μέχρι 1.000.000 το χιλιόλιτρο. Κάναμε, λοιπόν, έναν υπολογισμό και λέμε ότι η Κυβέρνηση με τον τρόπο που υπολογίζει να επιστρέψει, θα έπρεπε να επιστρέψει στους αγρότες 153,460 εκατομμύρια ευρώ. Παρ’ όλα αυτά όμως λέει στο προσχέδιο ότι η Κυβέρνηση θα επιστρέψει 90 εκατομμύρια ευρώ και απ’ αυτά τα 18,5 εκατομμύρια όπως λέει η τροπολογία, θα είναι για το 2003. Επομένως για το 2004 είναι κατά πολύ λιγότερα. Εδώ επιτέλους η Κυβέρνηση πρέπει να ξεκαθαρίσει γιατί δεν μπορεί να χρησιμοποιεί το 245 με το 21. 
      Πάντως, κύριε Πρόεδρε, θέλω να τονίσω το ζήτημα που μπαίνει για τις βιομηχανίες και τις βιοτεχνίες σχετικά με το συντελεστή. Πραγματικά δεν μπορώ να κατανοήσω την Κυβέρνηση. Είναι δυνατόν στα πλαίσια του ανταγωνισμού, να μπορεί μια μικρή βιοτεχνία να αντιμετωπίσει μια βιομηχανία που απορροφά και καταναλώνει πολύ περισσότερο πετρέλαιο απ’ ό,τι μια βιοτεχνία;
      Θα βάλουμε, δηλαδή, στο ίδιο ζύγι τη μικρή βιοτεχνία που αποτελεί, όπως λέει και η Κυβέρνηση, τη ραχοκοκκαλιά της εθνικής οικονομίας με τις μεγάλες βιομηχανίες; Και γνωρίζουμε όλοι, κύριε Πρόεδρε, και θα ολοκληρώσω με αυτό, ότι οι μεγάλες βιομηχανίες έχουν και άλλου είδους μεγάλες φοροαπαλλαγές, αλλά και επιδοτήσεις και από τα Κοινοτικά Πλαίσια Στήριξης, ενώ οι μικρές βιοτεχνίες δεν έχουν, και το γνωρίζετε πάρα πολύ καλά αυτό, κύριοι Βουλευτές. Οι μικρές βιοτεχνίες αποκλείονται και λόγω αριθμού εργαζομένων, αλλά και τζίρου, από τα προγράμματα της Ευρωπαϊκής Ένωσης.
      Επομένως δεν μπορούμε να λέμε  ότι παίρνουμε μέτρα τα οποία θα ευνοήσουν τη μικρή βιοτεχνία, όταν παράλληλα αυτά τα μέτρα θα ευνοήσουν και τη μεγάλη βιομηχανία. Πιστεύω ότι αν η Κυβέρνηση έπαιρνε υπόψη αυτά που λέει το Κομμουνιστικό Κόμμα Ελλάδας, εμείς δεν θα είχαμε πρόβλημα να ψηφίσουμε αυτήν την τροπολογία. 
      Όσον αφορά τους αγρότες, κύριε Πρόεδρε και κύριοι συνάδελφοι, να υπενθυμίσουμε και το εξής: Η Κυβέρνηση στους εφοπλιστές το δίνει τελείως αφορολόγητο. Δεν επιβάλλει ούτε ειδικό φόρο κατανάλωσης ούτε ΦΠΑ ούτε κανέναν άλλο φόρο. Δηλαδή το δίνει με τιμή τράνζιτ. Αυτό σημαίνει ότι η Κυβέρνηση δεν μπορεί να ικανοποιεί όλα τα αιτήματα των εφοπλιστών, ενώ όταν οι αγρότες ζητούν να έχουν το πετρέλαιο τελείως αφορολόγητο να μην τους το δίνει. 
      Και τελικά, ας θυμηθούμε τι έγινε στους μεγάλους αγροτικούς αγώνες και την πυγμή που έδειξε τότε η Κυβέρνηση για να έρχεται τώρα και να λέει ότι ευνοεί τον αγρότη. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Νικολαΐδης. 
      ΙΩΑΝΝΗΣ ΝΙΚΟΛΑΪΔΗΣ: Κύριε Πρόεδρε, κυρίες και κύριοι συνάδελφοι, χαίρομαι ειλικρινά γιατί η Νέα Δημοκρατία επαναφέρει στη μνήμη του ελληνικού λαού, όταν είχε κάνει το διάλειμμα του 1990-1993, τι είχε υποστεί με το πετρέλαιο όταν το παρέλαβε με 47.000 δραχμές και μας το παρέδωσε με 167.000 δραχμές. 
      ΝΙΚΟΛΑΟΣ ΚΑΤΣΑΡΟΣ: Γι’ αυτό το μειώσατε εσείς μετά! 
      ΙΩΑΝΝΗΣ ΝΙΚΟΛΑΪΔΗΣ: Και βεβαίως είναι πολύ γνωστό στον ελληνικό λαό ποια μέτρα παίρνει για το πετρέλαιο θέρμανσης, για το νοικοκυριό αυτή η Κυβέρνηση. Βεβαίως και το μειώσαμε και βεβαίως με αυτήν τη ρύθμιση το κατεβάζουμε ακόμη περισσότερο, γιατί εμείς σεβόμαστε το ελληνικό νοικοκυριό και γιατί εμείς προσπαθούμε πράγματι αυτά που λέει ο Πρόεδρος και το Κίνημα μας να τα φέρνουμε αμέσως στη Βουλή και να τα θεσμοθετούμε. 
      Επομένως με τις παρούσες διατάξεις έρχεται να υλοποιηθεί η εξαγγελία του Πρωθυπουργού στην Έκθεση του Σεπτεμβρίου με την οποία χορηγείται το φθηνό πετρέλαιο στους αγρότες μας. Αυτό το κάνουμε από τις 16 του μηνός για να αποδείξουμε και πάλι τη συνέπειά μας. Τώρα η ελληνική οικονομία μπορεί να αντιμετωπίσει αυτό το κόστος, τώρα το παρέχει στον Έλληνα αγρότη. Είκοσι ένα ευρώ το χιλιόλιτρο είναι η μείωση του ειδικού φόρου κατανάλωσης από τα 249 ευρώ. Πρόκειται για μία σημαντική μείωση η οποία πιστεύουμε ότι θα ανακουφίσει τον Έλληνα αγρότη, γιατί θα χρησιμοποιεί αυτό το φθηνό καύσιμο στα γεωργικά του μηχανήματα, αλλά και γιατί μπορεί να το χρησιμοποιήσει σε όλες τους τις χρήσεις. Και βεβαίως, θα γίνει περισσότερο ανταγωνιστική η γεωργία μας σε χρήσεις όπως ήταν αυτές των θερμοκηπίων οι οποίες χρησιμοποιούν μηχανές εσωτερικής καύσεως, diesel, και βεβαίως και μια σειρά από άλλες χρήσεις, όπως είναι στην ιχθυοκαλλιέργεια ή σε δασικές καλλιέργειες. 
      Επιπλέον, όμως, επειδή η ανταγωνιστικότητα των επιχειρήσεών μας χρειάζεται και αυτή μια τόνωση και επειδή τα καύσιμα πραγματικά είναι η ενέργεια, είναι μια από τις πηγές κατανάλωσης υψηλού κόστους που συμβάλλει στη μείωση της ανταγωνιστικότητας γι’ αυτό γίνεται μία πρώτη προσέγγιση φέτος και πιστεύω ότι του χρόνου το ΠΑΣΟΚ θα κάνει μεγαλύτερη προσέγγιση, ώστε να μειωθεί το diesel από 249 ευρώ τον τόνο στα 120 ευρώ τον τόνο. 
      Παράλληλα, εκτός από τις βιομηχανίες και βιοτεχνίες, από αυτό το μέτρο ευνοούνται και οι ξενοδοχειακές επιχειρήσεις, οι οποίες είναι η καρδιά της αναπτυξιακής προσπάθειάς μας, όπως και τα ιδιωτικά και δημόσια νοσηλευτικά και προνοιακά ιδρύματα. 
      Πιστεύουμε πραγματικά ότι με αυτές τις ρυθμίσεις θα επέλθει ανακούφιση στην ελληνική οικονομία και κοινωνία και ιδιαίτερα στα φτωχά νοικοκυριά και τους Έλληνες αγρότες. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωστόπουλος.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κάποιος συνάδελφος από την πλειοψηφία είπε ότι του χρόνου τα καύσιμα θα είναι πιο φθηνά.
      Πρώτα-πρώτα η τιμή των καυσίμων εξαρτάται από τη διεθνή τιμή συν τον ειδικό φόρο. Και είπε ο Υπουργός πως δεν μπορούμε να πάμε πιο κάτω, διότι εξαντλήσαμε το μίνιμουμ το οποίο προβλέπει η Ευρωπαϊκή ‘Ένωση. Μακάρι, να μπορέσουμε να το πάμε πιο κάτω. 
      ΓΕΩΡΓΙΟΣ ΔΑΣΚΑΛΑΚΗΣ:  Να καταργήσουμε και την Ευρωπαϊκή ‘Ένωση;
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα καταργήσουμε και την Ευρωπαϊκή ‘Ένωση!
      Κύριε Πρόεδρε, αυτή εδώ η τροπολογία δεν είναι σαν τις προηγούμενες. Δεν καλύπτει ούτε παρανομίες, ούτε έχει αναδρομικότητα. Το μειονέκτημα που έχει είναι ότι ήρθε περίπου οκτώ με εννέα χρόνια καθυστερημένη. 
      Για να μπορέσουν, λοιπόν, να επιβιώσουν οι αγρότες και να μείνουν οι νέοι άνθρωποι στα χωράφια και στο χωριό, θα πρέπει να τους βοηθήσουμε να γίνουν πιο ανταγωνιστικοί. Τι εννοούμε: Πρέπει να μειώσουμε το κόστος παραγωγής, να μπορέσουν να τυποποιήσουν τα προϊόντα τους, να έχουμε καλύτερα προϊόντα, ανταγωνιστικά, για να μην φθάνουμε στο σημείο σήμερα τα περισσότερα προϊόντα που τρώνε οι Έλληνες να είναι εισαγόμενα και όχι ελληνικά.
      Λέγαμε, λοιπόν, τότε ότι πρέπει να υπάρξει μία δέσμη μέτρων για τους αγρότες. Η απάντηση της Κυβέρνησης τότε και επί συνεχή έτη ήταν λοιδορία και μας έλεγαν μάλιστα σε συσκέψεις με την Αγροτική Τράπεζα, όταν κάναμε αυτή την πρόταση, ότι είναι υπερβολικό το κόστος. 
      Ακούστε, κύριοι συνάδελφοι, ποιο είναι το κόστος, όπως μας λέει η Κυβέρνηση, για τη μείωση του ειδικού φόρου στο μίνιμουμ της Ευρωπαϊκής ‘Ένωσης. Ενενήντα εκατομμύρια ευρώ ετησίως, δηλαδή 30 δισεκατομμύρια δραχμές. 
      ΑΓΓΕΛΟΣ ΤΖΕΚΗΣ: ‘Όχι  ετησίως. Ετησίως είναι 71,250. 
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Έχετε δίκιο. 
      Δεύτερον μας έλεγε ότι δεν είναι δυνατόν να βρεθεί η διαδικασία για να αποφύγουμε το λαθρεμπόριο. Λες και στην Ελλάδα σήμερα η Κυβέρνηση κατόρθωσε να πολεμήσει το λαθρεμπόριο για να μην υπεισέλθουμε σ’ αυτόν τον παράγοντα.
      Τρίτον, πρέπει να πω, κύριε Υπουργέ, ότι είναι προς τη σωστή κατεύθυνση, καθυστερημένο εννέα χρόνια, αποσπασματικό και ελλιπέστατο. Βεβαίως να το πάρουν οι αγρότες, αλλά δεν λύνουν τα προβλήματά τους.
      Είχατε πει στα μέτρα σας ότι τον Φ.Π.Α. που είναι 18% για τα εργαλεία και γενικά για πάσης φύσεως μηχανήματα των αγροτών, θα το κάνετε 8%. Σας το λέμε εννέα χρόνια και μας λέγατε ότι αυτό το απαγορεύει η Ευρωπαϊκή ‘Ένωση. Καλά, τότε το απαγόρευε, σήμερα δεν το απαγορεύει; Κι εν πάση περιπτώσει, επί έξι μήνες καμαρώνατε την Προεδρεία και επιτύχατε τότε στην Προεδρεία, αλλά δεν προβλέψατε και κάτι για τους Έλληνες αγρότες και κτηνοτρόφους; 
      Με άλλα λόγια, κύριε Υπουργέ, καλά κάνετε και το φέρνετε. Εμείς το ψηφίζουμε, διότι έστω και τα ψίχουλα αυτά που θα πάρει ο αγρότης είναι κάτι. ‘Όμως, δεν λύνει το πρόβλημα της αγροτιάς, δεν λύνει το πρόβλημα της κτηνοτροφίας και του κόστους παραγωγής των αγροτικών προϊόντων και κατ’ επέκταση δεν λύνει το πρόβλημα του ευ ζην των αγροτών, οι οποίοι εγκαταλείπουν συνεχώς την αγροτιά, διότι το εισόδημά τους κάθε χρόνο μειώνεται και τα τελευταία χρόνια έχουν χάσει 15%-18% του πραγματικού τους εισοδήματος. Συνεπώς και τούτη η διάταξη η οποία είναι ένα θετικό βήμα δεν δίνει λύση στα προβλήματα των αγροτών. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΤΙΤΗΣ: Είναι γνωστό ότι το σημαντικότερο θέμα της ελληνικής γεωργίας είναι η συνεχής ενίσχυση της ανταγωνιστικότητάς της. Στην φυσική, ζωική, δασική και στην αλιευτική παραγωγή πρέπει συνεχώς να ενισχύουμε την ανταγωνιστικότητά των προϊόντων τους και αυτό κάνουμε συνεχώς τα τελευταία δέκα χρόνια. Δε συμφωνώ με τους συναδέλφους της Νέας Δημοκρατίας, γιατί ήδη τόσο στα επιτόκια τα οποία αποτελούν τον κύριο συντελεστή κόστους παραγωγής και τα οποία μειώθηκαν από το 25% στο 6% έως 9%, όσο και για τη γη με την απαλλαγή των συντελεστών για την αγορά τους που έφθασε πλέον σε μηδενικό επίπεδο, έμενε ένα μόνο στοιχείο, αυτό του κόστους εισροών των καυσίμων και της ενέργειας. Υπενθυμίζω ότι για την ενέργεια υπάρχει ειδικό καθεστώς για τον ηλεκτρισμό αλλά και ειδικό για τον ΦΠΑ. 
      Όμως, η μείωση του ειδικού φόρου κατανάλωσης είναι κάτι το οποίο έχει ξεκινήσει από το 1996. Το βελτιώσαμε το 1998 και ξανά το 2000. Ειδικά για την αλιευτική παραγωγή, για τα είκοσι χιλιάδες παράκτια, τα μέσης αλιείας και γρι-γρι υπάρχει 100% απαλλαγή του ειδικού φόρου κατανάλωσης και του Φ.Π.Α.. Σταδιακά από το 30% φθάσαμε το 2000 και το 2001 να έχουμε απαλλαγή του 80%  του ΕΦΚ για τα θερμοκήπια, τα «χ» μηχανήματα κλπ..
      Σήμερα, λοιπόν, κάνει η Κυβέρνηση ένα πολύ σημαντικό βήμα. Έρχεται να εφαρμόσει μέτρα που πραγματικά έχουν πολύ υψηλό κόστος, αφού μαζί με τους άλλους τομείς αγγίζουν τα 610 εκατομμύρια ευρώ και αποτελούν συνέχεια της αρχικής εφαρμογής. Σήμερα υπάρχει αυτή η δυνατότητα, εξάλλου κάθε Οκτώβρη ψηφίζουμε αυτά τα μέτρα –να το θυμίσω- μείωσης των ΕΦΚ και έτσι αυτό το πάγιο αίτημα των αγροτών για το ειδικό φορολογικό καθεστώς καυσίμων σήμερα ικανοποιείται. 
      Φυσικά αυτό –και κλείνω, κύριε Πρόεδρε- πρέπει να συνοδευτεί ταχύτατα με την εφαρμοστική Απόφαση, δηλαδή την κοινή υπουργική απόφαση, για τους τεχνικούς όρους εφαρμογής. Είναι ένα θέμα το οποίο έχουμε επεξεργαστεί εδώ και αρκετά χρόνια, από τότε που ήμουν Υπουργός Γεωργίας, όταν είχαμε θέσει και επεξεργασθεί αυτό το θέμα. Έχουμε και τον τρόπο που πρέπει να εφαρμοστεί, ώστε να μην υπάρξουν στο μέλλον δυνατότητες παραβάσεων –τελωνειακών ή άλλων- και επομένως αυτό το μέτρο να εφαρμοστεί για τους πραγματικούς αγρότες και την πραγματική παραγωγή, για να έχει και την τελική του αξία. 
      Αυτό που σήμερα ψηφίζουμε είναι ένα ακόμη μέτρο ενίσχυσης της ανταγωνιστικότητας –έτσι πρέπει να το δούμε- της αγροτικής παραγωγής, όλων των μορφών παραγωγής και φυσικά είναι ένα βήμα που ολοκληρώνει μια πολιτική που ξεκίνησε από το 1996 και ολοκληρώνεται σήμερα, ειδικά για τον ειδικό φόρο κατανάλωσης. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε. 
      Μετά από τα δώρα, τα οποία δώσατε στους μεγαλοβιομήχανους, στους εφοπλιστές και στις ναυτιλιακές εταιρείες ήδη με αυτό το νομοσχέδιο στο οποίο θα συμπεριληφθεί η τροπολογία και με αυτήν την τροπολογία πάλι τους δίνετε. Όταν –ας πούμε- τις βιομηχανικές, βιοτεχνικές και ξενοδοχειακές επιχειρήσεις τις εξομοιώνετε με τους αγρότες, πάλι δώρα τους δίνετε. Και δώρα μεν σε αυτούς, ψίχουλα στους αγρότες. 
      Θεωρούμε θετικό το ότι κάνατε και αυτό. Ωστόσο, είναι ψίχουλα αυτά που δίνετε. Αν πραγματικά θέλετε να βοηθήσετε τους αγρότες, αν πραγματικά η Κυβέρνηση ήθελε να πάρει αποφασιστικά μέτρα ενίσχυσης των αγροτών και να μην τους εξομοιώνει με τις επιχειρήσεις, θα έπρεπε να κάνετε αυτό που είπε προηγουμένως ο κύριος Υπουργός, αυτό που γίνεται στους ψαράδες και στα αλιευτικά σκάφη. Εκεί με τα δελτία απαλλαγής από το ΦΠΑ παίρνουν το transit- πετρέλαιο χωρίς φόρο, χωρίς ΦΠΑ, χωρίς καμιά επιβάρυνση, όπως επίσης παίρνουν και όλα τα εργαλεία και τα απαραίτητα μηχανήματα για την αλιεία. 
      Το ίδιο θα μπορούσατε να κάνετε και για τους αγρότες, καθιερώνοντας ένα ανάλογο δελτίο, με το οποίο θα μπορούσαν να πάρουν φθηνό πετρέλαιο, transit- πετρέλαιο χωρίς φόρο, χωρίς Φ.Π.Α. και να δώσετε τη δυνατότητα να παίρνουν και τα γεωργικά εργαλεία και μηχανήματα χωρίς καθόλου φόρο. Ούτε καν το 8%. Αυτό θα το κρατήσετε μόνο για τα λιπάσματα και τα φυτοφάρμακα. 
	Αν πραγματικά η θέση της Κυβέρνησης ήταν προς όφελος των αγροτών, θα έπρεπε αυτήν την πολιτική να είχατε υιοθετήσει και όχι τώρα προεκλογικά να έρθετε να ρίξετε αυτό το ψίχουλο στους αγρότες. Παρ’ όλα αυτά εμείς θα το ψηφίσουμε, γιατί το θεωρούμε θετικό -έστω για όσο μπορεί να ανακουφιστεί η ελληνική γεωργία- και αυτό θα ήταν καλό να γίνει. 
	Από την άλλη, αυτό που λέτε και ειπώθηκε για την επιστροφή του ειδικού φόρου κατανάλωσης που θα γίνει στους αγρότες, αυτοί, κύριε Υπουργέ -απ’ ό,τι ξέρετε- είχατε ένα 2% επί των ακαθαρίστων εσόδων. Εδώ μιλάτε για 9,5%. Επί ποίου ποσού θα γίνεται; Μιλάτε για εννιάμισι δωδέκατα επί του συνολικού ποσού. Δώστε μια διευκρίνιση, αν θέλετε, μετά στην ομιλία σας.
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κατανοώ το παραλήρημα των Βουλευτών της Νέας Δημοκρατίας, γιατί η συγκεκριμένη νομοθετική διάταξη έρχεται να αποδείξει τους ακατάλυτους δεσμούς που έχει το ΠΑΣΟΚ με τον αγροτικό κόσμο.
      Άκουσα προηγουμένως ότι το θέμα αυτό περιλαμβάνεται στο προεκλογικό πρόγραμμα της Νέας Δημοκρατίας τα έτη 1996-2000. Θα το έχουν σε πολλά προγράμματα ως Αντιπολίτευση. Ως Κυβέρνηση όμως το 1992 ήταν εκείνοι που έβαλαν 50 δραχμές πάνω στην έμμεση φορολογία στον ειδικό φόρο κατανάλωσης στα καύσιμα. Ίσως τότε υπήρχε κάποια φιλελεύθερη δεξιά και μπορεί κάποια λαϊκή δεξιά σήμερα να διαφωνεί με την τότε πολιτική της. Ο λαός όμως έχει και μνήμη και κρίση. Αυτό είναι το πρώτο.
      Δεύτερον θα ήθελα να πω ότι πέρα από τη συγκεκριμένη ρύθμιση, που ήταν χρόνιο αίτημα και της ΠΑΣΕΓΕΣ και της ΓΕΣΑΣΕ σχετικά με την παρέμβαση που μπορούμε να κάνουμε όσον αφορά τη μείωση του κόστους παραγωγής –γιατί όσον αφορά την εμπορική αξία, λειτουργούν οι όροι της αγοράς- στο τρίτο σκέλος της τιμής των προϊόντων, που είναι η επιδότηση, πετύχαμε, η Κυβέρνηση του ΠΑΣΟΚ, να υπάρχει συνέχιση της επιδότησης μέχρι το 2013.
      Σήμερα ερχόμαστε να κάνουμε παρέμβαση στο κόστος παραγωγής και το μειώνουμε ουσιαστικά: 76 δραχμές μειώνεται η τιμή του λίτρου για τον αγρότη από μεθαύριο 16 του μηνός. Αυτό σημαίνει ότι ένα αγροτικό μηχάνημα που έβαζε 200 λίτρα, σε κάθε γέμισμα έχει όφελος 15.000 δραχμές.
      Θα ήθελα όμως να πω, κύριε Πρόεδρε, ότι δεν είναι μόνο αυτό το μέτρο. Είναι και μια σειρά άλλα μέτρα στην ίδια κατεύθυνση ενίσχυσης του αγροτικού εισοδήματος, δημιουργίας πλεονάσματος και διαθέσιμου εισοδήματος στους αγρότες. Είναι η μείωση του ΦΠΑ στα αγροτικά μηχανήματα από το 18% στο 8%.
      Και επειδή εδώ μέσα κάποιοι λένε τη μισή αλήθεια, που είναι χειρότερη από το ψέμα, θέλω να μιλήσω για κάτι που ειπώθηκε προηγουμένως από τον κ. Κωστόπουλο της Νέας Δημοκρατίας. Είναι απόφαση της ελληνικής Κυβέρνησης και εισήγηση στην Ευρωπαϊκή Ένωση. Και ξέρετε γιατί; Γιατί στην διάρκεια της Προεδρίας που είχαμε, στο ΕΚΟΦΙΝ συζητήθηκε και προγραμματίσθηκε το 2004 να υπάρξει απόφαση για αναθεώρηση της έμμεσης φορολογίας σε ευρωπαϊκό επίπεδο. Κάτι ανάλογο έγινε το 1992. Κι όμως τότε η Νέα Δημοκρατία δεν πήρε θέση για τα αγροτικά μηχανήματα και την έμμεση φορολογία. Είχε πάρει όμως θέση για την ενέργεια. Εκμεταλλευόμενη, λοιπόν, η Κυβέρνηση του ΠΑΣΟΚ αυτήν την απόφαση προχώρησε στη μείωση του ΦΠΑ όσον αφορά την παραγωγή στο ηλεκτρικό ρεύμα.
      Θέλω όμως να πω, κύριε Πρόεδρε, ότι υπάρχουν και μια σειρά άλλα μέτρα, όπως εκείνα που αφορούν την απόκτηση της περιουσιακής κατάστασης για τους αγρότες, είτε με αγορά είτε με κληρονομιά είτε με γονική παροχή είτε με δωρεά.  Η απόκτηση αγροτικής έκτασης για τους κατ’ επάγγελμα αγρότες θα είναι αφορολόγητη. Δεν θα έχουν ούτε μία δραχμή επιβάρυνση οι αγρότες και κυρίως οι νέοι αγρότες.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Και τελειώνω, χωρίς να κάνω κατάχρηση, κύριε Πρόεδρε, της καλοσύνης σας και της ανοχής σας. Θέλω να πω ότι έχουμε και πρόσθετα μέτρα σε αυτή την κατεύθυνση. Θα ήθελα, κύριε Υπουργέ, όμως να προσέξετε και να εξετάσετε την περίπτωση κάποιων παραβάσεων που έχουν οι αγρότες. Μιας και σήμερα ρυθμίζουμε το συγκεκριμένο πρόβλημα, θα ήθελα να το δείτε σε κάποιο επόμενο νομοσχέδιο, ώστε, όπως συνέβη και σε άλλες περιπτώσεις, να αντιμετωπιστούν περιπτώσεις αγροτών των οποίων έχουν καταγραφεί παραβάσεις με χρήση πετρελαίου θέρμανσης.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιπλάκη.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, επανειλημμένα έχω εκφράσει την απορία μου, αλλά νομίζω ότι είναι επίκαιρο να την εκφράσω και πάλι: απορώ για την από μέρους σας αναδοχή, και μάλιστα κατά υποτροπιάζοντα ολοένα και περισσότερο τρόπο, περιστάσεων ελεγκτικών έναντι της Αντιπολίτευσης για πράγματα που εσείς πρέπει όμως να υλοποιείτε. Ώς εδώ και μη παρέκει.
      Επί της ουσίας της συζητούμενης τροπολογίας:
      Σας λέει η Νέα Δημοκρατία βασίμως ότι μετά από χρόνια αποπειράσθε προεκλογικά να κάνετε κάτι, αλλά πάλι δεν βάζετε τα δάκτυλά σας όπως πρέπει επί τον τύπον των ήλων. Και αυτό είναι αναμφισβήτητο. Και μία ιστορική αναδρομή αυτής της αποπειρώμενης ρύθμισης καταδεικνύει ότι προ του 1995 επί Ανδρέα Παπανδρέου είχατε υποσχεθεί, στα πλαίσια μιας διαχρονικής τακτικής των πολλών λόγων και των ελαχίστων και πολλές φορές μηδαμινών έργων, ότι σύντομα θα μειώνατε τα καύσιμα κατά 50%. Κάποια στιγμή εν έτει 1995 συνδέσατε αυτήν τη μείωση με το Μητρώο Αγροτών. Δεν θέλω να σας πω τι γίνεται με τα Μητρώο Αγροτών χρόνια μετά, αλλά να σας θυμίσω ότι τον Οκτώβριο του 1995, ο τότε Υπουργός Γεωργίας κ. Στάθης είπε ότι αποπειράται σε ποσοστό, όχι το 50% της μείωσης, το 30% της μείωσης. Και τι αποδεικνυόταν από μία προσεκτική μελέτη των δημοσιονομικών μεγεθών του προϋπολογισμού; Ότι προϋπολογιζόμενη δαπάνη είχατε άλφα και τελικώς η επερχόμενη δημοσιονομική δαπάνη ήταν τέτοια που αυτή η μείωση που επαγγελλόσασταν δεν έφθανε ούτε το 10%. Και μετά από χρόνια έρχεσθε να μας πείτε, κατ’ αντιγραφή κακέκτυπο των απόψεων της Νέας Δημοκρατίας, ότι υιοθετείτε ένα πάγιο αίτημα του αγροτικού κόσμου και μελετάτε –και αυτό είναι εν επιφυλάξει στην τροπολογία- τρόπο, μετά από διάλογο με τους εμπλεκόμενους φορείς, καθιερώσεως ειδικού τύπου αγροτικού πετρελαίου. Να, γιατί φαίνεται για άλλη μία φορά ότι ελλιπώς, μερικώς, αποσπασματικώς, στο πόδι, πέραν των άλλων αιτιάσεων που ακούστηκαν από πλευράς Νέας Δημοκρατίας, νομοθετείτε. Θέλω να πω και κάτι άλλο. Αυτό που πάτε να δώσετε από τη μία μερικά, το παίρνετε πολλαπλάσια από την άλλη και υπάρχουν ουκ ολίγα παραδείγματα επ’ αυτού. 
      Προσφάτως κυκλοφόρησαν κάποιες δηλώσεις καλλιέργειας του ΟΣΔΕ στις οποίες θέλετε να συναινέσει εκ των προτέρων ο αγρότης, να σας εκχωρήσει το δικαίωμα να εκταμιεύετε, όταν θα έρθει η ώρα να πληρωθεί για την ηρτημένη παραγωγή, ασφαλιστικές εισφορές, όχι επί της πραγματικής επερχόμενης παραγωγής, αλλά επί της ηρτημένης παραγωγής. Και τι θέλετε να κάνετε με αυτό τον τρόπο; Να μεταλλάξετε στην πράξη τον ΕΛΓΑ σε έναν ιδιωτικό ασφαλιστικό οργανισμό γιατί δεν αναδεχθήκατε μέχρι τώρα ότι πρέπει να βάλετε το χέρι σας στην τσέπη. Και πράγματι ένα τέτοιο ασφαλιστικό ταμείο, που σε δύσκολες στιγμές πρέπει να έχει και έναν κοινωνικό χαρακτήρα και που δεν έχει και αντισυμβατική ρύθμιση σε σχέση με τα ευρωπαϊκά δεδομένα, δεν θέλετε να του προσδώσετε το χαρακτήρα που πρέπει να του προσδώσετε. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γερανίδης έχει το λόγο. 
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, νομίζω ότι βρισκόμαστε μπροστά σ’ ένα παράδοξο. Μας μέμφει η Αξιωματική Αντιπολίτευση γιατί με καθυστέρηση διορθώσαμε μία αρνητική παρέμβαση των ιδίων, της κυβερνητικής περιόδου 1990-1993, όταν εκτίναξαν το πετρέλαιο  από 27 δραχμές σε 77 δραχμές. Και αν μας μέμφονται γιατί καθυστερήσαμε να διορθώσουμε αυτήν την πολιτική τους, να το δεχθώ και εγώ καλοπροαίρετα, αλλά ταυτόχρονα αυτό συνεπάγεται ότι θα έπρεπε να μπουν σε μία διαδικασία βαθύτατης αυτοκριτικής, γιατί εκείνη την περίοδο υπερφόρτωσαν με κόστος το γεωργικό τομέα, τον ευαίσθητο κατά τα άλλα, που όλοι συμφωνούμε, αλλά την ευαισθησία μας τη δείχνουμε με ιδιαίτερες κορώνες όταν περνάμε στην αντιπολίτευση. Δεν είναι ειλικρινείς δηλαδή. Κι αν κανείς μελετήσει και το πρόγραμμα του 1996 που επαγγέλλεται, απλώς μιλούσαν για μείωση, όπως ο καθένας μιλούσε για μείωση. Πολλές φορές μέχρι τώρα η Κυβέρνηση το αντιμετώπιζε όχι με το ριζοσπαστικό τρόπο, αλλά μέσα από τη διαδικασία επιστροφής του ΦΠΑ. Και πολύ σωστά είπε ο κύριος συνάδελφος, αυτό δεν απεικόνιζε και το ποσοστό στην πραγματικότητα μέσα απ’ αυτήν τη διαδικασία. Επίσης, δεν είναι ειλικρινής και η τοποθέτησή τους για τη μείωση του ΦΠΑ στα εφόδια, διότι η κυβέρνηση της περιόδου 1990-1993 εκλήθη στην τότε διαπραγμάτευση του καθορισμού των συντελεστών και επί Υπουργίας του κ. Παλαιοκρασσά είχε τη δυνατότητα να κρατήσει μία επιφύλαξη. 
      Εκείνη έκρινε ότι έπρεπε να την κρατήσει για την ηλεκτρική ενέργεια. Από τότε το 2004 θα γίνει η επόμενη διαπραγμάτευση. Άρα ένας μύθος υπάρχει για όλη αυτήν την περίοδο περί προτάσεων, μειώσεων, διαπραγματεύσεων, γιατί και να ετίθετο ήταν άκυρη. 
      Μία παρατήρηση, κύριε Υπουργέ, θέλω να κάνω. Σε αυτήν τη σημαντική παρέμβαση λείπουν πλευρές του γεωργικού τομέα που ειλικρινά θα ήθελα να μας απασχολήσει, όπως και στην συμμετοχή μου δύο χρόνια στην Κυβέρνηση μας είχε απασχολήσει πάρα πολύ. Ένας τομέας είναι η μελισσοκομία, όπου το πετρέλαιο είναι το 80% του κόστους παραγωγής. Αν θα μπορούσε να επεκταθεί αυτή η ευεργετική διάταξη και για τους μελισσοκόμους. 
      Επίσης υπάρχουν πλευρές της κτηνοτροφίας που δεν καλύπτονται. Σας θυμίζω κτηνοτροφικές εγκαταστάσεις σε ορεινές περιοχές, απομακρυσμένες από ηλεκτρικό ρεύμα και από δίκτυα, που είναι αναγκασμένες να χρησιμοποιούν πετρέλαιο κίνησης για παραγωγή ηλεκτρικής ενέργειας, για τις παγολεκάνες, για τα αρμεχτήρια κλπ. Αν θα μπορούσαν, με ένα ευρύ πνεύμα, να συμπεριληφθούν μέσα σε αυτήν την ευεργετική διάταξη και αυτές οι κατηγορίες του γεωργικού τομέα. 
      Σας ευχαριστώ.  
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη. Μετά έχουν σειρά ο κ. Κατσαρός και ο κ. Σκρέκας. 
      ΑΡΙΣΤΟΤΕΛΗΣ ΠΑΥΛΙΔΗΣ: Θα μου επιτρέψετε, κύριε Πρόεδρε, να δώσω μία απάντηση στο συνάδελφο που προηγουμένως –ενώ ερχόμουν σε εσάς- με ρώτησε γιατί φαινόμουν ελαφρώς εξοργισμένος. 
      Μεταδίδει η τηλεόραση στις ειδήσεις την απόφαση της Επιτροπής Δεοντολογίας για άρση ασυλίας Βουλευτών, μεταξύ των οποίων και της ομιλούντος. Λέγει: Παυλίδης Αριστοτέλης, προτείνεται να αρθεί η ασυλία του, διότι μηνύθηκε από κάποιον ιδιώτη για ψευδορκία. Δεν λέγει όμως η τηλεόραση ότι εγώ εγγράφως ζήτησα από την Επιτροπή Δεοντολογίας να αρθεί η ασυλία μου (!) και ως εκ τούτου η Επιτροπή το συνεπολόγισε και προχώρησε σε ό,τι αποφασίσθηκε σήμερα. Είναι μία απλή κατάθεσή μου σε μία υπόθεση διαζυγίου, δυστυχώς, μεταξύ φίλων. 
      Ακούστε τώρα την είδηση! Προετάθη να αρθεί η ασυλία Βουλευτών, μεταξύ των οποίων ο Αριστοτέλης Παυλίδης μηνυθείς για ψευδορκία. Αλλά δεν είπατε, κύριοι συνάδελφοι, ότι εζήτησα εγγράφως να αρθεί η ασυλία μου. Αυτός είναι ο λόγος της κάποιας αναστατώσεώς μου. 
      Ήλθα όμως σήμερα στο Κοινοβούλιο από το νησάκι μας για δύο λόγους. Ο ένας λόγος είναι αυτή η τροπολογία και ο άλλος είναι τα πανωτόκια. Ο προηγούμενος συνάδελφος περιέγραψε πόσο λειψή είναι αυτή η επέμβαση της Κυβέρνησης. Είναι πολλές αγροτικές δραστηριότητες που δεν στηρίζονται, κύριε Υπουργέ, με την κίνηση που κάνετε. Και εγώ διερωτώμαι γιατί. 
      Διερωτώμαι επίσης γιατί δεν κάνετε κάτι γενναίο, το οποίο η Κομισιόν εδώ και χρόνια έχει παραχωρήσει το δικαίωμα να κάνετε, σε εσάς -το Υπουργείο Οικονομικών- και συνάδελφοί μου, νησιώτες συνάδελφοι, ενόσω ήσαν στην αντιπολίτευση επιμόνως ζητούσαν από την Κυβέρνηση της Νέας Δημοκρατίας να το πραγματοποιήσει, ενώ τώρα τους παρακολουθώ να μην έχουν την ιδία επιμονή. 
      Σας έχει επιτρέψει η Κομισιόν να κάνετε μείωση του ειδικού φόρου κατανάλωσης και μάλιστα εν είδει επιδοτήσεως στα καύσιμα που προορίζονται να καταναλωθούν, από νησιώτες! Είναι απόφαση της Κομισιόν! Είναι μία απόφαση που θα έχει μόνο περιφερειακή, νησιωτική –με την διοικητική έννοια- εφαρμογή. 
      Αυτό που κάνετε τώρα έχει μία γενική εφαρμογή, αγροτική ανά την Ελλάδα. Αυτό που σας λέω εγώ είναι η εφαρμογή σε νησιωτική περιφέρεια μόνο, μείωση της τιμής των καυσίμων. Μάλιστα έχει προσδιορίσει και το ύψος, σε ecu τότε, της μειώσεως. 
      Κάνετε αυτό, το οποίο δεν το αρνούμεθα –ασχέτως των σχολίων για το τι έγινε πριν από δέκα ή είκοσι χρόνια- δεν το αρνείται η Νέα Δημοκρατία. Προχωρήστε, όμως, ένα βήμα ακόμα. Και μην περιορίζεται το Υπουργείο σας, καθόσον αφορά στους νησιώτες, να κάνει διάφορες κινήσεις επιζήμιες εις βάρος των. 
      Μας βάζετε φόρους για να πάμε στα σπίτια μας! Το ξέρετε το λεγόμενο «επίναυλο» για τις άγονες γραμμές. Μας φορτώνετε με 3%, επί του παρόντος, στα εισιτήρια, για να πάμε οι νησιώτες στα σπίτια μας, υπό μορφήν επιναύλου. 
      Δεν μας απαλλάξατε όμως από το υψηλό κόστος των καυσίμων, γενικώς στα νησιά! Δεν τολμάτε να το κάνετε! Τώρα, λοιπόν, που έχετε την ευκαιρία, σε προεκλογική περίοδο να κάμετε μια χειρονομία, προτείνω να την ολοκληρώσετε. Να εφαρμόσετε ό,τι η Κομισιόν περίπου σας παροτρύνει, πάντως σας δίνει το δικαίωμα, περιφερειακά δηλαδή, να πάρετε μια απόφαση να μειώσετε την τιμή των καυσίμων. 
      Σας το ζητώ για μια ακόμη φορά και να μια ευκαιρία απόψε να ολοκληρώσετε κάτι το οποίο επί χρόνια συζητείται σ’ αυτήν την Αίθουσα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, δεν είχα σκοπό να μιλήσω, αλλά με προκάλεσαν με όσα είπαν και ο κ. Νικολαϊδης αλλά και ο κ. Μακρυπίδης. Μίλησε ο κ. Μακρυπίδης για τους ακατάλυτους δεσμούς που συνδέουν το ΠΑΣΟΚ με τους αγρότες. Ναι, είναι τόσο πολύ ακατάλυτοι αυτοί οι δεσμοί και τόσο πολύ στενοί και τόσο πολύ αδερφικές οι σχέσεις τους, που αυτό το μέτρο για το οποίο σήμερα συζητούμε, χρειάστηκαν δέκα ολόκληρα χρόνια για να το λάβει το ΠΑΣΟΚ υπέρ των αγροτών. Προέκυψε από αυτά τα οποία είπαν κυβερνητικοί Βουλευτές είναι και ανερπαρκές. 
      ΠΡΟΕΔΡΕΥΩΝ (Παναγιώτης Σγουρίδης): Οι μεγάλοι έρωτες έχουν μεγάλους χωρισμούς!
      ΝΙΚΟΛΑΟΣ ΚΑΤΣΑΡΟΣ: Ακατάλυτοι οι δεσμοί! Ναι, το ΠΑΣΟΚ είναι εκείνο το οποίο κάθισε στο σκαμνί του κατηγορουμένου πέντε χιλιάδες αγρότες. Το ΠΑΣΟΚ είναι εκείνο στο οποίο χρεώθηκε «η επιτυχία», μετά τη βράβευση του αστυνόμου που επινόησε την επιχείρηση βουλκανιζατέρ. Ακατάλυτοι είναι οι δεσμοί που αναγκάζουν αγρότες, στελέχη του ΠΑΣΟΚ, στο Νομό Λαρίσης να εξακοντίζουν μπουκάλια μπύρας εναντίον υπουργού του ΠΑΣΟΚ. Και βεβαίως ακατάλυτοι είναι οι δεσμοί που θεμελιώνονται στην αντιμετώπιση του θέματος των πανωτοκίων. Ενώ οι ίδιες οι τράπεζες λένε ότι ούτε το 1% των δανειοληπτών δεν υπήχθη σ’ αυτές τις διατάξεις, ενώ κηρύχθηκαν αντισυνταγματικοί όλοι οι νόμοι οι οποίοι ψηφίστηκαν από το ΠΑΣΟΚ, έρχεται ο κ. Χριστοδουλάκης και μας λέει: «για μας έχει λήξει το θέμα».
      Και στον κ. Νικολαϊδη ήθελα να θυμίσω ότι αυξήθηκε τότε το πετρέλαιο γιατί; Διότι με υπαιτιότητα των κυβερνήσεων του ΠΑΣΟΚ ευρέθη μια «τρύπα» 250 δισεκατομμυρίων στον προϋπολογισμό και εφαρμόστηκε αυτό το μέτρο. Μάλιστα ήταν διετούς ισχύος. Και ήρθατε εσείς όταν έγινε η αύξηση, λέγοντας ότι θα καταργήσετε αυτό το φόρο. Και χρειάστηκαν δέκα ολόκληρα χρόνια για να συγκινηθείτε. 
      Θυμηθείτε λιγάκι και μια περίοδο, ένα εξάμηνο μετά από τότε που αφήσατε την εξουσία, το 1989, που δεν υπήρχαν -για την «τρύπα» θέλω να πω- χρήματα για να πληρωθούν οι μισθοί και οι συντάξεις. Κάποιο Φεβρουάριο, κάποιο Μάρτιο του 1989. Να μην τα ξεχνάτε όλα αυτά τα πράγματα. Και εν πάση περιπτώσει θυμηθείτε εκείνη την υπόσχεση την οποία δώσατε. Χρειάστηκαν δέκα ολόκληρα χρόνια για να δείξετε την κοινωνική σας ευαισθησία, ύστερα από αναισθησία δέκα και πλέον ετών έναντι αυτού του αγροτικού κόσμου, στον οποίο τώρα αναγκάζεστε εν’ όψει των εκλογών και εν’ όψει της κατάστασης που επικρατεί στον αγροτικό κόσμο εναντίον σας πλέον φανερά, να πετάξετε ένα ξεροκόμματο για να μπορέσετε να τους πείσετε να αλλάξουν.
      ΑΝΔΡΕΑΣ ΜΑΚΡΥΠΙΔΗΣ: Ξεροκόμματο το λέτε εσείς αυτό;
      ΝΙΚΟΛΑΟΣ ΚΑΤΣΑΡΟΣ:  Ξεροκόματο μετά τα τόσα πολλά που του στερήσατε. Αυτά να μην τα ξεχνάτε, κύριε Μακρυπίδη και κύριε Νικολαϊδη, αλλά κι εσείς, κύριοι της Κυβέρνησης!
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σκρέκας.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Ζήτησα το λόγο μετά από τις προκλητικές αναφορές συναδέλφων της Πλειοψηφίας που μίλησαν και ανέφεραν ότι εμείς ως Νέα Δημοκρατία  επιδοθήκαμε σ’ ένα ακατάσχετο παραλήρημα αναφερόμενοι στην υπό συζήτηση τροπολογία.
      Και εδώ είμαι υποχρεωμένος να κάνω ορισμένες παρατηρήσεις το περιεχόμενο των οποίων δυστυχώς δεν μπορεί κανείς εύκολα να το ερμηνεύσει. Έγιναν δύο αναφορές από δύο διαφορετικούς συναδέλφους της Πλειοψηφίας σε ό,τι αφορά το παρελθόν και την τιμή του πετρελαίου την οποία εμείς είχαμε παραλάβει σ’ ένα συγκεκριμένο ύψος και στη συνέχεια διαμορφώσαμε ένα άλλο ύψος τιμής πετρελαίου την περίοδο 1990-1993. 
      Η πρώτη αναφορά έγινε από τον κύριο συνάδελφο λέγοντας ότι από τις 47 δραχμές το λίτρο το πετρέλαιο, η Νέα Δημοκρατία το πήγε στις 167 δραχμές το λίτρο. Η δεύτερη αναφορά άλλου συναδέλφου του ΠΑΣΟΚ ήταν ότι από τις 27 δραχμές το πήγε στις 77 δραχμές. Και μόνο αυτές οι δύο αναφορές και παρατηρήσεις τις οποίες κάνω επιβεβαιώνουν ότι οι συνάδελφοι είναι αποκομμένοι από την πραγματικότητα και έχουν μείνει σε μια περίοδο, που και τότε ακόμη δεν ήξεραν τελικά να ερμηνεύσουν το τι γινόταν εκείνη την περίοδο. Και το λέω αυτό γιατί τότε πράγματι όταν η Νέα Δημοκρατία έγινε Κυβέρνηση το 1990 η τιμή του πετρελαίου ήταν στις 60 δραχμές το λίτρο και η Κυβέρνηση της Νέας Δημοκρατίας του κ. Μητσοτάκη το πήγε στις 120 για συγκεκριμένους λόγους τους οποίους ο κ. Κατσαρός ανέφερε. Όμως εγώ θέλω να προσθέσω και ένα άλλο στοιχείο που επιμελώς οι συνάδελφοι του κυβερνώντος κόμματος το αποφεύγουν. Τότε η τιμή του βαμβακιού ήταν στις 180 δραχμές το κιλό και επί των ημερών μας πήγε στις 340 δραχμές. Δέκα χρόνια μετά η τιμή του πετρελαίου όχι μόνο δεν μειώθηκε όπως υπόσχονταν τότε ως αντιπολίτευση το ΠΑΣΟΚ αλλά υπερδιπλασιάστηκε και έφτασε στις 260-270 δραχμές το λίτρο. Και το βαμβάκι από 320-340 δραχμές το κιλό έφτασε στις 220-240 δραχμές το κιλό. Εκεί αν συνυπολογίσει κανείς και το κόστος παραγωγής του βαμβακιού με όλα τα άλλα που είναι τα λιπάσματα, τα φάρμακα, η ηλεκτρική ενέργεια αντιλαμβάνεται το τι πολιτική εφαρμόστηκε όλη εκείνη την περίοδο. 
      Και τώρα βεβαίως έρχεται το ΠΑΣΟΚ στο τέλος της θητείας του να θυμηθεί ότι πρέπει να μειώσει την τιμή του πετρελαίου. Δηλαδή είναι κολλημένο στο παρελθόν θεωρητικά χωρίς να κάνει τίποτα στην πράξη, γιατί η εφαρμογή της νέας τιμής που υπόσχεται είναι μια δέσμευση δική μας ως αυριανή Κυβέρνηση και δυστυχώς για το ΠΑΣΟΚ υποσχέθηκε κάτι που άλλη κυβέρνηση θα το εφαρμόσει.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν μπορεί να σηκώνει ο καθένας το χέρι του και να ζητάει το λόγο. Αυτήν τη στιγμή δεν κάνουμε τίποτε άλλο από το να ακούει ο καθένας τον άλλο συνάδελφο και να ζητάει και αυτός το λόγο. Δεν μπορεί να είναι έτσι τα πράγματα. Υπάρχει ένας κατάλογος στον οποίο εγγράφονται αυτοί που θέλουν να μιλήσουν. 
      ΝΙΚΟΛΑΟΣ ΚΑΤΣΑΡΟΣ: Μπορούν, κύριε Πρόεδρε, να εγγραφούν.
      ΠΡΟΕΔΡΕΥΩΝ (Παναγιώτης Σγουρίδης): Μπορούν να εγγραφούν για προτασσόμενη δευτερολογία.
      ΝΙΚΟΛΑΟΣ ΚΑΤΣΑΡΟΣ: Μα γιατί βάζετε δύο λεπτά; Για την τροπολογία είναι πέντε. 
      ΠΡΟΕΔΡΕΥΩΝ (Παναγιώτης Σγουρίδης): Κάνετε λάθος. Με τον Κανονισμό που ψηφίσαμε δεν είναι έτσι. Θυμάστε τον παλιό κανονισμό. Τέλος πάντων.
      Ο κ. Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ζήτησα το λόγο γιατί άκουσα πολλές ανακρίβειες από συναδέλφους του ΠΑΣΟΚ και θέλω να πω με όλη μου την άνεση ότι δεν αισθάνομαι καμία ανάγκη να απολογηθώ για την αγροτική πολιτική της κυβέρνησης της Νέας Δημοκρατίας 1990-93. Καμία και ειδικά απέναντι στους σημερινούς κυβερνώντες. Διότι θα πρέπει να ξέρουν όσοι κατάγονται από αγροτικές περιοχές ότι ο βαμβακοπαραγωγός έπαιρνε το 1993 320 δραχμές με το μισό κόστος παραγωγής, σε σχέση με σήμερα και παίρνει σήμερα 270 δραχμές με το διπλάσιο κόστος παραγωγής και με το αυξημένο αν θέλετε τότε πετρέλαιο. Ο γαλακτοπαραγωγός έπαιρνε 109 δραχμές για το γάλα με 3,5% λιπαρά με το μισό κόστος παραγωγής τότε και παίρνει 109 δραχμές σήμερα με 100 δραχμές κόστος παραγωγής. Αυτά στα χρόνια του ΠΑΣΟΚ.
      Για το σιτάρι ο σιτοπαραγωγός έπαιρνε τότε 50 δραχμές το κιλό με 20 δραχμές κόστος παραγωγής, 45 δραχμές σήμερα με τριάντα πέντε δραχμές κόστος παραγωγής.
      Άρα, λοιπόν, να τελειώνουμε με αυτήν την ιστορία. Η Νέα Δημοκρατία δεν έχει να απολογηθεί για τίποτα για την περίοδο 1990-1993. Έχετε να απολογηθείτε εσείς, οι οποίοι επί δέκα χρόνια διπλασιάσατε, υπερδιπλασιάσατε το κόστος παραγωγής, καθηλώσατε τις τιμές με τους εμπόρους και τους βιομηχάνους να αυξάνουν τα κέρδη τους και με δέκα χρόνια καθυστέρηση έρχεστε να μας πείτε, ότι αυτό που δεν έκανε η Νέα Δημοκρατία τότε, θα το κάνετε εσείς σήμερα και πρέπει να σας χειροκροτούμε! «Μαύρο θα φάτε» από τους αγρότες!
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δυο λόγια έχω να πω.
      Η Κυβέρνηση έχει υποσχεθεί από το 1995 τη μείωση του ειδικού φόρου κατανάλωσης. Δεν το πραγματοποίησε αυτό εκείνη την περίοδο και μάλιστα, όπως πολύ σωστά επισημάνθηκε, το συνέδεσε με το Μητρώο Αγροτών. Το Μητρώο Αγροτών έγινε και πάλι μείωση του πετρελαίου δεν πραγματοποιήθηκε, άσχετα εάν το Μητρώο Αγροτών είναι στάχτη στα μάτια των αγροτών, διότι υπάρχει κανονισμός της Ευρωπαϊκής Κοινότητας, ο οποίος ξεκαθαρίζει ποιος είναι αγρότης και ποιος δεν είναι.
      Από εκεί και πέρα σε όλη αυτή τη διάρκεια το ΣΔΟΕ κυνηγούσε τον αγρότη στα χωράφια ως «λαθρέμπορο», όπως λεγόταν, επειδή χρησιμοποιούσε το πετρέλαιο θέρμανσης, το οποίο με αυτές τις παρεμβάσεις που γίνονται για τους καταναλωτές θα ξεπεράσει το 30% στο κόστος.
      Η Νέα Δημοκρατία από την πρώτη στιγμή έχει αντιληφθεί ότι το κόστος παραγωγής είναι μια βασική παράμετρος που επηρεάζει την ανταγωνιστικότητα της γεωργίας και αυτό γιατί πιστεύει ότι χωρίς στοργή στον αγρότη, χωρίς μια σωστή αγροτική οικονομική πολιτική δεν μπορεί η οικονομία μας να ανακάμψει ούτε ο τόπος να πάει μπροστά. Διότι ο αγρότης δεν είναι μόνο το μεγαλύτερο κομμάτι της ελληνικής κοινωνίας, αλλά και το εκλεκτότερο κομμάτι της ελληνικής κοινωνίας. Εάν, λοιπόν, συνεχίσουμε αυτήν την πολιτική, θα φτιάξουμε μια κοινωνία, για την οποία όλοι θα είμαστε συνυπεύθυνοι.
      Συνεπώς καθυστερήσατε πάρα πολύ και δεν μπορεί να λέγεται όλα αυτά τα χρόνια για το πρόγραμμα της Νέας Δημοκρατίας, ότι είναι λαϊκίστικο και πού θα βρει τα χρήματα και να έρχεστε τώρα και να αντιγράφετε κακέκτυπα το πρόγραμμα της Νέας Δημοκρατίας. Αντιγράφετε τη μείωση του ΦΠΑ από 18% στο 8%, ενώ μας λέγατε ότι αυτό απαγορεύεται από την Ευρωπαϊκή Κοινότητα. Και πολύ σωστά επισημάνθηκε ότι ενώ είχαμε την Προεδρία στην Ευρωπαϊκή Κοινότητα και θα μπορούσαμε να προχωρήσουμε στη διαπραγμάτευση και στη μείωση του ΦΠΑ, έρχεστε τώρα και πάλι καθυστερημένα, παραμονές των εκλογών, και θα μειώσετε το ΦΠΑ από το 18% στο 8% στα αγροτικά εφόδια.
      Μην υποτιμάτε τη νοημοσύνη του αγρότη! Ο αγρότης μάς παρακολουθεί, μας βλέπει και θα έλθει η ώρα και θα μας καταλογίσει τις ευθύνες. Να είστε βέβαιος σ’ αυτό, κύριε Υπουργέ, και μη χαμογελάτε. Θα το δείτε αυτό.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμφανής, κύριοι συνάδελφοι, είναι η ταραχή και έκδηλος ο πανικός μέσα στην Αίθουσα από την πλευρά της Νέας Δημοκρατίας, αφού όλοι οι παριστάμενοι συνάδελφοι της Νέας Δημοκρατίας ένιωσαν την ανάγκη να μιλήσουν για ένα μέτρο, με το οποίο συμφωνούν, για ένα μέτρο, το οποίο ισχυρίζονται –τάχα- ότι είναι αντιγραφή του δικού τους προγράμματος! Αυτό δεν έχει ξανασυμβεί ποτέ!
      ΠΡΟΚΟΠΗΣ ΠΑΥΛΟΠΟΥΛΟΣ: Όχι και τάχα!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλόπουλε, αυτό που θέλω να θυμίσω -γιατί εσείς πιστεύετε ότι οι αγρότες δεν έχουν μνήμη- είναι ότι η δική σας η κυβέρνηση, η κυβέρνηση της Νέας Δημοκρατίας, ήταν αυτή που από τη μια στιγμή στην άλλη μόλις ανέλαβε την κυβέρνηση τριπλασίασε την τιμή του αγροτικού πετρελαίου! Και βέβαια δεν αποτελεί άλλοθι ότι αμαρτία εξομολογουμένη, ουκ έστιν αμαρτία όπως εξομολογήθηκε από τον κ. Κατσαρό και από άλλους Βουλευτές της Νέας Δημοκρατίας ότι έπραξαν αυτό το αδίκημα σε βάρος των αγροτών. Δεν αποτελεί κολυμβήθρα του Σιλωάμ η δημόσια εξομολόγησή σας ότι τριπλασιάσατε την τιμή του αγροτικού πετρελαίου απλά και μόνο για να καλύψετε –δήθεν- ελλείμματα του προϋπολογισμού.
      Ελλείμματα υπάρχουν και σήμερα, υπήρχαν και χθες και θα υπάρχουν πάντοτε, αλλά εσείς, κύριε Παυλόπουλε, προτιμήσατε τα ελλείμματα του δικού σας προϋπολογισμού να τα καλύψετε σε βάρος του προϋπολογισμού του αγρότη, σε βάρος μιας τάξης, η οποία τελικώς σας γύρισε στο παρελθόν και θα σας γυρίσει την πλάτη και στο μέλλον.
      Τον πανικό σας δεν μπορείτε να τον κρύψετε, γιατί με ενθουσιασμό η αγροτική τάξη αντιμετώπισε τα συγκεκριμένα μέτρα, μεταξύ αυτών και τη μείωση –την κατάργηση ουσιαστικά- του ειδικού φόρου κατανάλωσης για το αγροτικό πετρέλαιο. Θα καταλάβουν σε δύο μέρες –είναι Τρίτη σήμερα, την Πέμπτη το πρωί- το μεγάλο όφελος το οποίο έχουν για το κόστος της παραγωγής τους.
      Έτσι, λοιπόν, η τροπολογία αυτή που προβλέπει τη μείωση του ειδικού φόρου κατανάλωσης για το αγροτικό πετρέλαιο από τα 245 ευρώ στα 21 ευρώ, ουσιαστικά δηλαδή στο μηδενισμό του συγκεκριμένου φόρου, είναι μια τροπολογία που ικανοποιεί αιτήματα των ίδιων των αγροτών και μειώνει το κόστος της παραγωγής. 
      Θα σας το πω πολύ απλά. Από τη μια μέρα στην άλλη, ο κάθε αγρότης θα κερδίσει τουλάχιστον 76 δραχμές το λίτρο. Εβδομήντα έξι δραχμές το λίτρο για έναν αγρότη ο οποίος χρησιμοποιεί ούτως ή άλλως μεγάλες ποσότητες πετρελαίου, είναι μια πραγματικά σημαντικότατη ενίσχυση του εισοδήματός του.
      Πρέπει να πω ότι αυτό δεν είναι ένα μέτρο το οποίο ξεκίνησε χθες. Εσείς μπορείτε να τα λέτε αυτά, αλλά δεν ξέρω σε ποιον απευθύνεστε. Οι αγρότες γνωρίζουν ότι αυτή η Κυβέρνηση η οποία το 1996  για πρώτη φορά μείωσε κατά 30% τον ειδικό φόρο κατανάλωσης, τιμή που εσείς τριπλασιάσατε, είναι αυτή που το 30% της μείωσης του ειδικού φόρου κατανάλωσης το αύξησε στο 40% σε δεύτερο προϋπολογισμό το 1998 και αργότερα το 2000 αυξήθηκε στο 50% η επιστροφή του ειδικού φόρου κατανάλωσης μέσα από ειδικό σύστημα επιστροφών.
      Σήμερα θέλουμε ένα κομμάτι του κοινωνικού μερίσματος, ένα κομμάτι της μεγάλης οικονομικής μας επιτυχίας να το μοιράσουμε στους οικονομικά αδύναμους Έλληνες πολίτες. Δικαιούνται, λοιπόν, ένα τμήμα αυτού του κοινωνικού μερίσματος να πάρουν και οι αγρότες.
      Δεν είναι το μοναδικό μας μέτρο. Είναι η πλήρης κατάργηση της φορολογίας για τις μεταβιβάσεις ακινήτων στους αγρότες, είτε λόγω πώλησης είτε λόγω γονικής παροχής ή κληρονομιάς. Είναι η αύξηση κατά 10% της εξισωτικής αποζημίωσης για εκατόν σαράντα χιλιάδες οικογένειες αγροτών. Είναι η αύξηση της σύνταξης. Είναι μια σειρά από σημαντικότατα μέτρα.
      Αυτή η τροπολογία, μαζί με το όφελος που έχουν οι αγρότες, αλλά και όλα τα νοικοκυριά, οι βιοτεχνίες, οι βιομηχανίες, οι μικρές ξενοδοχειακές και λοιπές επιχειρήσεις, τα νοσηλευτήρια αποφέρουν και ένα όφελος στο σύνολο της ελληνικής κοινωνίας της τάξης των 610 εκατομμυρίων ευρώ, δηλαδή πάνω από 200 δισεκατομμύρια δραχμές. Μόνο από τα μέτρα που παίρνουμε με αυτήν την τροπολογία, ενισχύεται το εισόδημα του Έλληνα πολίτη και ειδικότερα αυτών που έχουν χαμηλότερα εισοδήματα. Όσο και αν προσπαθείτε μέσα στην ταραχή σας να μειώσετε τη σημασία της συγκεκριμένης ρύθμισης, δεν θα το πετύχετε. 
      Μιλήσατε για το ΦΠΑ. Όταν σας δόθηκε η δυνατότητα να θέσετε το θέμα –το είπε ο κ. Γερανίδης- το 1992 που άνοιξε ο φάκελος της 6ης οδηγίας του ΦΠΑ, εσείς σφυρίζατε αδιάφορα και ούτε καν μνημονεύσατε τους αγρότες στη μείωση του ΦΠΑ. 
      Η δεύτερη φορά μετά το 1992 που ξανασυζητά το ΦΠΑ η Ευρωπαϊκή Ένωση, είναι τώρα. 
      ΠΡΟΚΟΠΗΣ ΠΑΥΛΟΠΟΥΛΟΣ: Εκτάκτως δεν μπορούσατε;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ο Υπουργός Οικονομικών έθεσε το ζήτημα και κατά τη συζήτηση της αναμόρφωσης των συντελεστών του ΦΠΑ το 2004 θα είναι το κυρίαρχο θέμα, το οποίο θέτει η Κυβέρνησή μας. 
      ΠΡΟΚΟΠΗΣ ΠΑΥΛΟΠΟΥΛΟΣ: Γιατί λέτε ψέματα στους Βουλευτές του ΠΑΣΟΚ; Αυτά τους λέτε και τους παραπλανάτε;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το πρωταρχικό θέμα που θέτει η Κυβέρνησή μας είναι η μείωση του ΦΠΑ των αγροτικών μηχανημάτων από το 18% στο 8%.
      Εσείς σήμερα, ως αγροτοκτόνοι, ζητάτε την επιείκεια των αγροτών.
Οι αγρότες όμως γνωρίζουν ότι ζητάτε αυτήν την επιείκεια αν και είστε εσείς που δημιουργήσατε τις αρνητικές συνθήκες με την αύξηση της τιμής του πετρελαίου. Έτσι λοιπόν, ο αγροτοκτόνος δεν μπορεί να ζητάει …
      ΠΡΟΚΟΠΗΣ ΠΑΥΛΟΠΟΥΛΟΣ: Αγροκτόνος ή αγροτοκτόνος, κύριε Υπουργέ;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και τα δύο μαζί, κύριε Παυλόπουλε.
      Και να γνωρίζετε ένα πράγμα, γιατί πολλές φορές θριαμβολογήσατε. Είστε επί δέκα χρόνια η κυβέρνηση των γκάλοπ, αλλά να θυμάστε πάντοτε ότι επί δέκα χρόνια όλες τις εκλογές τις έχει κερδίσει το ΠΑΣΟΚ.
      ΠΡΟΕΔΡΕΥΩΝ (Παναγιώτης Σγουρίδης): Καλώς. Τώρα μιλάμε για το πετρέλαιο, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί ο ελληνικός λαός και οι αγρότες γνωρίζουν ότι μόνο αυτή η Κυβέρνηση, η Κυβέρνηση του Κώστα Σημίτη και του ΠΑΣΟΚ είναι αυτή που οδήγησε την Ελλάδα στους νέους δρόμους της προόδου και της ευημερίας, στους δρόμους της ανάπτυξης και όχι στην ψωροκώσταινα που οι δικές σας κυβερνήσεις είχαν καταντήσει τη χώρα μας.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θέλω να συγχαρώ τον κύριο Υφυπουργό γιατί μας διασκέδασε. Μας θύμισε ελληνική ταινία σήμερα. Και είπε τόσα πολλά ψέματα! Μας θύμισε πραγματικά ελληνική ταινία. Εγώ διασκέδασα.
      ΠΡΟΕΔΡΕΥΩΝ (Παναγιώτης Σγουρίδης): Θα ήταν σωστό να είμαστε πιο ευπρεπείς. Δηλαδή τώρα τι εννοείτε;
      ΓΕΩΡΓΙΟΣ ΑΛΟΓΟΣΚΟΥΦΗΣ: Είμαστε ευπρεπέστατοι. Δεν είπα καμία απρέπεια. 
      Μας είπε ότι 610 εκατομμύρια ευρώ δίνει πίσω στην κοινωνία, και μάλιστα στους αγρότες, η Κυβέρνηση με αυτήν την τροπολογία. Να υπενθυμίσω ότι τα 450 εκατομμύρια ευρώ δίνονται πίσω κάθε χρόνο με τη μείωση της τιμής του πετρελαίου θέρμανσης από τον Οκτώβριο ως τον Απρίλιο. Είναι ένα μέτρο που έχει θεσμοθετήσει η Νέα Δημοκρατία, που τόσο πολύ την κατηγορήσατε για το παρελθόν. Εμείς το θεσμοθετήσαμε. Άρα από τα 610 εκατομμύρια πάνε τα 450. Αφήστε τα λοιπόν στην άκρη. Δεν είναι δική σας πολιτική. Είναι πολιτική που παραλάβατε, να μειώνεται από τον Οκτώβριο ως τον Απρίλιο η τιμή του πετρελαίου θέρμανσης.
      Πάμε τώρα στα υπόλοιπα. Έχετε κολλήσει στο 1990-1993. Πήρατε τις απαντήσεις από τους συναδέλφους. Θα σας θυμίσω όμως ότι από τότε έχουν μεσολαβήσει τρεις εκλογές. Η κυβέρνηση της Νέας Δημοκρατίας κρίθηκε και το 1993. Εσείς κριθήκατε και το 1996 και το 2000 και θα κριθείτε ξανά. Και δεν κρινόμαστε πια για το 1993, για το τι έγινε πριν από δέκα ή δώδεκα χρόνια. Κρινόμαστε για το τι έχει γίνει πρόσφατα, τι έχει γίνει την τελευταία τριετία και για το τι μπορούμε να προσφέρουμε στον ελληνικό λαό.
      Δεν υπάρχει καμία αμφιβολία, κύριε Υφυπουργέ, ότι η πολιτική την οποία  εφαρμόζετε όσον αφορά το πετρέλαιο για αγροτική χρήση είναι πολιτική που επί τουλάχιστον οκτώ χρόνια είναι γραμμένη –γιατί τα γραπτά μένουν- στο πρόγραμμα της Νέας Δημοκρατίας. Είναι μια πολιτική που, όταν εδώ προσπαθούσαμε να σας πείσουμε να την ψηφίσετε με προτάσεις νόμου που κάναμε, εσείς μας λέγατε ότι αυτό πηγαίνει κόντρα στους κανονισμούς της Ευρωπαϊκής Ένωσης και δεν μπορεί να γίνει κάτι τέτοιο. Τώρα οψίμως, η Κυβέρνησή σας βρίσκεται σε πολιτική αδυναμία.
      Όσο και να φωνάζετε, όσο και να θριαμβολογείτε, όσο και να προσπαθείτε να εξαγοράσετε τους αγρότες, οι αγρότες τις αποφάσεις τους τις έχουν πάρει. Σας είδαν δέκα χρόνια, σας έζησαν στο πετσί τους. Έζησαν τις κακές διαπραγματεύσεις που κάνατε για την Κοινή Αγροτική Πολιτική όλα αυτά τα χρόνια και με παλαιότερους Υπουργούς Γεωργίας και με το σημερινό Υπουργό Γεωργίας που άφησε τα μεσογειακά προϊόντα στο τέλος της διαπραγμάτευσης για τη νέα Κοινή Αγροτική Πολιτική. Σας έχουν ζήσει και σας ξέρουν. Θα πάρετε την απάντησή σας. 
      Αλλά τουλάχιστον, επειδή εγώ προέρχομαι και από τον ακαδημαϊκό κόσμο, όταν κανένας συνάδελφός μου αντέγραφε κάτι, έλεγε: «Αυτό το αντέγραψα από εκεί». Ας είχατε το πολιτικό θάρρος -γιατί παλικαριά θα ήταν- να πείτε: «Είχαμε κάνει λάθος τόσα χρόνια. Είχατε δίκιο. Έπρεπε να είχαμε υιοθετήσει την πολιτική της Νέας Δημοκρατίας νωρίτερα». Τότε θα σας λέγαμε: «Κάλλιο αργά, παρά ποτέ». Σήμερα σας λέμε απλώς ότι αυτά που μας λέτε προκαλούν θυμηδία.
      ΠΡΟΕΔΡΕΥΩΝ (Παναγιώτης Σγουρίδης):  Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Ο κύριος Υπουργός δεν έχει δώσει απάντηση σ’ αυτό που τον έχουμε ρωτήσει, ότι με τα επίσημα στοιχεία εμείς βγάζουμε ότι πρέπει να γράψει πίσω επιστροφή για το 2004 158 εκατομμύρια ευρώ περίπου. Όσο και αν θέλει να αποφύγει την απάντηση, θα έχουμε και αύριο συνέχεια στο προσχέδιο επί του προϋπολογισμού. Και αντί αυτό το ποσό εσείς επιστρέφετε για το 2004 71.200.000 ευρώ. Αυτό σημαίνει ότι δεν είναι αυτή η διαφορά που προπαγανδίζετε εδώ και δύο μήνες αρχής γενομένης από τη Διεθνή ΄Εκθεση Θεσσαλονίκης. Προεκλογικά βέβαια είναι τα όσα λέτε. Επί της ουσίας όμως δεν αναλύετε και για να ενημερώσετε τη Βουλή.
      ΑΔΑΜ ΡΕΓΚΟΥΖΑΣ: Πόσο μειώνεται η τιμή;
      ΑΓΓΕΛΟΣ ΤΖΕΚΗΣ: Αύριο θα το αναφέρω πιο αναλυτικά.
      Πιστεύουμε ότι το ζήτημα της τροπολογίας  έτσι όπως μπαίνει για τους αγρότες μπορείς να δώσεις μια θετική ψήφο. Αλλά όταν παρακάτω βάζεις τη βιοτεχνία στο ίδιο ζύγι με τη βιομηχανία, τότε εμείς διαφωνούμε. Διαφωνούμε γιατί δεν μπορούμε να δεχτούμε αυτό που λέτε ότι θα γίνει και μέσω της μείωσης η συγκράτηση των τιμών στα βιομηχανικά προϊόντα. Απεναντίας βλέπουμε να γίνεται η μείωση της τιμής αγοράς από τις βιομηχανίες, της πρώτης ύλης δηλαδή των αγροτικών προϊόντων και οι τιμές κατανάλωσης, παρ’ όλες τις φοροαπαλλαγές και τις επιδοτήσεις των βιομηχανιών και τη μείωση του πετρελαίου, να αυξάνονται. Θέλω να πω δηλαδή ότι η ακρίβεια δεν αντιμετωπίζεται με τα μέτρα που εσείς προτείνετε. Αυτό είναι το πρόσχημα για σας. Και λέμε, πάρτε το αυτό υπόψη σας.
      Δεν μπορούμε να μιλάμε για ανταγωνισμό μιας μικρής βιοτεχνίας με τη μεγάλη βιομηχανία. Αναφερθήκατε βέβαια και στις μικρές ξενοδοχειακές μονάδες. Μα έχουν την ίδια προμήθεια πετρελαίου με μία μεγάλη ξενοδοχειακή μονάδα; Τελικά ποιος ωφελείται απ’ αυτή τη μείωση; Και πώς μπορεί στα πλαίσια του ανταγωνισμού να επιβιώσει μια μικρή βιοτεχνία όταν έχει και αυτά που είπα στην πρωτολογία μου;
      Κύριε Πρόεδρε, παρατηρούμε όμως εδώ τα δύο κόμματα να χτυπιούνται. Όχι εσύ φταις, όχι ο άλλος φταίει. Να θυμίσω, λοιπόν, στους συναδέλφους της Νέας Δημοκρατίας ότι την περίοδο 1990-1993 που άρχισε η αναθεώρηση της Κοινής Αγροτικής Πολιτικής, είχε γίνει η αναθεώρηση του καπνού, του αγελαδινού γάλακτος και βέβαια η αναθεώρηση για τα αιγοπρόβατα. Τότε μπήκαν οι ποσοστώσεις, τότε μπήκαν τα πρόστιμα συνυπευθυνότητας. Να  μην ξεχνούν οι Βουλευτές της Νέας Δημοκρατίας ότι και τότε είχαμε  μεγάλους κτηνοτροφικούς αγώνες. Όσοι είναι και από τη Θεσσαλονίκη θα θυμούνται στην επαρχία Λαγκαδά τι είχε γίνει και πώς αντιμετωπίστηκαν οι κτηνοτρόφοι από τις δυνάμεις καταστολής.
      Θέλω να πω με τούτο ότι οι αναθεωρήσεις της Κοινής Αγροτικής Πολιτικής έχουν αρχή, έχουν και συνέχεια. Και τώρα ο ένας εγκαλεί τον άλλον όταν και οι δύο έχουν τις πολιτικές ευθύνες γι’ αυτό που συμβαίνει σήμερα στον αγροτικό τομέα. Και βέβαια είναι εδώ οι αποδοχές των κανονισμών από την Ευρωπαϊκή Ένωση που δεν έχουν τελειωμό.
      Όσον αφορά το ΦΠΑ για τα γεωργικά μηχανήματα, πολύς ντόρος γίνεται. Υπάρχει αυτός ο φόρος. Αλλά τα έσοδα του δημοσίου μπορούν κάλλιστα με μία πολιτική βούληση της Κυβέρνησης να ξαναγυρίσουν στους αγρότες. Υπάρχει πολιτική βούληση να γίνει αυτό; 
      Κύριε Πρόεδρε, μ’ αυτά θέλω να πω ότι εάν η Κυβέρνηση δει τη συμπεριφορά προς τις βιοτεχνίες, τις μικρές ξενοδοχειακές μονάδες με τις μεγάλες βιομηχανίες, θα μπορέσουμε να ψηφίσουμε αυτήν την τροπολογία. Διαφορετικά δεν θα μπορέσουμε να δώσουμε τη θετική μας ψήφο. Εξάλλου αυτή η τροπολογία νομιμοποιεί ό,τι γινόταν παράνομα. Εγώ είμαι τριάμισι χρόνια σ’ αυτήν την Αίθουσα και είδα ότι τρεις φορές έφερε τροπολογία η Κυβέρνηση για να δώσουμε παράταση στη μη πληρωμή των προστίμων, όταν ο έλεγχος που γίνονταν στις μεγάλες ξενοδοχειακές μονάδες και στα νοσοκομεία, δημόσια και ιδιωτικά, ήταν ενάντια στο νόμο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κύριοι συνάδελφοι, η χρησιμότητα της παρέμβασης του κυρίου Υπουργού για την υποστήριξη της σχετικής τροπολογίας, έγκειται μονάχα στο ότι μας έδωσε το ανέκδοτο της βραδιάς. Το συντομότερο ανέκδοτο που έχω ακούσει, σχετικά με την αγροτική πολιτική, είναι «αγροτική πολιτική της Κυβέρνησης Σημίτη». Το συντομότερο ανέκδοτο. Δεν υπάρχει άλλο, μας το αποδείξατε σήμερα. 
      Δεύτερον οι δήθεν ευτυχισμένοι αγρότες, που τρέχουν πίσω από την Κυβέρνηση Σημίτη και την πολιτική της μοιάζουν –το έχετε φαίνεται οι Υπουργοί του ΠΑΣΟΚ να ζείτε στις φαντασιώσεις σας- με την ΕΑΜίτισσα από την οποία αγόρασε ο συνάδελφός σας Υφυπουργός το μαντηλάκι και της οποίας σκότωσαν οι Γερμανοί τον άνδρα!
      Άλλη τόση σχέση με αυτή την ΕΑΜίτισσα έχει και ο ευτυχισμένος αγρότης που τρέχει πίσω από την πολιτική της Κυβέρνησης Σημίτη! Δεν μπορείτε να τα λέτε αυτά όταν δεν τολμάτε να πάτε στις περιφέρειές σας ή να μιλήσετε δημόσια ή όταν τελευταία ο κ. Δρυς εμφανίστηκε στους Αμπελόκηπους της Θεσσαλονίκης νύχτα να μιλάει σε δέκα αγρότες.  Σας έχουν πάρει πραγματικά στο κυνήγι με μία πολιτική που τους αφάνισε όλα αυτά τα χρόνια. Και μιλάτε για την πολιτική της Νέας Δημοκρατίας και για τη ρύθμιση που επεδίωξε από το 1996; Ναι ή όχι από το 1996 σας είπε η Νέα Δημοκρατία ότι πρέπει να μειωθεί ο φόρος και στην περίπτωση αυτή εσείς κωφεύατε; Και το φέρνετε τώρα προεκλογικά,  αργά όπως μου επεσήμανε συνάδελφος που ζει σε αγροτικές περιοχές. Αν την είχατε δώσει από τότε, που οι αγρότες είχαν σημαντική καλλιέργεια και μπορούσαν να χρησιμοποιήσουν περισσότερο το πετρέλαιο, θα είχαν επωφεληθεί. Τώρα αφού τους αφανίσατε, αφού η παραγωγή τους είναι στο μισό σε βασικά προϊόντα, τους το δίνετε για να μην μπορούν να επωφεληθούν.
      Σας είχαμε πει από τότε ναι ή όχι για τη μείωση του ΦΠΑ στα γεωργικά μηχανήματα; Κωφεύατε. Δεν μπορούσατε εκτάκτως να διαπραγματευτείτε; Αυτά λέτε στους Βουλευτές σας; Και μου έλεγε Βουλευτής σας στο κυλικείο της Βουλής «αυτά μας έλεγαν». Δεν είναι ντροπή να λέτε ψέματα ακόμη και στους Βουλευτές σας, ότι δεν μπορούσατε να ζητήσετε κατ’ εξαίρεση διαπραγμάτευση για να μειωθεί ο ΦΠΑ; Και το λέτε τώρα και μάλιστα όταν πέρασε η Ελληνική Προεδρία; Και δεν τόλμησε ο Υπουργός Γεωργίας να το φέρει όταν μπορούσε να καθορίσει την αντζέντα σε ζητήματα προς διαπραγμάτευση. Την απάντηση την πήρατε από τους αγρότες κατά τις πρόσφατες δημοτικές εκλογές. Είδατε τι πάθατε, είδατε ότι δεν τολμάτε να πάτε σε αγροτικό νομό να μιλήσετε. 
      Το ζήτημα είναι έστω και αργά –δεν ζητάτε και συγνώμη- να υιοθετήσετε και τα υπόλοιπα μέτρα, τα οποία ούτως ή άλλως η Κυβέρνηση της Νέας Δημοκρατίας θα πάρει.
      Βγάλατε το συμπέρασμα ότι θα κερδίσετε και τις επόμενες εκλογές. Ξέρετε, «το γαρ πολύ του πανικού γεννά παραφροσύνη». Και αυτό είναι γνωστή τακτική. ‘Οταν προκαταλαμβάνετε την ετυμηγορία του Ελληνικού Λαού, εκτός από τον πανικό σας, αποδεικνύετε και την έλλειψη δημοκρατικής ευαισθησίας, η οποία υποβαθμίζει την ποιότητα της δημοκρατίας μας.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
    ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, δεν αποδεχόμαστε την εκφρασθείσα άποψη ότι οι δύο παρατάξεις Αντιπολίτευση και Κυβέρνηση, η μία εγκαλεί την άλλη. Τα πράγματα είναι τελείως διαφορετικά. Η Νέα Δημοκρατία εκτιμά αδιαμφισβήτητα ότι έχουμε μία ασύστολη προπαγανδιστική πέρα από την αλήθεια, προσπάθεια της Κυβέρνησης –και στο συγκεκριμένο θέμα- και από την άλλη μία κατάσταση άμυνας από πλευράς της Νέας Δημοκρατίας με την έννοια ότι αναδεικνύει τη διαχρονική αλήθεια στο συζητούμενο θέμα. 
    Σήμερα μας είπε ο Υπουργός μέχρι και αγροτοκτόνους. ‘Ολα τα περίμενα, αυτό δεν το ανέμενα. Ξέρετε, κύριε Υπουργέ, ότι σας εκτιμώ βαθύτατα σε προσωπικό επίπεδο αλλά θα σας έλεγα πολιτικά ότι σας ελέγχω αυστηρά πλην όμως βάσιμα με την έννοια, ότι φοβούμαι πως αυτογελοιοποιείστε. Αυτό πρέπει κάποτε να το ανακόψετε για ποικίλους λόγους, όχι μόνο προσωπικούς με την πολιτική έννοια αλλά και ευρύτερους. 
    Αποδεικνύεται περίτρανα ότι δεν έχετε συνολικό στρατηγικό σχέδιο για τον αγροτικό κόσμο. Διερμηνεύω στην επακολουθούσα τροπολογία για τα πανωτόκια ότι θα υπάρχει ίσως διαδικαστικό πρόβλημα, αβασίμως αναδεικνυόμενο από μέρους σας. Αποσπασματικά προσεγγίζετε κάποια αγροτικά θέματα και δεν έχετε την τόλμη να λύσετε ένα εκ των μεγίστων ζητημάτων που είναι τα πανωτόκια που απεδείχθη είτε με αποφάσεις της Νομισματικής Επιτροπής είτε με συμβάσεις που έγιναν κατά καιρούς, κατά παράβαση θεμελιωδών αρχών του δικαίου. Αυτά υιοθετήθηκαν από αποφάσεις δικαστηρίων. Και δεν τολμάτε να πείτε γι’ αυτό το άγος που βαραίνει σήμερα τους αγρότες, ότι θα κάνετε τη συγκεκριμένη ρύθμιση όχι με τη χαριστική έννοια αλλά επειδή επιβάλλεται από το εν γένει δίκαιό μας και από τις υπάρξασες στο παρελθόν πολιτικές συνθήκες που οδήγησαν και σε υψηλά επιτόκια και σε παραβίαση του νόμου, όπως συμβάσεις νέων δανείων για κάλυψη τόκων, υπολογιζομένων όμως κατά παράβαση ακόμη και των διατάξεων του Αστικού Κώδικα.
      Πρέπει επιτέλους να αναδεχθείτε τη διάταξη για τη ρύθμιση όλων των συμβάσεων δανείων ή αλληλοχρέων λογαριασμών οι οποίοι δεν πρέπει να υπερβαίνουν το τριπλάσιο του αρχικώς ληφθέντος κεφαλαίου υπό τις προϋποθέσεις και όρους που επανειλημμένως έχει θέσει η Νέα Δημοκρατίας.
      ΓΕΩΡΓΙΟΣ ΚΑΡΑΤΖΑΦΕΡΗΣ : Κύριε Πρόεδρε παρακαλώ το λόγο, όπως τον δώσατε στο συνάδελφο.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω το λόγο κύριε Καρατζαφέρη. Ο συνάδελφός σας είχε ζητήσει το λόγο και πριν. Είχε πρωτολογήσει.
      Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Για να πω κι εγώ την άποψή μου σε σχέση με τα πανωτόκια όπως τα εφαρμόζει η Αγροτική Τράπεζα θα ήθελα να υπενθυμίσω στον κύριο Υπουργό που προέρχεται από αγροτική περιφέρεια. Κύριε Υπουργέ έχετε μάθει το γδάρσιμο των αγροτών. Όλα εκείνα τα «εξολογιστικά» που παρουσιάζονται στους δανειοδοτηθέντες αγρότες είναι γδάρσιμο. Η σοσιαλιστική Κυβέρνησή σας γδέρνει τον αγρότη, τον οποίο τώρα τον αλείβετε με λίγο πετρέλαιο για να συνέλθει.
      Έρχομαι τώρα στο νησιωτικό θέμα μετά από το αγροτικό. Σιγή ιχθύος, κύριε Υπουργέ για το θέμα που σας έθεσα, θέμα που συνδέεται με την τροπολογία. Είχατε την Προεδρία στην Ευρωπαϊκή Ένωση με δόξα και τιμή αλλά βέβαια ήταν λίγο ακριβούτσικη. Δεν θεωρήσατε σκόπιμο να κάμετε ό,τι επί χρόνια ζητά η νησιωτική Ελλάδα, δηλαδή να παρουσιάσετε «ολοκληρωμένη νησιωτική πολιτική» και να αποσπάσετε από την Ευρωπαϊκή Ένωση ειδική απόφαση για τη χρηματοδότησή της. Αφού δεν το εκάματε αυτό αρνείσθε και να αξιοποιήσετε αυτό που εδώ και χρόνια σας έχει παραχωρήσει σαν δικαίωμα η κομισιόν δηλαδή τη δυνατότητα μείωσης του ειδικού φόρου κατανάλωσης στα καύσιμα που χρησιμοποιούνται γενικώς στα νησιά.
      Σας ζητώ την τελευταία στιγμή έστω, μια αντίδραση. Τι θα κάμετε με αυτό το ζήτημα στο μικρό διάστημα που σας απομένει στη διακυβέρνηση της χώρας;
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Υπουργέ σήμερα δεν υπάρχει Έλληνας αγρότης που να διαθέτει περιουσιακό στοιχείο γιατί όλα τα περιουσιακά στοιχεία των Ελλήνων αγροτών είναι υποθηκευμένα στην Αγροτική Τράπεζα.
      Αν ο κύριος Υπουργός παρακολουθεί τα θέματα της αγροτικής οικονομίας πρέπει να γνωρίζει ότι οι τευτλοπαραγωγοί φέτος έχουν κόστος παραγωγής προϊόντος 65.000 ανά στρέμμα. Με βάση την παραγωγή που είχαν θα εισπράξουν 55.000 ανά στρέμμα. Επ’ αυτού έχω καταθέσει ερώτηση προς τον Υπουργό Γεωργίας και τον ρωτώ τι μέτρα σκοπεύει να πάρει για να απαλυνθεί το πρόβλημα αυτών των ανθρώπων. 
      Δεύτερον σήμερα ο Τρικαλινός σιτοπαραγωγός πουλά το σιτάρι 40-45 δραχμές το κιλό. Για να αγοράσει ένα κιλό ψωμί χρειάζεται δεκατρία κιλά σιτάρι. Από αυτό και μόνο καταλαβαίνετε, κύριε Υπουργέ, που έχετε οδηγήσει με την εκσυγχρονιστική σας πολιτική έναν ακόμη κλάδο της ελληνικής οικονομίας.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, παρακαλώ να μου δώσετε το λόγο.
      ΠΡΟΕΔΡΕΥΩΝ (Παναγιώτης Σγουρίδης): Εκ του Κανονισμού δεν δικαιούμαι να σας δώσω το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Παρακαλώ να ερωτηθεί η Αίθουσα.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω το λόγο. Θα πρέπει να μιλήσουν και οι υπόλοιποι.
      Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κάνετε λογαριασμούς χωρίς τον ξενοδόχο, κύριοι συνάδελφοι της Νέας Δημοκρατίας. 
      Μιλάτε για κυριαρχία σας στις αγροτικές περιοχές, και στις δημοτικές εκλογές, αλλά ο ελληνικός λαός γνωρίζει ότι στην ΚΕΔΚΕ όπου αθροίζονται όλες οι επιτυχίες σας ότι είστε μειοψηφία και το ΠΑΣΟΚ έχει την πλειοψηφία εκεί.
      Μιλήσατε για το ότι νικήσατε στις νομαρχιακές εκλογές, όμως πάλι κορυφαία στελέχη του ΠΑΣΟΚ είναι στο προεδρείο των νομαρχιακών αυτοδιοικήσεων. Επομένως, φαίνεται ότι δεν μετράτε καλά. Δεν παίρνετε τα μηνύματα, γιατί εγώ δικαιολογώ ορισμένους καθηγητές που δεν έχουν βγει στην ύπαιθρο, αλλά κάποιοι συνάδελφοι που γυρίζουν τα χωριά, υποθέτω ότι τα μηνύματα τα παίρνουν. Δεν πήρατε φαίνεται το μήνυμα από την προγραμματισμένη συγκέντρωση του Αρχηγού της Νέας Δημοκρατίας στην Ορεστιάδα, μια κατεξοχήν αγροτική περιοχή που παρά την κινητοποίηση όλης της βόρειας Ελλάδας με εκατό πούλμαν εκτός νομού, το σύνολο της συγκέντρωσης δεν αντιπροσώπευε ούτε το 10% των ψήφων που είχατε πάρει το πάλαι ποτέ στη συγκεκριμένη περιοχή. Αυτός είναι ο αντίκτυπος της πολιτικής και των λόγων σας. Δεν μπορέσατε να σηκώσετε από τα καφενεία κάποιους ψηφοφόρους σας πριν από τρία χρόνια, γιατί θεώρησαν την πρέφα και το τάβλι χρησιμότερα από το να ακούσουν τις αερολογίες και τα έωλα προγράμματα της Νέας Δημοκρατίας για την αγροτική τάξη. 
      Απαντώντας, λοιπόν, στον κ. Παυλόπουλο λέω ότι δεν είμαστε εμείς που υποτιμάμε τον ελληνικό λαό και τη δημοκρατία αλλά εσείς εμφανίζεστε ως εν δυνάμει κυβέρνηση και επισημαίνουμε ότι έχετε βραχεία μνήμη. Επί δέκα χρόνια είστε κυβέρνηση των γκάλοπ και θα πρέπει να έχετε υπομονή να περιμένετε την επόμενη ετυμηγορία του ελληνικού λαού που θα αποδειχθεί για μια ακόμα φορά όπως πιστεύουμε εμείς, ότι θα πανηγυρίζετε προεκλογικά, αλλά για μια ακόμα φορά είναι βέβαιο ότι θα διαψευσθείτε γιατί μ’ αυτά που λέτε και κάνετε καθημερινά, η εμπιστοσύνη των ελάχιστων που σας έμειναν στην ύπαιθρο έχει εξανεμιστεί.
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ο κύριος Υφυπουργός νομίζει ότι με το να επιτίθεται στον Πρόεδρο της Νέας Δημοκρατίας, ανεβαίνει πολιτικά ο ίδιος. Είδε ο ελληνικός λαός πόσος κόσμος ήταν συγκεντρωμένος στην Ορεστιάδα και είδε και τις ντομάτες που έφαγε ο κ.Δρυς από τους αγρότες, όταν προσπάθησε να τους μιλήσει. Τώρα τα υπόλοιπα, το τι θα γίνει στις εκλογές, ας περιμένουμε όλοι μας να έλθουν, να τολμήσει το ΠΑΣΟΚ να τις προκηρύξει και εκεί θα μετρηθούμε. Εμείς σας έχουμε πει εδώ και πολύ καιρό, ότι για το καλό της χώρας και για να αποφύγουμε τις διάφορες φαιδρότητες που προσπαθείτε να «πασάρετε» ως πολιτική σε βάρος των προοπτικών της χώρας, να πάμε το συντομότερο δυνατόν σε εκλογές. Αλλά δεν τολμάτε. Γι’ αυτό, κοντός ψαλμός αλληλούια.
      Όσον αφορά την πολιτική σας, είπα ότι μου θυμίσατε ελληνική ταινία, αλλά επειδή είναι επαναλαμβανόμενα τα επεισόδια, σας λέω ότι μου θυμίζετε κακόγουστο σήριαλ μ’ αυτά που λέτε. Δεν παίρνετε μαθήματα, δεν έχετε την παλικαριά να πείτε ότι «ξεπατικώσατε» από το πρόγραμμα της Νέας Δημοκρατίας αυτά τα μέτρα για τη μείωση του κόστους παραγωγής σχετικά με το πετρέλαιο. Εμείς αυτά τα λέγαμε από το 1996 και μάλιστα είχαμε καταθέσει πρόταση νόμου.
Από την πρόταση νόμου που είχαμε καταθέσει, οι αγρότες μέσα στην απελπισία τους άρχισαν να χρησιμοποιούσαν πετρέλαιο θέρμανσης αντί για πετρέλαιο κίνησης. Η πραγματική μείωση του κόστους, έτσι όπως έχουν τα πράγματα τώρα όπου ανθεί το λαθρεμπόριο και η παρανομία, δεν θα είναι και τόσο μεγάλη όσο υπολογίζετε. 
      Άλλωστε στην εισηγητική έκθεση λέτε ότι για φέτος η συνολική μείωση που θα επέλθει είναι 18,7 εκατομμύρια ευρώ. Μα, μόνο από τη διαδικασία ξεπουλήματος της Εθνικής την περασμένη εβδομάδα στο Λονδίνο, το δημόσιο έχασε 45 εκατομμύρια ευρώ. Μόνο από τη διαδικασία ξεπουλήματος της Εθνικής, η οποία έγινε άρον άρον, με αποτέλεσμα να πέσει η τιμή και να χαθούν 45 εκατομμύρια ευρώ από την περιουσία του δημοσίου.
      Τώρα, εσείς λέτε ότι επιστρέφετε στους αγρότες 18 εκατομμύρια ευρώ. Χάσατε 45 εκατομμύρια ευρώ και δίνετε στους αγρότες 18 εκατομμύρια ευρώ. Αν εσείς αυτό το θεωρείτε πολιτική, εμείς το θεωρούμε αλαλούμ! Είναι ένα αλαλούμ που χαρακτηρίζει την Κυβέρνησή σας, ειδικά τον τελευταίο καιρό. Είναι το αλαλούμ που χαρακτηρίζει την Κυβέρνησή σας!  
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 1706 και ειδικό 197.
      Ερωτάται το Σώμα: Γίνεται δεκτή η τροπολογία με γενικό αριθμό 1706 και ειδικό 197, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1706 και ειδικό 197 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στις τροπολογίες των Βουλευτών. 
      Κύριε Υπουργέ, υπάρχουν τρεις εμπρόθεσμες τροπολογίες Βουλευτών και μία εκπρόθεσμη. Σαφώς, σύμφωνα με το νέο Σύνταγμα και τον Κανονισμό της Βουλής που ψηφίσαμε, η εκπρόθεσμη δεν συζητείται. 
      Κύριε Υπουργέ, θα κάνετε δεκτή κάποια από τις εμπρόθεσμες τροπολογίες; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, δεν γίνεται δεκτή καμία από τις εμπρόθεσμες τροπολογίες. 
      ΠΡΟΕΔΡΕΥΩΝ (Παναγιώτης Σγουρίδης): Δηλαδή, κύριε Υπουργέ, με βάση το άρθρο 73 παράγραφος 3 του Συντάγματος και του άρθρου 101 παράγραφος 5 του Κανονισμού της Βουλής δεν θέλετε να συζητηθούν; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, έχουμε πει ότι δεν γίνεται δεκτή καμία από τις εμπρόθεσμες τροπολογίες και δεν επιθυμούμε να συζητηθούν. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα σας διαβάσω τα άρθρα του Συντάγματος και του Κανονισμού της Βουλής και στη συνέχεια θα αποφασίσουμε. 
      Η παράγραφος 3 του άρθρου 73 του Συντάγματος λέει τα εξής: «Καμία πρόταση νόμου ή τροπολογία ή προσθήκη δεν εισάγεται για συζήτηση, αν προέρχεται από τη Βουλή, εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο».
      Το άρθρο 101 παράγραφος του Κανονισμού της Βουλής λέει τα εξής: «Τροπολογίες που υποβλήθηκαν κατά παράβαση των διατάξεων των άρθρων 73 παράγραφος 3 και 75 παράγραφος 2 του Συντάγματος δεν εισάγονται για συζήτηση ή ψήφιση. Σε περίπτωση αμφισβήτησης ο Πρόεδρος ερωτά τη Βουλή που αποφαίνεται αποκλειστικά με ανάταση ή έγερση και χωρίς συζήτηση». 
      ΠΡΟΚΟΠΗΣ ΠΑΥΛΟΠΟΥΛΟΣ: Επί του Κανονισμού, κύριε Πρόεδρε!
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κατ’ αρχάς δεν πρόκειται να τεθεί καμία σε ψηφοφορία. 
      ΠΡΟΚΟΠΗΣ ΠΑΥΛΟΠΟΥΛΟΣ: Σωστό!
      ΣΩΤΗΡΙΟΣ ΧΑΤΖΗΓΑΚΗΣ: Κύριε Πρόεδρε, η τροπολογία αυτή δεν εμπίπτει σ’ αυτό το άρθρο! 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κατσαρός επί του Κανονισμού. 
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, η τροπολογία με γενικό αριθμό 1701 δεν υπάγεται στους περιορισμούς των άρθρων 73 παράγραφος 3 του Συντάγματος και 75 παράγραφος 1 και 2 και δεν υπάγεται γιατί δεν συνεπάγεται επιβάρυνση εις βάρος του δημοσίου, των Οργανισμών Τοπικής Αυτοδιοίκησης και άλλων νομικών προσώπων δημοσίου δικαίου.
      Οι τράπεζες είναι νομικά πρόσωπα ιδιωτικού δικαίου. Δεν υπάγονται σε καμία από τις τρεις κατηγορίες. Επομένως παραβαίνετε τον Κανονισμό αλλά παραβαίνετε και το Σύνταγμα σε περίπτωση που δεν επιτραπεί συζήτηση επί της τροπολογίας αυτής στην οποία αναφέρθηκα. Είναι η τροπολογία 1701 για τα πανωτόκια.
      Επίσης δεν υπάγεται όπως είπα και στο άρθρο 75, γιατί και πάλι δεν συνεπάγεται επιβάρυνση του προϋπολογισμού του κράτους. 
      Αν, κύριε Πρόεδρε, βρεθεί άνθρωπος σε αυτήν την Αίθουσα να πει ότι η συγκεκριμένη τροπολογία συνεπάγεται επιβάρυνση του προϋπολογισμού του κράτους, τότε δεν ξέρει τι του γίνεται. Δεν συντρέχει καμία από τις απαγορευτικές περιπτώσεις συζήτησης της τροπολογίας. Επομένως, θα αποτελέσει παράβαση του Κανονισμού και του Συντάγματος και βεβαίως η ευθύνη βαρύνει όχι μόνο την Κυβέρνηση, που αρνείται τη συζήτηση, αλλά και το Προεδρείο, το οποίο έχει υποχρέωση να σεβαστεί το Σύνταγμα και τον Κανονισμό της Βουλής και να επιτρέψει τη συζήτηση.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, σας παρακαλώ το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κι εγώ θέλω το λόγο, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν έχετε όλοι το λόγο επί του Κανονισμού.
      Ο Κοινοβουλευτικός Εκπρόσωπος της Νέας Δημοκρατίας έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, κατ’ αρχάς είναι σαφές ότι η Κυβέρνηση δεν θέλει να συζητηθούν αυτά τα ζητήματα γιατί δεν τίθεται θέμα εφαρμογής του εδαφίου, που λέει ότι επιβαρύνονται νομικά πρόσωπα δημοσίου δικαίου ή το δημόσιο.
      ΠΡΟΕΔΡΕΥΩΝ (Παναγιώτης Σγουρίδης): Η Αγροτική Τράπεζα τι είναι;
      ΓΕΩΡΓΙΟΣ ΑΛΟΓΟΣΚΟΥΦΗΣ: Η Αγροτική Τράπεζα είναι ανώνυμος εταιρεία. 
      ΠΡΟΕΔΡΕΥΩΝ (Παναγιώτης Σγουρίδης): Οι μετοχές της Αγροτικής Τραπέζης τι είναι;
      ΓΕΩΡΓΙΟΣ ΑΛΟΓΟΣΚΟΥΦΗΣ: Είναι ανώνυμος εταιρεία, δεν είναι νομικό πρόσωπο δημοσίου δικαίου. Αν υπάρχει καλοπιστία σε αυτήν την Αίθουσα από την Κυβέρνηση και από το Προεδρείο, νομίζω ότι μπορούμε να αποδείξουμε ότι δεν υπάρχει κανένα νομικό πρόσωπο δημοσίου δικαίου το οποίο να επιβαρύνεται. Αυτό είναι σαφέστατο.
      Αλλά υπάρχει και το άλλο ζήτημα της πλήρους απαγόρευσης των ηλεκτρονικών παιχνιδιών, που έχει φέρει ο συνάδελφος κ. Μαντέλης, το οποίο και αυτό δεν συνεπάγεται επιβάρυνση για το δημόσιο. Είναι όμως σαφές εδώ ότι η Κυβέρνηση έχει πάρει την απόφαση ότι δεν είναι διατεθειμένη να κάνει καμία συζήτηση για το θέμα της πλήρους απαγόρευσης.
      Είπα και στη συζήτηση επί της αρχής ότι αυτό είναι ομολογία όχι έμμεση αλλά άμεση, ότι η Κυβέρνηση δεν νιώθει ότι μπορεί να ελέγξει το κράτος, ότι το κράτος μπορεί να εφαρμόσει ένα νόμο ο οποίος να είναι πιο δίκαιος από αυτόν το συγκεκριμένο νόμο της πλήρους απαγόρευσης.
      Οι ευθύνες είναι αποκλειστικά της Κυβέρνησης. Δεν θέλει ούτε να συζητήσει ένα μεγάλο κοινωνικό θέμα …
      ΠΡΟΕΔΡΕΥΩΝ (Παναγιώτης Σγουρίδης): Επί του Κανονισμού μιλάμε. Επί του Κανονισμού μπορείτε να μου πείτε και να τεκμηριώσετε ότι η τράπεζα για την οποία συνεπάγεται βάρος, είναι τράπεζα η οποία είναι ιδιωτική; Αυτό είναι το θέμα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα σας παρακαλούσα να μη με διακόπτετε. Να μου επιτρέπετε να ολοκληρώνω το συλλογισμό μου και θα φθάσω κι εκεί.
      Είναι σαφές, λοιπόν, ότι η Κυβέρνηση πίσω από το πρόσχημα ότι επιβαρύνονται νομικά πρόσωπα δημοσίου δικαίου -που δεν επιβαρύνεται κανένα- προσπαθεί να αποφύγει τη συζήτηση και των δύο αυτών τροπολογιών, γιατί δεν θέλει να αντιμετωπίσει στην ουσία δύο πολύ μεγάλα κοινωνικά ζητήματα. Γι’ αυτό και παραδίδουμε την Κυβέρνηση στην κρίση του ελληνικού λαού.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Πιστεύουμε ότι πρέπει να γίνει συζήτηση της τροπολογίας. Αναφερθήκατε στην Αγροτική Τράπεζα. Ξέρετε ότι η Αγροτική Τράπεζα, ως ανώνυμη εταιρεία πλέον, υπάγεται στο ν. 2190 που καλύπτει όλες τις ανώνυμες εταιρείες. Δεν κάνει διαχωρισμό σε δημόσιες και ιδιωτικές. Δεν πρόκειται για δημόσιο κανονικά. Πιστεύουμε ότι είναι ζήτημα ερμηνείας από πλευράς του Προεδρείου που δεν πρέπει να το ισχυριστεί πλέον και να ανοίξει συζήτηση για όλες αυτές τις τροπολογίες. Εδώ δεν πρόκειται ούτε να πληρώσουμε μισθούς ούτε συντάξεις. Είναι ένα ζήτημα. Θα μπορέσει επιτέλους η Βουλή να δεχθεί να γίνεται συζήτηση για τις τροπολογίες που καταθέτουν Βουλευτές. Είναι ένα ζήτημα αυτό. 
      Πιστεύουμε ότι και εσείς δεν θα επιμείνετε σε αυτό το οποίο λέτε. Η Κυβέρνηση μπορεί να θέλει να αποφύγει τη συζήτηση, όμως, η συζήτηση, κύριε Πρόεδρε, πρέπει να γίνει και με τη δική σας παρότρυνση. Εγώ αυτό λέω. Η Αγροτική Τράπεζα, έστω και να είναι μέτοχος το ελληνικό δημόσιο, υπάγεται στο ν. 2190 όπου υπάγονται όλες οι ανώνυμες εταιρείες, ιδιωτικές ή και του δημοσίου. 
      ΠΡΟΕΔΡΕΥΩΝ (Παναγιώτης Σγουρίδης): Εγώ, κύριε Τζέκη –και το λέω σε όλους τους συναδέλφους- οφείλω να πω ότι εκ της παρατάξεως σας έχουν μιλήσει.
      ΠΡΟΚΟΠΗΣ ΠΑΥΛΟΠΟΥΛΟΣ: Ένα λεπτό, κύριε Πρόεδρε, επί του Κανονισμού. Πειράζει για ένα λεπτό να μου επιτρέψετε να πω κάτι; 
      ΠΡΟΕΔΡΕΥΩΝ (Παναγιώτης Σγουρίδης):  Όχι, δεν μπορείτε να πάρετε το λόγο επί του Κανονισμού.  Επί του Κανονισμού θα το θέσω στο Σώμα. 
      Ορίστε, κύριε Μαντέλη.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, θέλω να υπερασπιστώ την τροπολογία με γενικό αριθμό 1707 που έχω καταθέσει, με την οποία ζητώ να υπάρξει θεσμική παρέμβαση, για να προστατεύσουμε τη νεολαία από το μεταμφιεσμένο τζόγο που επανεμφανίζεται. 
      Το άρθρο 73 του Συντάγματος και το άρθρο 101 του Κανονισμού μιλούν σαφώς για περιπτώσεις τροπολογιών που αφορούν δαπάνες ή ελάττωση εσόδων, τις περιουσίες του κράτους, για να δοθεί μισθός, σύνταξη ή γενικά κάποιο όφελος σε κάποιο πρόσωπο. 
      Η συγκεκριμένη τροπολογία που υπερασπίζομαι όχι μόνο δεν αφορά μισθό, όχι μόνο δεν αφορά σύνταξη, όχι μόνο δεν δίνει όφελος σε κάποιο πρόσωπο, όχι μόνο δεν συνεπάγεται κανενός είδους δαπάνη προς το κράτος, αλλά αποτελεί θεσμική παρέμβαση υπέρ του γενικού συμφέροντος και δεν μπορώ να καταλάβω πώς η Κυβέρνηση επικαλείται το άρθρο 73 του Συντάγματος, για να μη συζητήσει αυτήν την τροπολογία. Μπορεί να μη τη δεχτεί, μπορεί να κάνει οτιδήποτε άλλο, αλλά να το συζητήσουμε επί της ουσίας. Όχι να επικαλείται αυτόν τον λόγο, για να μη συζητηθεί μια τέτοια τροπολογία που πραγματικά είναι ευαίσθητη. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
      ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, έχω ζητήσει το λόγο εγώ και ο κ. Γερανίδης. 
      ΠΡΟΕΔΡΕΥΩΝ (Παναγιώτης Σγουρίδης): Δεν είσθε γραμμένοι εδώ. Ένας μιλάει επί του Κανονισμού.
      ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Καλώς, θα σας δώσω το λόγο. 
      Ορίστε, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ’ αρχάς, θέλω να πω πως είναι σαφές ότι κατά το άρθρο 73 παράγραφος 3 υπάρχει βάρος κατά του δημοσίου, εξαιτίας του ότι το δημόσιο συμμετέχει σε πολλές γνωστές τράπεζες, αλλά και από την άλλη πλευρά υπάρχει όφελος υπέρ άλλου προσώπου που μνημονεύεται στη συγκεκριμένη περίπτωση. Ούτως ή άλλως, όμως, για το θέμα έχουμε ξεκάθαρες απόψεις. Έχει ξανασυζητηθεί το ζήτημα. Έχει έλθει πολλές φορές από τη Νέα Δημοκρατία ως τροπολογία και πιστεύω ότι έχουν λυθεί τα συγκεκριμένα ζητήματα και έχει επιλυθεί η συγκεκριμένη διένεξη, κύριε Πρόεδρε, και σε προηγούμενη διαδικασία όπου συζητούσαμε προτάσεις τροπολογιών της Νέας Δημοκρατίας με το ίδιο περιεχόμενο. 
      ΠΡΟΕΔΡΕΥΩΝ (Παναγιώτης Σγουρίδης): Συγνώμη, κύριε Υπουργέ, αυτήν τη στιγμή έχουμε τρεις τροπολογίες: Η μία είναι αυτή που αναφέρεται στα πανωτόκια. Η δεύτερη αναφέρεται στα ηλεκτρονικά τυχερά παιχνίδια. Είναι αυτή του κ. Μαντέλη. Είναι σχετική με το νομοσχέδιό σας; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν θέλω να μιλήσω για το αν είναι σχετική ή όχι. Το νομοσχέδιο εμπεριέχει και άλλες διατάξεις, οπότε …
      ΠΡΟΚΟΠΗΣ ΠΑΥΛΟΠΟΥΛΟΣ: Πείτε μας, κύριε Υπουργέ. Είναι σχετική κατά τη γνώμη σας, για να ξέρουμε πότε μιλάτε για σχετικές διατάξεις;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η δική μου άποψη είναι….
      ΠΡΟΚΟΠΗΣ ΠΑΥΛΟΠΟΥΛΟΣ: Τα τυχερά παιχνίδια είναι σχετικά με το νομοσχέδιό σας; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η δική μου άποψη είναι ότι η τροπολογία δεν είναι σχετική. Αυτό είναι ξεκάθαρο. Δεύτερον σίγουρα συνεπάγεται έξοδα σε βάρος του δημοσίου, εξαιτίας του ότι προβλέπονται επιτροπές κλπ. Εν πάση περιπτώσει η θέση μας ήταν ξεκάθαρη από την πρώτη μέρα ότι δεν έχει αλλάξει τίποτα και δεν αποδεχόμαστε την τροπολογία. 
      ΑΓΓΕΛΟΣ ΤΖΕΚΗΣ: Υπάρχει δέσμευση από τον Υπουργό σας. Υπάρχει δέσμευση! 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Για ποιο πράγμα υπάρχει δέσμευση; 
      ΑΓΓΕΛΟΣ ΤΖΕΚΗΣ: Υπάρχει ζήτημα για τα ιντερνέτ καφέ. Η τροπολογία του κ. Μαντέλη έχει συζητηθεί πάλι και όλες οι πτέρυγες είχαν συμφωνήσει. 
      ΠΡΟΕΔΡΕΥΩΝ (Παναγιώτης Σγουρίδης):  Ορίστε, κύριε Κρητικέ, έχετε ζητήσει το λόγο επί του Κανονισμού. 
      ΠΡΟΚΟΠΗΣ ΠΑΥΛΟΠΟΥΛΟΣ: Το ίδιο και εγώ, κύριε Πρόεδρε. 
      ΠΑΝΑΓΙΩΤΗΣ Ν. ΚΡΗΤΙΚΟΣ: Κατά τον Κανονισμό, ο λόγος επί του Κανονισμού ζητείται με ενυπόγραφη αίτηση δύο Βουλευτών, εκ των οποίων ο ένας αναπτύσσει τους λόγους. 
      ΠΡΟΕΔΡΕΥΩΝ (Παναγιώτης Σγουρίδης): Γι’ αυτό σας δίνω το λόγο, κύριε Κρητικέ. Οι υπόλοιποι ζητάνε το λόγο επί του Κανονισμού με λάθος τρόπο. 
      ΠΑΝΑΓΙΩΤΗΣ Ν. ΚΡΗΤΙΚΟΣ:  Κύριε Πρόεδρε, καμία από τις τροπολογίες τις οποίες έχουν καταθέσει οι συνάδελφοι Βουλευτές κατά την άποψή μου δεν εμπίπτει στις διατάξεις τις οποίες επικαλέσθηκε ο κύριος Υπουργός, διότι δεν συνεπάγονται απώλεια ή στέρηση εσόδων του κράτους. Πολύ περισσότερο η τροπολογία την οποία έχει καταθέσει ο κ. Μαντέλης και την οποία θέλω να υποστηρίξω, για τους λόγους τους οποίους προηγουμένως ανέπτυξε ο κύριος συνάδελφος. 
      Εάν οδηγηθούμε στον αποκλεισμό των τροπολογιών που έρχονται από τη Βουλή με το επιχείρημα του άρθρου 73 παράγραφος 3, τότε θα καταργήσουμε τη νομοθετική πρωτοβουλία της Βουλής. Ποτέ δεν θα υπάρξει δυνατότητα να συζητηθεί τροπολογία προερχόμενη από τη Βουλή, επειδή δεν θα έχει τη σχετική έκθεση του Γενικού Λογιστηρίου του Κράτους. Διότι δεν υπάρχει μηχανισμός ώστε ο Βουλευτής να εξασφαλίζει έκθεση του Γενικού Λογιστηρίου. Γι’ αυτό με άλλη διάταξη το Σύνταγμα αναθέτει αυτήν την ευθύνη στον Υπουργό, ο οποίος όμως ουδέποτε μεριμνά εντός της προθεσμίας που ορίζει το Σύνταγμα να προσκομίσει στη Βουλή την έκθεση που απαιτείται να συνοδεύει την τροπολογία που προέρχεται από τη Βουλή. Κατά συνέπεια οδηγούμεθα σε φίμωση της νομοθετικής  πρωτοβουλίας της Βουλής, ακριβώς εξαιτίας αυτής της αδυναμίας του Συντάγματος και του Κανονισμού, που δεν προβλέπουν τρόπο για να έρθει εμπρόθεσμα η έκθεση του Γενικού Λογιστηρίου του Κράτους.
      Τι θα γίνει λοιπόν; Δεν θα συζητά η Βουλή τροπολογίες προερχόμενες από τους Βουλευτές; Για να μην πω και για μια άλλη πρακτική η οποία ακολουθείται όλα αυτά τα χρόνια. Γίνονται εδώ συχνά βελτιώσεις, τροποποιήσεις άρθρων των νομοσχεδίων που έρχονται από την Κυβέρνηση, με τον προφορικό λόγο –και είναι φυσικά αυτό η πεμπτουσία της λειτουργίας του Κοινοβουλίου. Γίνεται διάλογος, γίνεται συζήτηση και έτσι προκύπτουν τα ορθά αποτελέσματα στο νομοθετικό έργο. Αυτές οι τροποποιήσεις δεν συνεπάγονται δαπάνες του κράτους ή στέρηση εσόδων όλα αυτά; Πάντοτε. Και όμως γίνονται αποδεκτές, χωρίς έκθεση του Γενικού Λογιστηρίου.
      Γιατί, λοιπόν, εδώ να μην γίνει αποδεκτή η συζήτηση τουλάχιστον, μιας και δεν μιλάμε για αποδοχή της τροπολογίας; Και θέλω να προσθέσω ότι όταν μια τροπολογία είναι εμπρόθεσμη σύμφωνα με τον Κανονισμό συζητείται. 
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, διαβάστε τον τελευταίο Κανονισμό. Εκπρόθεσμες τροπολογίες δεν εισάγονται προς συζήτηση. 
      ΒΑΣΙΛΕΙΟΣ ΓΕΡΑΝΙΔΗΣ: Τότε γιατί τις δέχεσθε για κατάθεση; 
      ΠΡΟΕΔΡΕΥΩΝ (Παναγιώτης Σγουρίδης):  Δεν μπορούν να συζητηθούν οι εκπρόθεσμες τροπολογίες σύμφωνα με τον Κανονισμό που έχουμε ψηφίσει. Μόνο οι εμπρόθεσμες. 
      Ορίστε, κύριε Παυλόπουλε, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, διευκρινίζω ότι επειδή καθένας έχει την ευθύνη των πράξεών του, μιλώ μόνο για την τροπολογία της Νέας Δημοκρατίας, η οποία αφορά το θέμα των πανωτοκίων. Τα υπόλοιπα αφορούν εκείνους που καταθέτουν τροπολογίες και τον τρόπο με τον οποίο ενεργούν. Δεν με αφορούν. 
      Για τη δική μας τροπολογία θέλω να μιλήσω και σας διαβάζω το Σύνταγμα, επειδή δημιουργείται ένα θέμα αρχής. Το Σύνταγμα, στο άρθρο 73 παράγραφος 3, λέει: «Πρόταση νόμου ή τροπολογία ή προσθήκη δεν εισάγεται για συζήτηση όταν προέρχεται από τη Βουλή εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους για να δοθεί μισθός ή σύνταξη ή γενικά όφελος σε κάποιο πρόσωπο».
      Για να εφαρμοσθεί η διάταξη αυτή πρέπει να πρόκειται για δημόσιο, για  οργανισμούς Τοπικής Αυτοδιοίκησης ή άλλο νομικό πρόσωπο δημοσίου δικαίου. Εδώ μιλάμε για Τράπεζες είτε μη κρατικές είτε και κρατικές, ελεγχόμενες δηλαδή από το κράτος εμμέσως ή αμέσως. Αλλά είναι γνωστό, κύριε Πρόεδρε, ότι δεν πρόκειται για δημόσιο, δεν πρόκειται για οργανισμούς Τοπικής Αυτοδιοίκησης, δεν πρόκειται για νομικά πρόσωπα δημοσίου δικαίου. Προς Θεού, κύριε Πρόεδρε! Με όλη την καλοπιστία που διαθέτω, δεν υπάρχει ούτε ο πλέον αδαής νομικός σ’ αυτήν τη χώρα, που να θεωρεί ότι είναι δυνατόν οιαδήποτε Τράπεζα, συμπεριλαμβανόμενης της Αγροτικής, να θεωρηθεί νομικό πρόσωπο δημοσίου δικαίου. Αν δεν συζητηθεί η τροπολογία της Νέας Δημοκρατίας για τα πανωτόκια, θα είναι σαφέστατη παραβίαση του Συντάγματος. Οιαδήποτε άλλη επίκληση του Κανονισμού της Βουλής δεν θα μπορούσε να θέσει ποτέ στο περιθώριο το ίδιο το Σύνταγμα. Ο Κανονισμός της Βουλής πρέπει να είναι σύμφωνος με το Σύνταγμα. Το Σύνταγμα δεν θέτει κανένα περιορισμό σε ό,τι αφορά τη ρύθμιση που η Νέα Δημοκρατία ζητά σχετικά με τα πανωτόκια και πρέπει να συζητηθεί. Αλλιώς, εισάγουμε καινά δαιμόνια στη Βουλή των Ελλήνων. Η ευθύνη δεν ανήκει μόνο στη Βουλή, ανήκει και στο Προεδρείο. Δεν μπορεί να θέτει σε ψηφοφορία το Προεδρείο της Βουλής θέματα που είναι αυτονόητα. Τίθεται σε ψηφοφορία ένα ζήτημα το οποίο είναι αμφίβολο. Θα συζητάμε εδώ στη Βουλή, θα μας ακούν και θα γελάνε όταν θα λέμε ότι είναι δυνατόν οποιαδήποτε Τράπεζα να είναι νομικό πρόσωπο δημοσίου Δικαίου.
      Κάτω από αυτές τις προϋποθέσεις, παρακαλώ να γίνει συζήτηση της τροπολογίας της Νέας Δημοκρατίας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να προσθέσετε κάτι;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ‘Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Οφείλω να σας πω, κύριοι συνάδελφοι, ότι η τροπολογία αυτή έχει ξανασυζητηθεί στο Κοινοβούλιο πολλές φορές και το Κοινοβούλιο δεν την αποδέχθηκε. ‘Όμως, είμαι υποχρεωμένος να σας διαβάσω την παράγραφος 5, του άρθρου 101 του Κανονισμού της Βουλής, που λέει: «Τροπολογίες που υποβλήθηκαν κατά παράβαση των διατάξεων του άρθρου 73 παράγραφος 3 και 75 παράγραφος 2 του Συντάγματος…»
      ΠΡΟΚΟΠΗΣ ΠΑΥΛΟΠΟΥΛΟΣ: Μα, δεν είναι κατά παράβαση.
      ΠΡΟΕΔΡΕΥΩΝ (Παναγιώτης Σγουρίδης): «….δεν εισάγονται για συζήτηση ή ψήφιση. Σε περίπτωση αμφισβήτησης, ο Πρόεδρος ερωτά τη Βουλή που αποφαίνεται αποκλειστικά με ανάταση ή έγερση και χωρίς συζήτηση». 
      ΠΡΟΚΟΠΗΣ ΠΑΥΛΟΠΟΥΛΟΣ: Μα, δεν είναι κατά παράβαση. Πού είναι η παράβαση, κύριε Πρόεδρε, για να αποφασίσουμε; 
      ΠΡΟΕΔΡΕΥΩΝ (Παναγιώτης Σγουρίδης): Οι αποδεχόμενοι τη συζήτηση της τροπολογίας να εγερθούν.
      (Εγείρονται οι αποδεχόμενοι τη συζήτηση της τροπολογίας)
      Δεν ηγέρθη ο απαιτούμενος και προβλεπόμενος από τον Κανονισμό της Βουλής αριθμός Βουλευτών και συνεπώς, η τροπολογία  δεν μπορεί να συζητηθεί. 
      (Θόρυβος από την πτέρυγα της Νέας Δημοκρατίας – διαμαρτυρίες)
      ΓΕΩΡΓΙΟΣ ΚΑΡΑΤΖΑΦΕΡΗΣ: Ψεύδεστε! 
      ΠΡΟΚΟΠΗΣ ΠΑΥΛΟΠΟΥΛΟΣ: Μα, δεν είναι κατά παράβαση του Συντάγματος.
      (Θόρυβος από την πτέρυγα της Νέας Δημοκρατίας – διαμαρτυρίες)
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ κύριοι συνάδελφοι, ηρεμήστε. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Αίσχος!
      (Θόρυβος από την πτέρυγα της Νέας Δημοκρατίας – διαμαρτυρίες)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν χρειάζεται τόση ένταση, ηρεμήστε.
      ΑΓΓΕΛΟΣ ΤΖΕΚΗΣ: Κύριε Πρόεδρε, θέλω το λόγο επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε, κύριε συνάδελφε. Φέρτε μου ένα χαρτί με δύο υπογραφές.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις» έγινε δεκτό επί της αρχής και επί των άρθρων κατά πλειοψηφία.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 10.45΄ λύεται η συνεδρίαση για αύριο ημέρα Τετάρτη 15 Οκτωβρίου 2003 και ώρα 10.30΄ με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Το Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την Απασχόληση (Ε.Σ.Σ.Ε.Ε.Κ.Α.)» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



6

ΣΥΝΕΔΡΙΑΣΗ 14-10-03


