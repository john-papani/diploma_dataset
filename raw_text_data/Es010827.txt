

Δευτέρα 27 Αυγούστου 2001
ΣΥΝΕΔΡΙΑΣΗ ΚΒ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Ανάπτυξης: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις", σελ.
2. Συζήτηση και ψήφιση επί της αρχής και επί των άρθρων του σχεδίου νόμου του Υπουργείου Εθνικής Παιδείας και Θρησκευμάτων"Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων", σελ.
3. Κατάθεση έκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την ΄Εκθεσή της στην πρόταση νόμου αρμοδιότητας του Υπουργείου Εθνικής Οικονομίας: "Κίνητρα για την ενίσχυση της Κεφαλαιαγοράς", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Ανάπτυξης:
ΚΑΛΑΦΑΤΗΣ Α., σελ.
Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΓΓΕΛΗΣ Α., σελ.
ΑΣΚΗΤΗΣ Α., σελ.
ΔΑΜΑΝΑΚΗ Μ., σελ.
ΕΥΘΥΜΙΟΥ Π., σελ.
ΚΑΛΑΝΤΖΑΚΟΥ Σ., σελ.
ΚΟΛΛΙΑ - ΤΣΑΡΟΥΧΑ Μ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΙΑΣΚΟΣ Α., σελ.
ΜΑΝΟΣ Σ., σελ.
ΝΑΣΙΩΚΑΣ Ε., σελ.
ΟΡΦΑΝΟΣ Γ., σελ.
ΠΑΠΑΔΟΠΟΥΛΟΣ Μ., σελ.
ΠΑΥΛΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΣΑΛΜΑΣ Μ., σελ.
ΣΙΟΥΦΑΣ Δ., σελ.
ΣΚΡΕΚΑΣ Θ., σελ.
ΣΚΥΛΛΑΚΟΣ Α., σελ.
ΣΠΥΡΟΠΟΥΛΟΣ Ρ., σελ.
ΣΠΥΡΟΥ Σ., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ - ΗΛΙΑΚΗ Ε., σελ.
ΤΖΑΜΤΖΗΣ Ι., σελ.
ΤΣΙΠΛΑΚΗΣ Α, σελ.
ΤΣΙΠΡΑΣ Β., σελ.
ΧΑΛΚΙΔΗΣ Μ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΚΒ΄
Δευτέρα 27 Αυγούστου 2001
Αθήνα, σήμερα στις 27 Αυγούστου, ημέρα Δευτέρα και ώρα 18.46΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ Σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Ανάπτυξης. 
Ψήφιση στο σύνολο του σχεδίου νόμου: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Το νομοσχέδιο θα ψηφισθεί αργότερα.
Υπουργείου Εθνικής Παιδείας και Θρησκευμάτων.
Μόνη συζήτηση επί της αρχής, των άρθρων και του συνόλου του σχεδίου νόμου: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Έκτιση ποινών εμπόρων ναρκωτικών και άλλες διατάξεις αρμοδιότητας του Υπουργείου Δικαιοσύνης".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Γεωργίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατείται επίσης και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Ανάπτυξης.
Ψήφιση στο σύνολο του σχεδίου νόμου: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Υπάρχει καμία παρατήρηση επί του νομοσχεδίου, κύριε Υπουργέ;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλουμε να προσθέσουμε μία λέξη, ένα "και", που έχει προκύψει από τις παρατηρήσεις, στην παράγραφο 9 του άρθρου 2 πριν από τις λέξεις "κάθε τυχόν βλάβης".
ΠΡΟΕΔΡΟΣ (Απόστολος Κακλαμάνης): Σύμφωνοι, ένα "και" στην παράγραφο 9 του άρθρου 2 πριν από τις λέξεις "κάθε τυχόν βλάβης".
Οι Εισηγητές έχουν καμία παρατήρηση; 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Καμία, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό το νομοσχέδιο και στο σύνολο με τη νομοτεχνική αυτή διόρθωση του κυρίου Υπουργού;
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο. 
Συνεπώς το νομοσχέδιο του Υπουργείου Ανάπτυξης: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:

(Το κείμενο του νομοσχεδίου βρίσκεται στο τεύχος των Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση.
Εισερχόμεθα στη συζήτηση του νομοσχεδίου του Υπουργείου Εθνικής Παιδείας και Θρησκευμάτων. Το νομοσχέδιο αυτό θα συζητηθεί επί της αρχής, στο ένα και μοναδικό του άρθρο και στο σύνολο κατά τη σημερινή συνεδρίαση. 
Ο κ. Αθανάσιος Ασκητής, εισηγητής της Πλειοψηφίας, έχει το λόγο.
ΑΘΑΝΑΣΙΟΣ ΑΣΚΗΤΗΣ: Ευχαριστώ πολύ, κύριε Πρόεδρε.
Κύριε Υπουργέ, κυρίες και κύριοι συνάδελφοι, νομίζω το σημερινό νομοσχέδιο του Υπουργείου Παιδείας έχει μία ιδιαίτερη αξία ως προς την εικόνα και το ρόλο του στο γεγονός των τριών χρόνων που απομένουν για τους Ολυμπιακούς Αγώνες στη χώρα μας, που αν σκεφθούμε στην ιστορική αναφορά μας από την Ολυμπία της ΄Ηλιδας του Βασιλιά ΄Ιφιτου και τους πρώτους Ολυμπιακούς Αγώνες του 776 π.χ. μέχρι το 1896, που ήταν πράγματι οι πρώτοι σύγχρονοι Ολυμπιακοί Αγώνες, η Ελλάδα δικαιώνεται το 2004 και στέλνει το μήνυμα σε όλη τη γη ότι η Ελλάδα είναι οι Ολυμπιακοί Αγώνες.
Το 1896 δεκατρείς χώρες και διακόσιοι σαράντα πέντε αθλητές έδωσαν το "παρών" στο ολυμπιακό ιδεώδες. Το 2000 στο Σίδνεϊ της Αυστραλίας διακόσιες χώρες και έντεκα χιλιάδες αθλητές απέδειξαν ότι η παγκόσμια κοινότητα ζει μέσα στο πνεύμα του Ολυμπισμού. Ο Πιέρ Ντε Κουμπερτέν, ο Δημήτριος Βικέλας, ο Σπύρος Λούης, ο Γιώργος Αβέρωφ ζουν και συναντούν το 2004 και τη σύγχρονη Ελλάδα, τον εθελοντισμό, τη συμμετοχή, την παρουσία όλων των Ελλήνων με τη σημαία-έμβλημα, τον κότινο, έμβλημα λιτό και απέριττο που κρατούν με ευλάβεια όλοι αυτοί που κάνουν την Ελλάδα περήφανη, δυνατή και μοναδική.
Από το χθες η Πατουλίδου, ο Θανόπουλος, ο Μιγιάκης, ο Μπουντούρης, ο Χολίδης, ο Γαλακτόπουλος, ο Χατζηπαυλής, αλλά και μέχρι το σήμερα ο Κεντέρης, ο Κακλαμανάκης, ο Μιχαηλίδης, ο Καχιασβίλι, ο Δήμας, ο Μουρούτσος, αλλά και στο αύριο πολλοί περισσότεροι περιμένουν.
΄Ολοι αυτοί εκφράζουν την ανάγκη μιας Ελλάδας που απαντά στον αθλητισμό, όχι μόνο το 2004 αλλά και μετά, θυμίζοντας σε όλους ότι οι Ολυμπιακοί Αγώνες και η Ελλάδα είναι ένα και το αυτό πράγμα. Αυτό πρέπει να το περάσουμε στις επόμενες γενιές μας, να τους κάνουμε γνώση, μόρφωση, συνείδηση, ακριβώς αυτό το μήνυμα, δηλαδή ένας τρόπος ζωής. 
Η ολυμπιακή ματιά ξεκινάει από την Ελλάδα και καταλήγει στην Ελλάδα. Κάθε Έλληνας είναι μια φλόγα ολυμπισμού, μια ιδέα του ολυμπιακού ιδεώδους, μια φωνή της ολυμπιακής δόξας. Το 2004 στην Αθήνα του κόσμου δεκαέξι χιλιάδες αθλητές θα ζήσουν την Ολυμπιακή ομορφιά στη χώρα που τη γέννησε. Η πολιτεία, καθώς πορεύεται μέσα στον ιστορικό της χρόνο, έχει χρέος να ασφαλίζει και να ελέγχει την πορεία της, τη συνέχειά της, την ύπαρξή της. Το κατορθώνει με σταθερότητα των θεσμών της, αλλά προπαντός με τη διάπλαση και την καθοδήγηση των επερχόμενων γενιών της, που θα γίνουν φορείς των θεσμών αυτών και εγγυητές της. Με την παιδεία και όχι με τη βία κατευθύνει τις πράξεις των πολιτών, αλλά και των αρχόντων της, καλλιεργεί τις αξίες από τις οποίες δικαιολογείται η ύπαρξή της, συμβάλλει στην προαγωγή ολόκληρης της ανθρωπότητας. Έργο της είναι γι΄ αυτό να καθοδηγήσει τον άνθρωπο, που πολλές φορές είναι εγκλωβισμένος στην ανωριμότητα και ανευθυνότητα, ώστε το σώμα βιολογικά, το πνεύμα ψυχικά να εναρμονιστούν δυναμικά και κυρίαρχα, θωρακίζοντας την επιβίωσή του. 
Η εκπαίδευσή του δεν πρέπει να είναι μόνο η επαγγελματική μεθόδευση παραγωγής υλικών αγαθών σαν σκοπός ζωής για τη συντήρηση και ανάπτυξη του δικού του εαυτού, αλλά η ουσιαστικά παίδευση, η γνωστική ολοκλήρωση μεταξύ του ψυχικού και του σωματικού εγώ, για την ένταξη και προαγωγή του κοινωνικού συνόλου. 
Η παιδεία, κυρίες και κύριοι συνάδελφοι, πρέπει να στοχεύει στην ολοκληρωμένη ανάπτυξη του σύγχρονου ανθρώπου ως ατόμου και ως μέλους της κοινωνίας, καλλιεργώντας τη σωστή σωματική άθληση, υγεία και ομορφιά μέσα από την πνευματική και ψυχική ενεργοποίηση, τρέφοντας και δυναμώνοντας τη σκέψη, την κρίση, αλλά και την ίδια τη βούληση, να τον διαπλάσει σε μια δυναμική προσωπικότητα με ισχυρή θέληση, αυτογνωσία, ευαισθησία και ιδανικά, ενισχύοντας την ψυχοσωματική ωριμότητα, έτσι ώστε να είναι ένα υπεύθυνο και σωστό μέλος μιας κοινωνίας, με επίγνωση των καθηκόντων και δικαιωμάτων του μέσα σ΄ αυτό το κοινωνικό σύνολο που τον τρέφει, αλλά με πραγματική συνειδητή δράση. 
Όλες αυτές οι συμπεριφορές που ο καθένας μας οφείλει να έχει, διαμορφώνουν την εικόνα του ολυμπιακού ιδεώδους, αλλά και του ίδιου του Ελληνισμού.
Η σχολική κοινωνία σήμερα, μπροστά στη μεγάλη αυτή πρόκληση των Ολυμπιακών Αγώνων του 2004 πρέπει να αρπάξει αυτήν την ευκαιρία και μέσω των παιδαγωγών της, οι οποίοι θα βοηθήσουν ως ακούραστοι συμπαραστάτες, δημιουργώντας την προοπτική μιας σωστής διαχρονικής κατεύθυνσης, της σωματικής και πνευματικής ηθικής και κοινωνικής ολοκλήρωσης των νέων, να δώσει την κατάλληλη απάντηση. 
Είναι νομίζω αυτονόητο από όλους μας ότι η παιδεία είναι βασικό κοινωνικό αγαθό. Η ύπαρξη ενός λαού, αποτελεί δε το θεμέλιο λίθο κάθε κοινωνικής αλλαγής. Καμιά πολιτεία και κανένας πολίτης δεν μπορούν να ζήσουν μέσα στο χωρόχρονο χωρίς αυτήν. Επομένως επιβάλλεται να είναι σε θέση, παίρνοντας τα μηνύματα των καιρών, να απαντά στις νέες προκλήσεις, αλλά και προσκλήσεις.
Από την άλλη πλευρά η οικογένεια, ο βασικός κρίκος της διαμόρφωσης μιας κοινωνίας, που η γνώση, η αγωγή είναι οι πόλοι της επιβίωσής της. Ο γονιός σήμερα καλείται να απαντήσει στις πολλές και συνεχείς απαιτήσεις της διαπαιδαγώγησης του παιδιού του, καταγράφοντας και εκφράζοντας τις δικές του ανησυχίες και αγωνίες στη σύγχρονη ελληνική κοινωνία που ανήκει. Το παιδί σήμερα γρήγορα μπαίνει στην ανταγωνιστική επιβίωση του αύριο, προσπαθώντας να οργανώσει τις σπουδές του, αποκτώντας εξειδικευμένες γνώσεις, για να είναι ικανό να απαντήσει στις αυξανόμενες απαιτήσεις των ουσιαστικών προσόντων, που χρειάζονται για να πετύχει.
Κυρίες και κύριοι συνάδελφοι, ο σύγχρονος άνθρωπος νευρωσικός, συγκρουσιακός, αγωνιώδης και φοβικός απαντά στον 21ο αιώνα με αύξηση της κοινωνικής βίας και της ατομικής εγωπάθειας, αλλά και αυτής της ίδιας της κατάθλιψης. Τα παιδιά μας με πραγματικές απειλές το αλκοόλ, το κάπνισμα, τα ναρκωτικά, την περιθωριοποίηση, τη βία, πολλές φορές βρίσκουν τη φυγή σαν λύση, αντιδρώντας με αυτήν τη συμπεριφορά, μη αντέχοντας τη σκληρή και απόλυτη πραγματικότητα, που από την παιδική ηλικία τους καλεί να μπουν μέσα.
Η ενεργοποίηση της αγωγής με την άθληση, τα σπορ, την ομαδοποίηση του αθλητισμού γεφυρώνει τη σχέση πολιτείας, κοινωνίας, οικογένειας. Οι Ολυμπιακοί Αγώνες είναι το ισχυρό κίνητρο και μήνυμα μίας κοινωνικής πολιτικής για τους νέους ανθρώπους, που μέσα από αρμονικό σώμα προάγουν το πνεύμα, ωριμάζουν στην κοινωνική ένταξη και αποδοχή, οριοθετούν τη συμπεριφορά της ομάδας και της συνοχής, αναπτύσσουν τον άξονα της συντροφικότητας και τον έρωτα για τη ζωή, την οικογένεια και τον αυριανό δικό τους γονεϊκό ρόλο μέσα στον κοινωνικό ιστό, αγγίζοντας το κυρίαρχο πρόβλημα της χώρας μας, το δημογραφικό.
Κυρίες και κύριοι συνάδελφοι, εν όψει των Ολυμπιακών Αγώνων, που σε τρία χρόνια θα είναι πραγματικότητα και ιστορικό γεγονός για τη χώρα μας, κοιτίδα του Ολυμπισμού, το Υπουργείο Εθνικής Παιδείας και Θρησκευμάτων καταθέτει πολύ σωστά ένα σύγχρονο νομοσχέδιο διαδικασίας αλλά και ουσίας, επίκαιρο ως προς την αντίληψή του, αλλά και αναγκαίο ως προς τη φιλοσοφία του, προκειμένου να προβεί στην άμεση πρόσληψη αναπληρωτών καθηγητών για το Πρόγραμμα Ολυμπιακής Εκπαίδευσης για τις ανάγκες των σχολείων της χώρας μας.
Είναι ένα νομοσχέδιο που πιστεύω ότι ανοίγει την πόρτα στις νέες γενιές να μάθουν και να αισθανθούν ότι είναι κληρονόμοι και συνεχιστές της ουμπιακής ιδέας, που οι ίδιοι οφείλουν να τη μεταφέρουν στα παιδιά τους, στα εγγόνια τους. Αυτό είναι ένα θέμα παιδείας και πέραν του 2004 που θα γίνουν οι Ολυμπιακοί Αγώνες ακριβώς γι΄ αυτόν το σκοπό.
Το άρθρο αν το δει κανείς πράγματι είναι ένα, με δέκα επιμέρους παραγράφους, που όπως αναλύεται και το κουβεντιάσαμε στην Επιτροπή Μορφωτικών Υποθέσεων περιλαμβάνει το άρθρο 1, με την πρώτη παράγραφο να αναφέρεται στους προσληφθέντες κατά το διδακτικό έτος 2000-2001, δηλαδή χίλιοι, οι οποίοι ήδη έχουν προσληφθεί, προσωρινούς αναπληρωτές εκπαιδευτικούς φυσικής αγωγής για την εφαρμογή του Προγράμματος Ολυμπιακής Εκπαίδευσης στα σχολεία, πρωτοβάθμιας και δευτεροβάθμιας εκπαίδευσης που επαναπροσλαμβάνονται για κάθε ένα από τα διδακτικά έτη 2001-2002, 2002-2003, 2003-2004.
Η παράγραφος 2 μελετάει την περίπτωση που με τις επαναπροσλήψεις της προηγούμενης παραγράφου δεν καλυφθούν αυτές οι χίλιες θέσεις αναπληρωτών εκπαιδευτικών για το διδακτικό έτος 2001-2002, προσλαμβάνονται ισάριθμοι των κενών θέσεων αναπληρωτές εκπαιδευτικοί από υποψηφίους που προέρχονται κατά σειρά από τους εγγεγραμμένους στον ενιαίο πίνακα αναπληρωτών εκπαιδευτικών του άρθρου 138, του νόμου 2725/1999 και κατά τη σειρά εγγραφής τους στον πίνακα αυτό, από τους επιτυχόντες στον διαγωνισμό του ΑΣΕΠ του έτους 1998, εφόσον κατά το διδακτικό έτος 2000-2001 είχαν προσληφθεί σε θέσεις αναπληρωτών εκπαιδευτικών των σχολείων πρωτοβάθμιας και δευτεροβάθμιας εκπαίδευσης, είχαν υποβάλλει δήλωση πρόσληψης για το Πρόγραμμά Ολυμπιακής Εκπαίδευσης και δεν είχαν προσληφθεί εξαιτίας του περιορισμού των δηλώσεων προτίμησης, έχουν καλύτερη σειρά από τον τελευταίο προσληφθέντα για το Πρόγραμμα Ολυμπιακή Εκπαίδευση ή σε θέσεις αναπληρωτών εκπαιδευτικών των σχολείων πρωτοβάθμιας και δευτεροβάθμιας εκπαίδευσης, έστω και αν δεν υπέβαλαν δήλωση πρόσληψης, από τους εγγεγραμμένους στους πίνακες διορισθέντων και προσληφθέντων σε θέσεις αναπληρωτών εκπαιδευτικών των σχολείων πρωτοβάθμιας και δευτεροβάθμιας εκπαίδευσης.
Οι προσλαμβανόμενοι κατά τις διατάξεις της παρούσης παραγράφου τοποθετούνται και επαναπροσλαμβάνονται για τα διδακτικά έτη 2002-2003, 2003-2004 κατά τα οριζόμενα την προηγούμενη ακριβώς παράγραφο του παρόντος άρθρου. Η διάταξη 3 για το διδακτικό έτος 2001-2002 προσλαμβάνονται χίλιοι επιπλέον προσωρινοί αναπληρωτές εκπαιδευτικοί φυσικής αγωγής για την επέκταση της εφαρμογής του Προγράμματος της Ολυμπιακής Εκπαίδευσης. Η πρόσληψή τους γίνεται κατά σειρά από τους εγγεγραμμένους στον ενιαίο πίνακα αναπληρωτών εκπαιδευτικών του άρθρου 138 του ν. 2725/1999 και κατά τη σειρά εγγραφής στον πίνακα αυτό από: Τους επιτυχόντες στον διαγωνισμό του ΑΣΕΠ του έτους 1998 εφόσον ανήκουν σε μια από τις κατηγορίες που προαναφέραμε της προηγούμενης παραγράφου. Τους περιλαμβανομένους στον πίνακα διοριστέων του διαγωνισμού του ΑΣΕΠ του έτους 2000 και κατά τη σειρά εγγραφής στον πίνακα αυτό. Τους λαβόντες τη βαθμολογική βάση στο διαγωνισμό του ΑΣΕΠ του έτους 2000 και κατά τη σειρά της βαθμολογίας τους. Τους εγγεγραμμένους στους πίνακες διορισθέντων του νόμου 1566/1985 και κατά τη σειρά εγγραφής τους. Και φυσικά οι ανήκοντες στις κατηγορίες του ΑΣΕΠ Β΄, Γ΄ και Δ΄ συμπληρώνουν ποσοστό 80% των προσλαμβανομένων μετά την πρόσληψη των υποψηφίων της κατηγορίας Α΄ και στο υπόλοιπο 20% προσλαμβάνονται οι ανήκοντες στην κατηγορία Ε΄ της επετηρίδας. 
Οι προσλαμβανόμενοι κατά τις διατάξεις της παρούσης παραγράφου τοποθετούνται και επαναπροσλαμβάνονται για τα διδακτικά έτη 2002-2003, 2003-2004 κατά τα οριζόμενα στην παράγραφο 1 του παρόντος άρθρου.
Η τέταρτη παράμετρος του άρθρου 1. Σε περίπτωση αποχώρησης από την υπηρεσία για οποιοδήποτε λόγο, τότε συμπληρώνεται ο αριθμός τους συνόλου των δύο χιλιάδων θέσεων για τα διδακτικά έτη 2002-2003, 2003-2004 από ενιαίο πίνακα αναπληρωτών εκπαιδευτικών, στον οποίο κατατάσσονται οι λαβόντες τη βαθμολογική βάση σε οποιονδήποτε διαγωνισμό του ΑΣΕΠ. Και οι εγγεγραμμένοι στον πίνακα διοριστέων κατά τη σειρά που εξαρτάται από το σύνολο της υπηρεσίας τους ως αναπληρωτών ή ωρομίσθιων εκπαιδευτικών στα σχολεία πρωτοβάθμιας, δευτεροβάθμιας εκπαίδευσης, αρμοδιότητας πάντα του Υπουργείου Εθνικής Παιδείας και Θρησκευμάτων. 
Οι προσλαμβανόμενοι κατά τας διατάξεις της παρούσης παραγράφου τοποθετούνται και επαναπροσλαμβάνονται μέχρι το διδακτικό έτος 2003-2004 κατά τα οριζόμενα στην παράγραφο 1 του παρόντος άρθρου. Η πέμπτη παράμετρος του άρθρου 1 αναφέρεται στους προσλαμβανόμενους κατά τις διατάξεις του παρόντος άρθρου προσωρινούς αναπληρωτές εκπαιδευτικής φυσικής αγωγής για την εφαρμογή του προγράμματος που καταβάλλεται αποζημίωση για ενδεχόμενη απασχόλησή τους σε ημέρες αργίας και διακοπών. 
Στην έκτη παράμετρο με απόφαση του Υπουργού Εθνικής Παιδείας και Θρησκευμάτων ρυθμίζονται τα θέματα, σχετικά με τις προθεσμίες υποβολής αιτήσεων πρόσληψης και δηλώσεων προτίμησης των υποψηφίων, τη διαδικασία επιλογής, τα όργανα πρόσληψης, τοποθέτησης και επαναπρόσληψης αυτών, καθώς και τις λεπτομέρειες εφαρμογής του παρόντος άρθρου. 
Στην έβδομη παράμετρο του άρθρου 1 βλέπουμε τους προσωρινούς αναπληρωτές και ωρομίσθιους εκπαιδευτικούς όλων των κλάδων και ειδικοτήτων από την έναρξη ισχύος του παρόντος νόμου για τις διδακτικές ανάγκες των σχολείων πρωτοβάθμιας και δευτεροβάθμιας εκπαίδευσης, να προσλαμβάνονται κατά σειρά. 
Από τους εγγεγραμμένους στον ενιαίο πίνακα αναπληρωτές εκπαιδευτικούς των άρθρων του νόμου 2725/99 και κατά τη σειρά εγγραφής τους στον πίνακα αυτό. Από τους περιλαμβανομένους στον πίνακα διορισθέντων στους διαγωνισμούς του ΑΣΕΠ και κατά τη σειρά εγγραφής τους στον πίνακα αυτό, από έναν ενιαίο πίνακα αναπληρωτών εκπαιδευτικών, ο οποίος εντάσσεται για κάθε χρόνο σύμφωνα με τις διατάξεις της παραγράφου 4 με βάση το σύνολο της υπηρεσίας μέχρι 30 Ιουνίου του έτους κατάρτισης του πίνακα και σε περίπτωση παροχής διδακτικού έργου με μειωμένο ωράριο, γίνεται αναγωγή στο υποχρεωτικό ωράριο εβδομαδιαίας διδασκαλίας. Από άλλους υποψήφιους εκπαιδευτικούς που έχουν τα προσόντα διορισμού και κατά σειρά που εξαρτάται από την ημερομηνία λήξης του πτυχίου τους.
Στην όγδοη παράγραφο βλέπουμε, με απόφαση του Υπουργού Εθνικής Παιδείας και Θρησκευμάτων να ρυθμίζονται θέματα σχετικά με τις προθεσμίες υποβολής αιτήσεων πρόσληψης, τον αριθμό των δηλώσεων προτίμησης των υποψηφίων για τοποθέτηση, τη διαδικασία επιλογής, τα όργανα πρόσληψης και τοποθέτησης αυτών και τις λεπτομέρειες εφαρμογής του παρόντος νόμου.
Στο 9 και 10 βλέπουμε χαρακτηριστικά στην τελευταία περίοδο της παραγράφου 23 του άρθρου 2 του ν. 2621/98 ΦΕΚ 136Α΄ να παρεμβάλλεται μετά των λέξεων "απασχολείται και στο" η φράση "στον ειδικό λογαριασμό του Υπουργείου Εθνικής Παιδείας και Θρησκευμάτων". Η φράση επίσης "Δεύτερου Κοινοτικού Πλαισίου Στήριξης στο άρθρο 50 του ν. 2413/96 με ΦΕΚ 124Α΄" αντικαθίσταται με τη φράση "του δευτέρου και του τρίτου Κοινοτικού Πλαισίου Στήριξης". 
Τέλος στη δέκατη παράγραφο ακριβώς αναφέρεται στην κάθε διάταξη, αντίθετη προς τις ρυθμίσεις του παρόντος νόμου, καταργείται.
Στο άρθρο 2 και μοναδικό η ισχύς του παρόντος αρχίζει ακριβώς από την 1η Σεπτεμβρίου του 2001. 
Αυτό, λοιπόν, το νομοσχέδιο νομίζουμε ότι στις προτάσεις μας προς το Υπουργείο Παιδείας που χαρακτηριστικά είναι σαφώς θετικές και εμείς στο ΠΑΣΟΚ, κύριε Υπουργέ, στηρίζουμε το σχέδιο νόμου που άμεσα πρέπει να ψηφιστεί και το Υπουργείο Παιδείας να κάνει πράξη αυτό το αναγκαίο σημαντικό και ζωτικής σημασίας για τα παιδιά μας νομοσχέδιο, γι' αυτό και το ψηφίζουμε. Θέλουμε να προτείνουμε όμως στο Υπουργείο Παιδείας να συνεχίσει την ολυμπιακή ιδέα και μετά το 2004 στα σχολιά μας, να καθορίσουμε, κύριε Υπουργέ, αν θα είναι η δραστηριότητα μάθημα ή προαιρετικό και αυτό είναι ένα στοιχείο αναφοράς που πρέπει να το περάσουμε στα παιδιά μας σαν συνέχεια. Οι ξένοι που ζουν σαν οικονομικοί μετανάστες, κύριε Υπουργέ, να μυηθούν -και ξέρουν τις ευαισθησίες σας- στο ολυμπιακό ιδεώδες στις επόμενες γενιές που τις θέλουμε ελληνικές, να κάνουμε, δηλαδή, ένα πρόγραμμα εξελληνισμού για τους πολλούς μετανάστες που υπάρχουν στην ελληνική πραγματικότητα.
΄Οπως επίσης και η Παραολυμπιάδα με άτομα με διαφορετικότητα που αυξάνουν στις μέρες μας και που σαφώς έδειξαν την παρουσία τους με ιδιαίτερο τρόπο.
Αγαπητέ κύριε Υπουργέ, να θυμίσουμε στα παιδιά μας τα θέματα αγωγής υγείας, τα ναρκωτικά, τη σεξουαλική αγωγή, το κυκλοφοριακό, το δημογραφικό, το περιβάλλον, μαθήματα για γονείς, που είναι η αναγκαστική πραγματικότητα του σήμερα απέναντι στα πολλαπλά προβλήματα της ελληνικής οικογένειας. Γι' αυτό και πιστεύουμε ότι είναι ένα νομοσχέδιο σύγχρονο, σημαντικό που πρέπει να ψηφιστεί και να δραστηριοποιηθεί από το Σεπτέμβριο.
Κυρίες και κύριοι συνάδελφοι, επιτρέψτε μου να κλείσω με μια φράση: "Ανήκω σε μια χώρα μικρή, ένα πέτρινο ακρωτήρι στη Μεσόγειο που δεν έχει άλλο αγαθό παρά τον αγώνα του λαού του, τη θάλασσα και το φως του ήλιου. Είναι μικρός ο τόπος μας, αλλά η παράδοσή του είναι τεράστια". Είναι από την ομιλία του Γιώργου Σεφέρη στην απονομή του Νόμπελ Λογοτεχνίας το 1963.
Σας ευχαριστώ που με ακούσατε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο για να μας πείτε τι τροπολογίες έχετε.
ΜΑΡΙΑ ΔΑΜΑΝΑΚΗ: Κι άλλες;
ΠΡΟΕΔΡΟΣ (Απόστολος Κακλαμάνης): Τι άλλες, κυρία Δαμανάκη; Εγώ λέω στον Υπουργό να μας πει για κάποιες τροπολογίες κι εσείς απαντάτε: "Κι άλλες"; Μα δεν υπάρχει καμία μέχρι τώρα.
ΜΑΡΙΑ ΔΑΜΑΝΑΚΗ: Δεν ξέρετε τι συζητήσαμε στην επιτροπή, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν ξέρω τι είπατε στην Επιτροπή. Ορίστε, κύριε Υπουργέ, τι τροπολογίες έχετε; Να μου πείτε τα θέματα. Δεν θα συζητήσουμε τώρα τις τροπολογίες. Με τη σειρά τους.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, έχω ορισμένες διορθώσεις και προσθήκες, αλλά θα τις αναφέρω μετά.
ΠΡΟΕΔΡΟΣ (Απόστολος Κακλαμάνης): Όχι, μετά όταν θα μπούμε στη συζήτηση επί των άρθρων. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι δύο τροπολογίες, κύριε Πρόεδρε.
Η μία αφορά στην αναγόρευση των επαναληπτικών εξετάσεων του Σεπτεμβρίου ως μονίμου θεσμού για τη Β΄ Λυκείου.
ΠΡΟΕΔΡΟΣ (Απόστολος Κακλαμάνης): Μάλιστα. Κι έχετε και τροπολογία για τους ειδικούς εκπαιδευτικούς. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Και μία δεύτερη για τις απολύσεις των ιδιωτικών εκπαιδευτικών που κατέστη αναγκαία μετά από εξελίξεις και την πρόσφατη νομολογία του Συμβουλίου της Επικρατείας, που θέλουμε να ενσωματώσουμε στη κείμενη νομοθεσία.
Υπάρχουν άλλες δύο που τις θέτουμε υπό την κρίση του Σώματος γιατί έχουν ήδη συζητηθεί, κύριε Πρόεδρε, εδώ και για λόγους τεχνικούς...
ΠΡΟΕΔΡΟΣ (Απόστολος Κακλαμάνης): Μήπως είναι αυτό που λέει η κα Δαμανάκη; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν είχαν περιληφθεί. Οφείλω να είμαι ευθύς γιατί είναι κοινό κτήμα. 
ΠΡΟΕΔΡΟΣ (Απόστολος Κακλαμάνης): Καλώς. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Να μην εξηγήσω;
ΠΡΟΕΔΡΟΣ (Απόστολος Κακλαμάνης): Δεν χρειάζεται. Όταν έλθουν οι τροπολογίες γιατί προφανώς είπατε ότι τις έχετε στείλει στο γραφείο μου. Θα τις δώσουμε τώρα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ναι. Είναι όμως αυτές ήδη γνωστές από προηγούμενες συζητήσεις που δεν πέρασαν απλώς στην Ολομέλεια.
ΠΡΟΕΔΡΟΣ (Απόστολος Κακλαμάνης): Καλώς.
Ο κ. Μιχαήλ Παπαδόπουλος έχει το λόγο.
ΜΙΧΑΗΛ ΠΑΠΑΔΟΠΟΥΛΟΣ: Ευχαριστώ, κύριε Πρόεδρε.
Κυρίες και κύριοι συνάδελφοι, είναι νομίζω πραγματικά τραγικό το γεγονός με την ιστορία των τροπολογιών. Το πρωί ζήτησα από το Υπουργείο Παιδείας αν είχαν να μας καταθέσουν κάποια τροπολογία για να μπορέσουμε να τη δούμε και να τη μελετήσουμε. Και απάντηση δεν πήρα μέχρι τώρα. Και βλέπω σήμερα ότι το Υπουργείο Παιδείας θέλει να καταθέσει τέσσερις καινούριες τροπολογίες. Αυτό είναι ένα ακόμη δείγμα, αν θέλετε, της προχειρότητας με την οποίαν αντιμετωπίζει το Υπουργείο Παιδείας τέτοια σοβαρά θέματα. Και πραγματικά δεν μπορώ να καταλάβω πώς τέτοια θέματα, όπως είναι οι Ολυμπιακοί Αγώνες, όπως είναι η εθνική υπόθεση της παιδείας, αντιμετωπίζονται μ' αυτόν τον τρόπο.
Θα σας θυμίσω ότι την τελευταία ημέρα του Β΄ Θερινού Τμήματος της Βουλής έφεραν αιφνιδιαστικά στην επιτροπή ένα προχειρογραμμένο, απαράδεκτο, προσχηματικό, παραπλανητικό νομοσχέδιο. Δεν υπήρχε χρόνος πριν να σκεφθούν και να δουν για να συνεννοηθούμε για το νομοσχέδιο αυτό; 
Πραγματικά τα ερωτηματικά είναι πάρα πολύ σοβαρά τόσο για τη σκοπιμότητα όσο και για το χρόνο κατάθεσης του σημερινού νομοσχεδίου. Δυστυχώς βέβαια αυτή είναι μια πάγια τακτική που ακολουθεί η Κυβέρνηση ειδικά στα θέματα της παιδείας. Να έρχονται στη Βουλή εν μέσω θέρους επιχειρώντας έτσι να αποφύγει τις απόλυτα δικαιολογημένες αντιδράσεις της εκπαιδευτικής κοινότητας για τις κατάφωρες αδικίες, οι οποίες γίνονται και που διαπράττονται στο όνομα του κομματικού οφέλους και μόνον.
Μας είπατε ότι είναι επείγον και φέρατε αυτό το νομοσχέδιο βιαστικά. Άραγε πότε καταλάβατε ότι είναι επείγον; Είναι αδιανόητο να μας λέτε ότι συνειδητοποιήσατε την κρισιμότητα ενός τόσο σημαντικού νομοσχεδίου στο τέλος Ιουλίου.
Γιατί θα έπρεπε να φθάσουμε στην ώρα μηδέν και μάλιστα να δείχνετε στην επιτροπή ότι πιέζεστε κιόλας να κουβεντιάσουμε ένα τέτοιο νομοσχέδιο; Γιατί πρέπει να παρακάμψουμε μια ολοκληρωμένη συζήτηση με τους εμπλεκόμενους φορείς ώστε να έχουμε τις απόψεις τους, να έχουμε τη γνώμη την οποία εκφράζει το συγκεκριμένο νομοσχέδιο; 
Και όπως θα θυμάστε πολύ καλά, κύριε Υφυπουργέ, ενώ μας είπατε στην επιτροπή ότι είχατε κουβεντιάσει την προηγούμενη με τους φορείς, όταν μετά από δύο ώρες ήλθαν οι φορείς στην επιτροπή, το διέψευσαν. Και ήταν κατηγορηματικοί εναντίον του νομοσχεδίου.
Επιτέλους η Κυβέρνηση και το Υπουργείο Παιδείας πρέπει να καταλήξουν ποιο θα είναι το σύστημα διορισμών των μονίμων και αναπληρωτών καθηγητών στην εκπαίδευση χωρίς να δημιουργούν με τις ανερμάτιστες αποφάσεις τους δεκάδες πίνακες διορισμών για τους αναπληρωτές εμπαίζοντας και συνθλίβοντας κάθε έννοια σεβασμού της ανθρώπινης αξιοπρέπειας, προσπαθώντας να κρατούν σε μια διαρκή ομηρία τόσες χιλιάδες επιστήμονες. 
Το Υπουργείο Παιδείας με την τακτική που ακολουθεί αδικεί κατάφωρα τους επιτυχόντες του ΑΣΕΠ και στην ουσία καταργεί το διαγωνισμό που το ίδιο ψήφισε και εφάρμοσε. Καταστρατηγεί κάθε έννοια νομιμότητας και αξιοκρατίας, αποκλείοντας τους επιτυχόντες του διαγωνισμού του 2000 για να αποκαταστήσει υποτίθεται την αδικία του διαγωνισμού του 1998 που η ίδια η Κυβέρνηση προκάλεσε. Προφανώς, θα έλθει ξανά σε λίγο να μας πει, έχω συνειδητοποιήσει το λάθος που έκανα και θέλω να αποκαταστήσω τους κατάφορα αδικημένους επιτυχόντες του 2000 με ένα νέο τραγέλαφο.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Είναι εμφανές ότι η συνεργασία που υπάρχει μεταξύ Υπουργείου Παιδείας και ΑΣΕΠ, κάθε άλλο παρά αγαστή είναι. Αντίθετα, δίνεται η εικόνα μιας μεγάλης κόντρας με εξαιρετική αντιπαλότητα η οποία λαμβάνει χώρα καθαρά στις πλάτες μόνο των επιτυχόντων του ΑΣΕΠ. Υπάρχει σειρά από μαρτυρίες εκπαιδευτικών ότι η επίρριψη ευθυνών από τη μια πλευρά στην άλλη για οποιοδήποτε πρόβλημα, είναι μια μόνιμη απάντηση τόσο του Υπουργείου Παιδείας, όσο και του ΑΣΕΠ. Είναι γνωστή άλλωστε σε όλους μας η επέμβαση του εισαγγελέα ύστερα από σωρεία καταγγελιών για τον τρόπο διεξαγωγής του διαγωνισμού.
Προκλητικά απαράδεκτο είναι επίσης το γεγονός ότι το ΑΣΕΠ καθυστερεί χαρακτηριστικά να εκδώσει αποτελέσματα, πράγμα το οποίο χρησιμοποιεί ως πρόσχημα το Υπουργείο για να καλύψει τις δικές του παρατυπίες. Το φοβερό δε είναι ότι το ΑΣΕΠ δημοσίευσε ονομαστικούς πίνακες επιτυχίας και προσκομίζει βεβαιώσεις για την επιτυχία των εκπαιδευτικών, ενώ ταυτόχρονα το Υπουργείο δεν αναγνωρίζει τους επιτυχόντες και απλά τους αποκαλεί "λαβόντες" τη βαθμολογική βάση, αμφισβητώντας έτσι ουσιαστικά τον ίδιο το διαγωνισμό.
Είναι προφανές, λοιπόν, κυρίες και κύριοι συνάδελφοι, ότι το Υπουργείο δημιουργεί έντεχνα μια εικόνα κόντρας με το ΑΣΕΠ αποπροσανατολίζοντας την κοινή γνώμη με προφανή στόχο μόνο τη συγκάλυψη των ευθυνών, ή, στην άλλη περίπτωση, τροφοδοτεί μια διαμάχη με στόχο να αναλάβει το ίδιο τελικά τη διεξαγωγή των επομένων διαγωνισμών, ώστε να μπορεί να "μαγειρεύει" ανενόχλητο κάθε αποτέλεσμα.
Πρόσφατο ενδεικτικό παράδειγμα αποτελούν οι παλινωδίες και οι παράνομες πράξεις του Υπουργείου κατά την ανακοίνωση του πίνακα διοριστέων -συγκοινωνιολόγους, οικονομολόγους και σε άλλες ειδικότητες- του τελευταίου διαγωνισμού του ΑΣΕΠ, στην προκήρυξη του οποίου ξέχασαν να συμπεριλάβουν την πιστοποίηση της παιδαγωγικής εκπαίδευσης και ζήτησαν από τους επιτυχόντες μετά τη διενέργεια του διαγωνισμού, να την προσκομίσουν.
Οι ενέργειες που ακολούθησε η πολιτεία στη συγκεκριμένη περίπτωση, κάθε άλλο παρά ενέργειες δημοκρατικής ευνομούμενης πολιτείας είναι. 
Συγκεκριμένα, επιχειρήθηκε εκ των υστέρων μετατροπή των όρων συμμετοχής στο διαγωνισμό και παραποίηση της προκήρυξης του ΑΣΕΠ της 12/2/2000. Έτσι, ενώ μεγάλη σειρά νέων επιστημόνων ανέμεναν το διορισμό τους τον Αύγουστο του 2001 και είχαν προβεί σε όλες τις ενέργειες ώστε να είναι έτοιμοι και νόμιμοι εν όψει του διορισμού τους, όπως υποβολή παραιτήσεων από τις δουλειές τους ή το κλείσιμο των ιδιωτικών τους γραφείων, το ΑΣΕΠ μετά από πίεση του Υπουργείου Παιδείας, μετέβαλε τους όρους της προκήρυξης του διαγωνισμού που έγινε πριν από ένα χρόνο. 
Δυστυχώς, για μια ακόμη φορά, κυρίες και κύριοι συνάδελφοι, η Κυβέρνηση μεθοδεύει τις πράξεις της ακολουθώντας την οδό της ελάχιστης δημοσιότητας και ευθύνης προσβάλλοντας την αξιοπρέπεια των πολιτών της χώρας μας.
Χαρακτηριστική είναι η συνεχής αποστολή εγγράφων την οποία και θα καταθέσω, όπως για παράδειγμα η Δ2/9000 του ΑΣΕΠ και η 20348/20.7.2001 όπου το Υπουργείο Παιδείας πιέζει το ΑΣΕΠ να προβεί στην παράνομη ενέργεια που τελικά και προέβει. 
Δυστυχώς, για μία άλλη φορά οι πολίτες αυτής της χώρας αναγκάζονται να προσφύγουν στη δικαιοσύνη προσπαθώντας να προστατευθούν από πού; Από το ίδιο το κράτος, από την πολιτεία, από τις παλινωδίες της σημερινής Κυβέρνησης. Εξάλλου οι προτεινόμενες ρυθμίσεις, το μοναδικό άρθρο του νομοσχεδίου δημιουργούν σοβαρά ερωτηματικά καθώς αντί να διαψεύδουν όσους κάνουν λόγο για πιθανή διαβλητότητα του διαγωνισμού του ΑΣΕΠ του 1998, στην πράξη το επιβεβαιώνουν. 
Με περίεργο τρόπο η Κυβέρνηση επιμένει στην παράταση ισχύος του διαγωνισμού του 1998 και ειδικά για την επιλογή καθηγητών φυσικής αγωγής μέχρι το 2004. Και πραγματικά χαίρομαι που ο εισηγητής της Πλειοψηφίας συμφωνεί με την άποψη της Νέας Δημοκρατίας ότι πρέπει να παραταθεί στο διηνεκές, να έχουν τη δυνατότητα όλες οι γενιές των παιδιών να εκπαιδευτούν για το ολυμπιακό ιδεώδες.
Αυτό που επιχειρεί σήμερα η Κυβέρνηση είναι ανήκουστο, είναι ανεπανάληπτο καθώς κανείς δεν δίνει απαντήσεις τι θα γίνει με τους επιτυχόντες του πρόσφατου διαγωνισμού. 
Ένα ακόμη χαρακτηριστικό παράδειγμα το οποίο αποδεικνύει την αλαζονεία της σημερινής Κυβέρνησης, αποτελεί η εγκύκλιος του Υπουργείου που ορίζει του όρους πρόσληψης των αναπληρωτών και τις προθεσμίες υποβολής αιτήσεων πρόσληψης πριν από δύο μήνες, ακόμα πριν ψηφιστεί το εν λόγω νομοσχέδιο. Και σας ερωτώ, κύριε Υπουργέ; Ποιος σας έδωσε το δικαίωμα να υποκαθιστάτε μόνος σας την Εθνική Αντιπροσωπεία και να προκαταλαμβάνετε τι θα ψηφίσει η ελληνική Βουλή;
Ακόμη αγανάκτηση προκαλεί πραγματικά η τακτική του Υπουργείου που παίζει με τις ζωές έξι χιλιάδων εκπαιδευτικών και των οικογενειών τους. Δίχως καμιά εξήγηση ακυρώθηκαν οι αιτήσεις που είχαν υποβληθεί από τους αναπληρωτές και ωρομίσθιους εκπαιδευτικούς τον Ιούνιο, με αποτέλεσμα χιλιάδες άνθρωποι ανά την Ελλάδα να υποβάλονται σε μία άνευ προηγουμένου γραφειοκρατική διαδικασία.
Επίσης και είναι πολύ σημαντικό αυτό οι διευθύνσεις πρωτοβάθμιας και δευτεροβάθμιας εκπαίδευσης χορηγούν νέες βεβαιώσεις προϋπηρεσίας,η μορφή των οποίων αυξάνει την πιθανότητα αλλοίωσης της πραγματικής προϋπηρεσίας. Και σε καμία περίπτωση δεν εξασφαλίζει τη δυνατότητα ελέγχου της εγκυρότητάς τους, από το Υπουργείο Παιδείας, καθώς παραλείπεται τελείως η αναγραφή απαραίτητων στοιχείων όπως για παράδειγμα στα σχολεία όπου εργάστηκε ο κάθε αναπληρωτής.
Εύλογη, λοιπόν, είναι η αγωνία ορισμένων καθώς φοβούνται ότι πίσω απ΄ αυτήν την αλλαγή κρύβονται ύποπτες σκοπιμότητες και τίποτε άλλο. Το Υπουργείο υποστηρίζει ότι έχει κάνει έναν ακριβή προγραμματισμό των αναγκών του για τα δημόσια σχολεία. Ταυτόχρονα όμως στις 10/7/2001 με εγκύκλιό του εμφανίζει διακόσιες νέες θέσεις μόνιμου διορισμού σε δυσπρόσιτες περιοχές. Δηλαδή, ενώ προκήρυξε τις θέσεις μόνιμου διορισμού με εξαιρετικά ακριβή αριθμό για κάθε κλάδο π.χ. οκτακόσιες τριάντα εννέα θέσεις φιλολόγων, διακόσιες ένδεκα θέσεις μαθηματικών για δύο χρόνια ξαφνικά εμφανίζει νέες θέσεις δυσπρόσιτων σχολείων τις οποίες δεν έχει συμπεριλάβει στις προκηρυχθείσες θέσεις του διαγωνισμού του ΑΣΕΠ. Αφαιρεί από τους διοριστέους του διαγωνισμού ακόμα και το δικαίωμα να υποβάλουν αίτηση και δίνει όλες τις θέσεις στην επετηρίδα καταστρατηγώντας για άλλη μία φορά έτσι τον 2525/97, αλλά και ακυρώνοντας απροσχημάτιστα την πολιτική του προηγούμενου Υπουργού Παιδείας.
Η δικαιολογία του Υπουργείου ότι δεν γνώριζε την ύπαρξη των κενών αυτών προφανώς αποτελεί εμπαιγμό και μόνο καθώς οι θέσεις αυτές, όπως γνωρίζουμε όλοι μας, έχουν τριετή δέσμευση. Οι πράξεις αυτές του Υπουργείου Παιδείας είναι παράνομες καθώς ο νόμος 2525/97 που το κόμμα σας, κύριε Υπουργέ, ψήφισε παραμένει εν ισχύ και σε κάθε περίπτωση μόνιμου διορισμού πρέπει να ισχύει το 80% από το ΑΣΕΠ και το 20% από την επετηρίδα.
Η απαράδεκτη αυτή πρακτική του Υπουργείου Παιδείας που καταδικάζει τους επιτυχόντες του διαγωνισμού σε απομόνωση ώστε να μην καταφέρουν ποτέ να αποκτήσουν προϋπηρεσία, δεν είναι καθόλου τυχαία. Αντίθετα μάλιστα φαίνεται ότι στηρίζεται σε μικροκομματικές σκοπιμότητες.
Κυρίες και κύριοι συνάδελφοι, η εθνική υπόθεση της παιδείας φαίνεται να θυσιάζεται για άλλη μία φορά προς όφελος, πιθανόν, συγκεκριμένων πολιτικών φιλοδοξιών.
Η Κυβέρνηση του ΠΑΣΟΚ οδηγεί σε θάψιμο το διαγωνισμό του ΑΣΕΠ παρά το ότι για τη διεξαγωγή του, όπως ξέρουμε όλοι, το ελληνικό δημόσιο ξόδεψε αρκετά χρήματα.
Εάν θέλουμε, λοιπόν, να μιλούμε για αξιοκρατία, θα πρέπει όλες οι θέσεις να προκηρυχθούν ξανά, να υποβληθούν αιτήσεις από την αρχή. Είναι σαφές ότι η προκατασκευασμένη αυτή διαδικασία στοχεύει καθαρά στην πρόσληψη ημετέρων. Η πρόσληψη αναπληρωτών για τις ανάγκες των σχολείων είναι καταφανέστατο ότι έχει ως στόχο το κουκούλωμα, το σκέπασμα του προβλήματος. 
Είναι φανερό ότι το Υπουργείο επιχειρεί να ξεγελάσει τους αναπληρωτές με το να τους προσλάβει φέτος. Αλλά σε καμία περίπτωση αυτό δεν αποτελεί γι' αυτούς καμία κατοχύρωση. Η μόνη κατοχύρωση για τους εκπαιδευτικούς, αλλά κυρίως για το καλό της παιδείας μας είναι ο σταδιακά μόνιμος διορισμός τους. Δυστυχώς πουθενά το Υπουργείο δεν κάνει λόγο για κάτι τέτοιο. 
Επίσης θεωρούμε παράλογο να μην αναφέρεται πουθενά η περίπτωση ειδικών κατηγοριών, παραδείγματος χάρη πολύτεκνοι κλπ. Είναι παράλογο να προτιμούνται στους διορισμούς για τις μόνιμες θέσεις οι εκπαιδευτικοί ειδικών κατηγοριών και αυτό να μη λαμβάνεται καθόλου υπόψη στην πρόσληψη αναπληρωτών. 
Εκτός απ΄ αυτό όμως μεγάλη απορία πραγματικά δημιουργούν οι παράγραφοι 6 και 8 του νομοσχεδίου, καθώς δίνονται δυο νομοθετικές εξουσιοδοτήσεις στον Υπουργό να έχει τη δυνατότητα να βγάζει υπουργικές αποφάσεις που στην ουσία δεν χρειάζονται. Άλλωστε τα όργανα πρόσληψης και τοποθέτησης δεν μπορεί να είναι άλλα από τα αρμόδια ΠΣΠΕ και ΠΣΔΕ και τις αρμόδιες διευθύνσεις εκπαίδευσης. Γιατί, λοιπόν, ο Υπουργός επιχειρεί να υποκαταστήσει μόνος του τα αρμόδια αυτά όργανα; 
Επαναλαμβάνουμε επίσης ότι το Υπουργείο μας εμπαίζει με την παράγραφο 6, όπου προβλέπεται υπουργική απόφαση να ρυθμίσει θέματα σχετικά με τις προθεσμίες υποβολής αιτήσεων πρόσληψης και δηλώσεων προτίμησης, καθώς έχει ήδη σταλεί η σχετική υπηρεσιακή εγκύκλιος από τον Υπουργό εδώ και πάρα πολύ καιρό. 
Η νομοθετική ρύθμιση για την πρόσληψη αναπληρωτών εκπαιδευτικών, για τη στελέχωση προγράμματος ολυμπιακής εκπαίδευσης αποτελεί καθαρά το πρόσχημα του σημερινού νομοσχεδίου, για τη συγκάλυψη σειράς κυβερνητικών λαθών και σκοπιμοτήτων.
Η Νέα Δημοκρατία έχει εδώ και καιρό διατυπώσει τη θέση της για την ανάγκη καλλιέργειας των αρχών του ολυμπιακού ιδεώδους σε όλες τις βαθμίδες της εκπαίδευσης. Έχει επίσης καταθέσει την άποψή της για το ευαίσθητο θέμα της φυσικής αγωγής στα σχολεία, που πραγματικά εδώ και πολλά χρόνια έχει παραμεληθεί. 
Θεωρούμε ότι δικαίωμα στην ολυμπιακή παιδεία έχουν όλοι οι Έλληνες μαθητές και όχι μόνο αυτοί που θα πηγαίνουν στο σχολείο μέχρι το 2004 πολύ περισσότερο δε όταν με την ευκαιρία της επιστροφής των Ολυμπιακών Αγώνων στην κοιτίδα τους, στην Ελλάδα, χρέος όλων μας είναι να αγωνιστούμε για την εισαγωγή του μαθήματος της ολυμπιακής παιδείας, όχι μόνο στα σχολεία της χώρας μας αλλά παγκοσμίως και στο διηνεκές. 
Δυστυχώς, η προτεινόμενη ρύθμιση είναι ευκαιριακή, όπως ευκαιριακός φαίνεται να είναι και συνολικά ο τρόπος με τον οποίο προχώρησε ο σχεδιασμός στην υλοποίηση του Προγράμματος Ολυμπιακής Παιδείας μέχρι σήμερα. Στο σχεδιασμό και στην υλοποίηση του προγράμματος, εμφανίστηκαν από την πρώτη στιγμή κτυπητές αδυναμίες από τις οποίες υπήρξε κίνδυνος ακύρωσης στην πράξη της φιλοσοφίας προς επίτευξη στόχων που κατέστησαν αναγκαίοι πραγματικά για την εισαγωγή του μαθήματος στην εκπαίδευση. 
Η αδικαιολόγητη καθυστέρηση στην άμεση εισαγωγή του μαθήματος από την αρχή της προηγούμενης σχολικής χρονιάς, προκάλεσε σειρά προβλημάτων, αδικίες και άσκοπες μετακινήσεις εκπαιδευτικών. 
Ακόμη το Υπουργείο Παιδείας φαίνεται ότι δοκιμάζει τη νοημοσύνη μας όταν στην εισηγητική έκθεση του νομοσχεδίου, χρησιμοποιεί ως επιχείρημα για την επαναπρόσληψη των χιλίων αναπληρωτών που προσελήφθησαν κατά το διδακτικό έτος 2000-2001 για το μάθημα της ολυμπιακής, παιδείας το γεγονός ότι έχουν παρακολουθήσει σχετικό επιμορφωτικό σεμινάριο. Η επιμόρφωση -σεμινάριο υπήρξε βεβιασμένη, ανεπαρκής, τόσο στο σχεδιασμό της όσο και στο περιεχόμενο της συνολικής διαδικασίας. 
Η επιμόρφωση χιλίων εκπαιδευτικών έγινε μαζικά, πράγμα ανεπίτρεπτο γι΄ αυτό το επίπεδο της επιμόρφωσης. Επίσης, αποκλείστηκαν αδικαιολόγητα οι μόνιμοι καθηγητές φυσικής αγωγής. Απόδειξη του κακού σχεδιασμού στην εφαρμογή του προγράμματος υπήρξε το γεγονός ότι κατά τη φάση των προσλήψεων απέμειναν εκατόν σαράντα μία κενές θέσεις, οι οποίες αναδείχθηκαν στους διάφορους νομούς και αναδιανεμήθηκαν μετά. 
Οι εκατόν σαράντα ένας, καθυστερημένα, προσληφθέντες βέβαια δεν συμμετείχαν όπως γνωρίζετε, κύριε Υπουργέ, στην επιμόρφωση, αλλά έλαβαν με ένα κούριερ το σχετικό έντυπο. 
Αναμενόμενο αποτέλεσμα των αδυναμιών που παρουσιάστηκαν στη διαδικασία επιμόρφωσης ήταν η μετέπειτα προβληματική υλοποίηση του προγράμματος. Χαρακτηριστικά παραδείγματα της επιπολαιότητας με τα οποία το Υπουργείο αντιμετώπισε αυτό το σημαντικό θέμα αποτελούν δύο εγκύκλιοι που υπογράφονται από τον κ. Πετσάλνικο. Η πρώτη εγκύκλιος ήταν στις 7.12.2000 σύμφωνα με την οποία το μάθημα της ολυμπιακής παιδείας θα γινόταν στην όγδοη η ώρα εκτός ωραρίου. Η δεύτερη εγκύκλιος ήταν στις 22.1.2001 σύμφωνα με την οποία το μάθημα θα έπρεπε να γίνεται παρουσία του καθηγητή φυσικής αγωγής. Αυτό είναι παγκόσμια πρωτοτυπία. Αναφέρει η εγκύκλιος: "Στα γυμνάσια στα οποία το ωρολόγιο πρόγραμμα ανέρχεται στις τριάντα πέντε ώρες εβδομαδιαίως, μία ώρα από το μάθημα φυσικής αγωγής διατίθεται για την ολυμπιακή εκπαίδευση. Στην ώρα αυτή διδάσκει ο καθηγητής που προσελήφθη για την ολυμπιακή εκπαίδευση και παρίσταται ο καθηγητής φυσικής αγωγής του Γυμνασίου". Αν είναι δυνατόν να είναι δύο καθηγητές σε μια ώρα για το ίδιο μάθημα! Επίσης η εγκύκλιος 7.6.2001 ενημερώνει ότι το πρόγραμμα θα γίνεται εκτός σχολικού ωραρίου και εκτός εργάσιμων ημερών. Ξέρετε μαθητή που μπορεί να συμμετέχει σε ένα τέτοιο πρόγραμμα; 
Είναι απαράδεκτο λίγο πριν από την διεξαγωγή των Ολυμπιακών Αγώνων στη χώρα μας να γίνονται περικοπές ωρών στο μάθημα Φυσικής Αγωγής. Ακόμη όπως καταγγέλλει η Ένωση Γυμναστών Βορείου Ελλάδας, σε πάρα πολλά λύκεια δεν έγινε καθόλου το μάθημα της ολυμπιακής εκπαίδευσης. Με μεγάλη μας λύπη διαπιστώνουμε ότι η αντιμετώπιση του θέματος της ολυμπιακής παιδείας από την πολιτεία δεν είναι αυτή που θα έπρεπε. Η Ελλάδα, αντίθετα με τις επιλογές της Κυβέρνησης, οφείλει να έχει ολυμπιακή παιδεία μόνιμα στο εκπαιδευτικό της πρόγραμμα. Το σημαντικό αυτό κεφάλαιο θα ήταν ένα μέρος του σύγχρονου ελληνικού πολιτισμού και θα συνέβαλε στη ανάπτυξή του. Η Ελλάδα έχει χρέος με τη διεξαγωγή των Ολυμπιακών Αγώνων στην χώρα μας να αξιοποιήσει την Ολυμπιακή Ακαδημία που έχει έδρα την Αθήνα, να την κάνει παγκόσμιο κέντρο ολυμπιακής παιδείας με παγκόσμια εμβέλεια. 
Η Νέα Δημοκρατία, κυρίες και κύριοι, ζητάει επίμονα εδώ και πολύ καιρό τη θεσμοθέτηση ενός εθνικού διαλόγου για την παιδεία μέσα από τον οποίο θα προχωρήσουμε σε έναν εθνικό σχεδιασμό για την εκπαίδευση. Αναμφισβήτητα μέσα από έναν εθνικό σχεδιασμό θα ήταν εφικτή η ένταξη ανάλογων προγραμμάτων της ολυμπιακής παιδείας σε νέα ολοκληρωμένα ωρολόγια προγράμματα σχολείων με κύρια ευθύνη για την εκτέλεση των οποίων θα είχαν πρωτίστως οι μόνιμοι καθηγητές φυσικής αγωγής. 
Η αποτυχία της Κυβέρνησης του κ. Σημίτη στον τομέα της παιδείας είναι καταφανής. Γι΄ αυτό, αντί των μεγάλων διακηρύξεων και λόγων, η Νέα Δημοκρατία επαναφέρει την πρότασή της για εθνικό διάλογο. Τα Ελληνόπουλα δικαιούνται και αξίζουν ένα καλύτερο σύστημα εκπαίδευσης στον ανταγωνιστικό κόσμο του αύριο.
Η Κυβέρνηση φαίνεται να έχει χάσει κάθε δείγμα υπευθυνότητας ενώ εμπαίζει συνεχώς τον ελληνικό λαό παραπλανώντας τον και κρύβοντας τις πραγματικές της προθέσεις. Θα ήταν άραγε ίδιο το εκλογικό αποτέλεσμα στις 9 Απριλίου εάν το ΠΑΣΟΚ είχε πει την αλήθεια στον ελληνικό λαό, ότι θα καταργούσε τόσο εύκολα τους νόμους και θα οδηγούσε σε μια μεγάλη αναστάτωση τα τελευταία τρία χρόνια;
Κύριοι της Κυβέρνησης, έχετε τεράστιες ευθύνες απέναντι σε αυτόν τον τόπο. Έχετε ευθύνες γιατί κρύψατε συστηματικά την αλήθεια. Γιατί δεν τολμήσατε να πείτε προεκλογικά ότι θα ξεπουλήσετε την Ολυμπιακή, τα Ναυπηγεία, ότι θα ιδιωτικοποιήσετε τη Διεθνή Έκθεση Θεσσαλονίκης, ότι θα προχωρήσετε με τον τρόπο αυτό στο ασφαλιστικό, ότι θα αλλάξετε τις ταυτότητες λέγοντας μάλιστα ψέματα ότι πιέζεστε από την Ευρωπαϊκή ΄Ενωση, ότι θα υποβαθμίσετε την παιδεία, όπως παραδείγματος χάρη με τη λεκτική ανωτατοποίηση των ΤΕΙ, ότι θα καταργήσετε το ΑΣΕΠ. Δεν τολμήσατε, γιατί φοβηθήκατε μη χάσετε τις καρέκλες σας. Εκλεγήκατε λέγοντας ψέματα. Σήμερα όμως έχετε πείσει τους πάντες το πόσο αναξιόπιστοι είστε. Ελπίζω τουλάχιστον να έχετε το θάρρος στο συνέδριό σας να πείτε τα πράγματα με το όνομά τους και δεν θα συνεχίσετε τις πρακτικές που ακολουθείτε σήμερα.
Κυρίες και κύριοι συνάδελφοι, η Νέα Δημοκρατία ως κόμμα ταυτισμένο με την αξιοπιστία και την αξιοκρατία και τις ίσες ευκαιρίες προς όλους, δεν μπορεί να συναινέσει στη ψήφιση αυτού του νομοσχεδίου. Νομίζω όμως και δυστυχώς άνευ λόγου, δημιουργείται σήμερα μια οξύτητα για ένα θέμα που θα μπορούσε να έχει περάσει μέσα σε κλίμα συναίνεσης αλλά δυστυχώς έτσι έχετε μάθει να διοικείτε και να νομοθετείτε. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την ΄Εκθεσή της στην πρόταση νόμου αρμοδιότητας του Υπουργείου Εθνικής Οικονομίας " Κίνητρα για την ενίσχυση της Κεφαλαιαγοράς".
Επίσης, ότι ο Συνασπισμός της Αριστεράς και της Προόδου ορίζει για τη σημερινή συζήτηση ως Κοινοβουλευτικό Εκπρόσωπο τη Βουλευτή κα Μαρία Δαμανάκη.
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Αντώνης Σκυλλάκος.
ΑΝΤΩΝΗΣ ΣΚΥΛΛΑΚΟΣ: Μία από τις σοβαρότερες καπιταλιστικές αναδιαρθρώσεις που κάνει η Κυβέρνηση αφορά στον τομέα της παιδείας με τους νόμους 2525/97 και 2527/91 και με μια σειρά νομοθετήματα επί μέρους προσαρμογών, όπως αυτό που συζητάμε σήμερα. Η ουσία είναι ότι πρόκειται για προσαρμογή της παιδείας γενικότερα στους νόμους της αγοράς με εμφανή τα αντιλαϊκά αποτελέσματα. Από τα στοιχεία όχι τα δικά μας, αλλά για παράδειγμα του Παιδαγωγικού Ινστιτούτου, γίνεται λόγος για 45% των μαθητών που δεν τελειώνουν το λύκειο, για τριάντα χιλιάδες μαθητές που δεν τελειώνουν το γυμνάσιο. Αυτά είναι τα αποτελέσματα της εκπαιδευτικής μεταρρύθμισης του ΠΑΣΟΚ.
Πέρα από αυτά, όλο και επιβαρύνεται το όλο σύστημα με την κατεύθυνση οι μαθητές, οι σπουδαστές, οι φοιτητές, τα παιδιά γενικότερα να προετοιμάζονται σαν εργαλεία για φθηνότερα εργατικά χέρια. Συνολικά, η πολιτική του ΠΑΣΟΚ και όχι μόνο, αλλά όλων εκείνων των πολιτικών δυνάμεων που κινούνται στη λογική της προσαρμογής της παιδείας στους νόμους της αγοράς, μετατρέπει τη γνώση και την άθληση σε εμπόρευμα και προνόμιο των λίγων. 
Πιο συγκεκριμένα: Πώς εκφράζονται αυτά με το νομοσχέδιο αυτό που προσπαθεί να αντιμετωπίσει ορισμένα επί μέρους ζητήματα;
Πρώτο θέμα: Ανατρέπονται παραπέρα οι εργασιακές σχέσεις στον τομέα της παιδείας. Είχαμε μέχρι τώρα τους αναπληρωτές, τους δεκαεξαμηνίτες και τους ωρομίσθιους. Τώρα εισάγεται και μια καινούρια μορφή εργασίας: Θα έχουμε και εκπαιδευτικούς ορισμένου χρόνου.
Είμαστε εντελώς αντίθετοι με αυτήν τη λογική. Δεν είμαστε αντίθετοι με τη λογική των αναπληρωτών όπου χρειάζονται, αλλά χρειάζεται πολύ μικρότερος αριθμός από αυτόν που χρησιμοποιεί η Κυβέρνηση. ΄Οπως φαίνεται, θα φθάσουμε στους είκοσι χιλιάδες αναπληρωτές. Η εκτίμηση η δική μας είναι ότι θα επαρκούσε το 1/3, αλλά είμαστε στη λογική όλο και μεγαλύτερος αριθμός να μην είναι μόνιμο προσωπικό. Αυτό αφορά και στην εκπαίδευση, αλλά θα το δούμε -το βλέπουμε και στην πορεία- και σε όλο το δημόσιο τομέα να αυξάνει ο αριθμός αυτών που δεν θα είναι μόνιμοι.
Το δεύτερο είναι ότι το νομοσχέδιο επιταχύνει την κατάργηση της επετηρίδας κατά δύο χρόνια όσον αφορά στους αναπληρωτές.
Το τρίτο αφορά στην ολυμπιακή εκπαίδευση. Παρατείνει τη θητεία των χιλίων και προσθέτει άλλους χίλιους γυμναστές με ημερομηνία λήξης όμως το 2004. 
Το Κομμουνιστικό Κόμμα της Ελλάδας δεν είναι αντίθετο στη διδασκαλία για τα ολυμπιακά ιδεώδη, αλλά η πρακτική της Κυβέρνησης κάθε άλλο παρά στοχεύει σε αυτά τα ολυμπιακά ιδεώδη. Βλέπουμε πώς πάμε με τους Ολυμπιακούς Αγώνες. ΄Εχουν μετατραπεί οι Ολυμπιακοί Αγώνες σε εμπόρευμα και σε "βιτρίνα". Ο αθλητισμός στην Ελλάδα τα τελευταία χρόνια, όταν μιλάμε για αθλητισμό, είναι ή τα αθλήματα τα οποία έχουν γίνει επαγγελματικά ή ορισμένα άλλα στα οποία επικρατεί η "βιτρίνα" και ο πρωταθλητισμός.
Βλέπουμε και τα αρνητικά σχόλια γι΄ αυτούς που διαμαρτύρονται, γιατί δεν πήραν τις αποζημιώσεις που προβλέπονταν και τις παίρνουν καθυστερημένα.
Δημιουργείται μία πολύ άσχημη εικόνα. Αν τέτοιος είναι ο αθλητισμός, δεν τον θέλουμε. Βεβαίως, θέλουμε και πρωταθλητές αλλά όχι το μοναδικό που θα ενδιαφέρει την Κυβέρνηση είναι να στέλνει τα συγχαρητήρια όταν παίρνουμε κάποια χρυσά μετάλλια. Το λέω αυτό γιατί πάμε στο 2004, ξοδεύουμε τρισεκατομμύρια για τους Ολυμπιακούς Αγώνες, καταστρέφουμε και ό,τι απέμεινε ελεύθερο στην Αττική. Εν πάση περιπτώσει, τι θα κερδίσει ο αθλητισμός; Και μιλάω όχι για τον πρωταθλητισμό, αλλά για το λαϊκό μαζικό αθλητισμό και για τον αθλητισμό κυρίως στα σχολεία. Αυτούς τους καθηγητές αν ήταν να τους χρησιμοποιήσουμε σαν γυμναστές να μιλήσουν και για τα ολυμπιακά ιδεώδη, να γίνει και το Πρόγραμμα της Ολυμπιακής Εκπαίδευσης, αλλά να χρησιμοποιηθούν και τώρα και στο μέλλον σαν γυμναστές για να υπάρξουν μαζικά προγράμματα μαθητικού και φοιτητικού αθλητισμού. Δεν υπάρχει τέτοια προοπτική, γι' αυτό έχει σκοπό να τους απολύσει μετά από τρία χρόνια. Άρα, τι τους χρειάζεται, όταν από τη μια μετατρέπεται και η άθληση στη χώρα μας σε εμπόρευμα και τα παιδιά για να γυμναστούν πρέπει να πληρώσουν σε κάποιους συλλόγους για να βρουν και χώρο, ώστε οργανωμένα να αθληθούν; Η εξήγηση είναι ότι τους χρειάζεται για να πετύχει τον εθελοντισμό, για να πετύχει τους πενήντα χιλιάδες εθελοντές που χρειάζεται εκείνες τις ημέρες. Δεν εξηγείται αλλιώς. 
Η ανακοίνωση, το υπόμνημα εν πάση περιπτώσει της Ένωσης Γυμναστών Βορείου Ελλάδας δείχνει όχι την προχειρότητα που είπε ο προηγούμενος ομιλητής, αλλά μπορώ να πω τη συνειδητή προσπάθεια, να είναι αυτοί οι γυμναστές μιας χρήσης και μόνο για ένα συγκεκριμένο στόχο.
Τι λέει το κείμενο της Ένωσης Γυμναστών περιληπτικά; Προσλήφθηκαν κατά απαράδεκτο τρόπο. Με τον τρόπο που προσλήφθηκαν, το 15% δεν πήρε καμιά επιμόρφωση. Αυτοί που πήραν επιμόρφωση ήταν ανεπαρκέστατοι, βεβιασμένοι, έγινε μαζικά, όχι κατά θεματικές ομάδες, πλην εξαιρέσεων. Οι εκατόν πενήντα περίπου που προσλήφθηκαν στο τέλος δεν είχαν καμιά εκπαίδευση, ούτε αυτήν την περιορισμένη, δεν υπήρξαν σαφείς οδηγίες αναλυτικού προγράμματος ούτε εγχειρίδιο για τους μαθητές, αλλά ούτε εγχειρίδιο για τους διδάσκοντες, έβαλαν και το μάθημα σε πολλά σχολεία που δεν χωρούσε μαζί με το μάθημα της γυμναστικής και έκανε μάθημα γυμναστικής και αυτοί που μιλούσαν για τους ολυμπιακούς αγώνες και μετά από λίγες εβδομάδες τους έδιναν ορισμένες μπάλες και τους έλεγαν "ελεύθερα παίξτε ποδόσφαιρο ή μπάσκετ". Δεν υπήρχε ούτε εγχειρίδιο ούτε σαφείς οδηγίες αναλυτικού προγράμματος. Μάλιστα, οι οδηγίες στους γυμναστές "βάλτε τη φαντασία σας να δουλέψει". Τα λέει η ΄Ενωση Γυμναστών Βορείου Ελλάδας. 
Τι θα γίνει στο μέλλον; Με την εγκύκλιο που ανέφερε και ο προηγούμενος ομιλητής στις 7.6.2001 η ολυμπιακή εκπαίδευση γίνεται εκτός ωραρίου και όταν δεν θα λειτουργεί το σχολείο. Δεν καταλαβαίνουμε. Επιμένουμε ότι δεν ενδιαφέρεται ούτε για τα ολυμπιακά ιδεώδη η Κυβέρνηση ούτε για να αναβαθμιστεί ο μαθητικός αθλητισμός, αλλά να λύσει το πρόβλημα του εθελοντισμού. Είναι απαράδεκτο. Παίρνουμε δύο χιλιάδες κόσμο με ημερομηνία λήξης κατ΄ αυτό τον τρόπο; Η δική μας άποψη είναι διαφορετική σε πάρα πολλά ζητήματα. Προχθές το Υπουργικό Συμβούλιο συζήτησε τα προβλήματα της παιδείας και έπεσαν πάλι οι μεγάλοι στόχοι που τους ακούσαμε ότι θα μπουν ακόμα περισσότεροι ηλεκτρονικοί υπολογιστές στα σχολεία. Μπορεί και να μπουν, αλλά χωρίς παιδαγωγικά και εκπαιδευτικά κριτήρια, ουσιαστική αναβάθμιση της παιδείας δεν θα υπάρξει, μόνο κάποια εκγύμναση δεξιοτήτων, που τις αποκτούν και μόνα τους τα παιδιά, είτε νοικιάζοντας κομπιούτερ με την ώρα είτε στο σπίτι τους. Η Κυβέρνηση όμως, τον χρειάζεται το μύθο των νέων τεχνολογιών, για τον κόσμο που δεν έχει γνώση σε αυτά τα ζητήματα, για να πείσει ότι πάει να αναβαθμίσει την παιδεία. 
Επίσης, ένα σοβαρό μέτρο που είναι αποφασισμένη να προχωρήσει είναι αυτό της αξιολόγησης και των εκπαιδευτικών μονάδων.
Κατά τη γνώμη μας αυτό θα είναι ένα εργαλείο αυταρχικό για την πλήρη υποταγή και χειραγώγηση των εκπαιδευτικών και την αξιολόγησή τους από τους ημέτερους τους διευθυντές που κατά το 80% υπόκεινται στο κυβερνών κόμμα. Ξέρετε εξάλλου πώς γίνονται οι επιλογές. Και αρνείσθε οποιαδήποτε αντικειμενικά κριτήρια γι΄ αυτούς που παίρνουν αυτές τις θέσεις. Θα οδηγήσει επίσης και σε κατηγοριοποίηση των σχολείων με τη διαφοροποίηση των προγραμμάτων, την αυτοχρηματοδότηση των σχολικών μονάδων. Δεν τα λέτε αυτά. Αυτά θα γίνουν στην πράξη. Ξέρουμε τι έγινε στη Γαλλία, στην Αγγλία και πώς κινείται αυτή η λογική στην Ευρωπαϊκή ΄Ενωση.
Μαζί με αυτά έρχεται και το παρόν νομοσχέδιο, στο οποίο το Κ.Κ.Ε. είναι εντελώς αντίθετο. Και αυτό το μέτρο, το οποίο βεβαίως θα το ψηφίσουμε, για να υπάρχει και δεύτερη ευκαιρία στους μαθητές της Β΄ Λυκείου, δεν λύνει το πρόβλημα της παιδείας. Με πυροσβεστικά μέτρα και επιδιορθώσεις της τελευταίας στιγμής δεν λύνεται το πρόβλημα της παιδείας. Είναι βαθύτερο το πρόβλημα. Και εδώ μπαίνει το ερώτημα. Είναι σωστή η άποψη του Κ.Κ.Ε. και των εκπαιδευτικών φορέων, που λένε ότι τα παιδιά μέχρι ηλικίας δεκαοκτώ ετών πρέπει να παίρνουν πλατιά, βασική μόρφωση; Αν είναι σωστή αυτή η άποψη, τότε χρειάζεται ένα σχολείο αναβαθμισμένο, δημόσιο και δωρεάν λέμε εμείς, το οποίο να είναι συνεχές, ενιαίο για δώδεκα χρόνια.
Με βάση αυτήν τη λογική εμείς εξετάζουμε και το παρόν νομοσχέδιο. Το απορρίπτουμε και φυσικά θα το καταψηφίσουμε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα Δαμανάκη.
ΜΑΡΙΑ ΔΑΜΑΝΑΚΗ: Κύριε Πρόεδρε, αν και δεν σας βλέπω, επιτρέψτε μου ν΄ απευθυνθώ κατ΄ αρχήν σε σας και να σας πω ότι πρέπει να τις διανεμηθούν οι τροπολογίες του κυρίου Υπουργού, αν το Προεδρείο επιθυμεί να συζητήσουμε σήμερα. Ο κύριος Πρόεδρος της Βουλής, όταν έθεσε εξαρχής το θέμα, απευθύνθηκε σε μένα λέγοντας ότι θα υπάρξουν κάποιες τροπολογίες. Αλλά, όπως αντιλαμβάνεσθε, κύριε Πρόεδρε, όταν έχουμε ένα νομοσχέδιο με μόνο ένα άρθρο και έρχονται τέσσερις τροπολογίες, τις οποίες αυτήν τη στιγμή αγνοούμε, αυτό το σκορ 4-1, όπως καταλαβαίνετε, δεν είναι πολύ κομψό. Και όπως καταλαβαίνετε, το ταχύτερο δυνατόν πρέπει να δούμε περί τίνος πρόκειται. 
Ας μην καταναλώνω άλλο από το χρόνο μου για διαδικαστικά θέματα. Μπαίνω αμέσως στο νομοσχέδιο, που συζητούμε, με το ένα και μοναδικό άρθρο. Αφορά δύο θέματα. Το πρώτο αφορά στην πρόσληψη ορισμένων αναπληρωτών για τα θέματα της ολυμπιακής εκπαίδευσης και το δεύτερο στην πρόσληψη ορισμένων αναπληρωτών άλλων ειδικοτήτων.
΄Ερχομαι πρώτα στο θέμα της ολυμπιακής εκπαίδευσης. ΄Οταν είχε γίνει η αναγγελία για την εισαγωγή του μαθήματος της ολυμπιακής εκπαίδευσης στα σχολεία, είχαν υπάρξει πολύ μεγάλες φιλοδοξίες. Είχε αναφερθεί τότε ότι ο στόχος είναι, σε μόνιμη βάση, να καλλιεργηθούν στα σχολεία τα ολυμπιακά ιδεώδη, να υπάρξει βελτίωση της σχολικής υποδομής όσον αφορά τον αθλητισμό. Μάλιστα υπήρχε και η γενικότερη φιλοδοξία για τη βελτίωση του σχολικού αθλητισμού, σε μία προσπάθεια ενεργοποίησης των νέων εν όψει και των Ολυμπιακών Αγώνων.
Ο στόχος, δηλαδή, ο οποίος είχε τεθεί και στον οποίο εμείς και πιστεύω και γενικότερα η ελληνική κοινωνία είχε συμφωνήσει, ήταν να υπάρξει μία ενεργοποίηση των ίδιων των νέων με συμμετοχή με τον ένα ή με τον άλλο τρόπο στον αθλητισμό εν όψει των Ολυμπιακών Αγώνων και όχι απλώς η παρακολούθησή τους από τους Έλληνες νέους με μόνη τη χρήση των τηλεοπτικών μέσων ή την παρουσία τους ως θεατών. Αυτός ο στόχος πρέπει να πούμε ότι δεν έχει επιτευχθεί. Και με κάθε νηφαλιότητα θέλω να απευθυνθώ σήμερα στον κύριο Υπουργό και νομίζω ότι πρέπει να δεχθεί και αυτός ότι η εισαγωγή του μαθήματος στα σχολεία ατύχησε. Ατύχησε πάρα πολύ η εισαγωγή του μαθήματος αυτού, κύριε Υπουργέ, διότι έγινε με έναν τρόπο πολύ πρόχειρο και αποσπασματικό που δεν πείθει σε καμία περίπτωση ότι ο στόχος είναι πράγματι η εισαγωγή του μαθήματος αυτού. 
Δεν πρόκειται να αναφερθώ σε όσα ακούστηκαν εδώ, αλλά νομίζω ότι πρέπει και εσείς να δεχθείτε ότι η εισαγωγή ενός μαθήματος το οποίο άλλοτε διδάσκεται μέσα στο πρόγραμμα, άλλοτε εκτός προγράμματος άλλοτε διδάσκεται από καθηγητές φυσικής αγωγής που ήδη υπηρετούν, άλλοτε από αυτούς που έχουν περάσει από κάποια επιμόρφωση, άλλοτε λαμβάνεται υπόψη συνολικά στο πρόγραμμα, άλλοτε όχι, ένα μάθημα το οποίο δεν ξέρουμε αν θα παραμείνει μετά το 2004 ή αν θα καταργηθεί, δεν συνιστούν τον καλύτερο τρόπο για να προχωρήσουμε περαιτέρω.
Επομένως, το σημερινό νομοσχέδιο έπρεπε να είναι μια ευκαιρία για να αποσαφηνίσει επιτέλους το Υπουργείο εάν επιθυμεί την εισαγωγή ενός τέτοιου μαθήματος σε μόνιμη βάση. Και μέσα να δούμε πώς το εκπαιδευτικό σύστημα θα ανταποκριθεί με τις ανάλογες προσλήψεις. Το νομοσχέδιο δεν προχωρεί προς αυτήν την κατεύθυνση. Συνεχίζει μια πρόχειρη κατάσταση. Αυτή είναι η πρώτη μας βασική αντίρρηση με βάση την οποία θα το καταψηφίσουμε. 
Σημασία όμως έχει να δούμε αν μπορεί κάτι να διορθωθεί αυτήν τη στιγμή. Το Υπουργείο λέει ότι πέρσι με κάποιες διαδικασίες πήραν κάποιους αναπληρωτές καθηγητές. Αυτούς τους προσλαμβάνουν πάλι μέχρι το 2004 και θα πάρουν και άλλους χίλιους με κάποιον πίνακα που θα φτιάξουν. Υπάρχει θέμα για την πρόσληψη των χιλίων εκπαιδευτικών με μόνο κριτήριο την προϋπηρεσία τους. Το Επιστημονικό Συμβούλιο της Βουλής, με έναν τρόπο κομψό αλλά πάντως σαφή, επισημαίνει τις ενδεχόμενες αντιρρήσεις που μπορεί να υπάρξουν για μια τέτοια διαδικασία λέγοντας ότι ενδεχομένως θα μπορούσαν να υπάρξουν και άλλα κριτήρια γι΄ αυτήν την πρόσληψη. Γιατί δεν λαμβάνεται καθόλου υπόψη η παλαιότερη προϋπηρεσία ή η ενδεχόμενη κατοχή διδακτορικού τίτλου ή άλλου μεταπτυχιακού διπλώματος; ΄Ολα αυτά ισοπεδώνονται και πάμε απλώς στη λογική, όσους πήραμε, πήραμε; 
Όλη αυτή η διαδικασία, έχει δημιουργήσει διάφορους ανταγωνισμούς ανάμεσα στις διάφορες κατηγορίες υποψηφίων για να προσληφθούν στην εκπαίδευση. Το Υπουργείο πρέπει να το δει σοβαρά αυτό, διότι δεν τιμά το ελληνικό πολιτικό σύστημα η εικόνα, διάφορες ομάδες εκπαιδευτικών υπό διορισμό, να συνωθούνται και να ανταγωνίζονται για το ποιοι θα πάρουν τις περίφημες θέσεις. Στην επιτροπή δεν υπήρξε απάντηση για το τι θα γίνει με όλους αυτούς μετά το 2004. Θα εξακολουθήσουν να παραμένουν ως εκπαιδευτικοί ή θα απολυθούν; Θα σταματήσει η διδασκαλία του μαθήματος μετά το 2004; 
Σήμερα, ακούσαμε από τον εκπρόσωπο του ΠΑΣΟΚ να προτείνει στην Κυβέρνηση να κρατήσει το μάθημα και μετά το 2004. Δεν θα έπρεπε αυτά να διευκρινισθούν πριν φθάσουμε έως εδώ; Δεν κάνουμε καλή αρχή. Αφού διευκρινίσει το Υπουργείο τι θα κάνει, μετά θα πρέπει να συμφωνήσουμε σε μια διαδικασία για την πρόσληψη αυτών των ανθρώπων σε μόνιμη βάση. Αυτή η ιστορία με τους αναπληρωτές, είναι πραγματική πληγή για το χώρο της εκπαίδευσης. Να υπάρξει μια διαδικασία που θα παίρνει υπόψη της μια σειρά κριτηρίων. Νομίζω ότι και το Επιστημονικό Συμβούλιο της Βουλής θα μπορούσε να βοηθήσει προς αυτήν την κατεύθυνση.
Αν επιθυμούμε μια σωστή εισαγωγή του μαθήματος της ολυμπιακής εκπαίδευσης σε μόνιμη βάση, πρέπει να ακολουθήσουμε αυτόν το δρόμο. Βέβαια, έτσι δεν θα λυθεί αυτόματα το πρόβλημα της συμμετοχής των νέων Ελλήνων στη διαδικασία των Ολυμπιακών Αγώνων, ούτε γενικότερα το πρόβλημα της οργάνωσής τους. Και εδώ, θέλω να πω ότι πολλοί από μας, είχαμε ενστάσεις, αμφιβολίες και αντιρρήσεις για την ανάληψη των Ολυμπιακών Αγώνων που αφορούσαν και το μέγεθος της χώρας και τις διοικητικές της ικανότητες και την προστασία του περιβάλλοντος, αλλά και τις οικονομικές επιπτώσεις που θα έχουν οι αγώνες σε μακροπρόθεσμη βάση.
Πάντως από τη στιγμή που ανέλαβε η χώρα τους Ολυμπιακούς Αγώνες, η μεγάλη πλειοψηφία των πολιτικών δυνάμεων της χώρας αλλά και η ελληνική κοινωνία, έχουν στηρίξει αυτήν την προσπάθεια και θέλουν να πετύχουν οι αγώνες. Η Κυβέρνηση πρέπει να χειριστεί το θέμα με σοβαρότητα. 
Αυτό είναι αναμφισβήτητο. Αυτό, λοιπόν, θα έπρεπε να είναι το όπλο από τ μεριά της Κυβέρνησης για να χρησιμοποιηθεί με διαδικασίες συναινετικές που να εξασφαλίσουν μια καλύτερη -αν θέλετε- εμπλοκή και της ελληνικής νεολαίας στο όλο σύστημα, γιατί όλη αυτή η υπόθεση κινδυνεύει να χαθεί μέσα από διαδικασίες που δείχνουν και προχειρότητα και μια έλλειψη καλής οργάνωσης. Βεβαίως όλα αυτά ανεβάζουν την ευθύνη της Κυβέρνησης.
Εγώ δεν θέλω να πω τίποτε περισσότερο, ούτε είναι ώρα να μιλήσουμε για τους Ολυμπιακούς Αγώνες, σκέφτομαι όμως ότι αυτό το νομοσχέδιο αν ήταν αλλιώς τα πράγματα, θα έπρεπε να συζητηθεί εδώ παρουσία του αρμόδιου Υπουργού για τους Ολυμπιακούς Αγώνες, να συνδυαστεί με ένα νομοσχέδιο για το σχολικό αθλητισμό, με μέτρα για τον σχολικό αθλητισμό, έτσι ώστε να πούμε ότι πραγματικά συμβάλουμε σε μία τέτοια κατεύθυνση και όχι με αυτόν τον πρόχειρο και αποσπασπατικό τρόπο με τον οποίο έρχεται. Αυτό όσον αφορά το πρώτο θέμα, το θέμα της ολυμπιακής εκπαίδευσης.
Έρχεται τώρα στο δεύτερο θέμα, το θέμα που αφορά την πρόσληψη γενικότερα αναπληρωτών καθηγητών.
Δύο λόγια θέλω να πω γι΄ αυτό το θεσμό των αναπληρωτών. Νομίζω ότι είναι στη βάση πολλών κακών στο θέμα της εκπαίδευσης και πρέπει το Υπουργείο να δει πώς θα λυθεί το θέμα σε μονιμότερη βάση.
Πρώτα-πρώτα κατά την άποψή μας ο αριθμός είναι πολύ μεγάλος και χρειάζεται εδώ το Υπουργείο να συζητήσει κάποια στιγμή με έναν ήρεμο τρόπο τι μπορούμε να κάνουμε για τα θέματα αυτά.
Ο Υπουργός κ. Πετσάλνικος, ο οποίος έχει έλθει στην επιτροπή μας, παρέθεσε ορισμένα στοιχεία για τον αριθμό των αναπληρωτών και τις ανάγκες που εξυπηρετούν. Δεν μας έπεισε -και θέλω να το πω εδώ και να μιλήσουμε συγκεκριμένα- για το γεγονός ότι χρειάζονται περίπου δώδεκα χιλιάδες αναπληρωτές κάθε χρόνο. Και δεν μας έπεισε διότι μια σειρά από ανάγκες που επικαλείται είναι πάγιες ουσιαστικά ανάγκες που επικαλείται είναι πάγιες ουσιαστικά ανάγκες. Θα γίνω πιο συγκεκριμένη.
Από τον αριθμό των δώδεκα χιλιάδων αναπληρωτών ένας αριθμός περίπου τέσσερις χιλιάδες ή τέσσερις χιλιάδες πεντακόσιοι, όπως είπε ο ίδιος ο κύριος Υπουργός, είναι εκπαιδευτικοί που έχουν αποσπαστεί σε άλλες υπηρεσίες και ένας πολύ μικρός αριθμός -το λέω για λόγους που αξίζει, μια και είμαστε εδώ στη Βουλή- εκατόν είκοσι πέντε αν θυμάμαι καλά, σε γραφεία Βουλευτών. Αλλά εν πάση περιπτώσει μιλούμε για τέσσερις χιλιάδες με τέσσερις πεντακόσιους ανθρώπους που έχουν αποσπαστεί σε άλλες υπηρεσίες. Αυτός ο αριθμός μπορεί να γίνει πιο μικρός, αλλά να δεχτώ ότι είναι πραγματικά ένας αριθμός που καλύπτει έκτακτες ανάγκες. 
Από εκεί και πέρα οι υπόλοιποι που προσλαμβάνονται ως αναπληρωτές προσλαμβάνονται, γιατί έχουμε ποιες ανάγκες. Έχουμε ανάγκες επιμόρφωσης των εκπαιδευτικών. ΄Ενας αριθμός παίρνει εκπαιδευτική άδεια, επιμορφώνεται και απουσιάζει από τα σχολεία. Ναι, αλλά αυτός ο αριθμός δεν επιμορφώνεται σε μόνιμη βάση; Δεν αντιλαμβάνομαι γιατί το Υπουργεί δεν αυξάνει τον αριθμό των μονίμων. Θα ήταν υπερβολική φιλοδοξία να πούμε ότι κάθε χρόνο ορισμένες χιλιάδες εκπαιδευτικοί σε μόνιμη βάση επιμορφώνονται στους διάφορους θεσμούς που καλώς η πολιτεία διαθέτει για την επιμόρφωση τους; Τι νόημα έχει να προσλαμβάνουμε αναπληρωτές, αφού το ξέρουμε ότι κάθε χρόνο ένας μεγάλος αριθμός θα επιμορφωθεί;
Ένας άλλος αριθμός υπηρετεί σε σχολεία εξωτερικού που διδάσκουν την ελληνική παιδεία στα παιδιά των Ελλήνων του εξωτερικού. Μα, και αυτός ο αριθμός δεν θα υπάρχει; Και να δεχθώ ότι θα μειωθεί κάπως. Εν τω μεταξύ όμως ανοίγουν ανάγκες σε άλλες χώρες. ΄Αρα αυτές, κατά την άποψή μας, δεν είναι έκτακτες ανάγκες. Ή οι ανάγκες για γονικές άδειες. Δεν αναφέρομαι, όπως με ευκολία ορισμένοι λένε, μόνο στις γυναίκες καθηγήτριες ή δασκάλες που έχουν εγκυμοσύνη, αλλά αναφέρονται και στους δύο γονείς και ελπίζω ότι κάποια στιγμή και στη χώρα μας...
ΠΡΟΕΔΡΕΥΩΝ (Κωνσταντίνος Γείτονας): Αλίμονο εσείς, κυρία Δαμανάκη, να λέγατε κάτι άλλο...
ΜΑΡΙΑ ΔΑΜΑΝΑΚΗ:Μια και με παρακολουθείται, όπως βλέπω, κύριε Πρόεδρε, αναφέρομαι στη δυνατότητα που έχουν και οι δύο γονείς να παίρνουν άδεια και να ανατρέφουν τα παιδιά τους.
ΠΡΟΕΔΡΕΥΩΝ (Κωνσταντίνος Γείτονας): Το κατάλαβα και συμφωνώ γι΄ αυτό έκανα το σχόλιο.
ΜΑΡΙΑ ΔΑΜΑΝΑΚΗ: Αυτή, λοιπόν, η γονική άδεια είναι βέβαιο με βάση τα στατιστικά και δημογραφικά δεδομένα ότι δημιουργεί ορισμένες ανάγκες στον εκπαιδευτικό χώρο.
Αυτές οι ανάγκες της επιμόρφωσης και των γονικών αδειών, θέλω να καταλήξω λοιπόν, των σχολείων του εξωτερικού είναι ανάγκες μόνιμες οι οποίες μπορεί να προβλεφθούν και να αντιμετωπιστούν και πρέπει να αντιμετωπιστούν με μόνιμο προσωπικό. Δεν αντιλαμβάνομαι για ποιο λόγο πρέπει να προσλαμβάνονται αναπληρωτές γι΄ αυτές τις θέσεις, με αποτέλεσμα να έχουμε όλα αυτά τα προβλήματα τα οποία όλοι και όλες όσοι έχουν σχέση με το χώρο της εκπαίδευσης γνωρίζουν πολύ καλά.
Η πρότασή μας, λοιπόν, είναι να μειωθεί δραστικά ο αριθμός των αναπληρωτών καθηγητών και πιστεύουμε ότι μπορεί να μειωθεί. Πολύ περισσότερο που σε ορισμένες περιοχές δυσπρόσιτες οι κάτοικοι παρακολουθούν το δάσκαλο ή τον καθηγητή στο σχολείο να αλλάζει συνεχώς κάθε χρόνο, με αποτέλεσμα το επίπεδο της εκπαίδευσης σε αυτά τα σχολεία να πέφτει κατακόρυφα.
Εάν, λοιπόν, είχαμε λύσει το πρόβλημα σε μια μονιμότερη βάση, δεν θα υπήρχε και όλο αυτό το πρόβλημα με τους ανθρώπους οι οποίοι συνωθούνται με τον ένα ή τον άλλο τρόπο για να διοριστούν σε θέση αναπληρωτή. 
Και εδώ, τι γίνεται, κύριοι Βουλευτές; Φαντάζομαι ότι όλοι έχετε αντιληφθεί αυτό που γίνεται τις τελευταίες μέρες. Υπάρχουν διάφορες κατηγορίες από τις οποίες αντλούνται οι θέσεις και καλύπτονται τα κενά στο χώρο της περίφημης αναπλήρωσης των καθηγητών. Και εδώ πρέπει να πω ότι το Υπουργείο κατά καιρούς δίνει διάφορες υποσχέσεις στις διάφορες κατηγορίες οι οποίες φέρουν και εμάς τα κόμματα και όλους που θέλουμε να ασχοληθούμε σοβαρά με το θέμα σε εξαιρετικά δύσκολη θέση. Δηλαδή να μιλήσω πιο συγκεκριμένα: Αυτοί που έχουν περάσει από το διαγωνισμό του ΑΣΕΠ, κάποιοι έχουν διοριστεί, κάποιοι άλλοι τους είχαν υποσχεθεί όπως λένε οι ίδιοι και έχουν κάποια κείμενα -είναι και άχαρο να τα καταθέτω εδώ αλλά νομίζω καταλαβαίνετε τι εννοώ- ότι κάποια στιγμή και οι υπόλοιποι θα πάρουν σειρά. Αυτοί που έχουν δεκαεξάμηνη προϋπηρεσία και αυτοί κατά τη συζήτηση του νόμου που καταργούσε την επετηρίδα είχαν λάβει την υπόσχεση ότι μέχρι το 2003, αν θυμάμαι καλά, επρόκειτο να διοριστούν, να εξαντληθεί, δηλαδή, ο κατάλογος αυτών που απομένουν. Είχαν πάρει την υπόσχεση από τον κ. Ανθόπουλο. Δεν είναι τώρα εδώ, δεν είναι Υπουργός, αλλά είναι Βουλευτής του ΠΑΣΟΚ. Και αυτοί δεν ικανοποιούνται και πράγματι βάσιμα λένε ότι με τους ρυθμούς που απορροφώνται δεν θα απορροφηθούν μέχρι το 2003. 
΄Εχουμε αυτούς οι οποίοι με βάση κοινωνικά κριτήρια θα έπρεπε να διοριστούν, οι πολύτεκνοι ή οι γονείς ανάπηρων παιδιών ή άνθρωποι οι οποίοι για λόγους αν θέλετε κοινωνικής στήριξης θα έπρεπε να διοριστούν. ΄Εχουμε αυτούς που προέρχονται από την παλιά επετηρίδα και είναι γνωστό ότι κάποιοι πιστεύουν ότι ουδέποτε θα έπρεπε να έχει καταργηθεί η επετηρίδα. ΄Οπως καταλαβαίνετε όλα αυτά καταβάλλεται μια προσπάθεια να συμφωνήσουν, να συνδυαστούν και να συγκεραστούν εν όψει των περίφημων θέσεων των αναπληρωτών. Νομίζω, λοιπόν, ότι κάποια στιγμή θα πρέπει να το συζητήσουμε αυτό το θέμα, να υπάρξει μια απορρόφηση αυτών στους οποίους κατά καιρούς το Υπουργείο έχει υποσχεθεί διάφορα, διότι δεν είναι δυνατό εμείς να ερχόμαστε μετά και να λέμε ότι κακώς το Υπουργείο υποσχέθηκε και να μπει ένα τέρμα. Το τέρμα θα μπει εάν αυξηθεί ο αριθμός των μόνιμων διορισμών.
Εμείς ξέρετε ότι δεν υποστηρίξαμε τη διατήρηση της επετηρίδας. Δεν συμφωνήσαμε βεβαίως απολύτως με το σύστημα που προτείνατε, είχαμε δικό μας σύστημα που αντιπροτείναμε, αλλά δεν συμφωνήσαμε με τη διατήρηση της επετηρίδας και σήμερα εξακολουθούμε να πιστεύουμε ότι δεν είναι η επετηρίδα η λύση. Μπορεί να μη δημιουργούσε όλα αυτά τα προβλήματα, αλλά δημιουργούσε άλλα και δεν θέλω τώρα να ανοίξω αυτό το θέμα. Το λέω πάντως για να διευκρινίσω τη θέση μου. Πιστεύω ότι καλώς καταργήθηκε η επετηρίδα και δεν συζητώ να επανέλθει. Αλλά από κει και πέρα πρέπει να υπάρξει μια ρύθμιση ώστε να γίνει αντιληπτό με βάση ποια κριτήρια προχωρούμε και να τηρούνται οι υποσχέσεις. ΄Εχουν δίκιο αυτοί που λένε ότι ο διαγωνισμός π.χ. του ΑΣΕΠ άλλαξε εκ των υστέρων. Τι να τους πούμε; Μπήκαν και παιδαγωγικά κριτήρια τα οποία ενδεχομένως θα έπρεπε να υπάρχουν. Αναφέρομαι στις προσλήψεις οικονομολόγων και άλλων ειδικοτήτων. Θα έπρεπε αυτά τα κριτήρια να υπάρξουν αλλά όχι εκ των υστέρων. Θέλω να πω ότι με αυτό το αλαλούμ που έχει δημιουργηθεί είναι πολύ δύσκολο να βρούμε άκρη και δημιουργούνται πικρίες και εξαρχής δυναμιτίζεται οποιαδήποτε προσπάθεια στον εκπαιδευτικό χώρο.
Κατανάλωσα πολύ χρόνο και γι' αυτό τελειώνω.
Δεν συμφωνούμε με το νομοσχέδιο. Δεν συμφωνούμε ούτε με τον τρόπο που εισάγεται το μάθημα της ολυμπιακής εκπαίδευσης, αλλά ούτε και με τη συνεχή διαιώνιση αυτού του αριθμού των αναπληρωτών καθηγητών. Προτείνουμε το μάθημα της ολυμπιακής εκπαίδευσης να εισαχθεί με έναν τρόπο σοβαρό σε μόνιμη βάση, να συνδυαστεί με προγράμματα σχολικού αθλητισμού και να έρθει εδώ με στήριξη και των δύο Υπουργείων και του Υπουργείου Αθλητισμού και βεβαίως του Υπουργείου Παιδείας. Και όσον αφορά το θέμα των αναπληρωτών προτείνουμε να διοριστούν μόνιμοι για τις θέσεις των εκπαιδευτικών αδειών των εκπαιδευτικών του εξωτερικού. Θα έχει το Υπουργείο μόνιμους παραπάνω και εξ΄ αυτών θα στέλνει στις εκπαιδευτικές άδειες, ε4ίναι σαφές νομίζω είναι απλή αριθμητική, και στα θέματα των γονικών αδειών. 
Τέλος, κύριοι Βουλευτές, θα πω δύο λόγια για τις τροπολογίες. Δεν τις έχω δει, αν κατάλαβα καλά όμως απ' όσα είπε ο κύριος Υπουργός, υπάρχει μία τροπολογία που προτείνεται από την Ο.Τ.Ε.Λ.Ε. για τους ιδιωτικούς εκπαιδευτικούς, με την οποία συμφωνούμε, αν εννοούμε την ίδια.
Υπάρχει και μία τροπολογία που αναφέρεται στις επαναληπτικές εξετάσεις τις Β΄ Λυκείου σε μόνιμη βάση. Είναι η ίδια που είχε εισαχθεί περιστασιακά.
ΠΡΟΕΔΡΕΥΩΝ (Κωνσταντίνος Γείτονας): Κυρία Δαμανάκη, με συγχωρείτε. Επειδή είχατε απευθυνθεί και στο Προεδρείο, θέλω να πω ότι σε λίγο θα διανεμηθούν και οι τροπολογίες. Πρόκειται όχι για "σκορ 4 -1", που είπατε, αλλά για "2- 1". Αυτές οι δύο τροπολογίες διανέμονται και θα συζητηθούν.
ΜΑΡΙΑ ΔΑΜΑΝΑΚΗ: Ναι, κύριε Πρόεδρε.
Είπα, λοιπόν, ήδη ότι εμείς συμφωνούμε με την τροπολογία για τους ιδιωτικούς εκπαιδευτικούς.
Όσον αφορά τώρα την άλλη για τους μετεξεταστέους, για τις επαναληπτικές εξετάσεις στη Β΄ Λυκείου έχουμε συμφωνήσει με την επαναφορά αυτής της διαδικασίας.
Θέλω όμως να πω το εξής: Είχε έρθει εδώ μία εκπαιδευτική μεταρρύθμιση από την Κυβέρνηση του ΠΑ.ΣΟ.Κ.. Είχε και ορισμένες καλές ιδέες. Εάν υπάρχει μία σκέψη να γίνει κάτι άλλο, θα πρέπει να συζητηθεί με έναν τρόπο. Εγώ, ας πούμε, δεν πιστεύω ότι ο διάλογος -που ακούμε συνέχεια για όλα τα θέματα "να γίνει διάλογος"- θα καλύψει τη φτώχεια των πολιτικών ιδεών όλων μας. Επιτέλους όμως υπάρχει ένας χώρος, όπως είναι η παιδεία, όπου χρειάζεται μεγαλύτερη βάσανος.
Το λέω αυτό, διότι άκουσα τον κύριο Υπουργό, μετά την πρόσφατη συνεδρίαση του Υπουργικού Συμβουλίου για την παιδεία, να ανακοινώνει και μία σειρά άλλα μέτρα πολύ σοβαρά, όπως είναι η αξιολόγηση των εκπαιδευτικών, η αξιολόγηση των σχολείων, τα οποία θα μπορούσαν κάτω από προϋποθέσεις να είναι πολύ θετικά για την εκπαίδευση. Το ερώτημα είναι πώς θα προχωρήσει η εφαρμογή τους.
Νομίζω, λοιπόν, ότι ίσως χρειάζεται να υπάρξει μία μεγαλύτερη ευαισθησία από τη μεριά του Υπουργείου Παιδείας με όλα όσα έχουν σχέση με το διάλογο, με την προσπάθεια να ενημερώνεται πιο έγκαιρα η Βουλή, να γίνεται καλύτερα η συζήτηση. Αυτά γενικά δεν είναι πολυτέλειες και έχω τη βεβαιότητα ότι για ένα Υπουργείο όπως είναι το Υπουργείο Παιδείας δύο φορές δεν είναι πολυτέλειες.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Παιδείας και Θρησκευμάτων κ. Ευθυμίου.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, το σχέδιο νόμου με άρθρο 1 για την ολυμπιακή παιδεία και ένα σταθερό και πάγιο τρόπο πρόσληψης αναπληρωτών έγινε, όπως είναι νόμιμο και φυσικό, αντικείμενο μίας ευρύτερης κριτικής, αλλά και μίας ευρύτερης συζήτησης για τα εκπαιδευτικά πράγματα.
Επειδή είναι χρήσιμο και σκόπιμο κάθε συζήτηση στο Κοινοβούλιο και ειδικότερα για θέματα παιδείας να ακουμπά στην πραγματικότητα των στοιχείων, στην πραγματικότητα των δεδομένων, σε αυτό που αποτυπώνει η νομοθεσία και όχι σε αυτό που εικάζουμε ότι θα μπορούσε να κρύβεται πίσω ή θα έπρεπε να συμβεί, θα ήθελα να διευκρινίσω ορισμένα πράγματα. Γιατί ένα νομοσχέδιο είναι φυσικό να περιέχει αυτά που περιγράφει με τη μεγαλύτερη δυνατή σαφήνεια, αλλά είναι εξίσου φυσικό να υπάρχει πίσω από αυτά τα στοιχεία μία ολόκληρη πολιτική που καταλήγει να ενσωματώνεται σ΄ αυτήν τη διατύπωση.
Έρχομαι για παράδειγμα στο θέμα της ολυμπιακής παιδείας, που με ιδιαίτερη χαρά διαπίστωσα ότι, εκτός ίσως από τις γενικότερες επιφυλάξεις του Κ.Κ.Ε., και η Νέα Δημοκρατία και ο Συνασπισμός της Αριστεράς και της Προόδου θεωρούν ότι είναι μία σωστή επιλογή ως εμπλουτισμός της διδασκαλίας στο σύνολο της πρωτοβάθμιας και της δευτεροβάθμιας εκπαίδευσης. Είναι αυτό μία αναγνώριση ότι η Κυβέρνηση έκανε μία σωστή επιλογή εισάγοντας αυτό το θεσμό στα εκπαιδευτικά πράγματα.
Στη βάση, λοιπόν, αυτής της κοινής θετικής στάσης θα ήθελα να πω ότι η ολυμπιακή παιδεία δεν περιορίζεται στις διατυπώσεις του άρθρου ειδικότερα για τις προσλήψεις των δύο χιλιάδων καθηγητών φυσικής αγωγής που καλούνται να διεκπεραιώσουν ένα μεγάλο μεν έργο, αλλά όχι το πλήρες έργο της ολυμπιακής παιδείας.
Σταθερά και συνεχώς και στη διυπουργική επιτροπή για τους Ολυμπιακούς Αγώνες, αλλά και στο σύνολο των δράσεων, ανακοινώσεων του Υπουργείου Παιδείας, αλλά και στο σύνολο της πραγματικότητας που ζει η εκπαιδευτική κοινότητα, τα πράγματα είναι ευτυχώς πολύ πιο πλούσια και πολύ πιο διαφορετικά απ' ό,τι περιγράφηκαν από τους αγορητές της Αντιπολίτευσης. Θα ήταν ευχής έργον να μπορούσε πράγματι να λειτουργεί αυτή η εθνική βάση συνεννόησης και να μη θεωρούνται τα κεκτημένα της εκπαιδευτικής κοινότητας ως κεκτημένα του Υπουργείου Παιδείας.
Γιατί απεστάλησαν σε όλους σας προσκλήσεις για τους πανελλήνιους μαθητικούς καλλιτεχνικούς αγώνες, όπου είκοσι οκτώ χιλιάδες παιδιά από χίλια εξακόσια πενήντα γυμνάσια και λύκεια της χώρας μας έκαναν ήδη φέτος συνδυασμό των πολύπλευρων πολιτιστικών δράσεων μέσα στο σχολείο με τους Ολυμπιακούς Αγώνες και το ευρύτερο μήνυμα τους. Αν ερχόσασταν, λοιπόν, να παρακολουθήσετε τις παραστάσεις αυτές, αν ερχόσασταν να δείτε αυτές τις δράσεις, θα βλέπατε ότι ήδη το ολυμπιακό ιδεώδες με την πιο κλασική, την πιο λιτή, την πιο όμορφη ελληνική εκδοχή που έχουμε κληρονομήσει, λειτουργεί μέσα στην εκπαίδευση όχι μόνο στο πλαίσιο της φυσικής αγωγής και της άθλησης και του αθλητικού ιδεώδους, που είναι μια καίρια, ουσιώδης πλευρά που πρέπει πάντα να την υπηρετούμε, αλλά ως πνευματική γενικότερη προσαρμογή, ως γενικότερη επιστράτευση της φαντασίας, που δεν υπάρχει πιο όμορφο πράγμα, πιο κρίσιμο ζητούμενο στην εκπαιδευτική διαδικασία, από την φαντασία, που διαχέεται στο σύνολο του προγράμματος.
Η ολυμπιακή παιδεία δεν είναι έργο μόνον των καθηγητών φυσικής αγωγής, είναι έργο όλων των ειδικοτήτων, είναι έργο όλου του σχολείου. Ξεκινά από το δημοτικό, επεκτείνεται στο γυμνάσιο, στο λύκειο και στην ΤΕΕ ως συνολική δράση του σχολείου. Γι΄ αυτό άλλωστε και λέμε ότι κάνουμε φέτος την εφαρμογή της ελεύθερης διαθεματικής ζώνης επειδή ακριβώς θέλουμε να συνδέσουμε αυτές τις ποικίλες δράσεις σε έναν ενιαίο καμβά συλλογικότητας, αισθητικής αγωγής και, θα έλεγε κανείς, μιας νέας ανάτασης του σχολείου γύρω από συγκεκριμένα ιδεώδη.
Επομένως η ολυμπιακή παιδεία είναι μια κοινή διαδικασία στο σύνολο της εκπαίδευσης και στο σύνολο των εκπαιδευτικών πειθαρχιών, αλλά είναι γεγονός ότι χρειάζεται ένα σημείο-κλειδί, χρειάζεται έναν καμβά τον οποίο συνιστούν αυτοί οι δύο χιλιάδες καθηγητές φυσικής αγωγής οι οποίοι αναλαμβάνουν ένα πολυσύνθετο έργο. Γιατί ποιος μπορεί να αμφισβητήσει ότι οι Ολυμπιακοί Αγώνες είναι ταυτόχρονα ένα μείζον αθλητικό γεγονός, το οποίο έχει μία ιδιαιτερότητα σε σχέση με τη σημερινή λειτουργία του σχολείου;
Το σχολείο μέχρι σήμερα -και δεν μέμφεται κανείς κανέναν γι' αυτό- έχει έναν περιορισμό στα αγωνίσματα τα οποία περιλαμβάνει και στις δυνατότητες που είχαν τα παιδιά να εξοικειωθούν με το σύνολο των ολυμπιακών αθλημάτων. Οι Ολυμπιακοί Αγώνες όμως θα αποτελέσουν μία terra incognita, μία άγνωστη περιοχή, για τα νέα παιδιά που κατεξοχήν είναι και το φυτώριο το αθλητικό; Θα αποκλείσουμε, δηλαδή, περίπου δεκαοκτώ αθλήματα, έστω από την απλή εξοικείωση και γνώση των παιδιών;
Αυτό λοιπόν στο οποίο αποσκοπούμε, μέσω του Προγράμματος της Ολυμπιακής Παιδείας ειδικότερα με τον κορμό των καθηγητών φυσικής αγωγής, είναι να επεκταθεί η γνώση, η δράση, η εξοικείωση των μαθητών με το σύνολο των ολυμπιακών αθλημάτων και να αναληφθούν και συγκεκριμένες δράσεις σ΄ αυτήν την κατεύθυνση σε συνεργασία με τις ομοσπονδίες όλων αυτών των αθλημάτων. Και θεωρώ βαθιά γόνιμο και βαθιά θετικό ότι προβλέπονται δράσεις εκτός ωραρίου και Σάββατα και Κυριακές, γιατί τα προγράμματα που από φέτος θα αρχίσουν δεν μπορούν να ενσωματωθούν στον τυπικό σχολικό χρόνο. Δεν μπορούν τα παιδιά να εξοικειωθούν με αγωνίσματα, δεν μπορούν να έχουν δράσεις μέσα στον τυπικό σχολικό χρόνο και το Σάββατο, ή την Κυριακή, θα μπορέσουν να αποτελέσουν την πιο λαμπερή ευκαιρία γι' αυτές τις δραστηριότητες.
Επομένως η ολυμπιακή παιδεία είναι μια συνολική δράση η οποία έχει όλες τις όψεις της πνευματικής, της καλλιτεχνικής, της αισθητικής αγωγής και τις πιο διευρυμένες όψεις της αθλητικής ενημέρωσης και της αθλητικής προπαρασκευής στο σύνολο των ολυμπιακών αθλημάτων, τα οποία μέχρι τώρα δεν αποτελούν κτήμα κυρίως των νέων και φυσικά ακόμη περισσότερο των μεγαλύτερων ηλικιών.
Κατά τούτο είναι ένα πρόγραμμα ολοκληρωμένο στο οποίο εμείς αναγνωρίσαμε και ο κ. Πετσάλνικος στην Επιτροπή Μορφωτικών Υποθέσεων ότι ήταν φυσικό να παρουσιάσει αδυναμίες. Αλλά σημειώνω ότι από όλους χαιρετίστηκε -και όταν λέω από όλους εννοώ από το σύνολο των εκπαιδευτικών όλων των βαθμίδων και των οργάνων τους- η αρτιότητα του εκδοθέντος από το "2004" και το Παιδαγωγικό Ινστιτούτο εκπαιδευτικού υλικού. Θυμίζω ότι η εθνική επιτροπή για την ολυμπιακή παιδεία περιλαμβάνει θεσμικά όργανα, όπως είναι η Διεθνής Ολυμπιακή Ακαδημία και τους λαμπερότερους εκπροσώπους αυτού του χώρου, χωρίς καμία μα καμία κομματική προέλευση ή ειδικότερη θα έλεγε κανείς σφραγίδα, παρά μόνο την αφιέρωσή τους σε αυτούς τους σκοπούς και επομένως οι ατέλειες που παρουσιάστηκαν στην αρχή -που και εμείς τις αναγνωρίζουμε- είναι οι ατέλειες που συνοδεύουν μία καινοτομία και είναι αυτές που μας επιτρέπουν να βελτιώνουμε σταθερά και να πλουτίζουμε τα περιεχόμενα της ολυμπιακής εκπαίδευσης και του Προγράμματος Ολυμπιακή Παιδεία. 
΄Ενα μόνο θα πω και χάρηκα πάρα πολύ, που εκτός από μία ρητορική έξαρση του κ. Παπαδόπουλου, κατ΄ ουσίαν δεν αμφισβητήθηκε κάτι: Είτε στον τρόπο πρόσληψης των αναπληρωτών για την ολυμπιακή εκπαίδευση είτε στον τρόπο πρόσληψης των αναπληρωτών για τις γενικότερες ανάγκες των σχολείων δεν εμφιλοχωρεί τίποτα άλλο, παρά ένα απόλυτο, αντικειμενικό και αδιάβλητο σύστημα πρόσληψης, που δεν επιτρέπει την παρέμβαση κανενός σε οποιοδήποτε επίπεδο.
Θα παρακαλούσα αυτό πράγματι να θεωρηθεί ένα κεκτημένο που εισάγει και παγιώνει στο χώρο της εκπαίδευσης, παντού, όπως ακριβώς ο διαγωνισμός ΑΣΕΠ για την πρόσληψη των μονίμων, έτσι και εδώ, ένα σύστημα άκρως αντικειμενικό, απόλυτα αδιάβλητο, απολύτως διαφανές, έτσι ώστε στην εκπαίδευση να υπάρχει το πιο ουσιώδες κεκτημένο ότι δεν χωράει καμία παρέμβαση, κανενός είδους παράθυρο, κανενός είδους κομματισμός, κανενός είδους πλάγια μέσα στο διορισμό, είτε ως μονίμου είτε ως αναπληρωτή του οποιουδήποτε εκπαιδευτικού.
Υπήρξε επίσης μια κριτική στο θέμα γενικότερα της αναπλήρωσης. Παρακολούθησα με προσοχή και τον κ. Παπαδόπουλο και τον κ. Σκυλάκο και την κα Δαμανάκη. Θα έλεγα ότι σε αυτό το θέμα πρέπει να είμαστε πάρα πολύ προσεκτικοί, διότι πραγματικά είναι πάρα πολύ συγκεκριμένοι, απτοί -και δυστυχώς, κυρία Δαμανάκη, δεν περιλαμβάνουν την ευκολία που περιγράψατε- οι λόγοι που οδηγούν στην αναπλήρωση. 
Είναι πολύ εύκολο να πούμε ότι θα λύναμε το πρόβλημα με μόνιμους διορισμούς, αλλά πρέπει να δούμε σε τι είδους ανάγκες ανταποκρίνεται η αναπλήρωση. 
Επαναλαμβάνουμε, γιατί το ζήσαμε όλοι -και εσείς, κυρία Δαμανάκη, μέσω της εμπειρίας της Οικουμενικής- ότι η αναπλήρωση απευθύνεται σε ανάγκες στις οποίες δεν μπορείς να απαντήσεις με μόνιμους και σταθερούς διορισμούς. 
Θα σας απαντήσω για παράδειγμα σε αυτό που είπατε "δεν ξέρουμε πόσοι φεύγουν με εκπαιδευτική άδεια;" ότι μπορούμε να ξέρουμε έναν αριθμό, αλλά δεν μπορούμε να ξέρουμε τις ειδικότητες. Δεν ξέρουμε σε ποιες ειδικότητες κάθε φορά θα στραφεί η επιλογή, είτε του συστήματος είτε των ίδιων των εκπαιδευτικών. Άρα μπορούμε να λέμε ότι ξέρουμε έναν αριθμό, αλλά στην εκπαίδευση δεν προσλαμβάνεις ούτε χειρώνακτες εργάτες ούτε μιας κατηγορίας και μόνο καθηγητές π.χ. πληροφορικούς ή φιλολόγους. Προσλαμβάνεις από πάρα πολλές ειδικότητες και όλες έχουν το δικαίωμα -για παράδειγμα- στην επιμόρφωση και κάθε φορά το ποιές ειδικότητες, σε τι έκταση θα πάρουν την άδεια την εκπαιδευτική δεν μπορεί να το ξέρει κανείς και ορθά, γιατί είναι μία διαδικασία της αντικειμενικής επιλογής μέσα από αυστηρά κριτήρια και άρα δεν μπορείς να προβλέψεις σε ποιες ειδικότητες θα προσφύγουν.
Αναφέρω επίσης για παράδειγμα πράγματα που θεωρούμε κοινές κατακτήσεις ή εν πάση περιπτώσει η Κυβέρνηση του ΠΑΣΟΚ είναι περήφανη που έχει προχωρήσει σε μία σειρά από κοινωνικά μέτρα. Για παράδειγμα έχουμε σύμφωνα με το νέο Υπαλληλικό Κώδικα τις εννιάμηνες άδειες μητρότητας. Ας δούμε μόνο τα φετινά στοιχεία, το πρώτο τετράμηνο του προηγούμενου σχολικού έτους. Δόθηκαν δύο χιλιάδες τετρακόσιες εννιάμηνες άδειες μητρότητας στην πρωτοβάθμια εκπαίδευση και χίλιες τριακόσιες άδειες μητρότητας στη δευτεροβάθμια. Ποιος μπορεί να εικάσει και πώς μπορεί να προϋπολογίσει αυτό το κατεξοχήν ιδιωτικό γεγονός, που είναι η επιλογή της άδειας μητρότητας; Ποιος μπορεί να εικάσει τη δυνατότητα που δίνουμε που είναι και αυτή κατάκτηση του κινήματος ισότητας, για την άδεια επαπειλούμενης κύησης, που είναι μια πραγματικότητα που κανείς δεν μπορεί να προσδιορίσει επίσης.
Και ούτε είναι δυνατόν να λέμε ότι μπορούμε να προβλέψουμε τις αναπληρώσεις των δύο χιλιάδων εκπαιδευτικών που έχουμε στο εξωτερικό με τέτοιο τρόπο ώστε να οδηγήσουμε σε μόνιμους διορισμούς, διότι τότε σημαίνει ότι πρέπει να διορίσουμε μονίμους στο εξωτερικό και να σπάσουμε την κυκλικότητα των καθηγητών στο εξωτερικό, οι οποίοι επιστρέφουν μετά τη θητεία τους στις οργανικές τους θέσεις.
Με λίγα λόγια, αν εξαιρέσουμε ελάχιστες περιπτώσεις, που είμαστε βέβαιοι ότι για παράδειγμα η εκτεταμένη πολιτική προσλήψεων νέου εκπαιδευτικού προσωπικού στα πανεπιστήμια και στα ΤΕΙ είναι φυσικό να συρρικνώσει τις αποσπάσεις στα πανεπιστήμια και στα ΤΕΙ, αλλά δεν μπορεί κανείς να αντικαταστήσει αυτές τις ανάγκες που δημιουργούνται ετησίως στην πρωτοβάθμια και δευτεροβάθμια εκπαίδευση από μόνιμες προσλήψεις και δεν είναι δυνατόν σε καμία περίπτωση να έχουμε αυτήν τη λύση, όπως προτείνεται, παρά μόνο ως μια λύση που θα προσθέτει κάθε χρόνο μια αλυσίδα μόνιμων διορισμών που θα οδηγήσει σε πλήρες αδιέξοδο το σύστημα.
΄Αρα από τη στιγμή που η αναπλήρωση είναι μια πραγματικότητα -και έχω εδώ τα στοιχεία του Υπουργείου Παιδείας- βλέπει κανείς ότι από 1990 ως το 2000, έχουμε ακριβώς τα ίδια ποσοστά αναπλήρωσης, παρ' όλο που υπάρχει αυτή η αποφασιστική πολιτική αύξηση των διορισμών, ιδίως την τελευταία περίοδο, δηλαδή τους πέντε χιλιάδες τριάντα εννέα περσινούς διορισμούς και τους οκτώ χιλιάδες πενήντα δύο διορισμούς, που είναι πρωτοφανείς αριθμοί. Παρ΄ όλα αυτά, ακριβώς για τους λόγους που περιέγραψα, οι ανάγκες αναπλήρωσης είναι δεδομένες.
Θα ήθελα να προσθέσω επίσης ότι δεν είναι σκόπιμο και χρήσιμο την -αν θέλετε- νόμιμη από τη μεριά τους, αιτηματολογία διάφορων φορέων να την παρουσιάζουμε ως μια υποσχεσιολογία είτε ευθεία είτε κάτω από το τραπέζι, των Κυβερνήσεων του ΠΑΣΟΚ.
Επειδή είναι απών ο Γεράσιμος Αρσένης, θα ήθελα να προασπίσω κατηγορηματικά, γιατί γνωρίζω πολύ καλά αυτό που λέω και από τη συνεννόηση μαζί του και από την κληρονομιά του υποτιθέμενου προβλήματος, ότι σε καμία περίπτωση και ποτέ ο Γεράσιμος Αρσένης δεν υποσχέθηκε στους ανθρώπους που περιγράφηκαν ως "επιτυχόντες μη διοριστέοι" του 1998 του ΑΣΕΠ, το μόνιμο διορισμό τους. Είναι ένα αίτημα που ανέπτυξαν οι ίδιοι, δεν θα το κρίνω, αλλά σε καμία περίπτωση και ποτέ, ούτε ο Γεράσιμος Αρσένης, ούτε η μετέπειτα ηγεσία υποσχέθηκαν κάτι τέτοιο. 
Επαναλαμβάνω, στην πολιτική, το αίτημα ενός φορέα και η αλήθεια της πολιτικής απάντησης της Κυβέρνησης σ΄ αυτό το αίτημα, είναι ανάγκη να διαφοροποιούνται και αυτή είναι η απόλυτη αλήθεια στο περί διαγωνισμού το 1998 ή το διαγωνισμό του 2000. Γιατί, κυρία Δαμανάκη, εδώ σας διέφυγε κάτι. Δεν άλλαξε ο διαγωνισμός του 2000 εκ των υστέρων. ΄Οταν αναλάβαμε το Υπουργείο Παιδείας τον Απρίλιο του 2000 είπαμε εδώ στη Βουλή κάτι απλό: Ότι κάθε διαγωνισμός μπορεί και πρέπει να βελτιώνεται και ότι εισάγουμε στο νόμο τα εξής:
Πρώτον, τις προτάσεις βελτίωσης του διαγωνισμού που έκανε ο ίδιος ο ΑΣΕΠ από την εμπειρία του 1998.
Δεύτερον, τις προτάσεις της Επιτροπής Καζάζη, την οποία ο ίδιος ο κ. Αρσένης είχε παραγγείλει.
Τρίτον, το προεκλογικό πρόγραμμα του ΠΑΣΟΚ, καθώς οι επεξεργασίες του τομέα παιδείας έκαναν συγκεκριμένες υποδείξεις αλλαγής του διαγωνισμού προς αυτήν την κατεύθυνση.
Και τέταρτον -και το θεωρώ πάρα πολύ χρήσιμο- λάβαμε υπόψη και τις παρατηρήσεις των κομμάτων και ειδικότερα της Νέας Δημοκρατίας που είχε τη λογική εμπλουτισμού του διαγωνισμού και θεωρήσαμε ότι συμβάλει σ΄ αυτήν την κατεύθυνση.
΄Αρα, ο διαγωνισμός του 2000 προκηρύχθηκε με διαμορφωμένο εκ των προτέρων νομικό πλαίσιο και η προκήρυξη έγινε μ΄ αυτά τα δεδομένα γνωστά σε όσους προσήλθαν. Και τι έλεγε ο διαγωνισμός του 2000; ΄Ελεγε κάτι που φαντάζομαι ότι ακόμη και σήμερα όλες οι πτέρυγες της Βουλής πρέπει να το θεωρήσουν δίκαιο και λογικό, ότι σε ένα διαγωνισμό προκηρύσσεις τις θέσεις που χρειάζεσαι.
Κάναμε, λοιπόν, μία επίμονη διερεύνηση στο Υπουργείο Παιδείας και προβολή των αναγκών και προκηρύχθηκαν μόνο οι θέσεις τις οποίες είχαμε ανάγκη για μόνιμους διορισμούς. ΄Αρα, όποιος πετύχαινε, αυτομάτως ήταν επιτυχών και διοριστέος. Και ήταν numerus clausus, κλειστός αριθμός και κανείς άλλος πέρα από εκεί, από τον ίδιο το νόμο δεν μπορεί να επικαλεστεί ότι είναι επιτυχών και διοριστέος. ΄Αρα, είναι καθαροί οι όροι του διαγωνισμού, εκ των προτέρων γνωστοί, καθαρή η διαδικασία και σ΄ αυτό το θέμα ασκείται μία κριτική που δεν αντιστοιχεί στην πραγματικότητα.
Από εκεί και πέρα στο θέμα του νομοσχεδίου. Πέρα από τον αντικειμενικό και αδιάβλητο τρόπο που εισάγει στην πρόσληψη των αναπληρωτών καθηγητών φυσικής αγωγής, εισάγει επίσης και μια αρχή, θα έλεγε κανείς, ενιαίου πίνακα αναπληρωτών οι οποίοι καλούνται κάθε χρόνο να υπηρετήσουν σ' αυτές τις ανάγκες που πριν περιέγραψα και οι οποίες προσδιορίζονται κάθε φορά σύμφωνα με την εξέλιξη της χρονιάς με πλήρη αλλαγή κατά περίπτωση των ειδικοτήτων, των κατευθύνσεων και των εξειδικευμένων αναγκών. 
Αυτές οι κατηγορίες είναι δεδομένες και υπάγονται πλέον σε έναν ενιαίο πίνακα με βάση την προϋπηρεσία και με ενίσχυση των κριτηρίων του διαγωνισμού ΑΣΕΠ όταν υπάρχει ίση προϋπηρεσία. Και θα έλεγε κανείς ότι η ανάγκη να μεταφερθεί σ΄ αυτόν το χώρο μια ενότητα κριτηρίων είναι μία ανάγκη που απηχεί το ηθικό κλίμα που πρέπει να περιβάλει την εκπαίδευση, την αρχή της αντικειμενικής πρόσβασης όλων με ενιαία κριτήρια σ' αυτές τις διαδικασίες. Και τονίζω εδώ ότι δεν είναι ακριβές αυτό που επίσης αναφέρθηκε για τους λεγόμενους αναπληρωτές δεκαεξαμήνου, τους περίφημους αναπληρωτές του άρθρου 138, οι οποίοι από τον ίδιο τον Γεράσιμο Αρσένη είχαν λάβει νομοθετική, νομική δέσμευση περί αρχής μονίμου διορισμού από το 2003 και μετά και αυτό επικυρώθηκε και με τη πρόσφατη δική μας νομοθεσία ότι από το 2003 και μετά από τον ενιαίο πίνακα αναπληρωτών του άρθρου 138 αντλούνται κατά ποσοστό, που θα προσδιοριστεί στην πορεία, μόνιμοι διορισμοί, αλλά ήταν από την αρχή αυτό που είχε ψηφιστεί γι' αυτήν την κατηγορία. 
Θα ήθελα να πω ότι ασκήθηκε ένας έλεγχος στο θέμα των δυσπροσίτων. Κύριοι συνάδελφοι, αυτό αποτελεί, θα έλεγε κανείς, μία κριτική που θέλει μια μεγαλύτερη προσοχή. Ένα από τα πιο υγιή και πλούσια χαρακτηριστικά του εκπαιδευτικού μας συστήματος, που μόνο στην Ελλάδα και στην Ιταλία αποτυπώνεται με τέτοια καθαρότητα επιλογής, είναι ο δημοκρατικός χαρακτήρας αυτού του εκπαιδευτικού συστήματος. Μόνο στην Ελλάδα και στην Ιταλία έχουμε αυτήν την επίμονη ενίσχυση σχολικών μονάδων σε ακριτικές περιφέρειες της χώρας, έτσι ώστε να δρα η εκπαίδευση κοινωνικά, αντισταθμιστικά και ταυτόχρονα να δρα σε ενίσχυση της τοπικής κοινωνίας και σε τελευταία ανάλυση της τοπικής αυτοπεποίθησης γύρω από την υπηρέτηση σ' αυτόν τον ακριτικό χώρο. Σε καμιά άλλη χώρα δεν υπάρχουν οι αναλογίες που έχουμε εμείς, είτε είναι στην Τήλο είτε είναι στους Αρκιούς είτε είναι στο Καστελόριζο, η συντήρηση μεγάλων σχολικών μονάδων, γυμνασίων, που ο αριθμός των καθηγητών είναι διπλάσιος, ή και τριπλάσιος του αριθμού των μαθητών, αλλά ορθότατα η ελληνική πολιτεία διαχρονικά και ιδίως με έμφαση στις κυβερνήσεις αυτές του ΠΑΣΟΚ έχει ενισχύσει με κάθε τρόπο. 
Εδώ οι διακόσιες δέκα τέσσερις εκπαιδευτικοί προσλήφθηκαν απολύτως νόμιμα με την ισχύουσα ήδη νομοθεσία και το κριτήριο της επιλογής ήταν πάρα πολύ απλό. Η νομοθεσία περί δυσπροσίτων επιτρέπει τη βέβαιη παραμονή του εκπαιδευτικού τρία χρόνια στο χώρο διορισμού του, ενώ το υπόλοιπο σύστημά μας, όπως ξέρετε όλοι πολύ καλά, δεσμεύει τον εκπαιδευτικό μόνο ένα χρόνο στην πρώτη θέση διορισμού.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ)
Επιλέξαμε, λοιπόν, την επέκταση στο χώρο των δυσπροσίτων με βάση ακριβώς την ευχέρεια αυτή, διότι πιστεύουμε -και θα θέλαμε να πιστεύουμε ότι θα μπορούσε να αποτελεί κοινή συμφωνία όλων- ότι η ενίσχυση αυτών των σχολικών μονάδων είτε στα νησιά του Αιγαίου είτε στις δύσκολες περιφέρειες είναι κοινή υποχρέωση και είναι πολύ ουσιαστικό και θεμελιώδες στη συγκρότηση και λειτουργία αυτών των σχολείων να υπάρχει σταθερότητα της εκπαιδευτικής μονάδας με την τριετή υπηρέτηση των εκπαιδευτικών.
Άρα σ' αυτό το σημείο η απάντησή μας είναι ότι η ενεργοποίηση του νόμου περί δυσπροσίτων δεν είναι αντικείμενο ψόγου, απλά μάλλον θέμα συμφωνίας ότι υπηρετεί ένα σκοπό που δικαιολογεί απολύτως μία εξίσου αντικειμενική διαδικασία πρόσληψης. 
Θα ήθελα να αναφερθώ επίσης, παρ΄ όλο που αντίκειται από ό,τι γνωρίζω στη συνήθη κοινοβουλευτική τάξη, στο ότι οι τροπολογίες που καταθέτουμε αναφέρονται σε μία περίπτωση, σε ένα ώριμο και συζητημένο θέμα, που είναι η επαναφορά με πάγιο τρόπο των εξετάσεων της Β΄ λυκείου ή σε ένα θέμα για τις απολύσεις των ιδιωτικών εκπαιδευτικών που προέκυψε μετά από πρόσφατη νομολογία του Σ.τ.Ε. και θεωρήσαμε σκόπιμο και χρήσιμο, ένας χώρος και αυτός, μία συνιστώσα της εκπαίδευσης να έχει μία προσαρμογή της νομοθεσίας με βάση την εξέλιξη της νομολογίας του Συμβουλίου της Επικρατείας.
Οι άλλες δύο τροπολογίες που αναφέρθηκαν ως 4-1 είναι γνωστές στην Εθνική Αντιπροσωπία. Η μία είχε κατατεθεί προς συζήτηση στο νομοσχέδιο για τα ΤΕΙ και απεσύρθη παρ' όλο που είχε τη συμφωνία τουλάχιστον -αν θυμάμαι καλά- τη ρητή της Νέας Δημοκρατίας με τον κ. Καλό, επειδή ακριβώς δεν ήταν δυνατόν να συζητηθεί στα πλαίσια εκείνου του νομοσχεδίου. Αλλά δεν υπήρχε διαφωνία επί της αρχής. Αναφέρομαι στην αναγνώριση της Ορθόδοξης Ακαδημίας του Σεβασμιώτατου Αναστάσιου Γιαννουλάτου, του Προκαθημένου της Ορθόδοξης Εκκλησίας της Αλβανίας,που είχε κατατεθεί εδώ, ήταν γνωστή, δεν υπήρχε καμία διαφωνία και λόγοι τεχνικοί τότε επέβαλαν την απόσυρσή της -τεχνικοί εννοώ κοινοβουλευτικής διαδικασίας. Και η δεύτερη είναι η ομόθυμη εισήγηση της Εκκλησίας της Κρήτης και του Οικουμενικού Πατριαρχείου. Και εξ όσων συνάγουμε εμείς και η ομόθυμη στάση, αν καταλάβαμε καλά, όλων των Βουλευτών, όλων των παρατάξεων της Κρήτης, για τη δημιουργία της Ένατης Μητρόπολης Κρήτης. 
Δεν πρόκειται επομένως για κάτι που εισάγει ένα στοιχείο θα έλεγε κανείς αιφνιδιασμού της Εθνικής Αντιπροσωπίας σε σχέση με ζητήματα τα οποία είναι άγνωστα, έρχονται κατά κάποιον τρόπο απροετοίμαστα και αποσκοπούν στη συγκάλυψη κάποιων θεμάτων με μία γρήγορη και χωρίς άνεση διαδικασία, στη Βουλή.
Κύριοι συνάδελφοι, είναι αυτονόητο και ο έλεγχος είναι πάντα χρήσιμος και δεν έχουμε κρύψει ποτέ ότι εμείς κερδίζουμε από αυτόν τον έλεγχο. Και κάθε φορά επιχειρούμε να βελτιωθούμε από τις ορθές παρατηρήσεις. Αλλά θα ήθελα να σημειώσω ότι στον πυρήνα αυτού του νομοσχεδίου διέγνωσα μία βαθύτερη συμφωνία που πιθανόν να απηχεί -και δεν είναι καθόλου τυχαίο- τη συμφωνία της συντριπτικής κατ' ουσίαν πλειοψηφίας του χώρου των αναπληρωτών εκπαιδευτικών γύρω από αυτήν τη ρύθμιση. Οι άμεσα ενδιαφερόμενοι γνωρίζουν ότι εισάγεται μία αντικειμενική, μία αδιάβλητη, μία ουσιαστική αρχή, με την οποία οι αναπληρωτές εκπαιδευτικοί μπορούν να προσέρχονται με τη δική τους αναλογία στο εκπαιδευτικό γίγνεσθαι. ΄Ισως γι' αυτό στην πραγματικότητα υπάρχει σε αυτόν τον τομέα και μία, όπως διέγνωσα εγώ τουλάχιστον, συμφωνία επί του ουσιώδους και από εκεί και πέρα υπάρχουν διαφωνίες για τους τρόπους διορισμού κλπ.
Αλλά κανείς δεν μπορεί να αμφισβητήσει ότι το πνεύμα και το γράμμα αυτού του νόμου αποσκοπούν στην εγκαθίδρυση μιας τάξης αντικειμενικής, αναγνωρίσιμης, αδιάβλητης, που καθιστά και την αναπλήρωση κομμάτι των ορθών και, θα έλεγε κανείς, βαθιά ηθικοποιημένων διαδικασιών στην εκπαίδευση. 
Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε. 
Κυρίες και κύριοι συνάδελφοι, και το προκείμενο νομοσχέδιο, ένα από τα χαρακτηριστικά του φετινού καλοκαιριού, διακρίνεται από πολλές "πρωτοτυπίες", οπωσδήποτε αρνητικές. Πρωτοτυπίες που θα μπορούσαν να του δώσουν πολλά προσωνύμια και θα ήταν δυνατόν να το κατατάξουν στη χορεία εκείνων των σχεδίων νόμων, τα οποία μελλοντικά θα τα φέρνουμε ως παραδείγματα, εντός και εκτός Κοινοβουλίου, για το τι σημαίνει προχειρότητα, ανευθυνότητα και αναποτελεσματικότητα σε επίπεδο θεσμικών ρυθμίσεων. 
Έτσι όπως είναι αυτό το νομοσχέδιο, νομοσχέδιο ενός και μόνο άρθρου, όπως θα εξηγήσω στη συνέχεια, διεκδικεί από πλευράς τίτλου είτε -πάντα με βάση το περιεχόμενό του- τον τίτλο του "γεφυριού της Άρτας" -μιλάω για την εκπαιδευτική μεταρρύθμιση- που ολημερίς το χτίζανε και το βράδυ γκρεμιζόταν. Είτε νομοσχέδιο που αποτελεί διόρθωση ημαρτημένων όσων έχουν γίνει σήμερα. 
Άκουσα και πάλι τον Υπουργό. "Λάθη", λέει, "κάναμε. Να μην τα διορθώσουμε;" Εγώ δεν έχω καμιά αντίρρηση η Κυβέρνηση να διορθώνει τα λάθη της. Το πρόβλημα με την Κυβέρνηση Σημίτη είναι ότι κάνει μόνο λάθη. Και το έχω πει πολλές φορές και γίνομαι κουραστικός: Με το να κάνει μόνο λάθη, να τα ομολογεί, να τα εξομολογείται για να μπορεί να κάνει και άλλα, πολιτική δεν γίνεται. Γι΄ αυτό ακριβώς μιλώ για διόρθωση ημαρτημένων. 
ΙΩΑΝΝΗΣ ΜΑΓΚΡΙΩΤΗΣ: Είμαστε καλοί άνθρωποι!
ΠΡΟΚΟΠΗΣ ΠΑΥΛΟΠΟΥΛΟΣ: Κοιτάξτε, κύριε Κοινοβουλευτικέ Εκπρόσωπε του ΠΑΣΟΚ, μια και επιμένετε να δημιουργείτε θόρυβο στην Αίθουσα, το εάν είστε καλοί άνθρωποι ή όχι, αυτό αφορά στον πνευματικό σας κι εκεί που εξομολογείστε. 
ΙΩΑΝΝΗΣ ΜΑΓΚΡΙΩΤΗΣ: Το ακούσατε; 
ΠΡΟΚΟΠΗΣ ΠΑΥΛΟΠΟΥΛΟΣ: Στον Ελληνικό Λαό δεν αρκεί απλώς και μόνο να έρχεστε και να λέτε ότι κάνετε λάθη και μέσα από τη διόρθωση των ελαττωμάτων και των σφαλμάτων σας να διεκδικείτε τη δυνατότητα να κυβερνάτε αυτόν τον Τόπο.
Και ξέρετε και κάτι άλλο, κύριοι συνάδελφοι του ΠΑΣΟΚ: Ξέρετε ότι πολλά λάθη δημιουργούν ανεπανόρθωτες καταστάσεις. Ξέρετε ότι πολλές αμαρτίες ρίχνουν μεγάλες σκιές. Και δεν μπορεί να παίζετε με την εκπαίδευση και την παιδεία δημιουργώντας, όπως άλλωστε τονίζω στη συνέχεια, διαρκώς πειραματόζωα. Γιατί τα λάθη σας και τους πειραματισμούς σας τα πληρώνουν γενιές παιδιών. Και έναντι αυτών δεν αισθανθήκατε την ανάγκη να απολογηθείτε. 
Λέω λοιπόν ότι αυτό το νομοσχέδιο με τις αρνητικές πρωτοτυπίες του μέσα από το γκρέμισμα των όσων προηγουμένως έκανε η Κυβέρνηση, μπορεί να θεωρηθεί είτε ότι εμπνέει ξανά τη δημώδη μούσα για να ξαναγραφτεί το γεφύρι της Άρτας. Είτε να θεωρηθεί ότι η νομοθεσία διαμορφώνεται απλώς μέσα από τη διόρθωση ημαρτημένων.
Και εξηγούμαι γιατί: Ποιες είναι οι αρνητικές του πρωτοτυπίες; Πρώτα-πρώτα, κύριοι συνάδελφοι, από πλευράς Πλειοψηφίας -σε σας απευθύνομαι κατά κύριο λόγο- είναι δυνατόν ποτέ Υπουργείο Παιδείας με τόσα εκκρεμή θέματα, να έρχεται στη Βουλή μεσούντος του θέρους και να φέρνει ένα νομοσχέδιο το οποίο έχει ένα μόνον άρθρο; Αυτές είναι οι ανάγκες του Υπουργείου του; 
Ξέρουμε ότι δεν μπορεί κανείς να νομοθετεί κάθε μέρα. Κάθε Υπουργείο έχει κάποιες ανάγκες. Προγραμματίζει τις ανάγκες του αυτές. Εδώ όχι. Ένα άρθρο και μόνο. Πράγμα που αποδεικνύει τι; Ότι η πολιτική ηγεσία του Υπουργείου Παιδείας δεν γνωρίζει τη δυνατότητα σχεδιασμού και προγραμματισμού του θεσμικού της έργου. Και, βεβαίως, δεν μπορεί να ξεκαθαρίσει και να κάνει ιεράρχηση των στόχων της για το μέλλον.
Θέλω να μου πείτε πόσα παραδείγματα έχετε, όσοι είστε σ' αυτήν την Αίθουσα, νομοσχεδίων που αποτελούνται από ένα άρθρο αυτού του είδους. Γιατί έχουμε δει νομοσχέδια με ένα άρθρο που κυρώνουν μια διεθνή σύμβαση. Αυτό το καταλαβαίνω. 
Ένα άρθρο, όμως, ρύθμιση συγκεκριμένου αντικειμένου; Αυτό το πράγμα εγώ προσωπικά το βλέπω ουσιαστικά για πρώτη φορά. Τουλάχιστον σε ό,τι αφορά σχέδιο νόμου -δεν μιλάω για πρόταση νόμου- και μάλιστα με αυτήν την προχειρότητα με την οποία το βλέπουμε μπροστά μας.
Δεν είναι, όμως, μόνο αυτό. Δεν είναι μόνο η αρνητική πρωτοτυπία του ενός άρθρου. Αλλά η πρώτη αιτίασή μου επιρρωνύεται και από τη δεύτερη. 
Και ποια είναι η δεύτερη; Το είδατε. Τέσσερις τροπολογίες, που αν τις αθροίσετε είναι περισσότερες από το κείμενο του νόμου. Και διερωτάται κανείς: Αυτή η Κυβέρνηση και αυτή η πολιτική ηγεσία, όταν συνέτασσαν αυτό το σχέδιο νόμου, δεν γνώριζαν τις άλλες ανάγκες, που έρχονται με τροπολογίες, ώστε να τις ενσωματώσει και να εμφανίσει ένα σχέδιο νόμου, το οποίο θα ήταν και επιμελέστερο και επαρκέστερο και αρτιότερο; Τίποτε από όλα αυτά. 
Έχετε δει πολλές φορές, κύριοι συνάδελφοι της Πλειοψηφίας, εσείς που μιλάτε για εκσυγχρονισμό και λέτε ότι ο εκσυγχρονισμός πρέπει να υπάρχει και στη νομοθεσία, νομοσχέδια στα οποία οι τροπολογίες υπερκαλύπτουν, και από πλευράς έκτασης και από πλευράς σημασίας, πολλές φορές το κύριο θέμα που ρυθμίζει το σχέδιο νόμου; Εξ όνυχος τον λέοντα ξανά και στη νομοθεσία. 
Από αυτό βλέπουμε με ποιον τρόπο νομοθετεί το Υπουργείο Παιδείας. 
Και σπεύδω εδώ από τώρα να ξεκαθαρίσω το θέμα των τροπολογιών. Γιατί αρκετά έχει τραβήξει αυτή η ιστορία σε αυτήν τη Βουλή και ιδίως το φετινό καλοκαίρι. Τέσσερις τροπολογίες. Και ως προς τις δύο το ξεκαθαρίζω, γιατί πράγματι είναι ζήτημα που αγγίζει και εθνικά ζητήματα και είναι ζήτημα το οποίο πράγματι ήταν γνωστό στην Εθνική Αντιπροσωπία. Μιλάω για τα δύο θέματα, το ένα που αφορά την Ακαδημία της Εκκλησίας της Αλβανίας και το δεύτερο το οποίο αφορά τη Μητρόπολη στην Εκκλησία της Κρήτης. Είμαστε σύμφωνοι, να ψηφισθούν σήμερα. 
Για τις άλλες δύο, όμως, το ζήτημα δεν είναι ουσιαστικό. Το ζήτημα είναι διαδικαστικό. 
Σχετικά με τις άλλες δύο που μας μοιράστηκαν -γιατί αυτές που προανέφερα και που αφορούν τα εκκλησιαστικά θέματα δεν μας έχουν καν μοιραστεί- και τις οποίες μνημόνευσα, η μία δηλαδή η οποία σχετίζεται με το θέμα των επανεξεταστέων και η άλλη με το θέμα των εκπαιδευτικών, που διορίζονται σε ιδιωτικά εκπαιδευτήρια, διερωτώμαι και το λέω στους συναδέλφους του ΠΑΣΟΚ, γιατί, βεβαίως, δεν περιμένω απάντηση από την Κυβέρνηση: Κύριοι συνάδελφοι, δεν γνώριζε το Υπουργείο τα θέματα αυτά όταν έφερνε το σχέδιο νόμου στη Βουλή; Δεν γνώριζε ότι υπάρχει θέμα μεταξεταστέων; Και πέρυσι δεν είχε προκύψει; Εμείς δεν το είχαμε θέσει; Επανειλημμένα δεν το είχαμε πει; Γιατί δεν το έφερε στην επιτροπή να συζητηθεί; Γιατί το φέρνει τώρα; Γιατί παρακάμπτει την επιτροπή, ενώ είναι ένα θέμα το οποίο κατ' αρχήν το ξέραμε, το συζητήσαμε, συμφωνήσαμε. Γιατί η Κυβέρνηση το φέρνει τώρα; Καινούριο είναι; Αυτό δείχνει τη νοοτροπία της Κυβέρνησης και της πολιτικής ηγεσίας του Υπουργείου Παιδείας. Δεν γνωρίζει τα αντικείμενα του Υπουργείου της. Αλλιώς δεν εξηγείται. Δεν μπορώ να φανταστώ ότι εσκεμμένα περιφρονεί την κοινοβουλευτική επιτροπή και δεν το φέρνει γιατί δεν θέλει να έχει την άποψη της επιτροπής. Το ξέχασε. Αλλιώς εάν το κάνει εσκεμμένα, τότε θα την κατηγορήσω ευθέως για περιφρόνηση κοινοβουλευτικών θεσμών. Εάν, όμως, δεν το κάνει εσκεμμένα, δεν γνωρίζει ένα τόσο σημαντικό αντικείμενο το οποίο προέκυψε;
Όσον αφορά το θέμα των εκπαιδευτικών οι οποίοι διορίζονται σε ιδιωτικά εκπαιδευτήρια, πράγματι υπάρχει η απόφαση 1998/2001 του Συμβουλίου της Επικρατείας. Ούτε αυτήν την απόφαση ήξερε όταν κατέθεσε το σχέδιο νόμου; Δεν γνώριζε ότι το Συμβούλιο Επικρατείας είπε ότι δεν επιτρέπεται η απόλυση εική και ως έτυχε, αλλά εφαρμόζεται και εδώ το άρθρο 281 του Αστικού Κώδικα ως γενική αρχή; Που σημαίνει ότι δεν μπορείς να απολύεις κάποιον κάνοντας κατάχρηση δικαιώματος και, επομένως, χρειάζεται ρύθμιση; Πότε, όμως, γνώριζε την απόφαση αυτή; Και μας το φέρνει τώρα χωρίς να συζητηθεί στην επιτροπή, χωρίς να συζητήσουμε με τους αρμόδιους φορείς, ένθεν κακείθεν; 
Το ζήτημα δεν είναι αν συμφωνούμε ή διαφωνούμε με τις δύο αυτές τροπολογίες που αφορούν τους μεταξεταστέους και τους εκπαιδευτικούς των ιδιωτικών σχολείων. Τα ζητήματα και τα δύο είναι υπαρκτά για εμάς. Από τη Νέα Δημοκρατία είχαν τεθεί και πριν.
Εμείς αρνούμεθα να συζητήσουμε σε μία μέρα, ουσιαστικά σε μία νύχτα, αυτές τις δύο τροπολογίες, που ενώ ήταν γνωστές στην Κυβέρνηση, δεν ενσωματώθηκαν στο νομοσχέδιο. Και έρχονται τώρα, πέρα και έξω από την Επιτροπή. Χρειαζόμαστε άλλη μία ημέρα, τουλάχιστον, για να τις συζητήσουμε.
Δεν μπορεί να συμφωνούν στη Διάσκεψη των Προέδρων οι εκπρόσωποι των κομμάτων για μία ημέρα, γιατί υπήρχε ένα άρθρο στο νομοσχέδιο, και να έρχονται στη συνέχεια τροπολογίες. Παρακαλώ, κύριοι συνάδελφοι, και μη με κατηγορήσετε για αντιπολιτευτική διάθεση, ρωτήστε τον εαυτό σας και τη συνείδησή σας. Στη Διάσκεψη των Προέδρων συμφωνήθηκε η μία ημέρα, γιατί είχε ένα άρθρο το νομοσχέδιο. Ουδείς είχε πει ότι θα έλθουν και τέσσερις τροπολογίες, μεγαλύτερες από το κείμενο, και πρέπει να συζητηθούν σε μία ημέρα. 
Γι' αυτό αρνούμεθα να τις συζητήσουμε. Όχι για θέματα ουσίας, αλλά για θέματα σεβασμού του Κοινοβουλίου και της κοινοβουλευτικής διαδικασίας. Και επειδή η Κυβέρνηση πρέπει να απολογηθεί τι από τα δύο συμβαίνει στα δύο αυτά βασικά θέματα: των μετεξεταστέων και των εκπαιδευτικών των ιδιωτικών εκπαιδευτηρίων. Το γνώριζε πριν και παρέκαμψε την Επιτροπή ή δεν το γνώριζε, οπότε ομολογεί εδώ ότι ασκείται στη νομοθετική "γονατογραφία"; Να μας πει τι συμβαίνει. Αλλά αποκλείεται να δεχθούμε τέτοια υποβάθμιση της Βουλής, των κοινοβουλευτικών διαδικασιών. 
Σεβόμενοι το Κοινοβούλιο παρακαλούμε πολύ να δοθεί άλλη μία ημέρα συζήτησης αύριο, ειδικά για τις τροπολογίες, με την επιφύλαξη ότι ειδικά για τις δύο πρώτες που αφορούν τα ζητήματα της Εκκλησίας της Αλβανίας και της Εκκλησίας της Κρήτης, εμείς θα δεχθούμε να συζητηθούν ακόμα και σήμερα. Γιατί είχαμε προειδοποιηθεί και γνωρίζαμε το πρόβλημα. Ενώ ως προς τα άλλα δύο νομίζω ότι είναι ανάγκη να συζητήσει η Βουλή και επί της ουσίας των θεμάτων για τα οποία πρόκειται να νομοθετήσουμε. 
Εάν το φέρει η Κυβέρνηση σήμερα εμείς αρνούμεθα να μπούμε σε αυτήν τη διαδικασία, ως προς τις τροπολογίες που αφορούν τους μετεξεταστέους και το θέμα των εκπαιδευτικών των ιδιωτικών σχολείων. 
Έρχομαι στα δύο άλλα θέματα πλέον επί της ουσίας, του μόνου άρθρου το οποίο εμφανίζει το νομοσχέδιο. Τι μας λέει το νομοσχέδιο αυτό; Δύο θέματα υποτίθεται ότι ρυθμίζει. Το ένα αφορά το θέμα της ολυμπιακής εκπαίδευσης και το άλλο αφορά το θέμα της πρόσληψης -εκ νέου τροποποίησης δηλαδή- του τρόπου με τον οποίον εισάγονται στην εκπαίδευση οι εκπαιδευτικοί, μόνιμοι και, κυρίως αναπληρωτές.
Πρώτον, άκουσα το φίλο εισηγητή της Πλειοψηφίας και άκουσα και τον κύριο Υπουργό να μιλάνε για το ολυμπιακό ιδεώδες. Για το πώς είναι ανάγκη να δημιουργήσουμε ολυμπιακή συνείδηση. Πώς η Ελλάδα, η οποία από την εποχή του Σπύρου Λούη και ιδίως μετά τους τελευταίους Ολυμπιακούς Αγώνες αναπτύσσει αθλητές οι οποίοι διακρίνονται και ξεφεύγει από τη μοναξιά του ενός ή του κανενός μεταλλίου και οδηγείται πλέον στις μεγάλες δυνάμεις του αθλητισμού. Ναι, όλα αυτά είναι σωστά. Εγώ, όμως, θα ρωτήσω δύο πράγματα πριν καθένας ψηφίσει, ελαφρά τη καρδία, τις διατάξεις που μας προτείνει η Κυβέρνηση για τα ζητήματα αυτά.
Κύριοι συνάδελφοι της Πλειοψηφίας, όταν πέρσι νομοθετούσαμε για το ίδιο θέμα, δεν τα ήξερε αυτά η Κυβέρνηση; Πάλι νομοθετήσαμε για τα θέματα της εκπαίδευσης για τα ολυμπιακά θέματα. Γιατί άραγε χρειάζεται μεταβολή; Δεν ομολογεί η Κυβέρνηση ότι έκανε λάθος και τα τροποποιεί τώρα; Και εδώ λάθος σε ένα τόσο απλό θέμα; Και δεν είναι μόνον αυτό. Είναι ότι και αυτό που κάνει τώρα είναι λάθος. Και μάλιστα μεγαλύτερο από το προηγούμενο και θα σας πω γιατί. Διαβάστε το νομοσχέδιο. Ουσιαστικά η ολυμπιακή εκπαίδευση, αυτή την οποία θεσμοθετεί σε αυτό το άρθρο, διαρκεί μέχρι το 2004. 
Πρώτη μου φορά βλέπω ολυμπιακή εκπαίδευση με ημερομηνία λήξης. Θα μου συγχωρέσετε να πω ότι πρόκειται για ολυμπιακή εκπαίδευση που παίρνει τη μορφή "αμίτας". Δεν είναι σοβαρά πράγματα αυτά. Ή εισάγουμε την ολυμπιακή εκπαίδευση εν όψει του ολυμπιακού ιδεώδους ως θεσμού και ως ιδέας, η οποία πρέπει να διέπει το λαό και τη νεολαία μας ιδίως, οπότε αυτό είναι διαρκές. ΄Η δεν το κάνουμε καθόλου. Εν όψει του 2004; Δηλαδή μόνο σε αυτούς τους Ολυμπιακούς Αγώνες, που διεξάγονται εδώ στην Αθήνα, φιλοδοξούμε να αναπτύξουμε ολυμπιακό ιδεώδες και ιδίως στην εκπαίδευση και όχι για το μέλλον;
Αυτό ακριβώς διακρίνει τη νοοτροπία της Κυβέρνησης: Η νοοτροπία του σήμερα και του αύριο, όχι παραπέρα. Αυτή ακριβώς η προσκαιρότητα μέσα από την οποία νομοθετεί η Κυβέρνηση και η προχειρότητα είναι που μας κάνει να θεωρούμε ότι δεν είναι σοβαρή η ρύθμιση η οποία εισάγεται.
Έρχομαι στο δεύτερο ζήτημα, στο ζήτημα της πρόσληψης των αναπληρωτών εκπαιδευτικών. 
Κυρίες και κύριοι συνάδελφοι, πρώτα-πρώτα είπε ο Υπουργός "εισάγουμε ένα αδιάβλητο σύστημα". Δηλαδή το προηγούμενο ήταν διαβλητό. Ομολογεί δηλαδή αυτό που λέγαμε τόσο καιρό. Γιατί για να λέει ότι τώρα είναι αδιάβλητο, σημαίνει ότι προηγουμένως υπήρχαν παράθυρα. Αυτό μας λέει. 
Γιατί τότε ήταν διαβλητό και τώρα είναι αδιάβλητο; Εάν τώρα είναι αδιάβλητο, κάποτε ήταν διαβλητό. Το ερώτημα είναι το εξής: Πότε θα κατασταλάξει η Κυβέρνηση στο ζήτημα του τρόπου με τον οποίο θα προσλαμβάνονται οι εκπαιδευτικοί; 
Διερωτάται η Κυβέρνηση πού είναι οι προτάσεις της Νέας Δημοκρατίας; Ολόκληρη πρόταση νόμου της κάναμε. Της είπαμε από την αρχή πώς θα διαχειρισθεί το θέμα της επετηρίδας, πώς το θέμα του διαγωνισμού του ΑΣΕΠ, πώς μέσα από μια σταδιακή μείωση του ποσοστού ανά διαγωνισμό θα μπορέσουμε να καταλήξουμε στην εξαφάνιση της επετηρίδας οριστικά, για να μπούμε σε έναν αξιοκρατικό διαγωνισμό του ΑΣΕΠ. Κάθε χρόνο φέρνουν και από μια διάταξη, που τροποποιούν τα θέματα των προσλήψεων.
Ερωτώ, κύριοι συνάδελφοι του ΠΑΣΟΚ, πώς είναι δυνατόν οι εκπαιδευτικοί που μπαίνουν και βγαίνουν μέσα από τις σχολές να γνωρίζουν ποιο είναι το καθεστώς που τους περιμένει; Είναι τρόπος αντιμετώπισης αυτών των ανθρώπων, της αγωνίας τους; Και επιπλέον, όπως κάνετε τις ρυθμίσεις εδώ, είναι εντυπωσιακό αυτό που συμβαίνει. Αναγκάζεσθε εξαιτίας των παρανομιών και των ελλείψεων που έχει διαμορφώσει το σύστημα ως τώρα, να κάνετε και επιλογές του ποιους διαγωνισμούς κρατάτε ή δεν κρατάτε. Επανέρχεσθε στο διαγωνισμό του 1998 και δικαιώνετε τους αδικημένους της εποχής εκείνης. Για να έρθετε μεθαύριο να δικαιώσετε και τους αδικημένους του διαγωνισμού του 2000! Σας είπα ότι με διόρθωση ημαρτημένων νομοθετική πολιτική δεν γίνεται. Πολύ περισσότερο δεν γίνεται πολιτική σε θέματα παιδείας. Γιατί εδώ υπάρχουν θύματα. Και θύματα είναι αυτά τα παιδιά, που έχουν ζήσει όλα αυτά τα χρόνια τους πειραματισμούς. Θύματα είναι οι εκπαιδευτικοί, που δεν γνωρίζουν την επομένη τι ισχύει για το μέλλον. Δεν μπορεί να υπάρξει παιδεία με τέτοιου είδους υδραργυρικές καταστάσεις. 
Επιτέλους, δεν θα απολογηθείτε ποτέ ως Κυβέρνηση τόσα χρόνια που κυβερνάτε από το 1993 και μετά για όλα όσα έχουν συμβεί; Ξέρετε τι έχει συμβεί στην παιδεία. Δεν μιλάω για τον πρώτο Υπουργό, μετά το 1993, ο οποίος, προερχόμενος εκτός πολιτικής επετηρίδας να το πω έτσι, δεν πρόλαβε να μάθει πόσους ορόφους έχει το Υπουργείο του. Να ξεκινήσω από τους υπόλοιπους Υπουργούς, τα πρωτοκλασάτα στελέχη της Κυβέρνησης. Ο μεν κ. Γιώργος Παπανδρέου, όπως το συνηθίζει και επειδή είναι οπαδός του λάθρα βιώσας, όπου και αν περνάει, φρόντισε να μην κάνει τίποτα. Έρχεται ο κ. Αρσένης. Ήθελε να κάνει την "εκπαιδευτική επανάσταση". Μας είπε μάλιστα -ήμουν αυτήκοος και αυτόπτης μάρτυς- ότι είναι "η μεγαλύτερη επανάσταση, που έγινε μετά το 1821". Και κάνει αυτού του είδους το σύστημα των διαρκών εξετάσεων, αυτό το απαράδεκτο γραφειοκρατικό σύστημα, που μετέβαλε τα παιδιά σε πειραματόζωα εξετάσεων διαρκώς. 
Έρχεται ο νυν Υπουργός, όταν γι΄ αυτά δεν ελέχθη τίποτα τις παραμονές των εκλογών και τα αλλάζει κάθε φορά σαλαμοποιώντας όλο το σύστημα. Απλώς και μόνο φροντίζει να μας πει κομψά εδώ ότι σέβεται την ιστορία και την προσφορά του Γεράσιμου Αρσένη. Δεν μας ενδιαφέρει τι κάνετε για τα εσωκομματικά σας, ούτε μας ενδιαφέρει τι κάνετε σε επίπεδο συνεδριακών εκδηλώσεων του ΠΑΣΟΚ. Εδώ είναι Βουλή και κάποιος πρέπει να απολογηθεί για το ότι από τη μια πλευρά υπήρξε αυτή η εξαμβλωματική μεταρρύθμιση. Και από την άλλη πλευρά καταργείτε -και καλά κάνετε- αλλά δεν μας λέτε τι πρόκειται να κάνετε μελλοντικά. Ούτε απολογείσθε για το πώς υφίστανται όλες αυτές τις συνέπειες οι μαθητές και οι εκπαιδευτικοί.
Πάτε τώρα -και καλά θα κάνετε- να αποσυνδέσετε τις πανελλήνιες εξετάσεις από τις εξετάσεις του λυκείου. Σας το λέγαμε τόσον καιρό. Εκεί στηριζόταν το δόγμα της "επανάστασης Αρσένη". Στο ότι δεν υπάρχει διάκριση. Τώρα πάτε να κάνετε τη διάκριση. Τόσον καιρό σας λέγαμε ότι όλα αυτά τα πράγματα δεν οδηγούν πουθενά. Κι εσείς μας λέγατε "όχι, θα συνεχίσουμε τη μεταρρύθμιση". Και εδώ τουλάχιστον ερχόσαστε σε δύο σημεία, μέσα στο νόμο, και αυτήν τη μεταρρύθμιση την κατεδαφίζετε αποδεικνύοντας ότι χτίζετε στην άμμο από τη μια πλευρά και από την άλλη πάτε να χτίσετε άλλο εκπαιδευτικό οικοδόμημα με υλικά κατεδάφισης. Και αποδεικνύοντας επίσης ότι η παιδεία στα χέρια σας έχει καταντήσει μία πολιτική εταιρεία περιορισμένης ευθύνης, η οποία βρίσκεται είτε σε καθεστώς εκκαθάρισης είτε, στη χειρότερη περίπτωση, σε καθεστώς πτώχευσης. Εδώ μας λέτε ότι εισάγετε σε μόνιμη βάση το θεσμό των μεταξεταστέων -καλά κάνετε και σας το είχαμε πει- αλλά ομολογείστε ότι ο κ. Αρσένης έλεγε ότι αυτό αποτελεί αιχμή του δόρατος προς την αντίθετη κατεύθυνση. Αυτά μας έλεγε εδώ μέσα.
Και βεβαίως τροποποιείτε και το καθεστώς με το οποίο οι καθηγητές προσλαμβάνονται στα σχολεία. Και αυτό πάλι το τροποποιείτε όταν και αυτό αποτελούσε αιχμή του δόρατος την εποχή εκείνη της μεταρρύθμισης Αρσένη. 
Επιτέλους, πείτε την αλήθεια στον Ελληνικό Λαό. Πέστε απλά "αποτύχαμε" και ελάτε να δούμε τι πρόκειται να κάνουμε στο μέλλον. Με μπαλώματα πολιτική δεν γίνεται. Τι πρέπει να γίνει; Πέραν των συγκεκριμένων προτάσεων που σας κάναμε και για το θέμα του διαλόγου αλλά και για το θέμα του τρόπου με τον οποίον εισάγονται οι καθηγητές και για το θέμα των μετεξεταστέων, σας λέμε αν δεν σας αρέσουν οι δικές μας ρυθμίσεις, ελάτε να δεσμευτούμε σε έναν εθνικό διάλογο, ουσιαστικό, δημοκρατικό πέρα και έξω και πάνω από κυβερνήσεις, διαχρονικό, με στόχους συγκεκριμένους. Για να είμαστε όλοι υπόλογοι απέναντι στον Ελληνικό Λαό και όχι να ερχόμαστε κάθε φορά εδώ και να παρατηρούμε ως θεατές τις εξαμβλωματικές λύσεις με τις οποίες επιχειρείτε απλώς και μόνο να δικαιολογήσετε την παρουσία σας στον υπουργικό θώκο. Αυτό δεν ταιριάζει σε όλη την πολιτική ζωή αυτού του Τόπου, δεν ταιριάζει στην παιδεία μας και, κυρίως, δεν ταιριάζει σ' αυτές τις γενιές ιδίως τις τέσσερις τελευταίες γενιές. Οι περισσότεροι από εμάς είμαστε γονείς παιδιών που έζησαν στο πετσί τους αυτήν την κατάσταση. 
Ε, λοιπόν απέναντι σ' αυτές τις γενιές και σ' αυτές που θα έλθουν δεν ταιριάζει αυτή η πολιτική, δεν ταιριάζει αυτή η έλλειψη θάρρους. Πρέπει να ομολογήσουμε ότι το μέλλον τους είναι υπόθεση όλων μας και δεν είναι υπόθεση καμιάς παράταξης. Είναι θέμα όλων των παρατάξεων, όλων των κυβερνήσεων, όλων εκείνων που πρέπει να παραδώσουν τη σκυτάλη σ' αυτές τις γενιές με μια παιδεία που θα είναι τουλάχιστον καλύτερη από εκείνη που εμείς παραλάβαμε. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υπουργός.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Στη ρητορική έκρηξη του κ. Παυλόπουλου εμφιλοχώρησε για άλλη μια φορά η πλήρης αδυναμία να αποτυπώσει τα συγκεκριμένα πράγματα τα οποία περιέχει αυτό το νομοσχέδιο.
(Στο σημείο αυτό την Προεδρική ΄Εδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Κύριε Παυλόπουλε, πρόκειται για τον τρόπο άντλησης των αναπληρωτών. Δεν εισάγεται θεσμός μόνιμων διορισμών. Όλη η σχετική σας έκρηξη απευθύνεται σε κάτι άλλο και όχι σ' αυτή τη ρύθμιση. Προφανώς σπαταλήσατε άσφαιρα πυρά για κάτι το οποίο δεν υπάρχει σ' αυτό το νομοσχέδιο. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν αφορά καθόλου μονίμους; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Καθόλου μα καθόλου. Είναι η πρόσληψη των αναπληρωτών οι οποίοι αποτελούν μια συνιστώσα της εκπαίδευσης, που πρέπει και αυτοί να αντιμετωπιστούν με ενιαία κριτήρια και ενιαίο τρόπο. Δεν πρόκειται όμως για μόνιμες προσλήψεις. Επομένως όλη αυτή η ρητορική είναι εκτός νομοσχεδίου και εκτός πραγματικότητας. 
ΠΡΟΚΟΠΗΣ ΠΑΥΛΟΠΟΥΛΟΣ: Αφορά και τους αναπληρωτές πάντως η κριτική. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αφορά μια συνιστώσα της εκπαίδευσης, που είναι οι αναπληρωτές, που καλύπτουν τις ανάγκες όπως τις περιγράψαμε. Δεν πρόκειται σε καμιά απολύτως περίπτωση για μόνιμους διορισμούς για τους οποίους εξαντλήσατε μια μεγάλη ρητορική.
Κύριε Παυλόπουλε, σέβομαι ιδιαιτέρως την επίκληση και θητεύετε στον κοινοβουλευτισμό ευδοκίμως. Αλλά θα έλεγα ότι καμία διαδικαστική επίκληση δεν μπορεί να παρακάμψει το ζήτημα ουσίας. Υπάρχουν δύο τροπολογίες, σαφείς συγκεκριμένες, που υπηρετούν πολύ συγκεκριμένες ανάγκες στο εκπαιδευτικό σύστημα.
ΠΡΟΚΟΠΗΣ ΠΑΥΛΟΠΟΥΛΟΣ: Να συζητήσουμε αύριο τις τροπολογίες.
ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε.
Κύριε Παυλόπουλε, παρακαλώ μη διακόπτετε. 
Παρακαλώ επίσης να μη γράφονται οι διακοπές του κ. Παυλόπουλου. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Τα θέματα διαδικασίας δεν μπορούν από ένα σημείο και πέρα να συγκαλύψουν τη στάση επί της ουσίας. Οι συγκεκριμένες τροπολογίες αναφέρονται σε ρυθμίσεις οι οποίες έχουν πολύ απτούς και συγκεκριμένους στόχους: Την επανάληψη με πάγιο τρόπο των εξετάσεων της Β΄ λυκείου, ρύθμιση που τη θεωρήσαμε κοινωνικά και εκπαιδευτικά δίκαιη και η οποία έχει συναντήσει ευρεία συναίνεση. Επίσης, την προστασία των ιδιωτικών εκπαιδευτικών στην εργασιακή τους ιδιότητα. Και τίθεται ένα απλό ερώτημα: 
Θέλουμε την προστασία αυτού του χώρου της εκπαίδευσης που είναι οι ιδιωτικοί εκπαιδευτικοί από τυχόν αυθαιρεσίες της εργοδοσίας ή όχι;
Εάν, λοιπόν, θέλουμε το Κοινοβούλιο να απαντά σε ζητήματα ουσίας αυτά είναι δύο ζητήματα ουσίας. Εάν η Νέα Δημοκρατία δεν έχει απαντήσεις στα ζητήματα ουσίας, πιστεύω ότι δεν είναι σκόπιμο να προβάλλονται ζητήματα διαδικασίας. 
Γι αυτό εμείς θεωρούμε ότι είναι δύο τροπολογίες οι οποίες έχουν πάρα πολύ συγκεκριμένα και πολύ περιγεγραμμένα χαρακτηριστικά. Πάνω σε αυτά ζητούμε τοποθέτηση ουσίας, διότι αφορούν στη μία περίπτωση και ευρείες κατηγορίες μαθητών στο σύνολο της χώρας και τους γονείς τους και στην άλλη περίπτωση αφορούν μια κατηγορία εκπαιδευτικών, που είναι οι ιδιωτικοί εκπαιδευτικοί, που και για αυτούς πιστεύουμε ότι πρέπει να υπάρξει ένα δίχτυ προστασίας από τυχόν εργοδοτικές αυθαιρεσίες.
Άρα, αυτό που ζητάμε αυτήν τη στιγμή είναι η υπεύθυνη τοποθέτηση επί της ουσίας. 
Δεν αναλογεί σε αυτά τα δύο θέματα μια διαδικαστική παράκαμψη κατά τη γνώμη μου, όπως αυτή που επιχειρήσατε, κύριε Παυλόπουλε. Γι΄ αυτό και εμείς ζητούμε αυτές οι δύο τροπολογίες να αποτελέσουν αντικείμενο του σημερινού νομοσχεδίου.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, βέβαια η παρέμβαση του κυρίου Υπουργού έχει αφαιρέσει ουσιαστικά το βασικό πολιτικό επιχείρημα. Θα μπορούσα να μην κάνω καθόλου παρέμβαση, θέλω όμως να σταθώ και να τονίσω μια διάσταση στην ίδια περίπου λογική που τόνισε και ο κύριος Υπουργός.
Εδώ και αρκετό καιρό η Νέα Δημοκρατία προσπαθεί να δημιουργήσει ένα θόρυβο που είναι εμφανώς κούφιος. Με μια αντιπολιτευτική αμετροέπεια και με άσφαιρα πυρά κάθε φορά που συζητούμε ένα σχέδιο νόμου δεν αναφέρεται σε αυτό. Αναφέρεται γενικόλογα, αφηρημένα και -επιτρέψτε μου να πω- με μια τυφλή, κατά την άποψή μου, αντιπαραθετική λογική γενικού περιεχομένου σε θέματα που η Νέα Δημοκρατία κρίνει σκόπιμο ότι μπορούν να δημιουργήσουν εντυπώσεις. Αυτή η τακτική δεν νομίζω ότι τιμά την κοινοβουλευτική διαδικασία και την παραγωγή νομοθετικού έργου.
Ενδεικτικά θέλω να αναφέρω τη μη ύπαρξη καμίας διαφορετικής πρότασης, όταν στη Διαρκή Επιτροπή συζητήθηκε το σχέδιο νόμου. Πραγματικά εκπλήσσομαι, γιατί μ' αυτόν τον τρόπο υποτιμούμε την κοινοβουλευτική διαδικασία, όταν τελικά ο εισηγητής της Αντιπολίτευσης και ο Κοινοβουλευτικός Εκπρόσωπος κρίνουν γενικά και αφηρημένα και μάλιστα μέσα από ισχυρισμούς που ενδεχομένως μπορούν να δημιουργήσουν εντυπώσεις, όταν λέγεται ότι με το σημερινό σχέδιο νόμου αλλάζει η διαδικασία πρόσληψης ακόμα και του μόνιμου προσωπικού. 
Αυτό είναι ανεπίτρεπτο κοινοβουλευτικά να συμβαίνει. Είτε ο Κοινοβουλευτικός Εκπρόσωπος δεν έχει διαβάσει το σχέδιο νόμου είτε το έχει διαβάσει και διαστρεβλώνει την πραγματικότητα. Και τα δύο, αλλά ιδιαίτερα το δεύτερο, είναι ανεπίτρεπτα.
Πιστεύω, λοιπόν, ότι στη Διαρκή Επιτροπή και συστηματικά, η Νέα Δημοκρατία, δεν δίνει καμία σημασία για την ουσία του νομοθετικού περιεχομένου, ενώ είναι πολύ σημαντική η συμβολή της Αξιωματικής Αντιπολίτευσης, εάν πούμε ότι μπορεί να διαλανθάνει μέσα στις νομοθετικές ρυθμίσεις η αντίληψη "Είμαστε εξουσία, μπορούμε να τα φτιάχνουμε όπως θέλουμε" και ουσιαστικά δεν υπάρχει καμία αντιπαράθεση στο περιεχόμενο του άρθρου. Έρχονται εδώ και μιλάνε και ο εισηγητής και ο Κοινοβουλευτικός Εκπρόσωπος εντελώς αφηρημένα με κούφια και άσφαιρα πυρά. 
Πιστεύω, αγαπητοί συνάδελφοι, ότι ο ελληνικός λαός μπορεί να κρίνει και να διακρίνει. Μπορεί να κρίνει την υπεύθυνη, εναγώνια και συνεπή προσπάθεια της Κυβέρνησης να προχωρήσει σε μια διαδικασία ρύθμισης, μεταρρύθμισης, διαμόρφωσης των δομών που θα μπορούν να απαντήσουν στις απαιτήσεις και στις προκλήσεις. Βέβαια η Αξιωματική Αντιπολίτευση όχι μόνο είναι απούσα, αλλά ουσιαστικά είναι αδύναμη να ανταποκριθεί σ' αυτήν την πρόκληση. Αν είναι αδύναμη ως Αντιπολίτευση, υποδηλώνει πλήρως ότι εξόχως θα είναι αδύναμη και ως Κυβέρνηση. 
Ο ελληνικός λαός το ξέρει αυτό, συνάδελφοι.
Και αν δεν διορθώσετε αυτήν την αδυναμία σας να μπείτε στην ουσία των προβλημάτων, κάθε φορά θα αναδεικνύουμε αυτήν την πολιτική σας αδυναμία, διότι έχουμε χρέος να την τονίζουμε. 
Όσον αφορά τις δύο τροπολογίας δέχομαι ότι θα πρέπει να υπάρχει ιδιαίτερη προσοχή από την πλευρά των Υπουργών να μην αιφνιδιάζουν το Κοινοβούλιο. Όμως, δεν μιλάμε για τροπολογίες οι οποίες αιφνιδιάζουν. Μιλάμε για δύο πραγματικότητες. Δεν μπορείτε με τον προσχηματικό λόγο του αιφνιδιασμού να μην απαντάτε πολιτικά. Η Νέα Δημοκρατία πρέπει να μας απαντήσει ευθέως αν είναι υπέρ της τροπολογίες για τους μεταξεταστέους. Νομίζω ότι γίνεται θόρυβος για ένα σχέδιο νόμου που είναι σημαντικό. Στη Διαρκή Επιτροπή μάλιστα το κόμμα της Αξιωματικής Αντιπολίτευσης δεν παρουσίασε θέσεις. 
Αυτό το σχέδιο νόμου θα μπορούσε να ψηφιστεί σε τρία λεπτά, γιατί πρόκειται για ένα σχέδιο νόμου λειτουργικό, που σε κάθε περίπτωση δεν εκπηγάζει πολιτικές και ιδεολογικές αντιπαραθέσεις. Θα έπρεπε να έχει ψηφιστεί στην επιτροπή και εδώ να είχε ψηφιστεί αμέσως μετά τις ομιλίες των εισηγητών. 
ΣΤΕΦΑΝΟΣ ΜΑΝΟΣ: Κύριε Πρόεδρε, σας παρακαλώ με την άδεια του Τμήματος και με τη δική σας να μου δώσετε το λόγο. 
ΠΡΟΕΔΡΕΥΩΝ (Κωνσταντίνος Βρεττός): Μα, δεν έχετε γραφτεί καν.
ΣΤΕΦΑΝΟΣ ΜΑΝΟΣ: Μια παρέμβαση μόνο θα ήθελα να κάνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο για δύο λεπτά.
ΣΤΕΦΑΝΟΣ ΜΑΝΟΣ: Θέλω να επισημάνω προς το Τμήμα και προς τον κ. Σπυρόπουλο ότι επιπόλαιες ρυθμίσεις εργασιακών σχέσεων ταλαιπωρούν την Ελλάδα επί δεκαετίες. Παρακαλώ ειδικώς στη ρύθμιση για τους εργαζόμενους στην ιδιωτική εκπαίδευση να μην επιμείνει ο κύριος Υπουργός να συζητηθεί το θέμα επιπολαίως και βιαστικά. 
Εγώ μελέτησα αυτά που γράφει και ζήτησα τις τροποποιούμενες διατάξεις. Πιστεύω ότι η ρύθμιση είναι εις βάρος της ιδιωτικής εκπαίδευσης. Γι' αυτό θα ήθελα να έχω την ευκαιρία να τη μελετήσουμε με κάποια ηρεμία. Διατάξεις που είναι προϊόν επιπόλαιας ρύθμισης εργασιακών σχέσεων ταλαιπωρούν όλες ανεξαιρέτως τις ελληνικές επιχειρήσεις. Δέστε τι γίνεται στην Ολυμπιακή και αλλού. 
Παρακαλώ τον κύριο Υπουργό να μην επιμείνει, πέρα από τα διαδικαστικά, για το αν θα περάσουν οι τροπολογίες ή όχι. Είμαι βέβαιος ότι ο κ. Σπυρόπουλος γνωρίζει τι εννοώ σχετικά με την επιπόλαια ρύθμιση των εργασιακών σχέσεων.
ΠΡΟΕΔΡΕΥΩΝ (Κωνσταντίνος Βρεττός): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Συζητάμε σήμερα ένα νομοσχέδιο για τις προσλήψεις αναπληρωτών καθηγητών φυσικής αγωγής, για το πρόγραμμα της ολυμπιακής εκπαίδευσης και για την πρόσληψη αναπληρωτών εν γένει. Το νομοσχέδιο έχει τα χαρακτηριστικά του επείγοντος, αφού θα πρέπει οι διατάξεις του να εφαρμοστούν από φέτος. Δίνει αποτελεσματικές λύσεις σε κρίσιμα θέματα της εκπαίδευσης αλλά και στο πρόγραμμα της ολυμπιακής εκπαίδευσης. Αντιμετωπίζει ορθολογικότερα το μεγάλο θέμα των αναπληρωτών καθηγητών. 
Με την ευκαιρία της συζήτησης αυτού του νομοσχεδίου δεν μπορούμε να μιλήσουμε γενικότερα για τα θέματα παιδείας και εκπαίδευσης, για όλα τα θέματα, όπως επίσης δεν μπορούμε να μιλήσουμε και για την Ολυμπιάδα του 2004 και για το ολυμπιακό ιδεώδες στο σύνολό του. Μπορούμε όμως πίσω από αυτήν τη διάταξη να δούμε γιατί ρυθμίζεται, γιατί έρχεται η διάταξη, γιατί ψηφίζεται και ποια πολιτική εξυπηρετεί. Γιατί είναι πολύ συγκεκριμένες οι πολιτικές που εξυπηρετεί και είναι πολιτικές που είναι όχι απλώς χρήσιμες και αναγκαίες αλλά και θα δώσουν και αποτελεσματικότητα σε αυτόν το χρόνο της εκπαίδευσης. 
Γνωρίζουμε ακόμα ότι γίνεται μια γιγαντιαία προσπάθεια μιας χώρας του δικούς μας μεγέθους, της Ελλάδας, της μικρότερης σε μέγεθος και της μικρότερης από πλευράς οικονομικής δυνατότητας για να διοργανώσει ενός άλλου τύπου και άλλων χαρακτηριστικών Ολυμπιακούς Αγώνες, μια Ολυμπιάδα στο ύφος και στις αρχές των αρχαίων Ολυμπιακών Αγώνων, του ολυμπιακού ιδεώδους και των ολυμπιακών αρχών. Και φιλοδοξούμε και είμαστε βέβαιοι ότι θα το πετύχουμε. Και μέσα σε αυτά τα πλαίσια αυτής της γιγαντιαίας προσπάθειας υπάρχει ήδη το πρόγραμμα της ολυμπιακής εκπαίδευσης. Γι' αυτό μιλήσαμε και τα προηγούμενα χρόνια. Γιατί ξαναμιλάμε φέτος; Σήμερα αξιολογούμε αυτό το πρόγραμμα και βεβαίως βλέπουμε τις δυνατότητες. Σήμερα επεκτείνουμε αυτό το πρόγραμμα. Σήμερα μιλάμε για το ολυμπιακό ιδεώδες, για την ολυμπιακή παιδεία και για το πώς θα προωθηθεί καλύτερα το πρόγραμμα της ολυμπιακής εκπαίδευσης. Και βέβαια η Ολυμπιάδα αυτή καθαυτή είναι κύριο πολιτιστικό γεγονός. Ακόμα και οι αθλητικοί αγώνες κυρίως είναι μέγα πολιτιστικό γεγονός και χρειάζεται η ευαισθητοποίηση, η ενημέρωση και η συμμετοχή, όχι μόνο ο εθελοντισμός υπό την έννοια της συμμετοχής των συγκεκριμένων πενήντα ή εκατό χιλιάδων ανθρώπων στην Ολυμπιάδα του 2004 αλλά υπό την έννοια της ψυχικής επαφής και πανεθνικής προσπάθειας όλων των ανθρώπων σε αυτήν τη γιγαντιαία προσπάθεια. Και βεβαίως δεν σταματά στο 2004. Μέχρι τότε σταματά το συγκεκριμένο πρόγραμμα το οποίο εξαγγείλαμε. Μα, πέρυσι μιλήσαμε για μικρότερο πρόγραμμα, φέτος επεκτάθηκε. Είναι βέβαιο ότι η προοπτική είναι το συγκεκριμένο ολυμπιακό μάθημα, η ολυμπιακή παιδεία να υπάρχει στα σχολεία σε μας που τόσο ανάγκη την έχουμε σαν χώρα και που σε μας ξεκίνησε. Και αν τίθεται το ερώτημα γιατί μόνο το 2004, υπάρχει ένα άλλο ερώτημα, γιατί δεν ξεκίνησε πριν από είκοσι ή τριάντα χρόνια αυτό το μάθημα στα σχολεία μας; Κάποτε λοιπόν ξεκινά και συνεχώς επεκτείνεται και βελτιώνεται.
Πάμε στο δεύτερο θέμα που είναι μια σημαντική προσπάθεια ορθολογικότερης αντιμετώπισης ενός πολυδαίδαλου και με στοιχεία κυκεώνος των πολλών πηγών αναπληρωτών από τους οποίους παίρνουμε για να διορίσουμε τους αναπληρωτές. Όχι την ανάγκη αναπλήρωσης, αυτή υπάρχει. ΄Ισως θα μπορούσε και να περιοριστεί. Σε κάθε περίπτωση όμως θα υπάρχει. Και βλέπω ότι με την προσπάθεια που γίνεται, ενώ διορίζουμε πάρα πολλούς μόνιμους εκπαιδευτικούς, το πρόβλημα της αναπλήρωσης θα υπάρχει πάντα και καλώς υπάρχει. Σημαντικό λοιπόν θέμα είναι ο ενιαίος πίνακας που γίνεται των αναπληρωτών. 
Έχει όμως μια γενική διατύπωση και θέλω λίγο να το προσέξετε. Παραδείγματος χάριν, δεν φαίνεται αν οι ειδικές κατηγορίες εκπαιδευτικών θα έχουν προνόμιο στην αναπλήρωση. Παραδείγματος χάριν, βρήκα μία εκπαιδευτικό χθες η οποία έχει μεσογειακή αναιμία, η οποία φυσικά έχει ένα προνόμιο και στη νόμιμη πρόσληψη. Είχε ένα προνόμιο στην αναπλήρωση. Την έχει τώρα; Θεωρώ ότι την έχει. Αλλά η διάταξη δεν φαίνεται ότι την έχει.
Υπάρχει και ένα δεύτερο θέμα. Είναι βέβαιο ότι το επείγον της εφαρμογής του καινούριου τρόπου από φέτος έφερε σε έναν πρωθύστερο χρόνο το να συμπληρωθούν οι αιτήσεις πριν καν ακόμα ψηφιστεί ο νόμος. Σε αυτό λοιπόν το θέμα θέλω να προσθέσω το εξής: Στις διατάξεις του ν.2725/99 -μιλάμε πάντα για αναπλήρωση- το δεκαεξάμηνο παραμένει ως έχει, απ' ό,τι καταλαβαίνω, στη δέσμευση. 
Φαίνεται όμως ότι υπάρχει μία μικρή αλλαγή ως προς την αναπλήρωση του ν. 2525/1997, ο οποίος θα έληγε σε δύο χρόνια. Και αυτήν τη λήξη την κάνετε δύο χρόνια νωρίτερα. Αυτό λέει η διάταξη; Η γενική διατύπωση δεν μας αφήνει να είμαστε σίγουροι. Μιλάμε δηλαδή για τους επιτυχόντες του Α.Σ.Ε.Π. σε σχέση με το ποσοστό αναπληρωτών που θα προσλαμβάνονται για φέτος και για του χρόνου.
Θέλω να προσθέσω και δύο πολιτικές παρατηρήσεις. Η πρώτη: Η Νέα Δημοκρατία διά των εκπροσώπων της μέχρι αυτήν τη στιγμή λέει ότι στην εκπαιδευτική μας μεταρρύθμιση, γενικότερα στην παιδεία, αλλά και όπου νομοθετούμε, κάνουμε μόνο λάθη και ότι κάθε φορά ερχόμαστε να διορθώσουμε μόνο τα λάθη αυτά. Αυτή είναι η μία παρατήρηση. Η δεύτερη είναι ότι δεν ζητούμε και συγγνώμη και ότι κάποια στιγμή πρέπει να λογοδοτήσουμε.
Εγώ θα ξεκινήσω από τη δεύτερη, για να καταλήξω στην πρώτη. Εμείς λογοδοτούμε με το έργο μας ενώπιον του ελληνικού λαού. Άλλωστε ενώπιον του ελληνικού λαού ασκούμε αυτό το έργο. Έχουμε τις επιτυχίες των στόχων και έχουμε και αδυναμίες, τις οποίες δεν κρύβουμε και τις διορθώνουμε. Και δεν είναι θέμα αδυναμιών. Στα δρώμενα -και όχι μόνο τα εκπαιδευτικά, αλλά και τα κοινωνικά- νέες συνθήκες δημιουργούνται κάθε φορά. Και δημιουργούμενες οι νέες συνθήκες χρειάζονται και αλλαγές. Και αυτές τις αλλαγές εμείς μη όντας ορθόδοξοι προς αυτό τις κάνομε.
Δεν ακούσαμε όμως από την πλευρά της Νέας Δημοκρατίας άλλη πρόταση. Γι' αυτό η δική μας πρόταση ενώπιον του λαού κάθε φορά υπερψηφίζεται και γι' αυτό η Κυβέρνηση του ΠΑ.ΣΟ.Κ. συνεχίζει να είναι Κυβέρνηση. Γιατί αν υπήρχε άλλη πρόταση καλύτερη, τουλάχιστον θα έμπαινε και εκείνη σε αντιπαράθεση ενώπιον του ελληνικού λαού.
Βέβαια το ότι δεν έχετε άλλη πρόταση φαίνεται και σήμερα. Δεν ακούστηκε αντίθετος λόγος, ούτε επί της ουσίας. Μιλάω και για τις τροπολογίες. Και το διαδικαστικό γίνεται κυρίαρχο και σκεπάζει την ουσία. Η ουσία είναι: ναι ή όχι στην τροπολογία για την ιδιωτική εκπαίδευση και την κατοχύρωση των δικαιωμάτων των εκπαιδευτικών;
Θα μπω και σε ένα τρίτο θέμα το οποίο συζητιέται αυτές τις μέρες: Γιατί κρίνεται έτσι η Κυβέρνηση; Γιατί η Κυβέρνηση δρα, γιατί και η Κυβέρνηση κάνει λάθη. Γιατί όλοι ασχολούνται με την Κυβέρνηση; Γιατί κανένας δεν ασχολείται με την Αντιπολίτευση; Γιατί η Αντιπολίτευση δεν κάνει τίποτα. Άκουσα σε μία τηλεοπτική συζήτηση κάποιον να λέει: Δεν κάνει τίποτα, γιατί λέει "Σιγά, παιδιά, μην κάνουμε τίποτα, μην τυχόν και χάσουμε πάλι τις εκλογές". Δεν είναι έτσι. Για να κριθείτε και εσείς και να κριθούμε και εμείς υπάρχει το τι θα κάνουμε επί της ουσίας στο κάθε πρόβλημα.
Εμείς λέμε -αυτή είναι η θέση μας- τη στηρίζουμε, την ψηφίζουμε. Ό,τι δεν οδηγεί στο αποτέλεσμα που θέλουμε, το διορθώνουμε. Μιλάμε όμως με τον ελληνικό λαό και το διορθώνουμε και ενώπιον του ελληνικού λαού.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λιάσκος έχει το λόγο.
ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, οι εφημερίδες σήμερα γράφουν ότι από την εκπαιδευτική περάσατε στην εικονική πραγματικότητα.
Κυρίες και κύριοι συνάδελφοι, στο μεγάλο ζήτημα της παιδείας η πολιτική της Κυβέρνησης μοιάζει με πλοίο που δεν χάραξε ρότα. Χρόνια τώρα αυτή η Κυβέρνηση ταλαιπωρεί χιλιάδες ελληνικές οικογένειες και ειδικά τις νέες γενιές των Ελλήνων, που δεν γνωρίζουν πού και πώς πορεύονται προς ένα αβέβαιο μέλλον. Με την "εκπαιδευτική πολιτική" σας στερήσατε το όραμα από τα Ελληνόπουλα, τα φορτώσατε με άγχος και αβεβαιότητα και τα στέλνετε στη χοάνη της αγοράς χωρίς γνώσεις και εξειδίκευση, για να αντιμετωπίσουν τις πιο σκληρές συνθήκες ανταγωνισμού στον ολοένα και πιο απαιτητικό κόσμο, όπως διαμορφώνεται σήμερα με την παγκοσμιοποίηση.
Δεν θίγω καθόλου το ζήτημα της παιδείας υπό την κλασική του έννοια, που σημαίνει αυτοκαλλιέργεια και αυτοβελτίωση, ούτε συζητώ για τη διαμόρφωση χαρακτήρων και ψυχών, γιατί αυτά είναι άγνωστες λέξεις και έννοιες και σαν περιττές που τις θεωρείται, τις καταργήσατε προ καιρού.
Συζητούμε για τα εκπαιδευτικά σας συστήματα και τις ατελείωτες εκπαιδευτικές σας μεταρρυθμίσεις, γιατί μίλησε ο κύριος συνάδελφος προηγουμένως για προτάσεις. Και βέβαια τώρα, κύριε Υπουργέ, ετοιμάζετε και άλλη εκπαιδευτική μεταρρύθμιση απ' ό,τι φαίνεται, που θα αντικαταστήσει την προ έτους περίπου πάλι δική σας μεταρρύθμιση.
Αλήθεια, έχετε αναλογιστεί άραγε πόσες μεταρρυθμίσεις κάνατε, πόσες φορές εσείς οι ίδιοι έχετε αμφισβητήσει τους εαυτούς σας, πόσες φορές διακηρύξατε το αλάθητο της πολιτικής σας για την παιδεία και πόσες φορές το πήρατε πίσω;
Κορυφαίο παράδειγμα αυτοαμφισβήτησης είστε εσείς ο ίδιος, κύριε Υπουργέ, ο οποίος κάνοντας κριτική στον εαυτό σας λέτε σε πρόσφατη συνέντευξή σας στον Τύπο: "δεν είναι δυνατόν να εισάγονται σπουδαστές σε ανώτατα εκπαιδευτικά ιδρύματα με βαθμό 6,5". Μήπως μπορείτε να μας πείτε γι' αυτήν την κατάντια ποιος είναι υπεύθυνος; Μήπως έχετε, αφού ο ίδιος διαπιστώνετε το αδιέξοδο της πολιτικής σας, κάποια πρόταση για το μέλλον; ΄Η μήπως θα εξαγγείλετε μεγαλόστομα κάποια νέα εκπαιδευτική μεταρρύθμιση και όποιον πάρει ο Χάρος πάλι;
Η αποτυχία της Κυβέρνησής σας στον τομέα της παιδείας είναι πασιφανής. Όλα τα ελληνικά νοικοκυριά είναι αναγκασμένα να πληρώνουν εκατομμύρια σε φροντιστήρια προκειμένου να προσφέρουν στα παιδιά τους τις απαραίτητες γνώσεις. Αυτή είναι η δωρεάν παιδεία σας. Και σας ερωτούμε: Δημιουργήσατε ή όχι παιδεία δύο ταχυτήτων; Ποιανού Έλληνα πολίτη το παιδί έχει καλύτερες δυνατότητες να σπουδάσει; Του πλούσιου ή του φτωχού; Ποιος μπορεί να ξοδέψει ευκολότερα τα χρήματα που απαιτούνται εξαιτίας αυτής της πολιτικής σας;
Φέρνετε σήμερα, κύριε Υπουργέ, ένα νομοσχέδιο αντάξιο της πολιτικής σας. Την τελευταία μέρα συνεδρίασης του Τμήματος διολισθαίνετε για άλλη μια φορά στην προχειρότητα. Σοβαρά όμως ερωτήματα εγείρονται και για τη σκοπιμότητα του χρόνου κατάθεσης, που αφορά τόσο στη λειτουργία του ΑΣΕΠ όσο και στην επιλογή των αναπληρωτών. Δεν πρέπει να καταλήξετε, επιτέλους, ποιο σύστημα διορισμών των καθηγητών στην εκπαίδευση θα επιλέξετε; Γιατί, όπως φαίνεται, εσείς έχετε επιλέξει να κρατάτε σε διαρκή κομματική ομηρία τους αδιόριστους εκπαιδευτικούς. Διαφορετικά δεν θα καταργούσατε το διαγωνισμό του ΑΣΕΠ, που εσείς οι ίδιοι ψηφίσατε το 2000 για να αποκαταστήσετε, υποτίθεται, αδικημένους επιτυχόντες του προηγούμενου διαγωνισμού του ΑΣΕΠ το 1998. Δηλαδή αν κάνετε νέο διαγωνισμό ΑΣΕΠ θα φέρετε μετά άλλο νόμο για να αποκαταστήσετε τους αδικημένους επιτυχόντες του διαγωνισμού του ΑΣΕΠ του 2000; Γιατί είπατε, κύριε Υπουργέ, ότι ο διαγωνισμός του 2000 ήταν κλειστός και για συγκεκριμένες θέσεις. Ο διαγωνισμός του 1998 θα είναι ανοιχτός στο διηνεκές; Αυτό είναι νόμιμο; ΄Ετσι εννοείτε εσείς τη νομιμότητα; Με τέτοιες αλχημείες θα γίνεται η εκπαιδευτική πολιτική;
Και επειδή ειπώθηκαν πολλά και παράξενα εδώ μέσα θα πω ότι εάν πάνω σε τέτοιου είδους προτάσεις θέλετε, κύριοι συνάδελφοι, αντιπροτάσεις της Νέας Δημοκρατίας εμείς δεν μπορούμε να σας παρακολουθήσουμε στη χαοτική σας πορεία, η οποία εν πολλοίς μεταμορφώνεται, όπως έχω ξαναπεί, με τέτοιους ρυθμούς που δεν ξέρουμε τελικά πότε και ποια θα είναι επιτέλους η πολιτική σας. Εξάλλου η προτεινόμενη σ' αυτό το μοναδικό άρθρο ρύθμιση δημιουργεί σοβαρότατα ερωτηματικά επειδή αντί στην πράξη να διαψεύδει όσους κάνουν λόγο για πιθανή διαβλητότητα του διαγωνισμού του ΑΣΕΠ το 1998, επιμένετε στην παράταση ισχύος του συγκεκριμένου διαγωνισμού και μάλιστα για την επιλογή καθηγητών φυσικής αγωγής μέχρι το 2004, μετατρέποντας ειδικά αυτό το διαγωνισμό σε διαγωνισμό μακράς διάρκειας, παρά το γεγονός ότι ουσιαστικά έχει λήξει και βέβαια έχει διενεργηθεί νεώτερος.
Τώρα όσον αφορά το ζήτημα της ολυμπιακής εκπαίδευσης η Νέα Δημοκρατία ξεκάθαρα και υπεύθυνα έχει διατυπώσει τη θέση της για την ανάγκη καλλιέργειας των αρχών του ολυμπισμού και του ολυμπιακού ιδεώδους στην εκπαίδευση σε όλες τις βαθμίδες μέσα στο πρόγραμμά της. Θεωρούμε όμως ότι δικαίωμα στην ολυμπιακή παιδεία έχουν όλοι οι ΄Ελληνες μαθητές κι όχι μόνον αυτοί που θα πηγαίνουν στο σχολείο μέχρι το 2004, όπως προβλέπεται στο νομοσχέδιο.
Είπε ο εισηγητής του ΠΑΣΟΚ ότι τα παιδιά μας θα πρέπει να μάθουν ότι είναι οι κληρονόμοι και οι συνεχιστές του ολυμπιακού πνεύματος. Πολύ σωστά! Και τίθεται το ερώτημα: "Μετά το 2004 πώς θα το μαθαίνουν; ΄Η δεν χρειάζονται τα παιδιά από το 2004 και μετά να μαθαίνουν γι' αυτό το ιδεώδες";
Η προτεινόμενη ρύθμιση είναι γι' αυτόν ακριβώς το λόγο ευκαιριακή, πολύ περισσότερο όταν με τη λογική της επιστροφής των Ολυμπιακών Αγώνων στην κοιτίδα τους, που είναι η Ελλάδα, χρέος όλων μας είναι να αγωνιστούμε για την εισαγωγή του μαθήματος της ολυμπιακής παιδείας όχι μόνο στα σχολεία της Ελλάδος αλλά παγκόσμια, μεταλαμπαδεύοντας και τα αρχαιοελληνικά στοιχεία του πνεύματος και της αρετής, της άμιλλας, που δεν επιβραβεύεται με οικονομικές απολαβές αλλά και της έννοιας του ήθους. 
Ωραία τα είπατε, κύριε Υπουργέ, για τα ιδεώδη που πρέπει να καλλιεργούνται, αλλά επειδή όλα κρίνονται εκ του αποτελέσματος, ποια είναι η πραγματικότητα σε αυτήν τη χώρα; Πώς σήμερα οι νεοέλληνες αντιμετωπίζουν την ολυμπιακή ιδέα; Είναι ερωτήματα στα οποία πρέπει ευθέως να απαντήσετε με την εκπαιδευτική σας πολιτική και αν θέλετε να δώσουμε αυτό το όραμα.
Αν είχε γίνει δεκτή από την Κυβέρνησή σας η πρόταση της Νέας Δημοκρατίας για ένα νέο εθνικό σχεδιασμό στην εκπαίδευση που θα ήταν αποτέλεσμα εθνικού διαλόγου με κλίμα συναίνεσης, θα ήταν εφικτή η ένταξη των αναλόγων προγραμμάτων ολυμπιακής παιδείας στα νέα ολοκληρωμένα ωρολόγια προγράμματα των σχολείων, την κύρια εκτέλεση και ευθύνη των οποίων θα είχαν οι μόνιμοι καθηγητές σωματικής αγωγής. Αυτή η πρότασή μας, η πρόταση της Νέας Δημοκρατίας, χρόνια τώρα σας κατατίθεται, γιατί είπατε ότι δεν σας έχουμε προτείνει τίποτα. Αν είχε γίνει δεκτή αυτή η πρόταση από το 1998 και για τη σταδιακή απορρόφηση των αναπληρωτών σε μόνιμους διορισμούς παράλληλα με τους διοριστέους του ΑΣΕΠ, σήμερα δεν θα βρισκόμασταν μπροστά στην ανάγκη ενοποιούμενων πινάκων -τέσσερις πίνακες έχετε κάνει- με ρυθμίσεις οι οποίες κρίνονται ως εμπαιγμός αυτών των εκπαιδευτικών και περιφρόνηση της ανθρώπινης αξιοπρέπειας.
Συνοψίζοντας θεωρούμε ότι είναι απαράδεκτο να απαξιώνει η Κυβέρνηση το νόμο 2525/97 που η ίδια ψήφισε, να παραβιάζει τα ποσοστά που η ίδια είχε ψηφίσει, να καταστρατηγεί κάθε έννοια αξιοκρατίας, αποκλείοντας τους πρόσφατα αξιολογημένους ως άξιους εκπαιδευτικούς, να μη διδάσκει όπως θα έπρεπε το ολυμπιακό ιδεώδες και να το χρησιμοποιεί ως πρόσχημα για να εξυπηρετήσει σκοπιμότητες.
Κυρίες και κύριοι συνάδελφοι, δεν υπάρχει χρόνος για νέα πειράματα. Οι ανάγκες της εποχής επιβάλλουν διαμόρφωση ενός ολοκληρωμένου και μακρόπνοου εθνικού συστήματος παιδείας. Μέχρι σήμερα η Κυβέρνηση αρνείται πεισματικά, παρά τις επανειλημμένες εκκλήσεις της Νέας Δημοκρατίας, έναν ουσιαστικό εθνικό διάλογο για την παιδεία. Όσο επιμένει σε αυτήν την ανερμάτιστη πολιτική της τόσο χειροτερεύει η ποιότητα της εκπαίδευσης και υπονομεύεται το μέλλον της Ελλάδος. Πρέπει επιτέλους η Κυβέρνησή σας, κύριε Υπουργέ, να αρθεί στο ύψος των περιστάσεων και με αίσθημα ευθύνης απέναντι στους νέους μας μαζί με όλα τα κόμματα να δημιουργήσει σύστημα παιδείας με προοπτική για το μέλλον. Με προχειρότητες, παλινωδίες και μπαλώματα, όπως σε αυτό το νομοσχέδιο, δεν γίνεται εκπαιδευτική πολιτική.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, θα ξεκινήσω από το διαδικαστικό θέμα το οποίο δημιουργήθηκε με την κατάθεση των δύο τροπολογιών.
Πρώτον, κανείς δεν αμφισβητεί ότι η Κυβέρνηση μέχρι να έχουμε τον καινούριο Κανονισμό της Βουλής μπορεί να φέρει τροπολογίες και κατά τη διάρκεια της συζήτησης. Αλλά εδώ, κύριε Υπουργέ, υπάρχουν συμπεφωνημένα στη Διάσκεψη των Προέδρων, ότι το νομοσχέδιο αυτό συζητείται σε μία ημέρα και κατ' οικονομία προσχώρησε η Αξιωματική Αντιπολίτευση στη συζήτηση της μίας ημέρας λόγω των ρυθμίσεων που θέτατε. ΄Ε, λοιπόν, δεν θα έλθετε τώρα στις τρεις η ώρα το πρωί να ψηφίσετε αυτές τις δύο σημαντικές τροπολογίες. 
ΠΡΟΕΔΡΕΥΩΝ (Κωνσταντίνος Βρεττός): Κύριε Σιούφα, αν θέλετε μη μιλάτε για τις τροπολογίες. Είναι εκτός θέματος. Όταν θα έλθει η ώρα για τις τροπολογίες, θα μιλήσουμε. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε πάρα πολύ, αλλά φοβούμαι ότι δεν παρακολουθείτε αυτά τα οποία λέω. Εγώ δεν μίλησα για το περιεχόμενο των τροπολογιών. Μίλησα για το διαδικαστικό θέμα που δημιουργείται από την κατάθεση των τροπολογιών και τα συμφωνηθέντα στη Διάσκεψη των Προέδρων.
Οφείλω να το κάνω, γιατί συμμετέχω στη Διάσκεψη των Προέδρων και παρακαλώ πάρα πολύ να ενημερωθεί το Πρόεδρος του Σώματος.
Έλεγα, κύριε Υπουργέ, ότι στη Διάσκεψη των Πρόεδρων συμφωνήθηκε να γίνει συζήτηση μιας ημέρας, όπως το νομοσχέδιο ήρθε από τη Διαρκή Επιτροπή. Οι τροπολογίες που μένουν δίνουν δύο διεξόδους και στο Προεδρείο του Σώματος και σε σας. ΄Η θα συζητηθούν σε άλλο νομοσχέδιο ή θα υπάρξει και δεύτερη ημέρα για τη συζήτηση των τροπολογιών. Νομίζω ότι αυτό επιβάλλει και η καλή πρόθεση και η συνεργασία για την προαγωγή του νομοθετικού έργου, αναλαμβάνοντας βεβαίως εσείς την ευθύνη και του αιφνιδιασμού για την κατάθεση των τροπολογιών και βεβαίως για το περιεχόμενο, αν τελικά η πλειοψηφία αποδεχθεί να ψηφίσει το νομοσχέδιο.
Όφειλα να κάνω αυτήν τη διευκρίνιση ως συμμετέχων από τη Νέα Δημοκρατία στη Διάσκεψη των Προέδρων. Το ένα είναι αυτό. 
Δεύτερον. Κύριε Υπουργέ, πριν μπω στο περιεχόμενο του νομοθετήματος, θα ήθελα να σας πω ότι πρέπει να ξεκινήσετε από κάτι άλλο. Έστειλα σήμερα στον Υφυπουργό σας μία επιστολή με αφορμή πρόσφατη περιοδεία στο Νομό Καρδίτσας, όπου πολίτες που έχουν τα παιδιά τους στα δημοτικά, στα νηπιαγωγεία, στα γυμνάσια και στα λύκεια, αλλά κύρια στην πρωτοβάθμια εκπαίδευση, μου έθεσαν ένα σοβαρό θέμα, ότι δηλαδή οι πιστώσεις για τους αναπληρωτές φτάνουν μετά τις 20 Σεπτεμβρίου ή μετά τις 30 Σεπτεμβρίου και μέχρι τότε τα σχολεία ή δεν λειτουργούν και δεν γίνεται μάθημα ή, εν πάση περιπτώσει, υπάρχει σοβαρή καθυστέρηση.
Αν θέλετε πράγματι να προσφέρετε στην εκπαίδευση, στείλτε τις πιστώσεις στην πρωτοβάθμια εκπαίδευση σε ολόκληρη τη χώρα, το αργότερο μέχρι τις 5 Σεπτεμβρίου. Βεβαίως το ίδιο πράγμα ισχύει και για τα βιβλία και ελπίζω να έχει κάνει φέτος καλή προετοιμασία το Υπουργείο, ώστε όταν θα αρχίσουν τα σχολεία, στις 14 του μηνός, αν δεν κάνω λάθος, να έχει υπάρξει αυτή η προετοιμασία. Αυτό είναι εκ των ων ουκ άνευ. 
Κύριοι συνάδελφοι και κύριε Υπουργέ, δεν θα κουβεντιάζαμε σήμερα για αναπληρωτές -για ένα θεσμό που από ό,τι ξέρετε, είμαστε η μόνη χώρα που έχουμε από τις δεκαπέντε της Ευρωπαϊκής Ένωσης, για να μη σας πω ότι έχουμε και παγκόσμια πρωτοτυπία με αυτόν το θεσμό- αν είχατε αποφασίσει μετά την απόφαση της Βουλής να υπάρξει η διαγωνισματική διαδικασία για την επιλογή των εκπαιδευτικών και δεχόσασταν την τότε πρόταση της Νέας Δημοκρατίας να προχωρήσετε σε διορισμούς μέσα στο χρονικό διάστημα των πέντε ετών που προτείνατε εσείς για την παράλληλη εφαρμογή του διαγωνισμού του ΑΣΕΠ και τμήματος της επετηρίδας και καλύπτατε όλα τα κενά. Γιατί για τους συναδέλφους Βουλευτές, αλλά και για τον ελληνικό λαό που μας παρακολουθεί, ήθελα να πω ότι μιλάμε για δέκα χιλιάδες αναπληρωτές σε όλες τις βαθμίδες της εκπαίδευσης. Αντιλαμβάνεστε ότι εκεί βρίσκεται ένα από τα κύρια ζητήματα, για τα οποία δεν προχωράει η εκπαίδευση και έχει αυτά τα κενά που διαβάζαμε τις τελευταίες ημέρες στις εφημερίδες. Και θα πρέπει να σας ανησυχήσει ιδιαίτερα εσάς το ότι έχουμε μαζική μετακίνηση από τα δημόσια σχολεία προς την ιδιωτική εκπαίδευση και αυτό θα πρέπει να το μετρήσετε σοβαρά. Αυτό είναι το δεύτερο θέμα, το οποίο θα ήθελα να σας θίξω.
Τι θα επιτυγχάνατε με αυτό, κύριε Υπουργέ, ως Κυβέρνηση; Πρώτον, θα είχατε λύσει το πρόβλημα των αναπληρωτών. Δεύτερον, απ' αυτούς που παίρνονται από την επετηρίδα με τα ποσοστά που έχουν καθοριστεί για να εξαντληθεί η επετηρίδα, θα είχαν διοριστεί άλλοι τόσοι. Σχεδόν θα είχε πάψει να υπάρχει πρόβλημα με την επετηρίδα. 
Και δεν είναι εδώ ο Κοινοβουλευτικός Εκπρόσωπος του ΠΑΣΟΚ που μιλούσε πριν για άσφαιρα πυρά. Και εσείς μιλήσατε για την ουσία των πραγμάτων και ο εισηγητής μας μίλησε επί της ουσίας των πραγμάτων και μάλιστα με εξαιρετικά τεκμηριωμένη εισήγηση και σας έθεσε όλα τα ζητήματα τα οποία σχετίζονται με το νομοθέτημα, το οποίο φέρνετε. Αλλά και οι απόψεις που ακούγονται τώρα από τον ομιλούντα, την ουσία των πραγμάτων θίγουν, τα καίρια, τα καυτά προβλήματα, τα οποία έχει η δημόσια εκπαίδευση στην πατρίδα μας. 
Το τρίτο θέμα, το οποίο θα ήθελα να θίξω επίσης με αφορμή αυτήν τη συζήτηση, είναι ότι υπάρχουν κενά των διπλών και τριπλών παρουσιών ορισμένων εκπαιδευτικών, τα οποία το Υπουργείο δεν μπορεί να αντιμετωπίσει.
Είσθε δεκαοκτώ μήνες Υπουργός και θέλω να μου πείτε ποια είναι η κατάσταση της πληροφορικής μέσα στο Υπουργείο, γιατί σας άκουγα προχθές -και πολύ σωστά λέγατε- ότι μέσα σε δύο ή τέσσερα χρόνια η πληροφορική θα έχει μπει μέσα στα σχολεία. Για να μπει όμως μέσα στα σχολεία πρώτα πρέπει να μπει στο Υπουργείο, για να μπορείτε να διαπιστώνετε τα αυτονόητα. 
Επίσης, απαντώντας στον Κοινοβουλευτικό Εκπρόσωπο του ΠΑΣΟΚ, που επίσης μίλησε για άσφαιρα πυρά, τον άκουσα να λέει ότι αυτό το νομοσχέδιο θα χρειαζόταν ενός λεπτού συζήτηση για να ψηφισθεί, μετά τη Διαρκή Επιτροπή. Δεν μας παραξενεύει, κύριοι συνάδελφοι, γιατί το λέει ο Κοινοβουλευτικός Εκπρόσωπος του ΠΑΣΟΚ. Γι' αυτό τα νομοσχέδια τα οποία φέρνει η Κυβέρνηση χρειάζονται- δεκαπέντε ημέρες μετά την ψήφισή τους- τροποποίηση. ΄Εχετε δει νομοσχέδιο, εσείς, που να μην τροποποιηθεί μετά από ένα μήνα; ΄Εχετε δει νομοσχέδιο που να έχει διάρκεια και αντοχή μεγαλύτερη των τριών ή τεσσάρων μηνών και να μην ξαναέρχονται εδώ για να γίνουν τροποποιήσεις επί των τροποποιήσεων;
΄Ελεγα επίσης στον Κοινοβουλευτικό σας Εκπρόσωπο, κύριοι συνάδελφοι της Πλειοψηφίας, ότι έχετε αναγάγει σε εθνικό σπορ τη "γονατογραφία", γιατί κάνετε τα πάντα βιαστικά, τα πάντα εκ των υστέρων, με αποτέλεσμα να χρειάζεσθε τις αλλεπάλληλες παρεμβάσεις και το Κοινοβούλιο να ψηφίζει νομοθετήματα τα οποία δεν καλύπτουν όχι τα πέντε ή δύο χρόνια, αλλά ούτε τον ένα χρόνο. Σκεφθείτε παλαιότερους νόμους που ψηφίστηκαν εδώ, που έχουν αντοχή στο χρόνο για δέκα, είκοσι ή και τριάντα χρόνια. Γιατί πολιτική και νομοθετική εργασία σημαίνει να φέρνουμε το μέλλον πιο κοντά και να μπορούμε να βλέπουμε πάρα πολύ μακριά με τις ρυθμίσεις τις οποίες κάνουμε και να μη χρειάζεται για την παραμικρή λεπτομέρεια, λόγω της φοβίας που υπάρχει στη γραφειοκρατία και στο σύστημα διοίκησης, να θέλουν οι υπηρεσιακοί παράγοντες ακόμη και κόμματα και τελείες για να μπορέσουν να εξασφαλισθούν. Το πρώτο είναι αυτό. 
Το δεύτερο το οποίο θα ήθελα να σημειώσω πριν κατέβω από το Βήμα είναι ότι, κύριε Υπουργέ, οι υποδείξεις τις οποίες κάνατε πριν στην Αντιπολίτευση και εσείς και ο Κοινοβουλευτικός Εκπρόσωπος, από πλευράς επιχειρηματολογίας θα μας έκανε να προβληματισθούμε. Αλλά αν έχετε στο μυαλό σας να υποδείξετε τον τρόπο με τον οποίον εμείς θα επιτελέσουμε τη θεσμική μας αποστολή, αυτό είναι δικό μας θέμα και γι' αυτό δεν θα πρέπει η επιχειρηματολογία την οποία αναπτύξατε να μπαίνει σε τέτοιου είδους θέματα. Εμείς δεν σας υποδεικνύουμε εδώ το πώς θα κυβερνήσετε, αλλά στα νομοθετήματα τα οποία φέρνετε έχουμε χρέος, για να βγει σωστός ένας νόμος, να συνεισφέρουμε την άποψή μας. Και θεσμικά και από το Σύνταγμα ο ρόλος της Αντιπολίτευσης και ιδιαίτερα της Αξιωματικής Αντιπολίτευσης είναι να κάνει κριτική και να καταθέτει και τη δική της πρόταση. Και όλα όσα ακούστηκαν και αυτά τα οποία από τη δική μου συνεισφορά ακούστηκαν από την άνοδό μου στο Βήμα, έχουν αυτόν ακριβώς το σκοπό, να διορθώσουν τα λάθη και τις παραλείψεις που πάντοτε παρατηρούνται, με όλες τις κυβερνήσεις και με όλα τα νομοθετήματα. Και το να έχει κανείς ανοιχτά τα αυτιά και να ακούει τις παρατηρήσεις της Αντιπολίτευσης, πέρα από το γεγονός ότι γίνεται δημιουργικός διάλογος, γίνεται και καλύτερο το νομοθέτημα, αλλά και πράγματι το Κοινοβούλιο είναι αντάξιο της αποστολής του.
Τέλος, κύριοι συνάδελφοι, θα επανέλθω στο θέμα το οποίο έθιξα από την αρχή και αφορά τις τροπολογίες, γιατί τα άλλα τα θέματα τα έθιξαν οι συνάδελφοι που μίλησαν μέχρι τώρα με την εξαιρετική εισήγηση του εισηγητού μας κ. Παπαδόπουλου αλλά και του Κοινοβουλευτικού Εκπροσώπου. Για το θέμα των εισηγήσεων, κύριε Πρόεδρε -και απευθύνομαι προς εσάς- από την πλευρά της Αξιωματικής Αντιπολίτευσης, ισχύουν αυτά τα οποία σας είπα. ΄Η θα έρθουν σε άλλο νομοσχέδιο οι τροπολογίες για να συζητηθούν ή θα υπάρξει και άλλη μέρα για τη συζήτηση του νομοθετήματος. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Σιούφα, επειδή αυτά είναι διαδικαστικά θέματα, ξέρετε πολύ καλά, ότι σύμφωνα με το άρθρο 95 παράγραφος 1, η συζήτηση από το Βήμα αφορά αποκλειστικά και μόνο το νομοσχέδιο και όχι διαδικαστικά θέματα. Εγώ δεν είπα ότι αυτά που λέτε δεν είναι ενδιαφέροντα. Εσείς έχετε πράγματι μία ευρύτερη άποψη μέσα από τη Διάσκεψη των Προέδρων του τι γίνεται και πώς γίνεται, αλλά δεν είναι θέμα της συζήτησης. Αυτό σας είπα προηγουμένως.
ΔΗΜΗΤΡΙΟΣ ΣΙΟΥΦΑΣ: Με συγχωρείτε, κύριε Πρόεδρε, αλλά είναι ο μόνος τρόπος για να προστατεύσει τα δικαιώματά της η Αντιπολίτευση. Το γνωρίζετε πάρα πολύ καλά αυτό. Θα σας παρακαλέσω δε γι' αυτό να ενημερωθεί ο Πρόεδρος της Βουλής. Λογάριαζα ότι θα παρεμβαίνατε εσείς για να λύσετε τα θέματα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, η ηγεσία του Υπουργείου Παιδείας όσα νομοσχέδια και να φέρει, όσες φορές και αν αλλάξει τον τρόπο διορισμού των καθηγητών ή τον τρόπο εισαγωγής στην τριτοβάθμια εκπαίδευση των μαθητών λυκείου, τίποτε δεν πρόκειται να γίνει αν δεν λειτουργήσει η δευτεροβάθμια εκπαίδευση της οποίας τα μικρά και καθημερινά προβλήματα την έχουν πνίξει κυριολεκτικά. Το βασικότερο πρόβλημα εντοπίζεται στον τρόπο διοίκησης και στελέχωσης με εκπαιδευτικό και διοικητικό προσωπικό και κυρίως στον τρόπο λειτουργίας της. Και μη μου πείτε τώρα για τη μεταρρύθμιση που έγινε και τις βελτιώσεις που κάνατε, αφού παίρνοντάς την ουσιαστικά πίσω μάλλον επρόκειτο για απορρύθμιση. Εύχομαι οι νέες προσπάθειές σας να μην έχουν την ίδια τύχη, διότι τότε θα έχουμε εσχάτη πλάνην χείρωνα της πρώτης.
Κύριε Υπουργέ, θέλω να πιστεύω ότι αν η σχολική μονάδα δεν αποκτήσει αυτοδυναμία και αυτονομία σε κάθε της έκφραση, αν κυριολεκτικά δεν υπάρξει ανασυγκρότηση της σχολικής μονάδας στον τρόπο λειτουργίας της, δεν θα γίνει απολύτως τίποτα και κανένα νομοσχέδιο όχι μόνο δεν θα αποδώσει αλλά ούτε καν θα εφαρμοστεί.
Χαρακτηριστικά σας αναφέρω μερικά τέτοια σημεία αυτονομίας που πρέπει να έχει η σχολική μονάδα. Κτιριακή αυτονομία, οικονομική αυτοδυναμία και αυτονομία, αποκέντρωση και διοικητική αυτονομία. Βεβαίως το κυριότερο πρόβλημα είναι ότι δεν υπάρχει αυτονομία και αυτοδυναμία σε εκπαιδευτικό προσωπικό. Κάθε χρόνο έχουμε συνεχείς μετακινήσεις εκπαιδευτικού προσωπικού με αποσπάσεις και διαθέσεις με αποτέλεσμα οι μαθητές να έρχονται περίπου 11 Σεπτεμβρίου στα σχολεία και ωρολόγια προγράμματα να συγκροτούνται και να συντάσσονται στην καλύτερη περίπτωση στις 11 Οκτωβρίου σε κάποια κεντρικά σχολεία και στα περιφερειακά στις 11 Νοεμβρίου ή και στις 11 Δεκεμβρίου. Και σας πληροφορώ ότι δεν είναι καθόλου υπερβολή αυτό που σας λέω.
Κυρίες και κύριοι συνάδελφοι, η δευτεροβάθμια εκπαίδευση τροφοδοτεί με εκπαιδευτικό προσωπικό ένα πλήθος από άλλες υπηρεσίες, εκπαιδευτικές ή μη, οι περισσότερες από τις οποίες δεν της ανήκουν. 
Ακούστε τι εκπαιδευτική διάλυση υπάρχει στη δευτεροβάθμια εκπαίδευση. Αποσπάσεις μονίμων εκπαιδευτικών στις διευθύνσεις και γραφεία εκπαίδευσης, στα ΙΕΚ, στα πανεπιστήμια, στην κεντρική υπηρεσία του Υπουργείου Παιδείας, στα αρχεία του κράτους κ.ο.κ. Αποσπούμε τους μόνιμους εκπαιδευτικούς με την όποια εμπειρία και κυρίως από περιφερειακά σχολεία -προσέξτε, παρακαλώ- για διοικητικό έργο σε θέσεις γραμματέων και στις θέσεις αυτών προσλαμβάνομε αναπληρωτές τους, τους οποίους τοποθετούμε με καθυστέρηση. Και το κυριότερο. Αυτή η τραγελαφική υπόθεση των αποσπάσεων γίνεται κατά κανόνα μετά την έναρξη των μαθημάτων και συνεχίζεται με εκσυγχρονιστικό τρόπο ένα και δύο μήνες μετά την έναρξη των μαθημάτων. Και καταλαβαίνετε τώρα τι γίνεται. Φεύγουν οι καθηγητές που παίρνουν απόσπαση, ζητούνται και καλούνται αναπληρωτές, από αυτούς παρουσιάζονται οι μισοί για διορισμό και τελικά μετά από αλλεπάλληλες προσκλήσεις και αφού περάσει μισός χρόνος γίνονται τα ωρολόγια προγράμματα για να διδαχθούν όσα από τα παιδιά της επαρχίας είχαν την υπομονή να παραμείνουν στο σχολείο και δεν έφυγαν προς τα σχολεία τα πόλεων, τα οποία ευχαρίστως τους δέχονται, αφού οι δικοί τους μαθητές σε μεγάλο βαθμό έχουν φύγει προς τα ιδιωτικά σχολεία. Αυτό θα πει και στην εκπαίδευση πασοκική λογική στην ισόρροπη ανάπτυξη κέντρου και περιφέρειας. 
΄Ακουσα τον Κοινοβουλευτικό Εκπρόσωπο του ΠΑΣΟΚ -ο οποίος συνήθως έρχεται κάθε πέντε λεπτά στα έδρανα, όταν έρθει η σειρά του λέει δυο κορόνες άσχετες με το νομοσχέδιο κατηγορώντας την Αντιπολίτευση και ζητώντας ασυλία από την Αντιπολίτευση και μετά φεύγει- να λέγει να του πούμε ορισμένα παραδείγματα για να καταλάβει την αποσάθρωση του εκπαιδευτικού συστήματος στη δευτεροβάθμια εκπαίδευση. Και μακάρι να ήταν εδώ να τα άκουγε.
Στην Αιτωλοακαρνανία, για παράδειγμα, οι αποσπασμένοι σε διευθύνσεις, γραφεία, ΙΕΚ και άλλες υπηρεσίες για διοικητικό έργο είναι ενενήντα ένας εκπαιδευτικοί. Και σαν να μην έφθανε αυτό, έχουμε πλήθος αποσπάσεων από το νομό μας σε σχολεία άλλων νομών με αποτέλεσμα οι αναπληρωτές στο νομό να φθάνουν τους τετρακόσιους δεκαπέντε. Δηλαδή ποσοστό επί των υπηρετούντων 30%, οι οποίοι αν επιμεριστούν στην περιφέρεια που κυρίως υπηρετούν, το ποσό ανέρχεται στο 60%-70%.
΄Ετσι για παράδειγμα στο Λύκειο Κατούνας από τους δώδεκα οργανικά ανήκοντες υπηρετούν μόνο τρεις. Και στο Λύκειο Γαβαλούς από δέκα οργανικά ανήκοντες υπηρετούν μόνο τρεις.
Κύριε Υπουργέ, εμείς δεν θα σας πούμε να μη γίνονται αποσπάσεις. Αλλά αν χρειάζονται τόσες αποσπάσεις, γιατί δεν γίνονται ως μεταθέσεις, ώστε οι καθηγητές να εξυπηρετούνται και σταθερότητα προσωπικού στα σχολεία να υπάρχει. Αλλά πώς να γίνουν σωστές μεταθέσεις, όταν το ΠΙΣΔΕ Αιτωλοακαρνανίας πέρσι σας έδωσε άλλα κενά και άλλον αριθμό καθηγητών μεταθέσατε. Για παράδειγμα αναφέρω ότι ενώ δεν δόθηκε κανένα κενό θεολόγου στην Α΄ περιοχή μεταθέσεων, οι μετατεθέντες καθηγητές ήταν πέντε. 
Εάν ο νομός μου χρειάζεται για παράδειγμα τόσους αναπληρωτές και πράγματι τους χρειάζεται, εμείς δεν θα σας πούμε μην τους προσλαμβάνετε. Αλλά γιατί δεν διορίζετε μονίμους ώστε να υπάρχει σταθερότατα προσωπικό; Γνωρίζετε ότι σύμφωνα με το νόμο πλαίσιο 1566/85 εντός του νομού δεν προβλέπονται αποσπάσεις παρά μόνο για ρύθμιση υπεραριθμιών, ούτε επίσης προβλέπονται αποσπάσεις αναπληρωτών παρά μόνο όταν εκλείψουν λόγοι πρόσληψης.
Σας πληροφορούμε λοιπόν ότι στα περιφερειακά σχολεία δεν υπηρετεί κανένας στη θέση του από ένα γαϊτανάκι αποσπάσεων που κρατάει σχεδόν όλον το χρόνο. Εμείς δεν σας θα πούμε να μην κάνετε αυτές τις αποσπάσεις, αλλά, όπως γίνονται, είναι παράνομες και καταστρεπτικές για τα σχολεία. Θέλετε να γίνονται; Ρυθμίστε τις νομοθετικά. Αν θέλουμε να λειτουργήσουν τα σχολεία, θα πρέπει οι μετατεθειμένοι, οι αποσπασμένοι, οι νεοδιόριστοι την 1η Σεπτεμβρίου κάθε έτους να είναι στα σχολεία τους και από τότε και μετά να μην επιτρέπεται καμία μετακίνηση. Και οι άλλες εκπαιδευτικές και μη υπηρεσίες να αποκτήσουν το δικό τους προσωπικό. 
Θέλετε ένα δυνατό παράδειγμα ανοργανωσιάς του Υπουργείου Εθνικής Παιδείας; Μπείτε στο ΙΝΤΕRΝΕΤ μια και εσάς στο ΠΑΣΟΚ σας αρέσει να ψάχνετε και δείτε ότι είναι ανενημέρωτο στις περισσότερες σελίδες, όπως για παράδειγμα στη σελίδα της Διεύθυνσης Σπουδών της Δευτεροβάθμιας Εκπαίδευσης, εδώ και ένα χρόνο. Στη Διεύθυνση Σπουδών Δευτεροβάθμιας Εκπαίδευσης σύμφωνα με την ενημέρωση που δίνει το Υπουργείο Εθνικής Παιδείας και Θρησκευμάτων υπηρετούν σε θέσεις διοικητικού προσωπικού ογδόντα έξι άτομα -ακούστε- από τα οποία μόνο δύο είναι διοικητικοί υπάλληλοι και οι υπόλοιποι είναι καθηγητές αποσπασμένοι από σχολεία στις θέσεις των οποίων έχουν σταλεί αναπληρωτές. Αυτή είναι η λογική του Υπουργείου για το ρόλο του καθηγητή και το ρόλο του διοικητικού υπαλλήλου;
Αν πηγαίνατε, κύριε Υπουργέ, στα σχολεία και ρωτούσατε πόσοι από τους καθηγητές είναι μόνιμοι και πότε έφτιαξαν το ωρολόγιο πρόγραμμα, θα είχατε καταλάβει γιατί υπάρχει τέτοια απαξίωση της δημόσιας εκπαίδευσης αλλά και γιατί υπάρχει τέτοια διόγκωση της παραπαιδείας. 
Θέλετε ακόμη δύο παραδείγματα προχειρότητας στη λειτουργία της δευτεροβάθμιας εκπαίδευσης; Με το ν. 1566/85 έπρεπε να είχε εκδοθεί υπουργική απόφαση για τα καθήκοντα διευθυντή, υποδιευθυντή και συλλόγου καθηγητών. Αυτή δεν έχει εκδοθεί ποτέ μέχρι σήμερα. Και αντ' αυτής χρησιμοποιείται εγκύκλιος του 1983 που στηρίζεται στο ν. 309/76 που έχει καταργηθεί πριν δεκαέξι χρόνια. 
Το βασικό διάταγμα στη λειτουργία των σχολείων, σχολικό και διδακτικό έτος, αργίες, διακοπές, υπηρεσιακά βιβλία, εγγραφές, μετεγγραφές, φοίτηση, διαγωγή, κυρώσεις κλπ., είναι το π.δ. 104/99 που στηρίζεται και αυτό στο ν. 309/76 που καταργήθηκε το 1985. Τέτοιος εκσυγχρονισμός των σχολικών μονάδων είναι πρωτοφανής!
Ερχόμαστε τώρα στο νομοσχέδιο για την ολυμπιακή παιδεία. Αν όντως, κύριε Υπουργέ, σας ενδιέφερε και είχατε τόσο ολυμπιακή κουλτούρα -η ανάληψη των Ολυμπιακών Αγώνων έγινε εδώ και τέσσερα χρόνια- θα το είχατε φέρει από την πρώτη χρονιά στα σχολεία. Αφήσατε τέσσερα χρόνια, φθάσαμε τρια χρόνια πριν τους Ολυμπιακούς Αγώνες και τώρα το θυμηθήκατε. 
Δεν μας είπατε τι εμπειρία έχουν αυτοί οι καθηγητές οι οποίοι θα διδάξουν αυτό το πρόγραμμα, πού έχουν εκπαιδευτεί και πού το έχουν μάθει, αλλά πείτε μας και τα αποτελέσματα από την προηγούμενη χρονιά. ΄Επρεπε φέτος να μας πείτε ότι στις αθλητικές ομοσπονδίες γράφθηκαν τόσοι παραπάνω αθλητές επειδή είχε αποτέλεσμα το πρόγραμμα. Δεν ακούσαμε να το αξιολογείτε. 
΄Ερχομαι πάλι στην παλινωδία του τρόπου διορισμού των καθηγητών, των αναπληρωτών. Κάνατε το διαγωνισμό του ΑΣΕΠ, όλοι θεώρησαν ότι πέτυχαν, πρώτη φορά βλέπουμε διαγωνισμό που πέτυχε τόσος κόσμος και ουσιαστικά ήταν αποτυχόντες, δεν διορίστηκαν. 
΄Εχετε καταντήσει τους αναπληρωτές καθηγητές μια ομάδα εργασιακή η οποία περιάγεται τα πολιτικά μας γραφεία και εκλιπαρεί να φέρουμε τροπολογίες, να τους λύσουμε τα προβλήματα.
Και βεβαίως αφού φέρνετε τόσες φορές νομοσχέδια, να το αλλάξετε και βλέπετε ότι δεν σας βγαίνει, αφήστε, κύριε Υπουργέ, να έρθουμε εμείς να δώσουμε λύση σ' αυτό το δύσκολο πρόβλημα, μιας κι εσείς δεν μπορείτε. 
Κλείνοντας θα ήθελα να καταλήξω, κύριε Υπουργέ, ότι αν ρωτήσουμε εσάς του ΠΑΣΟΚ ποια είναι η γνώμη σας για την πορεία και την επίλυση των θεμάτων της παιδείας, ο καθένας έχει μια διαφορετική γνώμη. Η πολιτική σας είναι "τζαζ", δηλαδή αυτοσχεδιάζετε. Ο καθένας ό,τι σκέφτεται το λέει και το χειρότερο είναι ότι όταν γίνεται και Υπουργός προσπαθεί να το εφαρμόσει. 
Τελειώνοντας θα ήθελα να σας πω, κύριε Υπουργέ, ότι τα θέματα της παιδείας αξίζουν μεγαλύτερης προσοχής και σοβαρότητας και θα πρέπει να αντιμετωπίζονται σε ένα συνολικό πρόγραμμα, μία φορά για πάντα. Και, αν θέλετε, σας καλούμε, όπως σας είπε και ο Κοινοβουλευτικός μας Εκπρόσωπος, σε έναν εθνικό διάλογο για την παιδεία, ώστε κάθε φορά να μην αλλάζει η πολιτική για την παιδεία ανάλογα με το ποιος Υπουργός έρχεται στην κυβέρνηση. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρος Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, άλλο ένα νομοσχέδιο που αφορά στον ευαίσθητο χώρο της παιδείας έρχεται υπό τη μορφή ενός μόνο άρθρου για να επιβεβαιώσει ότι ο ευαίσθητος τομέας της παιδείας χρησιμοποιείται από το σημερινό κυβερνητικό ΠΑΣΟΚ και σήμερα μάλιστα που όλα αλλάζουν γύρω μας για να τακτοποιήσει κομματικές εκκρεμότητες, οι οποίες όμως καταστρατηγούν διατάξεις προηγούμενων νόμων της ίδιας Κυβέρνησης και αποπνέουν κατάφωρη αδικία σε βάρος νέων κυρίως εκπαιδευτικών.
Μετά από τους μαθητές ακολουθεί σήμερα το δράμα των καθηγητών. Σπείρατε ανέμους, κύριε Υπουργέ και κύριοι της Κυβέρνησης, στο χώρο της παιδείας με τις μεταρρυθμίσεις που στην πραγματικότητα ήταν πειραματισμοί, αφού δεν έχουν συνέχεια και η μία μεταρρύθμιση έρχεται να αλλάξει την προηγούμενη της ίδιας Κυβέρνησης αλλά άλλου Υπουργού: Ο κ. Αρσένης μεταρρυθμίζει τη μεταρρύθμιση του κ. Παπανδρέου. Ο σημερινός μας Υπουργός αλλάζει τη μεταρρύθμιση Αρσένη και όλα αυτά τα πληρώνουν οι μαθητές, οι γονείς και οι εκπαιδευτικοί. Και ποιος γνωρίζει βέβαια τι άλλο έχετε να σοφιστείτε. Ένα είναι βέβαιο: Ότι η παιδεία και η εκπαίδευση είναι τα μεγάλα θύματα, τα οποία κακοποιείτε και δεν τα υπηρετείτε. Δεν θα αργήσει όμως η ώρα που θα θερίσετε και εσείς τα αποτελέσματα από τους πειραματισμούς σας.
Κάθε ημέρα όλο και περισσότεροι Έλληνες σας χρεώνουν για το έλλειμμα δημοκρατίας που έχετε δημιουργήσει. Για το έλλειμμα διακυβέρνησης του τόπου. Για το οικονομικό και κοινωνικό ακόμη έλλειμμα που βιώνουν οι Έλληνες που προσπαθείτε να συγκαλύψετε με μικροπαροχές στους φτωχούς και στους εξαθλιωμένους, στους άνεργους που δεν έχουν τύχη. Αυτήν την "ισχυρή" Ελλάδα δημιουργήσατε, αυτήν την "ισχυρή" Ελλάδα προβάλλετε. 
Δημιουργήσατε έλλειμμα και στο χώρο της παιδείας με τις πολύ χαμηλές δαπάνες σε επίπεδο χωρών της Ευρωπαϊκής Ένωσης -θα έλεγε κανείς ότι είμαστε στην τελευταία γραμμή- αλλά και με την οριακή κατάταξη της χώρας μας στην κλίμακα αξιολόγησης του εκπαιδευτικού έργου και του επιπέδου σπουδών.
Κυβερνάτε τον τόπο δεκαεπτά χρόνια και γίνατε πρωταθλητές στην εξαγωγή φοιτητών με τις τεράστιες συνέπειες από την οικονομική αιμορραγία που υφίστανται οι ελληνικές οικογένειες. Είσαστε εσείς ακόμη που γιγαντώσατε τη φροντιστηριακή παιδεία, την οποία τόσο πολύ καταγγείλατε και κατασυκοφαντήσατε στο παρελθόν, ενώ υποσχεθήκατε τη συρρίκνωσή της. Και είναι γνωστό ότι κάθε ελληνική οικογένεια ξοδεύει ένα πολύ μεγάλο ποσό από τον προϋπολογισμό της για να εξασφαλίσει καλύτερη παιδεία και καλύτερη εκπαίδευση στο κάθε παιδί της.
Είσαστε εσείς που καταργήσατε την ιεραρχία και την αξιολόγηση των εκπαιδευτικών και προσπαθείτε τώρα να επαναφέρετε την αξιολόγηση με το δικό σας βέβαια τρόπο και τη δική σας μεθόδευση. Και είσαστε ακόμη εσείς που εισαγάγατε τον κομματισμό στα σχολεία με τα κομματικά μαθητικά ψηφοδέλτια.
Κυρίες και κύριοι συνάδελφοι, το σύνδρομο των μεταρρυθμίσεων που διακατέχει όλους, θα έλεγα, τους Υπουργούς του εκσυγχρονιστικού ΠΑΣΟΚ έχει δύο στοιχεία: Πρώτον, δεν είπαν τίποτα στον ελληνικό λαό προεκλογικά απ' αυτά που κάνουν σήμερα.
Δεν τόλμησαν να πουν ότι χρεοκόπησε η Ολυμπιακή, θα την πουλήσουμε, θα πουλήσουμε τα Ελληνικά Ναυπηγεία, θα πουλήσουμε τη ΔΕΥΑΠ, θα πουλήσουμε την ΕΤΒΑ, θα πουλήσουμε δημόσιες επιχειρήσεις γιατί χρεοκόπησαν με την πολιτική που κάναμε.
Δεύτερον, έχετε τρομάξει τους πολίτες με τις πρωτοβουλίες που παίρνετε. Έχει τρομάξει ο λαός. Όταν ακούει μεταρρύθμιση, ξέρει -ενώ έπρεπε αντίθετα να χαίρεται- ότι κάτι κακό έρχεται, κάτι κακό θα συμβεί στον τόπο. 
Αυτό συμβαίνει και με κάθε νομοσχέδιο που φέρνει στη Βουλή το Υπουργείο Παιδείας γιατί αιφνιδιάζετε, γιατί απογοητεύετε, γιατί καταστρατηγείτε προηγούμενες διατάξεις και νόμους, όπως επιχειρείτε με το σημερινό νομοσχέδιο. Και δεν είναι τυχαίο ότι ακολουθείτε την προσφιλή σας τακτική να φέρνετε αυτά τα νομοσχέδια για την παιδεία μεσούντος του καλοκαιριού όπου τα σχολεία είναι κλειστά, οι καθηγητές απουσιάζουν, όπως εγκαινιάσατε την εκπαιδευτική μεταρρύθμιση από τον Αύγουστο του 1997, που γνωρίζετε τις συνέπειες οι οποίες υπήρξαν από τους πειραματισμούς σας. Δημιουργήσατε χάος στην παιδεία. 
Συμφωνήσαμε τότε, όταν πρωτοξεκίνησε η μεταρρύθμιση στον τομέα της παιδείας και ψηφίσαμε τη σταδιακή κατάργηση του ξεπερασμένου θεσμού της επετηρίδας. Μάλιστα, είχαμε ζητήσει -και δεν έγινε τότε αποδεκτό- η κατάργηση της επετηρίδας να γίνει σε μεγαλύτερο χρονικό διάστημα για να μην προκύψουν αδικίες και, εν πάση περιπτώσει, κάποιοι που είχαν προγραμματίσει να ακολουθήσουν αυτό το οποίο σπούδασαν να μπορέσουν να το χρησιμοποιήσουν, να απασχοληθούν και να εργασθούν. 
Δεν εννοούσαμε βέβαια και δεν φανταζόμασταν ότι καταργώντας την επετηρίδα θα βρισκόμασταν σήμερα ενώπιον μιας κατηγορίας επετηρίδων που αν μη τι άλλο καταργούν τα αποτελέσματα των διαγωνισμών και δημιουργούν μία κατάφορη αδικία. Και θέλετε να αγνοείτε ότι απαξιώνεται η εκπαίδευση και η παιδεία με τα καμώματά σας και ότι προσφέρετε πολύ κακές υπηρεσίες και στη νεολαία μας και στους εκπαιδευτικούς, αλλά και στον τόπο, γιατί απαξιώνοντας την παιδεία υπονομεύεται το μέλλον της πατρίδας μας.
Η αποσπασματική νομοθέτηση για την πρόσληψη χιλίων αναπληρωτών για το πρόγραμμα ολυμπιακής εκπαίδευσης επιβεβαιώνει ότι δεν έχετε όραμα, αγνοείτε τι γινόταν μέχρι σήμερα. Δεν αναφέρετε τίποτα για το τι περιλαμβάνει αυτό το πρόγραμμα, πόσο κοστίζει -ασφαλώς ένα ποσό που ξεπερνάει τα είκοσι δισεκατομμύρια- εάν θα πρέπει να συνεχισθεί. Και ασφαλώς θα συνεχισθεί μετά το τέλος του 2004, γιατί ασφαλώς οι Ολυμπιακοί Αγώνες και θα συνεχίζονται και δεν θα πρέπει οι επόμενες γενιές και οι επόμενοι μαθητές να στερούνται αυτής της εκπαίδευσης και αυτής της επικοινωνίας.
Επίσης διαπιστώνει κανείς ότι δεν υπάρχει καμία σύνδεση με τη Γενική Γραμματεία Αθλητισμού στο όλο πρόγραμμα, ούτε με τα ΤΕΦΑ ούτε με την Τοπική Αυτοδιοίκηση. 
Όλα αυτά επιβεβαιώνουν την αποσπασματικότητα με την οποία νομοθετείτε. 
Εκεί, όμως, που αναδεικνύεται η σκοπιμότητα, η αδικία εις βάρος τόσων νέων καθηγητών φυσικής αγωγής, είναι η καταστρατήγηση και ουσιαστικά η κατάργηση της επετηρίδας που δημιουργείται μετά από τους διαγωνισμούς του ΑΣΕΠ. Έτσι κουρελιάζετε το ν.2525/1997, αλλοιώνετε τα φετινά ποσοστά και τα παραβιάζετε, 80% από το ΑΣΕΠ και 20% από την επετηρίδα και δημιουργείτε πολλές επετηρίδες καλλιεργώντας τη σύγχυση, την ανασφάλεια και την αδικία εις βάρος των εκπαιδευτικών. 
Κυρίες και κύριοι συνάδελφοι, η παιδεία και η γνώση είναι τα όπλα της χώρας μας για να ανταποκριθεί στο σκληρό ανταγωνιστικό περιβάλλον που έχουμε μπροστά μας. Η σημερινή πραγματικότητα στη χώρα μας βρίσκεται σε τεράστια απόσταση από τις ανάγκες που παρουσιάζονται και τις αξιώσεις του μέλλοντος. Πορευόμαστε στον 21ο αιώνα, αλλά έχουμε διπλές βάρδιες στα σχολεία πολλά εκ των οποίων στερούνται βασικού εξοπλισμού. 
Δώσατε τη συντήρηση των σχολείων στην Τοπική Αυτοδιοίκηση χωρίς πόρους με αποτέλεσμα πολλά σχολεία να έχουν στοιχειώδεις ανάγκες για να μπορέσουν πραγματικά να λειτουργήσουν. Πολλά σχολεία δεν έχουν θέρμανση, έχουν σπασμένα τζάμια, δεν μπορούν να χρωματιστούν, δεν έχουν στοιχειώδεις υποδομές και όλα αυτά γιατί οι πόροι που δίδονται στην Τοπική Αυτοδιοίκηση είναι πάρα πολύ περιορισμένοι. Και πιστεύω ότι όλοι οι συνάδελφοι από τις περιφέρειές τους έχουν ανάλογα παραδείγματα.
Είμαστε τελευταίοι στη χρηματοδότηση της παιδείας και πρώτοι, όμως, όπως τόνισα, στην εξαγωγή φοιτητών. Είμαστε τελευταίοι στη διά βίου εκπαίδευση. Οι δαπάνες για την έρευνα είναι πενιχρές. Είμαστε τελευταίοι σε ποσοστό χρηστών του διαδικτύου. Έχετε απογοητεύσει τη νεολαία, όταν χιλιάδες νέοι μένουν άνεργοι δυστυχώς με ένα πτυχίο στο χέρι. Είναι ανάγκη να επενδύσουμε στη γνώση, στις νέες τεχνολογίες, να συνδέσουμε την εκπαίδευση με την αγορά εργασίας και τα νέα δεδομένα.
΄Oλα αυτά χρειάζονται όραμα, χρειάζονται ευρεία πολιτική και κοινωνική συναίνεση, χρειάζονται διάλογο μακριά από μικροπολιτικές σκοπιμότητες και αλαζονικές μονοκομματικές αντιλήψεις. Γιατί ακόμη και αυτό το ολυμπιακό ιδεώδες έρχεστε σήμερα να το εκμεταλλευθείτε, αφού δημιουργείται κατάφορη αδικία προς τους εκπαιδευτικούς. Ενώ η ολυμπιακή παιδεία είναι στενά συνδεδεμένη με την όλη παιδεία στον αθλητισμό με το μάθημα σωματικής αγωγής με το μαζικό αθλητισμό, με τις καλές αθλητικές υποδομές που τόσο πολύ υστερεί η περιφέρεια. Αφορά επίσης το φάσμα της ολυμπιακής παιδείας, ολόκληρη την παιδεία και τους καθηγητές και την πολιτεία και την κοινωνία και την οικογένεια. 
Το ολυμπιακό ιδεώδες, που γεννήθηκε στον τόπο μας, είναι βαθιά ριζωμένο στην ψυχή των Ελλήνων και δεν μπορεί να αποτελεί άλλοθι για να καταστρατηγήσετε νόμους και διατάξεις. 
Ακόμη, οφείλετε να δώσετε τη δυνατότητα υποβολής νέων αιτήσεων, κύριε Υπουργέ, και σ'αυτούς που δεν πρόλαβαν όταν από 1ης Αυγούστου ως 17 Αυγούστου δεν ενημερώθηκαν και έρχεται ο νόμος εκ των υστέρων. Η τακτική της ομηρίας των καθηγητών πρέπει να τελειώσει και να υπάρχει ένας σωστός προγραμματισμός, που να μην αιφνιδιάζει, που να μη δημιουργεί ανασφάλεια, όπως το παρόν νομοσχέδιο, σ' αυτούς που θα κληθούν να μάθουν γράμματα στα παιδιά μας και να τους διδάξουν τις αξίες της ελληνικής φυλής. 
Συνεχίζετε να νομοθετείτε πρόχειρα, κύριε Υπουργέ, και αποφεύγετε να προχωρήσετε σ' ένα προγραμματικό εθνικό διάλογο, τουλάχιστον στο χώρο της παιδείας όπου η αγωνία των μαθητών, των γονέων, αλλά και των εκπαιδευτικών είναι μεγάλη, αλλά και γιατί ακόμη η παιδεία αποτελεί τη μεγάλη μας ελπίδα αλλά και τη μεγάλη μας εθνική επένδυση για το μέλλον και δεν μπορείτε άλλο να πειραματίζεστε και να αυτοσχεδιάζετε.
( Χειροκροτήματα από την πτέρυγα της Νέας Δημοκρατίας )
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να κάνω μια δήλωση.
Συζητούμε σήμερα το νομοσχέδιο για την πρόσληψη αναπληρωτών για το πρόγραμμα ολυμπιακής εκπαίδευσης και τις ανάγκες των σχολείων και καταθέσαμε δύο τροπολογίες σε θέματα κατά τη γνώμη μας τουλάχιστον ώριμα και σαφή, όπως είναι οι επαναληπτικές εξετάσεις της Β΄ λυκείου και όπως είναι η προστασία των ιδιωτικών εκπαιδευτικών από τυχόν αυθαίρετη μεταχείρισή τους από την εργοδοτική πλευρά. 
Θεωρούμε ότι και τα δύο θέματα είναι ώριμα και μπορούν να συζητηθούν επί της ουσίας. Εάν η Αξιωματική Αντιπολίτευση θεωρεί ότι αυτά τα θέματα μπορεί να μη συζητηθούν σήμερα ως ώριμα θέματα και ως θέματα που κάθε κόμμα μπορεί και πρέπει να έχει θέση, εφόσον επιμείνει στο ότι δεν μπορεί να υπάρξει συζήτηση σήμερα και ψήφιση επί της ουσίας, δηλώνω ότι εμείς θα αποσύρουμε τις τροπολογίες, έτσι ώστε να έχει συνείδηση ο καθένας γιατί σήμερα δεν συζητούνται, δεν αποφασίζονται αυτά τα θέματα και να παραμείνει με διαύγεια και η γνώση πού εναποτίθεται αυτή η ευθύνη. Ευχαριστώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, απαντώ στον Υπουργό τα εξής: Όταν συμφωνήθηκε να συζητηθεί σε μια και μόνη συνεδρίαση το προκείμενο σχέδιο νόμου, είχε ένα άρθρο. Είναι αυτονόητο ότι, ούτως ή άλλως, όταν η Νέα Δημοκρατία συνήνεσε στο να υπάρχει μόνο μία συνεδρίαση, αυτό αποτελούσε σημαντικότατη παραχώρηση. Γιατί δεν είναι σύνηθες στην ίδια συνεδρίαση, έστω και με ένα νομοσχέδιο με ένα άρθρο, να ψηφίζεται και επί της αρχής και κατ' άρθρο. Τώρα η Κυβέρνηση φέρνει και τροπολογίες. Η ίδια μπορεί να τις θεωρεί ώριμες. Από τις τέσσερις -γιατί δύο μας έχει εμφανίσει- εξήγησα στον κύριο Υπουργό ότι οι δύο που αφορούν τα εκκλησιαστικά θέματα, ούτως ή άλλως είναι δεκτές. Αλλά και οι δύο άλλες συζητούνται από τη Νέα Δημοκρατία. Ιδίως δε εκείνη η οποία αφορά το θέμα των μετεξεταστέων, γιατί ήταν πρόταση της Νέας Δημοκρατίας. Η Κυβέρνηση δεν ήξερε τι έκανε μέχρι τώρα. Ζητούμε όμως από την Κυβέρνηση να αναλογιστεί ότι τόσο σοβαρά θέματα δεν μπορεί να συζητούνται σε μια συνεδρίαση, όταν έχουν να μιλήσουν δέκα ακόμα συνάδελφοι, και θα φτάσουμε στη 1.00΄ η ώρα. Το ότι δεν δέχεται η Κυβέρνηση να υπάρξει μια ακόμα συνεδρίαση, η αυριανή για να συζητηθεί αυτό το θέμα, σημαίνει ότι είναι προσχηματική και εκβιαστική η πρόταση την οποία κάνει.
Διότι μας λέει ότι δεν θέλει να παραχωρήσει μια ακόμα συνεδρίαση για να συζητηθούν τα θέματα αυτά. ΄Αρα, στην ουσία, ζητά πρόσχημα για να υπαναχωρήσει. Εμείς ζητάμε μια ακόμα συνεδρίαση αύριο για να συζητηθούν τόσο σοβαρής σημασίας θέματα. Αν η Κυβέρνηση δεν το δεχθεί, τότε στην πραγματικότητα υπεκφεύγει, αρνείται να ρυθμίσει τα θέματα αυτά και η ευθύνη είναι στο σύνολο δική της. Εμείς ζητάμε μόνο μια συνεδρίαση, για να μιλήσουμε επί της ουσίας και ως Βουλή να αναλύσουμε θέματα τεράστιας σημασίας για την εκπαίδευση. Εμείς δεν γράφουμε "στο γόνατο" και δεν συζητάμε "στο γόνατο". Ας το καταλάβει αυτό η Κυβέρνηση. Άρα, συζητάμε μόνο μια συνεδρίαση, διευκρινίζοντας για πολλοστή φορά ότι η απόσυρση βαρύνει πλέον την Κυβέρνηση και μόνον αυτή. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, νομίζω ότι είναι απολύτως σαφές ότι για δικούς της λόγους, που είναι ακατανόητοι σε όλους τους εκπαιδευτικούς, σε όλη την ελληνική κοινωνία που παρακολουθεί αυτήν τη συζήτηση, η Νέα Δημοκρατία κωλυσιεργεί και δεν θέλει να τοποθετηθεί επί της ουσίας των δύο θεμάτων των τροπολογιών. Αν δηλαδή θεσμοποιούμε τις επαναληπτικές εξετάσεις και αν υψώνουμε ένα δείκτη προστασίας των ιδιωτικών εκπαιδευτικών από τις τυχόν αυθαίρετες απολύσεις από την εργοδοσία. Όσοι παρακολουθούν τη διαδικασία της συζήτησης μπορούν να κρίνουν και μπορούν να έχουν συνείδηση τι ακριβώς συμβαίνει και τι επιλογές έχει κάνει κάθε πλευρά στη σημερινή συζήτηση. 
Εμείς τονίζουμε ότι διαφυλάσσουμε τον πυρήνα αυτού του νομοσχεδίου και θέτουμε τη Νέα Δημοκρατία προ των δικών της ευθυνών έναντι των δύο μεγάλων κατηγοριών του ελληνικού λαού, που οι τροπολογίες αποσκοπούν με πάγιο και σταθερό τρόπο στη ρύθμιση των θεμάτων τους και η Νέα Δημοκρατία για λόγους που σε εμένα τουλάχιστον είναι ακατανόητοι επιχειρεί να το παραπέμψει διά της διαδικασίας και διά της κωλυσιεργίας σε χώρο εκτός αποφάσεων. Κατά τούτο αν αυτή είναι η θέση της Νέας Δημοκρατίας αποσύρονται οι τροπολογίες από την Κυβέρνηση.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ, το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, φαίνεται ότι σ' αυτή τη Βουλή και μπροστά στον πανικό που διακατέχει την Κυβέρνηση λόγω έλλειψης προγραμματισμού και θέλησης να ρυθμίσει κάποια θέματα ούτε και τα αυτονόητα είναι σαφή. Η Κυβέρνηση δυστυχώς εκβιάζει κατά τρόπο πολιτικώς αήθη και απαράδεκτο. 
Διευκρινίζουμε προς πάσα κατεύθυνση ότι σεβόμαστε το κοινοβουλευτικό έργο και θεωρούμε ότι τόσο σοβαρά θέματα των οποίων την αρχή αποδεχόμαστε -αφού από εμάς προερχόταν η σχετική πρόταση, και για τους μετεξεταστέους και για τα θέματα της εξασφάλισης των καθηγητών εκείνων οι οποίοι εργάζονται στα ιδιωτικά εκπαιδευτήρια- χρειάζονται συζήτηση. Και διερωτώμαι, δεν διαθέτει η Κυβέρνηση του εκσυγχρονιστή κ. Σημίτη μια μέρα παραπάνω νομοθετικού έργου για να συζητήσουμε εδώ το θέμα των μετεξεταστέων και το θέμα των εργασιακών σχέσεων των εργαζομένων στα ιδιωτικά εκπαιδευτήρια; Γιατί αποσύρει την τροπολογία, όταν το μόνο που της ζητάμε, για να σεβαστούμε το κοινοβουλευτικό έργο, είναι μια μέρα παραπάνω; Τι είναι εκείνο που την κάνει να μη θέλει να νομοθετήσει μια μέρα παραπάνω; 
Εάν η Κυβέρνηση θεωρεί ότι αυτό το πράγμα της πέφτει πολύ, διότι πρέπει να πάει γρήγορα, εμείς δεχόμαστε ακόμη και να υπάρξει εμβόλιμη συνεδρίαση μόνο γι' αυτό. Ας το δεχθεί η Κυβέρνηση. Όμως δεν μπορεί να θέλει να νομοθετήσει σήμερα όταν είναι να μιλήσουν ακόμη δέκα συνάδελφοι και επί της αρχής και επί των άρθρων και για τέσσερις τροπολογίες.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δύο. 
ΠΡΟΚΟΠΗΣ ΠΑΥΛΟΠΟΥΛΟΣ: Τις άλλες δύο τι θα τις κάνετε, κύριε Υπουργέ; Για ποιο λόγο τα εκκλησιαστικά θέματα δεν τα φέρνετε εδώ; Τέσσερις είναι και εγώ σας λέω και τις τέσσερις αύριο με εμβόλιμη συνεδρίαση, την οποία αποδεχόμαστε. Πάψτε να ρίχνετε ευθύνες στην Αντιπολίτευση όταν ξέρετε ότι στη Διάσκεψη των Προέδρων -το ξανατονίζω- ζητήσατε μια μέρα, γιατί το νομοσχέδιό σας είχε ένα άρθρο. Αυτήν την ώρα εκβιάζετε, παραπλανάτε και υπεκφεύγετε. Είσαστε υπεύθυνος για την απόσυρση και για τις όποιες, πολιτικές και άλλες, συνέπειες εξαιτίας της απόσυρσης αυτής.
Εμείς ζητάμε να γίνει μια συζήτηση και μάλιστα με εμβόλιμη συνεδρίαση για να μην παρακωλυθεί το νομοθετικό έργο της Κυβέρνησης. Πάρτε τις αποφάσεις σας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, είναι προφανής η πολιτική αμηχανία της Νέας Δημοκρατίας. Ως Τμήμα έχουμε προσδιορίσει αυτήν την εβδομάδα μέσα από τη Διάσκεψη των Προέδρων την ημερήσια διάταξη του Τμήματος. Ουσιαστικά, πολιτικά ήταν γνωστό ότι η τροπολογία τουλάχιστον για τους μετεξεταστέους θα ερχόταν οπωσδήποτε στη συζήτηση αυτού του σχεδίου νόμου. 
ΠΡΟΚΟΠΗΣ ΠΑΥΛΟΠΟΥΛΟΣ: Από πότε;
ΡΟΒΕΡΤΟΣ ΣΠΥΡΟΠΟΥΛΟΣ: Η Νέα Δημοκρατία ας αποφασίσει επιτέλους. Έχουμε δυο θέματα. Πρώτα απ' όλα πρέπει μέσα σ' αυτήν τη βδομάδα να υλοποιήσουμε την απόφαση της Διάσκεψης των Προέδρων, για να ολοκληρώσουμε το νομοθετικό έργο της εβδομάδας και νομίζω ότι είναι πολιτικά ανεπίτρεπτο να μετατρέπουμε την Αίθουσα της Βουλής σε Διάσκεψη των Προέδρων, γιατί ουσιαστικά η Νέα Δημοκρατία λέει ναι, με μια εμβόλιμη συνεδρίαση.
Κύριοι συνάδελφοι, θεωρώ ότι τέτοιες συζητήσεις μπορεί να γίνονται χωρίς να καταπονείται το Τμήμα. Η Κυβέρνηση πήρε πολύ καθαρή θέση. Πάρτε θέση μέσα στην υποχρέωση που έχουμε από τη Διάσκεψη των Προέδρων να ολοκληρώσουμε αυτήν την εβδομάδα το νομοθετικό έργο που έχουμε προγραμματίσει. Δεν μπορώ να υποκαταστήσω τον Πρόεδρο της Βουλής της Διάσκεψης των Προέδρων, αλλά υποβάλλω το εξής εύλογο πολιτικό ερώτημα: δεσμεύεται δημόσια η Νέα Δημοκρατία ότι θα τηρήσει αυτά που συμφωνήσαμε στη Διάσκεψη των Προέδρων, προκειμένου να ολοκληρωθεί σ' αυτήν την εβδομάδα το νομοθετικό έργο που έχουμε προγραμματίσει; Αν ναι, τότε με μια πρόχειρη και εύκολη συνεννόηση μπορεί να βρούμε το οτιδήποτε. Και βέβαια θεωρώ ότι είναι πια προφανές πως για τροπολογίες που ήδη συμφωνούμε όπως είπε να κάνουμε εμβόλιμη συνεδρίαση το θεωρώ παράλογο. Για τροπολογίες που συμφωνούμε που μάλιστα είπε ότι τις εισηγήθηκαν δηλαδή ήταν οι γεννήτορες αυτής της πολιτικής να κάνουμε εμβόλιμη συνεδρίαση εμείς δεν θέλουμε να κάνουμε. Εάν θέλετε εσείς εμβόλιμη συνεδρίαση για κάτι που συμφωνούμε, το θεωρώ "κοινοβουλευτικό παραλογισμό". 
Ας αναλάβουμε πια τις ευθύνες μας και ας προχωρήσουμε στην ψήφιση των τροπολογιών ή εν πάση περιπτώσει, ας πάρει καθαρά θέση η Νέα Δημοκρατία ότι αυτό θέλει να το πάει στο Γ΄ Τμήμα. 
ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, είπαμε από την αρχή ότι θα ήταν ασφαλώς καλύτερο να έρθουν οι τροπολογίες στην Κοινοβουλευτική Επιτροπή και να συζητηθούν με έναν τρόπο ομαλό.
Εν πάση περιπτώσει θέλω να απευθυνθώ κατ' αρχάς στον κύριο Υπουργό και να του πω ότι δεν βλέπω γιατί αποσύρει τις τροπολογίες. Η Νέα Δημοκρατία έχει την άποψή της, ζητά να γίνει μια εμβόλιμη συνεδρίαση, εγώ θα συμφωνήσω να κάνουμε μια προσπάθεια να γίνει. Στο κάτω-κάτω, η Διάσκεψη των Προέδρων δεν είναι υπεράνω του Τμήματος. Εάν εμείς εκτιμούμε ότι το Τμήμα ζητάει άλλη μια συνεδρίαση, θα το δούμε. Δεν χάθηκε ο κόσμος, επειδή αποφασίστηκε αλλιώς στη Διάσκεψη των Προέδρων. Είμαι τόσα χρόνια στη Βουλή και ξέρω τι γίνεται με τη Διάσκεψη των Προέδρων. 
Κύριε Υπουργέ, γιατί αποσύρετε τις τροπολογίες; Για το γινάτι της Νέας Δημοκρατίας; Εδώ είναι η Κυβέρνηση και η Νέα Δημοκρατία και έχει ο ένας το γινάτι του άλλου; Δεν είναι Βουλή εδώ; Εμείς οι άλλοι τι κάνουμε εδώ; Αναφέρομαι και στους Βουλευτές της Συμπολίτευσης και στους άλλους. 
Επομένως προτείνω, κύριε Πρόεδρε, να βρούμε μια λύση να βάλουμε μια εμβόλιμη, αύριο το πρωί, την Τετάρτη το απόγευμα. Να υπάρξει μια καλοπιστία για να προχωρήσουμε, αλλά σε κάθε περίπτωση δεν βλέπω γιατί ο κύριος Υπουργός αποσύρει τις τροπολογίες. ΄Εφερε κάποιες τροπολογίες στο Τμήμα, εμείς ως κόμμα συμφωνούμε, ενδεχομένως άλλοι συνάδελφοι της Πλειοψηφίας να διαφωνούν ή να συμφωνούν. Δεν μπορεί να τις αποσύρει επειδή ένα κόμμα βάζει θέμα για τη διαδικασία. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Πιστεύω, κύριε Πρόεδρε, και αυτό υπονόησα και με την παρατήρησή μου, αν δεν συμφωνήσει η Νέα Δημοκρατία να περάσουν αυτές οι τροπολογίες σήμερα, συμφωνώ κι εγώ με την πρόταση της κα Δαμανάκη και να περάσουν και οι τέσσερις.
ΠΡΟΚΟΠΗΣ ΠΑΥΛΟΠΟΥΛΟΣ: Ποια πρόταση της κα Δαμανάκη; Εγώ δεν έκανα την πρόταση, κύριε συνάδελφε; 
ΡΟΒΕΡΤΟΣ ΣΠΥΡΟΠΟΥΛΟΣ: Αν δεν συμφωνήσει η Νέα Δημοκρατία να περάσουν σήμερα, συμφωνώ με την πρόταση της κα Δαμανάκη να γίνει εμβόλιμη και να περάσουν και οι τέσσερις. 
ΠΡΟΚΟΠΗΣ ΠΑΥΛΟΠΟΥΛΟΣ: Αυτό δεν είπα, κύριε Σπυρόπουλε;
(Θόρυβος)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σας παρακαλώ.
Η κα Καλαντζάκου έχει το λόγο.
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριοι συνάδελφοι, πριν πω οτιδήποτε άλλο, θέλω να εκφράσω την κατάπληξή μου γι' αυτήν τη διαδικασία που ακολουθούμε εδώ. Πραγματικά δεν μπορούσα να φαντασθώ ότι για δύο τόσο σοβαρά θέματα, όπως είναι το θέμα των μεταξεταστέων και το θέμα των εκπαιδευτικών των ιδιωτικών σχολείων, θα φθάναμε σε αυτό το σημείο να είναι θέμα διαπληκτισμού των κομμάτων. Πρέπει να αναγνωρίσουμε ότι υπάρχουν και κανόνες. Εάν συνεχώς αλλάζουμε τους κανόνες, δεν θα έχουμε με τίποτα να συγκριθούμε. Αυτό είναι το μεγαλύτερο πρόβλημα της κοινωνίας μας σήμερα. ΄Η υπάρχουν κανόνες στη Βουλή και οι πιο έμπειροι τους ξέρουν και πρέπει να τους τηρούμε ή δεν υπάρχουν κανόνες, οπότε να το ξέρουμε, να κάνει ο καθένας ό,τι θέλει ή να πάμε σπίτι μας. 
Επανέρχομαι στο θέμα. Κοιτάζω τα θεωρεία που είναι γεμάτα κόσμο. ΄Ισως πριν ήταν ακόμη περισσότερο γεμάτα από κόσμο. Φαντάζομαι ότι είναι οι άμεσα ενδιαφερόμενοι, οι επιτυχόντες του ΑΣΕΠ, οι αναπληρωτές όλων των κατηγοριών και οι πτυχιούχοι ΤΕΦΑΑ. Παρ΄όλο που μου αρέσει ο ήπιος τόνος και η διακομματική συναίνεση, δεν νομίζω ότι ο κόσμος στα θεωρεία κατάλαβε από τη μέχρι τώρα συζήτηση ότι συμφωνούμε με το νομοσχέδιο.
Κατ' αρχάς, φτιάξατε ένα νομοσχέδιο στο οποίο προσπαθείτε να αντιμετωπίσετε δύο διαφορετικά και μεγάλα θέματα. Το μεν ένα θέμα είναι από την ουσία του μεγάλο. Πρόκειται για την Ολυμπιακή Εκπαίδευση. Το άλλο που αφορούσε στους διορισμούς των εκπαιδευτικών το έχετε εσείς ανάγει σε μεγάλο θέμα με την αναποφασιστικότητά σας γύρω από την επίλυση του χρόνιου αυτού προβλήματος. 
Θα σας πω ένα μίνι ανέκδοτο. Είχε έρθει ένας ηλεκτρολόγος-μηχανικός να μου συνδέσει το βίντεο και την τηλεόραση, ο οποίος είναι απόφοιτος των ΣΕΛΕΤΕ-ΑΣΕΤΕΜ. ΄Εμαθε ότι είμαι στη Βουλή -δεν τον ξέρω τον άνθρωπο, ούτε το όνομά του- και ήθελε να μου πει ότι είχε κάνει αίτηση τον Ιούνιο για αναπληρωτής και ξαφνικά έμαθε όλως τυχαίως ότι άλλαξε η απόφαση και έτρεξε την τελευταία ημέρα, παίρνοντας άδεια από τη δουλειά που εξασκεί τώρα, για να κάνει αίτηση, στις 18 Αυγούστου νομίζω ότι ήταν, συν τις πέντε ημέρες παράταση. Μου είπε να το πω αυτό στη Βουλή. Το λέω, λοιπόν, αυτό στη Βουλή. 
Εάν ο άνθρωπος ο οποίος είναι ο άμεσα ενδιαφερόμενος το έμαθε τυχαία, τότε πώς μπορείτε να ισχυρίζεσθε ότι το σύστημα λειτουργεί σωστά; Τι πρέπει να συμβεί επιτέλους για να δοθεί μια σωστή, υπεύθυνη και ολοκληρωτική λύση στο πρόβλημα; 
Θα σας πω γιατί δεν το κάνετε. Δεν αποφασίζετε να μάθετε ποια είναι τα πραγματικά οργανικά κενά και να εκτιμήσετε στατιστικά ποια είναι τα λειτουργικά κενά στο εκπαιδευτικό προσωπικό, γιατί δεν έχετε το 2001 αξιόπιστο μηχανογραφικό σύστημα. Εάν εσείς δεν γνωρίζετε πώς να βγάλετε τα στατιστικά στοιχεία, ρωτήστε τον Γενικό σας Γραμματέα που ξέρει. Ποια προηγμένη χώρα της Ευρωπαϊκής ΄Ενωσης έχει αυτό το απαράδεκτο σύστημα των χιλιάδων αναπληρωτών;
Θα το πω με τον τρόπο που με εκφράζει καλύτερα. Εδώ οι άνθρωποι πήγαν στο φεγγάρι πριν από τριάντα πέντε χρόνια και το Υπουργείο Παιδείας δεν μπορεί να χρησιμοποιήσει τη Στατιστική Επιστήμη; 
Κάντε, λοιπόν, μια βαθιά τομή άπαξ διαπαντός και καλύψτε όλα σας τα κενά. Μην συνεχίζετε τη μικρολογιστική πολιτική, σύμφωνα με την οποία το ένα έτος διορίζετε τρείς χιλιάδες, το επόμενο πέντε, το άλλο οκτώ κ.ο.κ. Δεν μπορώ να καταλάβω πώς δύο χαρισματικοί άνθρωποι, όπως εσείς στο Υπουργείο αυτό μας έχετε εγκλωβίσει σε μία σειρά διαδικασιών γραφειοκρατικού χαρακτήρα. 
Για να σας λύσω και κάθε απορία και να μην υπάρχει σύγχυση, δεν συναινούμε. Δεν συναινούμε με αυτά τα μέτρα. Μιλάτε για όραμα, αλλά ακόμα και το όραμα το εντάσσεται σε πλαίσιο, νόμος τάδε, κάθετος τάδε. Το είπα και πέρσι. Πρέπει να ξεκολλήσετε από τη γραφειοκρατική ρουτίνα και να δώσετε φτερά στην παιδεία. Όπως πέρσι, πρόπερσι και πιο πριν, συζητάμε πάλι το σύστημα εισαγωγής στα πανεπιστήμια και στα ΤΕΙ -όχι απόψε ειδικά, αλλά συνέχεια- το οποίο βεβαίως με φέρνει και στον αναπόφευκτο σχολιασμό σχετικά με την επαναφορά των εξετάσεων της Β΄ Λυκείου.
Εδώ τα σχόλια περιττεύουν. Νομίζω ότι η Νέα Δημοκρατία είχε πολύ σαφή θέση.
Παρ' όλο που δεν είναι ο κ. Αρσένης εδώ, να πω ότι και αυτός είχε πολύ σαφή θέση. Ο άνθρωπος είπε ότι ξηλώσατε το έργο του. Τι άλλο να πει; Από πρόπερσι συζητάμε τον τρόπο διορισμού των εκπαιδευτικών. Αντί να συζητάμε το περιεχόμενο της εκπαίδευσης και τι παιδιά θέλουμε να διαμορφώσουμε -εμένα τουλάχιστον αυτό με ενδιαφέρει καθώς και πολλούς άλλους και δεν μονοπωλώ το ενδιαφέρον γι΄ αυτό- και τι εφόδια θέλουμε να τους δώσουμε, φτιάχνετε καθημερινά νέα πλαίσια. Εγώ προσωπικά πατάω το mute, δεν ακούω πλέον. Αρνούμαι να σας παρακολουθήσω σε αυτήν την αναχρονιστική λογική. 
Να σας πω και τη μαύρη αλήθεια. Ακούω τον Πρωθυπουργό που μας περιγράφει ως οι δυνάμεις της συντήρησης και θέλω να πω ότι μόνο δυνάμεις συντήρησης δεν είμαστε. Διότι εάν αυτό που εσείς πρεσβεύετε είναι πρόοδος, τότε εγώ ανήκω στον 22ο αιώνα και θα σας πάρει εκατό χρόνια για να φτάσετε. 
Ολυμπιακή εκπαίδευση. Έχετε διαβάσει τις προτάσεις του "ΑΘΗΝΑ 2004"; Ξέρετε τι έγινε στο Σίδνεϋ; Ξέρετε τι μεγάλη πρόκληση είναι αυτό που προτείνει ο "ΑΘΗΝΑ 2004"; Μπήκα στον κόπο να το διαβάσω. Λοιπόν, δεν είναι απλώς ένα πρόγραμμα αθλοπαιδιών. Εάν μπαίναμε όλοι στον κόπο να διαβάσουμε αυτό το πρόγραμμα, θα καταλαβαίναμε ότι τα παιδιά που θα είναι αποδέκτες του προγράμματος θα έχουν την ευκαιρία να μάθουν πάρα πολλά πράγματα που δεν είχα εγώ την ευκαιρία να μάθω στο σχολείο και δεν ήταν και χίλια δεκαπέντε χρόνια πριν. Θέλω να μου πείτε ειλικρινά αν είστε έτοιμοι να διδάξετε αυτά που ζητάει το 2004.
Θαυμάζω τον τρόπο με τον οποίον τοποθετείτε τα θέματα και πρέπει να διδαχθούμε και στη Νέα Δημοκρατία απ' αυτό. Πέρυσι δεν κάνατε τίποτε. Οι σχολικοί αγώνες δεν είναι η Ολυμπιακή Εκπαίδευση. Πάντοτε γινόντουσαν πανελλήνιοι σχολικοί αγώνες. Ολυμπιακή Εκπαίδευση δεν είναι μόνο τα αγωνίσματα, είναι η ιστορία, είναι η δημιουργία ομάδων εργασίας, είναι η πρόσκληση ειδικών ομιλητών, είναι οι δημιουργικές εργασίες, η ζωγραφική. 
Θα θέσω δύο ερωτήματα: Πόσα σχολεία και πόσα δημοτικά έχουν σήμερα οργανωμένους χώρους και σύγχρονο εξοπλισμό για άθληση και σωματική αγωγή; Πώς επιμορφώσατε πέρυσι τους εκπαιδευτικούς που θα αναλάβουν να διδάξουν τις διάφορες ενότητες, γιατί είναι σαφές ότι το πρόγραμμα ξεπερνάει τα όρια του αθλητισμού; Πώς θα τους επιμορφώσετε φέτος; Τι υλικό θα χρησιμοποιήσετε; Αυτό που έφτιαξε ο "ΑΘΗΝΑ 2004";
Νομίζω ότι όλοι μπορούν να συμφωνήσουν ότι από την αρχή που εξελέγην Βουλευτής τηρώ πάντα ήπιο τρόπο και ευγένεια απέναντι στις τοποθετήσεις των Υπουργών μέσα στο Κοινοβούλιο. Αυτό όμως που ζούμε σήμερα δεν είναι εκπαιδευτική πολιτική. Αυτό είναι καθαρά επικοινωνιακή πολιτική και σας το λέω εγώ που το έχω κάνει επαγγελματικά. Είναι μια εικονική παρουσίαση των θεμάτων. Πρέπει να δούμε, λοιπόν, για μια φορά τι είναι αυτό που γίνεται στην ουσία.
Μια φιλική παρότρυνση. Ανανεώστε κάποιους από τους συμβούλους σας ώστε να μην παραμένουν οι αρχιτέκτονες των μεταρρυθμίσεων από το 1085 μέχρι σήμερα που αλληλοαναιρούνται. Πάρτε αποφάσεις μελετώντας σοβαρά τα θέματα. Τι είναι το χειρότερο που θα συμβεί; Το πολύ-πολύ να χάσετε τις εκλογές, αλλά τουλάχιστον θα έχετε πέσει ένδοξα. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κυρίες και κύριοι συνάδελφοι, ακούγοντας την κα Καλαντζάκου μου ήρθε στη σκέψη μου το εξής: Πρέπει να προβληματίσουν τους παλιότερους οι απόψεις των νεότερων. Πρέπει να σκύψουν πάνω στις απόψεις, διατυπώσεις, θέσεις των νέων ανθρώπων που βρίσκονται σ' αυτόν το χώρο. Αυτά τα άτομα δίνουν την ελπίδα ότι θα υπάρξει συνέχεια και σ' αυτόν το χώρο και σ' αυτόν τον τόπο κοινοβουλευτισμού και δημοκρατίας.
Στο σημείο αυτό θα ήθελα να κάνω δύο παρατηρήσεις. Πρώτον, επί δεκαπέντε εγγεγραμμένων συναδέλφων για να μιλήσουν για το νομοσχέδιο μόνο δύο προέρχονται από την Πλειοψηφία. Αυτό δείχνει το ενδιαφέρον τους και τη σοβαρότητα που πιστεύουν οι Βουλευτές του ΠΑΣΟΚ ότι έχει αυτό το νομοσχέδιο.
Δεύτερον, όσον αφορά το θέμα των τροπολογιών. Κάθε φορά συζητάμε τροπολογίες που έρχονται την τελευταία στιγμή και καλούμεθα να αποφασίσουμε. Είναι μόνιμο αίτημα όλων των συναδέλφων οι τροπολογίες αυτές να έρχονται στην επιτροπή για να συζητηθούν. Κανονικά θα έλεγα ότι θα έπρεπε να έχουν ενσωματωθεί στα νομοσχέδια, που έρχονται προς ψήφιση. Αντί αυτού καλούμεθα τη δωδεκάτη ώρα να πάρουμε θέση. Δεν νομίζω ότι χρειάζεται ιδιαίτερη σοφία για να ρυθμίσουμε αυτό το θέμα.
Τρίτον, ο κύριος Υπουργός είπε ότι σε αυτό το νομοσχέδιο γίνεται κριτική, αλλά δεν γίνεται συζήτηση. Πώς να γίνει συζήτηση, κύριε Υπουργέ, όταν η Κυβέρνηση αρνείται να συζητήσει τα νομοσχέδια όπως πρέπει; Έρχονται νομοσχέδια για τα οποία δεν έχει προηγηθεί ο απαιτούμενος διάλογος με τους φορείς και με όλους τους εμπλεκομένους ώστε να υπάρχουν οι απόψεις όλων. Τελικά νομοθετείτε για την Κυβέρνηση ή για τους πολίτες αυτής της χώρας; Αν γίνεται το πρώτο να το καταλάβουμε για να προσαρμόσουμε αναλόγως τον αντιπολιτευτικό μας λόγο. Επειδή πιστεύω ότι η Κυβέρνηση νομοθετεί για το λαό δεν πρέπει να αφήνει το λαό στην άκρη. 
Έρχομαι τώρα στην ουσία του νομοσχεδίου, που αφορά τους εκπαιδευτικούς. Οι εκπαιδευτικοί βρίσκονται σε μία μόνιμη ομηρία με τον τρόπο που θέσπισε από το 1997 ο τότε υπουργός κ. Αρσένης. Έφερε νομοσχέδιο τον Αύγουστο για να κάνει τη μεγάλη εκπαιδευτική μεταρρύθμιση. Έτυχε να είμαι σε εκείνο το Τμήμα και τον ρώτησα με ποιο δικαίωμα διαψεύδει και κακοποιεί τα όνειρα και τις ελπίδες ενός μεγάλου αριθμού νέων ανθρώπων που επένδυσαν τα όνειρα και τις ελπίδες τους στην επιστήμη του εκπαιδευτικού. Τους άλλαξε τη ζωή, διότι όταν οι νέοι αυτοί επέλεξαν να επενδύσουν στην επιστήμη του εκπαιδευτικού προχώρησαν με βάση τα ισχύοντα από τους νόμους εκείνης της περιόδου. Ήλθε, όμως, η πολιτεία βάναυσα και τους έβαλε στην άκρη χωρίς να συνεργασθεί μαζί τους και να μελετήσει τις διαδικασίες. Από εκεί και πέρα τους έθεσε σε μία μόνιμη ομηρία ως αναπληρωτές μέσα από διαγωνισμούς ή εκτός διαγωνισμών. 
Θυμάμαι το διαγωνισμό του 1998 που είναι πρωτόγνωρο για τη λογική των ανθρώπων που μπορούν να σκέπτονται. Ένας διαγωνισμός, ο οποίος όπως έγινε δημιούργησε μια σωρεία προβλημάτων. Βέβαια και ο τελευταίος διαγωνισμός του ΑΣΕΠ και αυτός δημιούργησε προβλήματα. Γιατί εγώ δεν μπορώ να αντιληφθώ ένα διαγωνισμό που γίνεται τελικά να αφήνει υπονοούμενα υποθέσεις, προσδοκίες χωρίς να ξεκαθαρίζει τη διαδικασία. Και η διαδικασία πρέπει να είναι μία σε κάθε διαγωνισμό. Προσδιορίζεις τον αριθμό που θέλεις να πάρεις, καλείς τους ενδιαφερομένους να δηλώσουν συμμετοχή όσοι θέλουν και αφού γίνει ο διαγωνισμός λες ότι εγώ θα πάρω μέχρι το νούμερο που έχω προσδιορίσει. Οι υπόλοιποι δεν θεωρούνται επιτυχόντες. Υπάρχει βέβαια ο πίνακας επιλαχόντων υπό την έννοια ότι κάποιοι απ' αυτούς που τελικά πέτυχαν τελικά δεν θα δεχτούν να διοριστούν, ώστε να έλθει να καλυφθεί ο πίνακας. Αντ' αυτού βλέπουμε περίεργα πράγματα.
Σήμερα -και μιλάω για τον τελευταίο διαγωνισμό- υπάρχουν αυτοί που θα διοριστούν και οι επιτυχόντες. Μα γιατί εμπαίζετε τόσο βάρβαρα και τόσο βάναυσα τους νέους ανθρώπους, τους ανθρώπους που θέλουν να σταδιοδρομήσουν; Με ποιο δικαίωμα; Έχουμε το δικαίωμα εμείς να κακοποιούμε τη νοημοσύνη των Ελλήνων και των ανθρώπων που σήμερα έχετε θέσει σε κατάσταση ομηρίας; Αυτό ισχύει για κάθε περίπτωση. 
Μιλάμε τώρα για την Ολυμπιακή Εκπαίδευση ένα σημαντικότατο θέμα. Το ανακαλύψατε με μεγάλη καθυστέρηση και βέβαια αντί να αποτελέσει κομμάτι της εκπαίδευσής μας το βάζετε εκτός ωραρίου. Αυτό δείχνει την προχειρότητα με την οποία αντιμετωπίζουμε ένα τέτοιο σημαντικό ιδεώδες, την ολυμπιακή ιδέα. Θα το καταλάβαινα να μπει ως μάθημα κανονικά στο ωράριο των σχολείων και τα υπόλοιπα τα εκτός ωραρίου να είναι οι εκδηλώσεις. Αυτό λέει η λογική. 
Έρχομαι τώρα στους καθηγητές, στους αναπληρωτές όπως τους λέτε, κύριε Υπουργέ, οι οποίοι βρίσκονται και θα επαναλάβω τη λέξη σε κατάσταση ομηρίας και επιμένουν να δώσετε λύση. Γιατί το κάνουν; Γιατί έχουν το χρόνο να ασχολούνται με το θέμα αυτό; Γιατί αγωνιούν. Τους έχετε εγκλωβίσει και δεν τους αφήνετε να δουν το μέλλον τους με κάποια άλλη επιλογή μέσα από μπερδεμένες και θολές ενέργειες νομοσχέδια ρυθμίσεις τις οποίες διαχρονικά κάνετε. Γιατί υπάρχει αυτή η αντίδραση; Υπάρχει γιατί έχουν λόγο να θέλουν να απορρίψουν το νομοσχέδιο της Κυβέρνησης; Όχι βέβαια γιατί βλέπετε ότι μέσα απ' αυτό τελικά ζημιώνεται ο εκπαιδευτικός, ο εκπαιδευόμενος και η κοινωνία γενικότερα.
Κλείνω, κύριε Πρόεδρε, με μία πρόταση προς τον Υπουργό, προς την Κυβέρνηση να αποσύρει αυτό το νομοσχέδιο. Να το αποσύρει γιατί αυτό το νομοσχέδιο όπως έρχεται πρώτον έχει κόστος και το κόστος αυτό θα το πληρώσει ο ελληνικός λαός δεύτερον, δημιουργεί μια αγκύλωση στο εκπαιδευτικό μας σύστημα και τρίτον, δημιουργεί και κοινωνικές παρενέργειες. Τα θέματα της παιδείας είναι εθνικό κεφάλαιο και δεν δικαιούσθε να το αντιμετωπίζετε με τον τρόπο που το αντιμετωπίζετε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κα Κόλλια - Τσαρουχά έχει το λόγο.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Ορίστε, κυρία Κόλλια, για να αλλάξει λίγο το βαρύ κλίμα.
ΜΑΡΙΑ ΚΟΛΛΙΑ-ΤΣΑΡΟΥΧΑ: Θα προσπαθήσω αν και είχα σκοπό να το συνεχίσω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εκτός αν τα λέτε χαμογελαστά! 
ΜΑΡΙΑ ΚΟΛΛΙΑ-ΤΣΑΡΟΥΧΑ: Αυτό μπορώ να το κάνω εύκολα. 
Κύριε Πρόεδρε, κυρίες και κύριοι συνάδελφοι, έμεινα πραγματικά και εγώ έκπληκτη τα τελευταία λεπτά της ώρας από την προσπάθεια του κυρίου Υπουργού να αποσύρει αυτές τις δύο τροπολογίες και ιδιαίτερα αυτή που έχει σχέση με τα παιδιά της Β΄ και της Γ΄ λυκείου. Σίγουρα είναι μία προχειρότητα, όμως βγάζει από το αδιέξοδο πολλές οικογένειες που ήλπιζαν ότι θα τελειώσουν τα παιδιά τους, έστω τη Β΄ και τη Γ΄ λυκείου.
Πριν από λίγες ημέρες παρακολουθήσαμε ευρεία σύσκεψη του Υπουργικού Συμβουλίου, το οποίο κλήθηκε να συζητήσει και να εγκρίνει τον προγραμματισμό για την επόμενη τριετία με αιχμή -σύμφωνα με τα λεγόμενα πάντοτε του κυρίου Υπουργού- την ολόπλευρη ενίσχυση της ποιότητας σε όλες τις βαθμίδες της εκπαίδευσης, ο οποίος τόνισε μεγαλόστομα ότι η εκπαίδευση σήμερα έχει αναδειχθεί στον κύριο μοχλό ανάπτυξης της χώρας. 
Είδαμε την αγωνιώδη προσπάθεια του Υπουργείου να πείσει τους άλλους -κι εγώ πιστεύω πιο πολύ τον εαυτό του- ότι η Κυβέρνηση δεν έχει αποτύχει στον ζωτικό τομέα της εκπαίδευσης, αλλά προγραμματίζει ουσιαστικά και με προοπτική την καλυτέρευση του εκπαιδευτικού μας συστήματος. Για όσους όμως παροικούν στην Ιερουσαλήμ γνωρίζουν ότι αυτά θα τρέχουν μέχρι τον επόμενο ανασχηματισμό, όπου πάλι θα εμφανιστεί ένας νέος Υπουργός όπου και αυτός με τη σειρά του θα προχωρήσει, όπως και οι προηγούμενοι και θα προσπαθήσει να επιχειρήσει την αποκατάσταση και μια νέα ριζική αλλαγή. Στην πραγματικότητα όμως οι από Υπουργό σε Υπουργό δήθεν μεταρρυθμίσεις δεν είναι τίποτε άλλο παρά συρραφές διορθώσεων και μπαλώματα. Η αλήθεια είναι ότι για μια ακόμα χρονιά χιλιάδες ελληνικές οικογένειες θα πληρώσουν από την τσέπη τους πολλά εκατομμύρια, ώστε να προσφέρουν στα παιδιά τους τις απαραίτητες γνώσεις, αυτές που το σημερινό σύστημα αδυνατεί να προσφέρει. Αντί μεγαλόστομων διακηρύξεων είναι υποχρέωση όλων μας απέναντι στην ελληνική κοινωνία να υλοποιήσουμε την πρόταση της Νέας Δημοκρατίας για εθνικό διάλογο για την παιδεία. Δεν πρέπει εξάλλου να ξεχνούμε την υποχρέωση της πολιτείας ότι στον ανταγωνιστικό μας κόσμο αύριο όλα τα Ελληνόπουλα, αλλά και οι εκπαιδευτικοί δικαιούνται και αξίζουν ένα καλύτερο σύστημα εκπαίδευσης. 
Στο υπό συζήτηση νομοσχέδιο θα περιμέναμε έναν πιο ουσιαστικό διάλογο σχετικά με την αξιολόγηση του προγράμματος της Ολυμπιακής Παιδείας, που όχι μόνο θα καταγραφούν όλα τα προβλήματα που προέκυψαν από τη λειτουργία του προγράμματος την προηγούμενη σχολική χρονιά αλλά παράλληλα να δώσουμε και τις κατάλληλες λύσεις εκεί που υπάρχουν τα προβλήματα. 
Θα πρέπει εδώ να σταθούμε υπεύθυνα σε όλους τους εργαζόμενους στο πρόγραμμα αυτό, αλλά και σε αυτούς που θα εργαστούν αυτήν τη χρονιά και να τους πείσουμε για τις προθέσεις μας. 
Κύριε Υπουργέ, σχετικά με την Ολυμπιακή Παιδεία και τα σχετικά με αυτό το πρόγραμμα μου απαντήσατε ότι όπως αναφέρεται στο μνημόνιο συνεργασίας μεταξύ του Υπουργείου Παιδείας και της Οργανωτικής Επιτροπής του "ΑΘΗΝΑ 2004" το πρόγραμμα αυτό θα συνεχιστεί και μετά τους Ολυμπιακούς Αγώνες του 2004. Δεν θα ήταν υποχρέωση της πολιτείας να ξεκαθαρίσει τη στάση της υπεύθυνα και να εξηγήσει τι προβλέπεται στο εξής για το μάθημα αυτό της Ολυμπιακής Παιδείας μετά τους Ολυμπιακούς Αγώνες και ότι το μέλλον όλων των πτυχιούχων που θα εργαστούν στο πρόγραμμα δεν είναι αβέβαιο; Εκτός και αν τα χρήματα τα οποία δαπανήθηκαν ή θα δαπανηθούν τα επόμενα δύο-τρία χρόνια για την επιμόρφωση αυτών των καθηγητών της σωματικής αγωγής είχαν μόνο σχέση με την προσωρινή διαχείριση της ανεργίας και την καταπολέμησή της. 
Σήμερα παρατηρείται το φαινόμενο να περιορίζεται σε ελάχιστες ώρες το μάθημα της φυσικής αγωγής στο σχολείο, αφού αφαιρούνται ώρες για να μπορέσει να εκτελεστεί το μάθημα της Ολυμπιακής Παιδείας. Κι όμως όπως ήδη πιστεύω ότι γνωρίζετε, αυτό δεν είναι επιθυμία ούτε των μαθητών, αλλά ούτε και των καθηγητών της φυσικής αγωγής, οι οποίοι οπωσδήποτε βλέπουν μέρα με τη μέρα το μάθημά τους ουσιαστικά να απαξιώνεται, να υποβαθμίζεται με όλες τις αρνητικές προεκτάσεις που πηγάζουν από αυτήν τη μείωση, αλλά και αυτοί που συμμετέχουν στο πρόγραμμα που ζητούν την αναβάθμισή του. 
Βέβαια, δεν σχολιάζεται το γεγονός ότι 2000 πτυχιούχοι που θα υποχρεωθούν να διδάξουν ένα νέο αντικείμενο που δεν το έχουν διδαχθεί ουσιαστικά στο Πανεπιστήμιο, καλούνται με μορφή σεμιναρίου να καλύψουν αυτές τις αδυναμίες τους, ενώ σύμφωνα πάντα με το μνημόνιο της συνεργασίας που αφορά θέμα των Ολυμπιακών Αγώνων 2004 έχουν προγραμματιστεί μια σειρά δράσεων με χρονοδιαγράμματα, όπου κανείς δεν ξέρει ποια είναι η πορεία εκτέλεσής τους. 
Δύο χιλιάδες εκπαιδευτικοί που θα συμμετέχουν από την επόμενη χρονιά στο πρόγραμμα της ολυμπιακής εκπαίδευσης αγωνιούν όχι μόνο για το μέλλον τους, αλλά και για την επιτυχή κατάληξη των προσπαθειών τους σχετικά με το μάθημα που καλούνται να διδάξουν.
Κύριε Υπουργέ, εντελώς ξαφνικά στις αρχές Αυγούστου αποφασίστηκε ότι χιλιάδες αδιόριστοι εκπαιδευτικοί πρέπει να ξανακάνουν τις αιτήσεις τους για τις θέσεις των αναπληρωτών και των ωρομισθίων. Το Υπουργείο σας υπέβαλε σε ταλαιπωρία χιλιάδες εκπαιδευτικούς μέσα στο καλοκαίρι, όχι μόνο βέβαια αυτούς που υπέβαλαν για δεύτερη φορά τα δικαιολογητικά τους, αλλά και όλους τους υπαλλήλους των διευθύνσεων που αγνοούσαν ουσιαστικά τις λεπτομέρειες του υπό συζήτηση σήμερα νομοσχεδίου και υπό ψήφιση νόμου και κατά συνέπεια έδιναν αντιφατικές κάθε φορά πληροφορίες.
Επίσης τον Ιούνιο χιλιάδες αδιόριστοι εκπαιδευτικοί περίμεναν ατελείωτες ώρες στην ουρά για να υποβάλουν τις αιτήσεις τους και σήμερα τους υποχρεώσατε να υποστούν και δεύτερη φορά τη διαδικασία. Η εκπαιδευτική κοινότητα υποχρεώθηκε να συμφωνήσει σε μία τροπολογία, η οποία ούτε καν είχε ψηφιστεί.
Ίσως για την Κυβέρνηση όλα αυτά να είναι ψιλά γράμματα. Όλοι μας όμως γίναμε συνένοχοι τελικά μίας παρατυπίας. Γιατί αυτή η επιμονή μέσα στο κατακαλόκαιρο;
Πώς να σας πιστέψουμε, κύριε Υπουργέ, όταν από τη μία πλευρά προγραμματίζετε τις δράσεις του Υπουργείου σας για την επόμενη τριετία και από την άλλη αδυνατείτε να προβλέψετε, να ελέγξετε και να εφαρμόσετε έγκαιρα το υπό συζήτηση νομοσχέδιο;
Πιστεύουμε ότι η καινούρια λίστα, που σαν βασικό κριτήριο έχει την προϋπηρεσία και όχι την αρχαιότητα με βάση την επετηρίδα, όπως ήταν πριν, κινείται στη σωστή κατεύθυνση. Αλλά με μία πιο προσεκτική θεώρηση θα μπορούσαμε να παρατηρήσουμε την προχειρότητα που το διακρίνει. Ενώ σαφέστατα κάνει τη διάκριση ανάμεσα στον αδιόριστο εκπαιδευτικό και στον αναπληρωτή προτάσσοντας τον δεύτερο, αναγνωρίζοντάς του δηλαδή τη διδακτική εμπειρία που έχει αποκτήσει από τη μακροχρόνια εκπαιδευτική του πορεία και δράση, τον θεωρεί μόνο ικανό για αναπλήρωση και όχι για διορισμό.
Επίσης σημείο αναφοράς θα μπορούσε να αποτελέσει και ο άμεσος διορισμός στις κενές θέσεις του διαγωνισμού του Α.Σ.Ε.Π. των δασκάλων -δύο χιλιάδες πεντακόσιες τριάντα εννιά θέσεις- αλλά και μια πιο προσεκτική αντιμετώπιση των προβλημάτων που προέκυψαν για τους οικονομολόγους και για τους αναπληρωτές της πληροφορικής. Ή μήπως το Υπουργείο σας προγραμματίζει νέο διαγωνισμό του Α.Σ.Ε.Π. στο επόμενο έτος για να καλυφθούν οι κενές θέσεις που προέκυψαν από τον τελευταίο διαγωνισμό;
Για μία ακόμη φορά επιβεβαιώθηκε ότι η εκπαιδευτική μεταρρύθμιση -λυπούμαι που το λέω- δεν γίνεται με συρραφές διορθώσεων και αλχημείες. Οι ανάγκες της χώρας επιβάλλουν τη διαμόρφωση ολοκληρωμένης και μακρόπνοης πολιτικής. Και για να συμβεί αυτό πιστεύω ότι είναι υποχρέωσή μας να προχωρήσουμε σε ένα ουσιαστικό διάλογο, που μπορεί να ξεκινήσει από κοινά αποδεκτή βάση.
Γιατί, αν θέλουμε πραγματικά να συζητήσουμε για την αναβάθμιση του εκπαιδευτικού μας συστήματος, θα πρέπει να θίξουμε πρώτα τα κακώς κείμενα. Και ένα από αυτά είναι ότι το 73,2% των επιτυχόντων, σύμφωνα με έρευνα του επίκουρου καθηγητή κ. Παπακωνσταντίνου, κάνει φροντιστήριο. Και για να μπει το παιδί στο πανεπιστήμιο, μία οικογένεια δαπανά κατά μέσο όρο εβδομήντα τρεις (73.000) δραχμές, ενώ το 42,8% κάνει ιδιαίτερα μαθήματα και για να εισαχθεί στο πανεπιστήμιο δαπανά κατά μέσο όρο εννενήντα πέντε χιλιάδες επτακόσιες εβδομήντα τρεις (95.773) δραχμές. Συνολικά δηλαδή διακόσια τριάντα δισεκατομμύρια δραχμές (230.000.000.000) είναι υποχρεωμένες να πληρώσουν οι οικογένειες στα φροντιστήρια και στα ιδιαίτερα μαθήματα.
Όλοι μας γνωρίζουμε τι φταίει και δεν είναι ικανοποιημένες οι οικογένειες δυστυχώς με το δημόσιο σχολείο. Αν θέλουμε η "δωρεάν" δημόσια παιδεία να αποκτήσει το πραγματικό της νόημα, θα πρέπει μαζί να προχωρήσουμε σε άμεσους διορισμούς, για να καλύψουμε τα αντίστοιχα πραγματικά κενά, αλλά και να σταθούμε με προσοχή απέναντι στην εκπαιδευτική κοινότητα και τα προβλήματα που αντιμετωπίζει.
Και όποιος, κύριε Υπουργέ και αγαπητές κυρίες και κύριοι συνάδελφοι, δεν το αντιλαμβάνεται αυτό, η επικείμενη έκδοση των αποτελεσμάτων των βάσεων για τους τελειόφοιτους του Ενιαίου Λυκείου, που τα περιμένουν χιλιάδες οικογένειες με αγωνία, και η ανάλυση αυτών, πιστεύω ότι θα μας συνετίσει όλους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακολουθώντας τη συνεδρίαση από το γραφείο μου, διαπιστώνω ότι είμεθα σε ένα σημείο που πρέπει να βρούμε κάποια λύση.
O Υπουργός απέσυρε τις τροπολογίες που είχε καταθέσει. Ο κ. Μάνος αλλά και η Νέα Δημοκρατία απ' ό,τι κατάλαβα για την τροπολογία για τους ιδιωτικούς εκπαιδευτικούς θα ήθελαν κάποια συζήτηση. Οι συνάδελφοι που έχουν γραφτεί είναι αρκετοί και αν συνεχίσουμε απόψε σύμφωνα με τον Κανονισμό ο Πρόεδρος της Βουλής αν κατατεθούν τροπολογίες μετά τον προσδιορισμό του χρόνου συζήτησης ενός νομοσχεδίου προτείνει στο Τμήμα τον αναγκαίο χρόνο. Νομίζω, λοιπόν, ότι αυτό που μπορούμε να κάνουμε είναι οι τροπολογίες για τις οποίες δεν υπάρχουν προβλήματα και αντιρρήσεις, που είναι η μια για τους ανεξεταστέους και οι άλλες δύο για τα θέματα της Εκκλησίας της Κρήτης και της Αλβανίας, αυτές να συζητηθούν απόψε και να κρατηθεί η τροπολογία αυτή για τους ιδιωτικούς εκπαιδευτικούς, που θα θέλει ίσως περισσότερο χρόνο και να έρθει σε επόμενο νομοσχέδιο να συζητηθεί και να προχωρήσουμε κανονικά, όπως είναι ο κατάλογος, για να τελειώσουμε ομαλά τη συζήτησή μας. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι, κύριε Πρόεδρε, για την πρόταση την οποία κάνατε και με την οποία συμφωνούμε. Και παρακαλώ τον κύριο Υπουργό να καταθέσει και τις άλλες δύο τροπολογίες, για τα εκκλησιαστικά θέματα δηλαδή ...
ΠΡΟΕΔΡΟΣ (Απόστολος Κακλαμάνης): ΄Εχει ήδη γίνει αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχει γίνει, κύριε Πρόεδρε, δεν μας μοιράστηκαν. 
ΠΡΟΕΔΡΟΣ (Απόστολος Κακλαμάνης): ΄Εδωσα εγώ εντολή, διότι εφόσον κατετέθησαν σε μένα -μετά την κίνηση του Υπουργού να τις περιορίσει στις δύο, ώστε να μην επιβαρύνει περισσότερο το Τμήμα και μετά την αντίρρηση που υπήρξε- έδωσα εντολή να κατατεθούν και αυτές.
ΠΡΟΚΟΠΗΣ ΠΑΥΛΟΠΟΥΛΟΣ: Συμφωνούμε για τις τρεις τροπολογίες,...
ΠΡΟΕΔΡΟΣ (Απόστολος Κακλαμάνης): Θα έρθουν, λοιπόν, και οι τρεις τώρα και η μια για τους ιδιωτικούς εκπαιδευτικούς θα κρατηθεί για άλλο νομοσχέδιο.
ΠΡΟΚΟΠΗΣ ΠΑΥΛΟΠΟΥΛΟΣ:... τις δύο εκκλησιαστικές και την άλλη για το θέμα των ανεξεταστέων. Ευχαριστώ, κύριε Πρόεδρε.
ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να έχω το λόγο για ένα λεπτό;
ΠΡΟΕΔΡΟΣ (Απόστολος Κακλαμάνης): Ορίστε, κυρία Δαμανάκη. 
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
Κύριε Πρόεδρε, αν κατάλαβα καλά ο κύριος Υπουργός δεν έχει αποσύρει την τροπολογία για τους ιδιωτικούς εκπαιδευτικούς, είπε ότι σκέφτεται να την αποσύρει.
ΠΡΟΕΔΡΟΣ (Απόστολος Κακλαμάνης): Όχι, είπε ότι τις αποσύρει τις δύο τροπολογίες και των ανεξεταστέων και των ιδιωτικών εκπαιδευτικών.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): ΄Ετσι είναι.
ΠΡΟΕΔΡΟΣ (Απόστολος Κακλαμάνης): Επειδή μπορεί απόψε να μας πάει πολύ αργά -διότι για να δοθεί άλλη συνεδρίαση είναι εκ των πραγμάτων λόγω του προγραμματισμού του Τμήματος ανέφικτο, καθώς αύριο αρχίζει το νομοσχέδιο του Υπουργείου Δικαιοσύνης, το οποίο μέχρι την Παρασκευή πρέπει να τελειώσει γιατί αρχίζει το άλλο Τμήμα- κάνω την εξής παρέμβαση, αντί να προτείνω χρόνο: Έχουμε, λοιπόν, ανεξεταστέους, που δεν υπάρχει καμία διαφωνία απ' ό,τι καταλαβαίνω, έχουμε τα δύο θέματα της Κρήτης και της Αρχιεπισκοπής της Αλβανίας που δεν έχουν πρόβλημα και έχουμε και τους ιδιωτικούς εκπαιδευτικούς. Εκεί χρειάζεται συζήτηση. Εφόσον αυτή η συζήτηση δεν μπορεί να γίνει απόψε κι εφόσον συνεδρίαση από τις ανάγκες του νομοθετικού έργου, όπως έχουν προγραμματιστεί, δεν μπορεί να δοθεί άλλη, διότι και εμβόλιμη που προβλέπω να γίνει, αν χρειαστεί, θα γίνει για το νομοσχέδιο του Υπουργείου Δικαιοσύνης, δεν έχουμε να κάνουμε τίποτε άλλο από το να ψηφίσουμε τις τρεις απόψε και των ιδιωτικών εκπαιδευτικών. Εάν θέλετε να μείνετε, θα πάμε μετά τις δώδεκα , διότι πριν από τις δώδεκα δεν θα τελειώσει.
ΜΑΡΙΑ ΔΑΜΑΝΑΚΗ: Κύριε Πρόεδρε, μου επιτρέπετε ένα λεπτό;
ΠΡΟΕΔΡΟΣ (Απόστολος Κακλαμάνης): Ορίστε.
ΜΑΡΙΑ ΔΑΜΑΝΑΚΗ: Αν κατάλαβα καλά μόνο ο κ. Μάνος έχει μέχρι στιγμής προβάλει αντίρρηση για την τροπολογία για τους ιδιωτικούς εκπαιδευτικούς. Η Νέα Δημοκρατία εξ όσων τουλάχιστον έχω αντιληφθεί δεν έχει εκφράσει ρητή αντίρρηση. 
ΠΡΟΕΔΡΟΣ (Απόστολος Κακλαμάνης): Θέλει να συζητηθεί όμως. Δεν ξέρω αν θα την ψηφίσει, πάντως θέλει να συζητηθεί.
ΜΑΡΙΑ ΔΑΜΑΝΑΚΗ: Κύριε Πρόεδρε, θέλω να πω ότι καθ' όσον μας αφορά εμείς θα θέλαμε να συζητηθεί η τροπολογία και εγώ είμαι διατεθειμένη να μείνω ό,τι ώρα χρειαστεί. Διότι πρόκειται για μια τροπολογία που συμμορφώνει τα θέματα της ιδιωτικής εκπαίδευσης με απόφαση του Συμβουλίου της Επικρατείας. Οι ιδιωτικοί εκπαιδευτικοί την περιμένουν εδώ και καιρό. Δεν βλέπω γιατί ειδικά γι' αυτό το θέμα ο κύριος Υπουργός επιδεικνύει ευαισθησία απόσυρσης και νομίζω ότι και η Νέα Δημοκρατία πρέπει, εν πάση περιπτώσει, να πάρει μια θέση. Αν κατάλαβα καλά, δεν διαφωνεί με την τροπολογία. Τώρα επειδή είπε κάτι ο κ. Μάνος. Εντάξει, είπε ...
ΠΡΟΕΔΡΟΣ (Απόστολος Κακλαμάνης): Όχι δεν αφορά αυτό. Ο κ. Μάνος είπε την άποψή του. Η Νέα Δημοκρατία απ' ό,τι κατάλαβα δεν έχει αντίρρηση να θέλει να συζητηθεί λόγω της φύσεως του θέματος. ΄Ετσι είναι;
ΠΡΟΚΟΠΗΣ ΠΑΥΛΟΠΟΥΛΟΣ: Μπορώ να έχω το λόγο για ένα λεπτό, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ορίστε έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ότι πρέπει να υπάρξει θεσμική ρύθμιση μετά την απόφαση του Συμβουλίου της Επικρατείας, την 1998/2001, ως προς την καταχρηστική άσκηση του δικαιώματος απόλυσης των εκπαιδευτικών είναι σαφές. Αλλά η τροπολογία αυτή που εισάγει ένα νέο νομοθετικό καθεστώς, εντελώς νέο, χρειάζεται συζήτηση για το αν πράγματι, όπως έχει, αποτελεί εφαρμογή και εξειδίκευση του άρθρου 281 του Αστικού Κώδικα. Χρειάζεται, λοιπόν, συζήτηση.
ΠΡΟΕΔΡΟΣ (Απόστολος Κακλαμάνης): Χρειάζεται, λοιπόν, συζήτηση και τη συζήτηση αυτή δεν μπορείτε να την κάνετε απόψε. 
ΠΡΟΚΟΠΗΣ ΠΑΥΛΟΠΟΥΛΟΣ: Επί της αρχής ναι, αλλά επιφυλάσσομαι ως προς το περιεχόμενο.
ΠΡΟΕΔΡΟΣ (Απόστολος Κακλαμάνης): Εντάξει, θέλετε να το μελετήσετε. 
Εσείς, κύριε Υπουργέ, συμφωνείτε;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Συμφωνώ κι εγώ.
ΠΡΟΕΔΡΟΣ (Απόστολος Κακλαμάνης): Δηλαδή επαναφέρετε τις τρεις αυτές τροπολογίες.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Εμείς συμφωνούμε.
ΠΡΟΕΔΡΟΣ (Απόστολος Κακλαμάνης): Ωραία.
Ο κ. Χαλκίδης έχει το λόγο.
ΜΙΧΑΛΗΣ ΧΑΛΚΙΔΗΣ: Κύριε Πρόεδρε, κυρίες και κύριοι συνάδελφοι, η αγωνία τόσων εκπαιδευτικών, που για τόσες ώρες στα θεωρεία μας παρακολουθούν, για να δουν τι θα ψηφιστεί, δίνει νομίζω την απάντηση στον Κοινοβουλευτικό Εκπρόσωπο του ΠΑΣΟΚ για το αν θα χρειαζόταν ένα τέταρτο, για να ψηφιστεί το συγκεκριμένο νομοσχέδιο.
Κύριε Υπουργέ, το νομοσχέδιο που συζητάμε σήμερα επιβεβαιώνει για μια ακόμα φορά ότι η Κυβέρνηση του ΠΑΣΟΚ αντιμετωπίζει το μέλλον της νέας γενιάς με προχειρότητα, χωρίς ευθύνη και πρώτα και πάνω απ΄ όλα χωρίς προοπτική. Αυτό καταμαρτυρούν ο χρόνος και ο τρόπος που επιλέχθηκαν για την κατάθεση του συγκεκριμένου νομοσχεδίου. 
Βεβαίως το νομοσχέδιο αυτό επιβεβαιώνει τον αυταρχισμό της σημερινής Κυβέρνησης, γιατί δεν προηγήθηκε κανένας ουσιαστικός διάλογος με τους αρμόδιους εκπαιδευτικούς φορείς, αφού προφανώς το μόνο που ενδιέφερε ήταν η εσπευσμένη κατάθεσή του στη Βουλή.
Γιατί άραγε τέτοια βιασύνη για την κατάθεσή του καταμεσής του καλοκαιριού; Μήπως δεν γνωρίζετε, κύριε Υπουργέ, πότε αρχίζει η νέα σχολική χρονιά, ώστε να συζητάμε έγκαιρα και όχι μια βδομάδα πριν την έναρξή της; Επιτέλους γιατί έγινε συνήθεια στην Κυβέρνηση του ΠΑΣΟΚ να φέρνει κατ΄ επανάληψη νομοσχέδια για ψήφιση κυριολεκτικά την τελευταία στιγμή, στα καλοκαιρινά Τμήματα της Βουλής, χωρίς να έχει προηγηθεί ο απαραίτητος ουσιαστικός και εξαντλητικός διάλογος με τους εμπλεκόμενους φορείς;
Κατέχετε τα σκήπτρα της προχειρότητος και αυτό γιατί αρχίζει μια καινούρια σχολική χρονιά με σωρεία προβλημάτων και με εμφανή τα σημάδια αυτής της προχειρότητας: Μη ανακοίνωση διορισμών, αναπληρωτές προσλαμβάνονται από διαφορετικές επετηρίδες, επιτυχόντες του ΑΣΕΠ οικονομολόγοι καλούνται να καταθέσουν δικαιολογητικά μετά την ανακοίνωση των αποτελεσμάτων, με συνέπεια πολλοί να αποκλείονται και το σπουδαιότερο, καλούμαστε σήμερα να τοποθετηθούμε και να αποφασίσουμε για την ψήφιση ενός νομοσχεδίου, η ισχύς του οποίου τέθηκε σε εφαρμογή πριν την ψήφισή του, από τις αρχές του Αυγούστου, σε άγνοια πολλών ενδιαφερομένων, αλλά και πολλών υπηρεσιακών παραγόντων.
Κύριε Υπουργέ, πολλοί εκπαιδευτικοί δεν πληροφορήθηκαν ότι καταργήσατε τις αιτήσεις του Ιουνίου και κλήθηκαν 1 με 17 Αυγούστου να καταθέσουν νέες αιτήσεις. Αυτοί θα μείνουν εκτός νυμφώνος; Πρέπει να τους δώσετε την ευκαιρία. Αυτό κι αν δεν είναι αντιδημοκρατικό και αντιδεοντολογικό και αν δεν αποτελεί κατάφωρη καταστρατήγηση των δημοκρατικών λειτουργιών της Βουλής.
Αυτά, κυρίες και κύριοι συνάδελφοι, είναι κάποια από τα χαρακτηριστικά δείγματα του χρεοκοπημένου εκπαιδευτικού μας συστήματος, ενός εκπαιδευτικού συστήματος με εντελώς ανύπαρκτη προοπτική, χωρίς τον παραμικρό σοβαρό σχεδιασμό, με απαράδεκτη και συστηματική εγκατάλειψη των εκπαιδευτικών, με συνεχιζόμενες μεγάλες ελλείψεις σε σχολική υποδομή, με πέρα για πέρα πλημμελή στελέχωση των εκπαιδευτηρίων και κυρίως με πλήρη εγκατάλειψη των μαθητών στην τύχη τους, με εξωφρενική αδιαφορία απέναντι στην αγωνία για τα έξοδα των γονέων.
Όλα αυτά μας κάνουν να αναρωτιόμαστε αν επιτέλους υπάρχει αίσθημα ευθύνης σ' αυτόν τον τόπο, αν υπάρχει έστω και ίχνος νομοτέλειας και συνέχειας σε όσα εκκόλαψε το ΠΑΣΟΚ ως Κυβέρνηση τα τελευταία είκοσι χρόνια, διότι δεν μπορεί ο κάθε Υπουργός Παιδείας να αναθεωρεί ως παταγωδώς αποτυχημένα όλα αυτά που ο προκάτοχος και σύντροφός του πολιτικά εφάρμοσε και μάλιστα ως πρωτοποριακά για το χώρο της παιδείας. Δεν είναι δυνατόν ο κάθε Υπουργός Παιδείας του ΠΑΣΟΚ να μεταρρυθμίζει τη μεταρρύθμιση του προηγούμενου Υπουργού, λες και δεν υπάρχει η στοιχειώδης υποχρέωση πολιτικής συνέχειας και αλληλουχία ευθύνης.
Είναι πλέον φανερό και επιβεβαιώνεται ολοένα και περισσότερο ότι η κατάσταση στο χώρο της παιδείας είναι απογοητευτική. Υπάρχει μια συνεχόμενη φθίνουσα πορεία στο χώρο της παιδείας, που υπονομεύει πλέον το ίδιο το μέλλον της χώρας μας.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Ξεκινώντας από τις δαπάνες του κρατικού προϋπολογισμού για την παιδεία, διαπιστώνουμε μία κραυγαλέα αντίφαση με τις διακηρύξεις του εκάστοτε Υπουργού Παιδείας για απλόχερες χρηματοδοτήσεις της παιδείας. Τα χρήματα που το κράτος δαπανά για την παιδεία είναι ελάχιστα. Και σε επίπεδο Ευρωπαϊκής Ένωσης η χώρα μας έρχεται τελευταία στις δημόσιες δαπάνες για την παιδεία. Η δημόσια και δωρεάν παιδεία που κατά καιρούς διατυμπανίζει η Κυβέρνηση ανήκει στη σφαίρα της φαντασίας, αφού όλοι γνωρίζουμε πλέον ότι το κόστος των φροντιστηρίων είναι δυσβάσταχτο για τις περισσότερες οικογένειες.
Από τα χρόνια της πρωτοβάθμιας και δευτεροβάθμιας εκπαίδευσης το αποτυχημένο εκπαιδευτικό σύστημα φορτώνει όλα τα παιδιά με μία πολύ κακή ψυχολογία, που καταδιωκόμενα από το χρόνο σαν αγχωτικά πειραματόζωα περιορίζονται κινούμενα μεταξύ σχολείου και φροντιστηρίου. 
Η "μεταρρύθμιση" του ΠΑΣΟΚ για την εισαγωγή των μαθητών στα πανεπιστήμια και στα Τ.Ε.Ι. απέτυχε πλήρως με αποτέλεσμα χιλιάδες υποψήφιοι να εισάγονται σε σχολές που δεν ήταν στις επιλογές τους, να ακολουθούν στη συνέχεια κλάδους ανεπιθύμητους και στο τέλος να εγκαταλείπουν τις σχολές τους πριν πάρουν πτυχίο. 
Η ανώτατη εκπαίδευση και συνολικά όλη η εκπαίδευση αγγίζουν πλέον το χαμηλότερο σημείο της ποιοτικής απόδοσης και έχουν υποβαθμιστεί σε τέτοιο βαθμό που όμοιό τους δεν έχουμε ξαναγνωρίσει. Και μέσα σε όλη αυτήν την κατάσταση με τους μαθητές να είναι ψυχικά αποξενωμένοι από το σχολείο, τους γονείς να κάνουν μία άνευ προηγουμένου μάχη για να καλύψουν τα έξοδα για την εκπαίδευση των παιδιών τους, οι εκπαιδευτικοί διασύρονται, κύριε Υπουργέ, με συνεχή υποβάθμιση της προσωπικότητάς τους, με υποτίμηση των σπουδών τους και με συνεχή ευτελισμό της γνώσης και της διάθεσής τους. 
Με όλα αυτά αυτό που βιώνουμε σήμερα δεν είναι εκπαιδευτική μεταρρύθμιση, αλλά εκπαιδευτική απορρύθμιση. Γι' αυτό καταψηφίζουμε αυτό το νομοσχέδιο της εκπαιδευτικής σκοπιμότητας και αδικαιολόγητης βιασύνης που μας οδηγεί σε ύποπτα συμπεράσματα για κυβερνητικές μεθοδεύσεις που εμείς τις καταδικάζουμε απερίφραστα. 
Κύριοι συνάδελφοι, με το παρόν νομοσχέδιο έχουμε μία νέα αλλαγή στον τρόπο πρόσληψης των αναπληρωτών σε σχέση με τα όσα ίσχυαν μέχρι σήμερα. Και αυτό θα έχει σαν αποτέλεσμα τη διαιώνιση του φαύλου κύκλου της ανασφάλειας και της αβεβαιότητας που επικρατεί στο χώρο των αδιόριστων εκπαιδευτικών. Σίγουρα ο τρόπος διορισμού των εκπαιδευτικών δεν μπορεί να παραμείνει σε τέτοιου είδους βάσεις και κάτω από τέτοιου είδους προχειρότητες. Δείγμα της προχειρότητας είναι ο τρόπος επιλογής γυμναστών για την Ολυμπιακή Παιδεία και ο τρόπος πρόσληψης των αναπληρωτών εκπαιδευτικών. Για άλλους η εμπειρία αποτελεί στοιχείο πρόσληψης, διορισμού, ενώ για άλλους όχι. Άλλοι ως αναπληρωτές κρίνονται ικανοί, κύριε Υπουργέ, να εφαρμόσουν εκπαιδευτικές παιδαγωγικές αρχές, ακόμα και στα πιο απόμακρα μέρη της πατρίδας μας και μάλιστα σε διευθυντικές θέσεις, αλλά δεν κρίνονται ικανοί για διορισμό. 
Ποια τελικά είναι η λογική της φιλοσοφίας αυτού του νομοσχεδίου; Σε ό,τι αφορά την ουσία του προγράμματος της ολυμπιακής εκπαίδευσης, πρέπει, κύριε Υπουργέ, να προχωρήσουμε στη θέσπιση ενός σύγχρονου προγράμματος που θα διδάσκεται σε όλες τις βαθμίδες της εκπαίδευσης και θα έχει ως σκοπό να εμποτίσει τη νέα γενιά με τα ιδεώδη του ολυμπισμού, την ιστορία του αθλητισμού και του ολυμπισμού, αλλά και τη γνώση των Ολυμπιακών Αγώνων και του διεθνούς ολυμπιακού κινήματος, καθώς επίσης και τη γνώση για το παρόν και το μέλλον του ελληνικού και διεθνούς αθλητισμού.
Εδώ όμως, είμαι υποχρεωμένος να επισημάνω, κύριε Υπουργέ, την αντιφατικότητα της ηγεσίας του Υπουργείου, όσον αφορά τον προσωρινό ή μη χαρακτήρα που έχει το πρόγραμμα για την ολυμπιακή παιδεία. 
Σας είχε υποβληθεί μία ερώτηση από όλους τους συναδέλφους του τομέα της παιδείας της Νέας Δημοκρατίας, ακριβώς για το αν θα έχει προσωρινό χαρακτήρα το πρόγραμμα της Ολυμπιακής Παιδείας. Η απάντηση που έχουμε στα χέρια μας από σας, κύριε Υπουργέ, είναι ότι το πρόγραμμα της ολυμπιακής παιδείας δεν έχει προσωρινό χαρακτήρα. Λέτε στο μνημόνιο συνεργασίας μεταξύ του ΥΠΕΘ και της οργανωτικής επιτροπής του "ΑΘΗΝΑ 2004" και συγκεκριμένα στην παράγραφο 2, αναφορικά με την υλοποίηση του προγράμματος ότι το συγκεκριμένο εκπαιδευτικό πρόγραμμα θα συνεχιστεί εμπλουτισμένο και πέρα του 2004. Αυτό λέτε στην απάντηση. Προσέξτε όμως τι λέτε εσείς στο νομοσχέδιο που συζητήσαμε στην επιτροπή της Βουλής. "Είναι γεγονός ότι στο τέλος του προγράμματος, το 2004, θα πρέπει να γίνει μία συνολική τελική αξιολόγηση και τότε το Υπουργείου Παιδείας, αλλά και συνολικά η πολιτεία με βάση αυτήν την αξιολόγηση να σχεδιάσει την περαιτέρω πορεία αυτού του προγράμματος". 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Σωστό.
ΜΙΧΑΛΗΣ ΧΑΛΚΙΔΗΣ: Αντιφατικά είναι, κύριε Υπουργέ. Τότε θα αξιολογηθεί αν θα πρέπει να συνεχιστεί. Στην απάντηση λέτε ότι είναι δεδομένο ότι συνεχίζει. 
Η ιστορία, το παρόν και το αύριο, είναι οι τρεις βασικοί πόλοι στους οποίους πρέπει να κινηθεί η ολυμπιακή εκπαίδευση, ενώ οι στόχοι του προγράμματος πρέπει να είναι πολλαπλάσιοι. Δεν πρέπει σε καμία περίπτωση να προστεθεί στα σχολεία ένα ακόμη ανταγωνιστικό μάθημα. Πρέπει να φανεί απτά τι κερδίζουν όσοι ασχολούνται με τον αθλητισμό. Να ενισχυθεί η προσπάθεια εξοστρακισμού της βίας από το χώρο του αθλητισμού. Να προωθηθούν τα μηνύματα της άμιλλας, του εθελοντισμού, της ειρήνης και του ευ αγωνίζεσθαι. Να δώσουμε έμφαση πρώτα στην παραγωγή των σωστών αθλητών, των κατάλληλων προπονητών, των τίμιων κριτών και παραγόντων και των υγιών φιλάθλων και μετά να δώσουμε έμφαση, κύριε Υπουργέ, και στην προώθηση των πρωταθλητών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Πρέπει να μιλήσουμε ανοιχτά για το ρόλο των media στο ολυμπιακό κίνημα, για το ρόλο των χορηγών. Πρέπει να διδαχθούν και να γίνουν κατανοητά όλα τα αθλήματα ένα προς ένα. Και βέβαια πρέπει να γίνει κατανοητό ότι όλα αυτά δεν πρέπει να έχουν τερματισμό στο 2004. Η χάραξη ενός μοντέλου ανάπτυξης του ελληνικού αθλητισμού μέσα και από την ολυμπιακή εκπαίδευση πρέπει να έχει μακροχρόνια προοπτική με υγιείς δομές, με γνώσεις και με στέρεα σύγχρονη οργάνωση. Και κυρίως η αντίληψη της συμμετοχής πέρα από τη νίκη πρέπει να είναι το κομβικό φωτεινό σημείο της προσπάθειας όλων μας. 
Τέλος θα ήθελα να τονίσω, κύριε Υπουργέ, πως όλες αυτές τις ενέργειές σας τις χαρακτηρίζουν η έλλειψη συνέχειας και συνέπειας, η έλλειψη μακρόχρονης πολιτικής στο χώρο της παιδείας από πλευράς των κυβερνήσεων του ΠΑΣΟΚ. Γι' αυτό και βλέπουμε ότι η Κυβέρνηση αρνείται να δεχθεί ό,τι το κόμμα μας και ο αρχηγός μας ο Κώστας Καραμανλής κατ' επανάληψη έχει τονίσει.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε, για να διευκολύνουμε τη συζήτηση.
ΜΙΧΑΛΗΣ ΧΑΛΚΙΔΗΣ: Τέλειωσα, κύριε Πρόεδρε.
Ότι η παιδεία χρειάζεται ένα εθνικό σύστημα μέσα από εθνικό διάλογο σύνθεσης, συναίνεσης και συμμετοχής όλων. Μιας μακρόχρονης εικοσαετούς πολιτικής που θα εγγυάται την καλύτερη δυνατή κατάρτιση των νέων μας. 
Ευχαριστώ, κύριε Πρόεδρε.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Για να διευκολύνουμε τη συζήτηση. ΄Εχουμε δουλειά μπροστά μας ακόμα και χρειαζόμαστε χρόνο.
Ο κ. Τσίπρας έχει το λόγο.
ΒΑΣΙΛΕΙΟΣ ΤΣΙΠΡΑΣ: Κύριε Πρόεδρε, κυρίες και κύριοι συνάδελφοι, δεν θα συμφωνήσω με τη λογική του ενός λεπτού, των δύο λεπτών ή του ενός τετάρτου για ένα νομοσχέδιο, το οποίο μπορεί να ήλθε περιορισμένο σε αριθμό άρθρων -ένα και μοναδικό είναι το άρθρο, το οποίο ρυθμίζει όσα ακούσαμε και όσα διαβάσαμε σήμερα...
ΠΡΟΕΔΡΕΥΩΝ (Κωνσταντίνος Γείτονας): Ποια λογική του ενός λεπτού, κύριε συνάδελφε; Ο Κανονισμός της Βουλής τα προβλέπει αυτά. Δεν επιβάλλουμε καμία νέα λογική. Παρακαλώ, λοιπόν επί της ουσίας.
ΒΑΣΙΛΕΙΟΣ ΤΣΙΠΡΑΣ: Ακούστε: Κρίνω, κύριε Πρόεδρε, την άποψη η οποία εκφράστηκε από τον Κοινοβουλευτικό Εκπρόσωπο του ΠΑΣΟΚ. Είπε ότι είναι ένα νομοσχέδιο, το οποίο θα έπρεπε σε δύο λεπτά να είχε τελειώσει. Αυτήν την αντίληψη θέλω να καυτηριάσω. Αυτό θέλω να πω, ότι δεν μπορεί να λέγονται στο Κοινοβούλιο τέτοιες αντιλήψεις γιατί αυτές μου θυμίζουν εκείνο που είπε ο Κεμάλ Ατατούρκ στους χαλίφηδες όταν τους ανέθεσε σε επιτροπή να καταργήσουν το Κοράνι. Τους είπε: "Πείτε όσα θέλετε. Όσες σοφίες έχετε να κατεβάσετε θα τις ακούσουμε. Προσέξτε όμως μήπως μέχρι να τελειώσετε εσείς τη συζήτησή σας κοπούν τα κεφάλια μερικών". 
Τέτοιες αντιλήψεις δεν μπορούν να λέγονται στο Κοινοβούλιο και για ένα νομοσχέδιο, το οποίο επαναλαμβάνω ήρθε με τη μορφή...
ΠΡΟΕΔΡΕΥΩΝ (Κωνσταντίνος Γείτονας): Να πω κι εγώ κάτι με όλη την εκτίμηση. Προσέξτε και εσείς μήπως μέχρι να τελειώσετε την ομιλία σας δεν έχετε πει τίποτα επί της ουσίας του νομοσχεδίου. Σας προειδοποιώ για το χρόνο που τρέχει γρήγορα.
ΒΑΣΙΛΕΙΟΣ ΤΣΙΠΡΑΣ: Κύριε Πρόεδρε, έχω αίσθηση του χρόνου. Αλλά όταν διακόπτομαι, είμαι υποχρεωμένος να δώσω σε σας την εξήγηση. Δεν ήσασταν εδώ όταν ακούστηκε αυτό. Γιατί εδώ στο Κοινοβούλιο μπορεί να μην έχει σαν αποτέλεσμα η συζήτηση κάτι το σοβαρό, πρέπει όμως σαν διάλογος να ακούγεται, να προάγεται το Κοινοβούλιο και όχι να υποβαθμίζεται με όσα στη συνέχεια θα έχω την τιμή να εκθέσω προς το Κοινοβούλιο.
Επαναλαμβάνω: Ποιο είναι αυτό το νομοσχέδιο και τι είδους θέματα ρυθμίζει έτσι ώστε να χρειάζεται συνοπτική διαδικασία για να ψηφισθεί; Ρυθμίζει θέματα παιδείας, ρυθμίζει θέματα Ολυμπιακών Αγώνων, ρυθμίζει θέματα ζωής ή θανάτου ολοκλήρων οικογενειών, αναριθμήτων οικογενειών εκπαιδευτικών και αναφέρεται μάλιστα σε μία τάξη, η οποία από τη νομική φύση στην οποία έχει περιέλθει είναι ήδη προβληματική. Ο θεσμός των αναπληρωτών καθηγητών. Είναι καθηγητές με τους οποίους κατ' επανάληψη έχω ασχοληθεί με ερωτήσεις προς το Υπουργείο Παιδείας. Και είπα, γιατί δημιουργήθηκε αυτή η τάξη των πληβείων έναντι των πατρικίων, ανθρώπων οι οποίοι, όπως μου λένε τουλάχιστον, το καλοκαίρι δεν έχουν αποδοχές και στερούνται χίλια όσα πράγματα έναντι των μονίμων εκπαιδευτικών; Είναι συνεπώς, από την κατάσταση στην οποία ή ίδια η Κυβέρνηση τους έχει περιφέρει, προβληματικοί. 
Τα αντικείμενα -για να έρθω τώρα στο σοβαρό θέμα- που ρυθμίζονται: Η παιδεία είναι το μέλλον της χώρας μας. Η εκπαίδευση, το ήθος και η γνώση είναι αυτά τα οποία διδάσκονται στα σχολεία. Αυτούς που τα διδάσκουν τους έχουμε δημιουργήσει τέτοια ψυχολογική κατάσταση που ενδεχομένως μέχρι να φθάσουν -και αν φθάσουν- στο διορισμό, θα έχουν ανάγκη ψυχιάτρου. Και νομίζω ψυχίατρος ήταν ο κύριος ο οποίος ήταν εισηγητής από πλευράς κυβερνητικής Πλειοψηφίας. 
Κατά τη δική μου αντίληψη εκείνο το οποίο είναι εντυπωσιακότερο και το οποίο συνάγεται από τη συζήτηση σε αυτό το νομοσχέδιο, είναι το εξής: Πριν πολύ λίγους μήνες συζητούσαμε σε αυτήν την Αίθουσα -και από αυτό εδώ το Βήμα ακούστηκαν χίλιες όσες απόψεις- για το Σύνταγμα, το οποίο είναι κατ' εξοχήν έργο του Κοινοβουλίου. Έγινε τότε μακρά συζήτηση για τις περίφημες ανεξάρτητες αρχές. Αντίθετος ήμουν προς αυτήν την τέταρτη εξουσία τότε. Και πολλοί άλλοι συνάδελφοι εξέφρασαν τις αντιρρήσεις τους. Δόθηκε, όμως, αυξημένο κύρος, συνταγματικό κύρος στο ΑΣΕΠ, στο συμβούλιο επιλογής των δημοσίων υπαλλήλων και περιελήφθη ως μία από τις πέντε αρχές στο άρθρο 103 του Συντάγματος σε συνδυασμό με το άρθρο 101α'.
Διερωτώμαι: Όταν ένα όργανο περιβάλλεται συνταγματική εξουσία, περιλαμβάνεται στον κορυφαίο χάρτη, στο κορυφαίο νομοθέτημα της πολιτείας, δεν έχει και αυξημένο κύρος στις πράξεις και τις αποφάσεις του; Αυτό το αυξημένο κύρος είναι εκείνο το οποίο σήμερα με αυτό το νομοσχέδιο αν όχι άμεσα, τουλάχιστον έμμεσα θίγεται και παραβιάζεται. Γιατί όταν έρχεται το νομοσχέδιο αυτό και παραβιάζει την αρχή της προσλήψεως αποκλειστικά από το ΑΣΕΠ είτε πρόκειται περί μονίμων είτε πρόκειται περί αναπληρωτών καθηγητών, έχουμε, κατά τη δική μου αντίληψη, αν όχι άμεση, τουλάχιστον έμμεση παραβίαση της συνταγματικής αυτής διατάξεως, του συνταγματικού κύρους, το οποίο προσέδωσε η ίδια η πολιτεία, το ίδιο το Κοινοβούλιο σε αυτήν την Αίθουσα αυτής της περιόδου.
Αυτή ήταν η πρώτη παρατήρηση την οποία ήθελα να κάνω.
Μια δεύτερη παρατήρηση η οποία απορρέει επίσης από τη διαδικασία: Άκουσα ότι ο κύριος Υπουργός με εγκύκλιό του είχε προσκαλέσει να υποβάλουν αιτήσεις από τον Ιούνιο μέχρι τις 17 Αυγούστου καθηγητές τα θέματα των οποίων θα επιλυθούν με αυτό το νομοσχέδιο. Τι είδους νοοτροπία είναι αυτή, κύριοι συνάδελφοι; Αποτελεί ή δεν αποτελεί κλασική περίπτωση υποβαθμίσεως του Κοινοβουλίου; Και σημαίνει τι; Αυτό κάνω, αυτό αποφασίζω, αυτό θα σας φέρω στο Κοινοβούλιο, αυτό θα ψηφίσετε. Δεν απομένει πλέον ούτε το πρόσχημα της τυπικής τηρήσεως των διαδικασιών. Προαποφασίζω, εκτελώ και νομιμοποιώ με εκείνο το οποίο εσείς σήμερα, κύριοι Βουλευτές, καλείσθε να ψηφίσετε.
Αυτή είναι η δεύτερη παρατήρηση την οποία ήθελα να κάνω.
Τρίτο θέμα: Αποσπασματικές ρυθμίσεις ακούστηκαν από όλους τους συναδέλφους και πράγματι περί αυτού πρόκειται. Προσλαμβάνονται γυμναστές μέχρι το 2004. Η πατρίδα μας η Ελλάδα η οποία καυχάται ότι είναι η μητέρα των Ολυμπιακών Αγώνων, η μητέρα του Ολυμπιακού πνεύματος μέχρι το 2004 θα ενθυμείται, εμείς οι Έλληνες που θα έπρεπε να διδάξουμε σε όλο τον κόσμο και να είμαστε ανά πάσα στιγμή έτοιμοι να διδάξουμε τον oλυμπισμό μέχρι το 2004 και μόνο θα διδασκόμεθα, θα διδάσκονται τα παιδιά μας στα σχολεία. Από εκεί και πέρα θα λησμονήσουμε και θα αναμένουμε την επόμενη τετραετία να δούμε πού θα διεξαχθούν οι Ολυμπιακοί Αγώνες και να πληροφορηθούν τότε περί τίνος πρόκειται και τι είναι αυτοί οι Ολυμπιακοί Αγώνες. Είναι το τρίτο θέμα το οποίο διακρίνω στη διατύπωση αυτού του νομοσχεδίου. 
Τέταρτο θέμα, το οποίο μου κάνει επίσης εντύπωση: Τι σημαίνει μεταρρύθμιση; Τι σημαίνει πολιτική; Τι σημαίνει πολιτικός σχεδιασμός; Είναι αυτός που προεκλογικά ένα κόμμα εξαγγέλλει στον ελληνικό λαό ή αυτός τον οποίο φέρει κατά νου ο εκάστοτε Υπουργός της Παιδείας και οποιοδήποτε μέλος της Κυβερνήσεως και το εφαρμόζει. Το 1997 ο νόμος 2525, ο οποίος είναι εναρμονισμένος με τη μετέπειτα συνταγματική διάταξη. Θέλει να αποκλείσει οποιαδήποτε άλλη επέμβαση στους διορισμούς καθηγητών παρά μόνο το Aνώτατο Συμβούλιο Επιλογής. Μόνο έτσι θα γίνονται και μέχρι το 2003 θα εκλείψει οποιαδήποτε άλλη μορφή προσλήψεως. Αυτό έλεγε τότε ο νόμος αυτός. Με αυτό το νόμο, με αυτές τις εξαγγελίες, με αυτά τα οράματα, θα έλεγα, κατήλθε στις εκλογές του 2000 το ΠΑΣΟΚ. Αυτά είπε στο λαό, αυτά θα εφαρμόσω. Και έρχεται σήμερα ο επόμενος Υπουργός και παριστάνοντας τον Τσε Γκεβάρα, ο εκάστοτε Υπουργός κατεδαφίζει ό,τι ο προηγούμενος είχε ανεγείρει. Αυτή είναι η πολιτική, η οποία πρέπει να εφαρμόζεται κάθε φορά. Σέρνει ο κάθε Υπουργός την πολιτική του κόμματος και της κυβερνήσεώς του ή αυτό αποδεικνύει την έλλειψη προγραμματισμού, την έλλειψη σχεδιασμού και τον τυχοδιωκτισμό στην εφαρμογή τέτοιων θεμάτων, όπως είναι αυτά τα οποία αναφέρονται στην παιδεία, στο ήθος, στη μόρφωση των νέων παιδιών, στους Ολυμπιακούς Αγώνες. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Για τους λόγους αυτούς πιστεύω, κυρίες και κύριοι Βουλευτές, όχι ότι έχουμε καμία δυνατότητα να αποτρέψουμε την ψήφιση του νομοσχεδίου, αφού γνωρίζουμε όλοι ποια είναι η διαδικασία. Όμως πρέπει να διαδηλώσουμε, όπως όσοι ομίλησαν διαδήλωσαν, την αντίθεση προς αρχές, οι οποίες παραβιάζουν την ελευθερία της σκέψεως και της ανθρώπινης αξιοπρέπειας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, ο Υπουργός Παιδείας ακολουθώντας την πάγια πλέον τακτική της Κυβέρνησης, έφερε προς συζήτηση, αιφνιδιαστικά το νομοσχέδιο για τους αναπληρωτές εκπαιδευτικούς, για το πρόγραμμα της Ολυμπιακής Εκπαίδευσης. Και είναι λογικό μετά από αυτό, να δημιουργούνται πολλά ερωτηματικά, σχετικά με τη σκοπιμότητα αυτής της ενέργειας. Λέω ότι υπάρχει σκοπιμότητα, διότι το Υπουργείο Παιδείας με την τακτική του αυτή αδικεί τους επιτυχόντες του ΑΣΕΠ και ουσιαστικά καταργεί το διαγωνισμό που το ίδιο ψήφισε και εφάρμοσε. Μιλώ για σκοπιμότητα, διότι το Υπουργείο Παιδείας επιμένει στην παράνομη παράταση της ισχύος του διαγωνισμού του ΑΣΕΠ του 1998 για τρίτο χρόνο, παρά το γεγονός ότι έχουν ήδη διενεργηθεί νεότεροι διαγωνισμοί του ΑΣΕΠ του 2000. 
Καταστρατηγείτε με αυτόν τον τρόπο κάθε έννοια αξιοκρατίας. Καταστρατηγείτε το ν. 2525/97 που εσείς ψηφίσατε και παραβιάζετε και τα ποσοστά 80% από το ΑΣΕΠ και 20% από την επετηρίδα. Ουσιαστικά δηλαδή καταργείτε το διαγωνισμό του 2000. Δεν μας ξενίζει αυτό. Προχωράτε με μπούσουλα τη λογική κατάργησης του ΑΣΕΠ. 
Οι ίδιες οι εφημερίδες του χώρου σας σας καλούν πλέον ανοιχτά να καταργήσετε τον ΑΣΕΠ, τον οποίο αποκαλούν ΠΑΣΟΚοκτόνο νόμο, για να έχουμε έτσι την κατάργηση έστω και των υποτυπωδών πλέον αρχών που υπάρχουν στο ΑΣΕΠ, για να γίνονται ξανά διορισμοί ημετέρων δίχως κανέναν έλεγχο. 
Αναπολούν κάποιοι την εποχή της "πράσινης κάρτας" για να πιάσεις αμέσως δουλειά δίχως άλλα προσόντα. Αυτή είναι η λογική σας και με την περίπτωση των εξήντα ένα επιτυχόντων οικονομολόγων στο διαγωνισμό του ΑΣΕΠ που έγινε το Σεπτέμβρη του 2000. Έχω στα χέρια μου το φύλλο εφημερίδας της Κυβερνήσεως όπου εσείς ορίζετε ότι δεκτοί γίνονται όσοι πτυχιούχοι προσκομίζουν βεβαίωση σπουδών του οικείου τμήματος που αποφοίτησαν από την οποία προκύπτει ότι έχουν διδαχθεί μαθήματα παιδαγωγικής κατάρτισης. Εσείς τα ορίσατε αυτά, κύριε Υπουργέ.
Έρχεσθε στη συνέχεια και ανατρέπετε ουσιαστικά το διαγωνισμό του ΑΣΕΠ. Παρεμβαίνετε μέσα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): ... (Δεν ακούστηκε)
ΙΟΡΔΑΝΗΣ ΤΖΑΜΤΖΗΣ: Είναι ο διαγωνισμός για την πρόσληψη των εκπαιδευτικών λειτουργών πρωτοβάθμιας και δευτεροβάθμιας εκπαίδευσης, κύριε Υπουργέ, που διεξήχθη το Σεπτέμβριο του 2000. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
'Ορισε το ΑΣΕΠ...
ΙΟΡΔΑΝΗΣ ΤΖΑΜΤΖΗΣ: Όχι μετά από παρέμβαση του κ. Πετσάλνικου έγινε αυτή η ιστορία όταν ζήτησε να αλλάξει το ΑΣΕΠ όλη τη διαδικασία. Και τα ερωτήματα, κύριε Υπουργέ, είναι αμείλικτα. Διότι εσείς κάνατε την παρέμβαση. Το Μάρτιο έγινε η ανακοίνωση των αποτελεσμάτων, αναρτήθηκε ο προσωρινός πίνακας διορισθέντων κατόπιν και της μοριοδότησης που δικαιούνταν κάποιοι επιτυχόντες. 
Στην περίπτωση των οικονομολόγων το Υπουργείο Παιδείας τον Ιούλιο μέσω του ΑΣΕΠ θυμήθηκε να προσδιορίσει τον αριθμό των παιδαγωγικών μαθημάτων που έπρεπε να έχουν διδαχθεί στη σχολή τους οι εκπαιδευτικοί. 
Έτσι τον Ιούλιο έστειλε στους επιτυχόντες μία ανακοίνωση στην οποία αναφέρονταν ότι οι υποψήφιοι πρέπει να στείλουν μέχρι 25 Αυγούστου, το διάστημα δηλαδή που είναι κλειστά τα πανεπιστήμια στο ΑΣΕΠ το τυχόν επιπλέον απαιτούμενο πιστοποιητικό παιδαγωγικών σπουδών, ώστε να καταρτιστεί ο οριστικός πίνακας διορισθέντων. Ξαφνικά οι διοριστέοι που βάσει της προκήρυξης έπρεπε να προσκομίσουν απλώς βεβαίωση του τμήματος που αποφοίτησαν ότι έχουν διδαχτεί παιδαγωγικά μαθήματα, ενημερώθηκαν ότι το Υπουργείο Παιδείας είχε στο μυαλό του ότι τα μαθήματα έπρεπε να ήταν δώδεκα, όσα σημειωτέον είναι τα μαθήματα στη ΣΕΛΕΤΕ.
Πρέπει ακόμα να πω ότι σ' αυτό το διαγωνισμό σημειώνεται ειδικά για τον κλάδο των κοινωνιολόγων "σε περίπτωση που δεν καλυφθούν όλες οι θέσεις από επιτυχόντες που έχουν τα πλήρη προσόντα, λέτε εσείς μέσα ότι οι θέσεις θα συμπληρωθούν από επιτυχόντες, που δεν κατέχουν πτυχίο παιδαγωγικών σπουδών με βάση τη σειρά κατάταξής τους". 
Επειδή πρέπει να πάρει επίσημη θέση πλέον το Υπουργείο για την οριστική και δίκαιη λύση τέτοιων προβλημάτων. Επειδή οι πολίτες καλή τη πίστη υπακούουν στα γραπτά κείμενα της κεντρικής διοίκησης και δεν φταίνε για τα λάθη, τα οποία εσείς κάνετε και επειδή πρέπει επιτέλους να υπάρξει αξιοκρατία, μπαίνουν αμείλικτα τα ερωτήματα, γιατί ο κλάδος αυτός αποτελεί τη μοναδική εξαίρεση απ' όλους τους κλάδους; Γιατί δεν διευκρινιζόταν ο αριθμός των παιδαγωγικών μαθημάτων από την αρχή και έρχεσθε μετά την έκδοση των αποτελεσμάτων να το κάνετε αυτό; Γιατί για τους άλλους κλάδους ενώ δεν έχουν περισσότερα παιδαγωγικά μαθήματα από τους οικονομολόγους δεν ζητάτε αυτά τα πράγματα; Γιατί οι άλλοι κλάδοι θεωρούνται καθηγητικές σχολές, ενώ δεν θεωρούνται οι οικονομολόγοι;
Εάν ένα πανεπιστημιακό ίδρυμα ορίσει την παιδαγωγική κατάρτιση των φοιτητών του σε δύο μαθήματα ή σε ένα μπορεί κάποιος να τα αμφισβητήσει; Γιατί παρενέβητε στην περίπτωση αυτή στο ΑΣΕΠ; Γιατί δεν κάνατε νωρίτερα όλες αυτές τις ενέργειες;
Κύριε Υπουργέ, πραγματικά είναι αμείλικτα τα ερωτήματα. Αυτές όμως οι ενέργειές σας δείχνουν και τη λογική με την οποία λειτουργείτε, τη λογική της παρέμβασης, της αδιαφάνειας και της προσπάθειας χειραγώγησης και επιλογής με κομματικά κριτήρια. Μήπως όμως εφαρμόζετε πολιτική στη σχολική στέγη;
Κύριε Υπουργέ, στο Νομό Πέλλας δύο σχολεία επί έντεκα χρόνια από το 1990 είναι γιαπιά. Σε δύο μεγάλα χωριά που έχουν πάνω από χίλιους κατοίκους τα σχολεία τους φιλοξενούν Αλβανούς, είναι οι επίσημοι ξενώνες των Αλβανών και στο ένα σχολείο έχουν βρεθεί σύριγγες, είναι άντρο ναρκομανών. Μιλώ για τα σχολεία Μεσημερίου και Μαυροβουνίου. Σας ρωτώ ευθέως και θα ήθελα επιτέλους μια επίσημη απάντηση γιατί έχω καταθέσει και ερωτήσεις στη Βουλή, στο Υπουργείο Παιδείας και δεν έχω πάρει μια ξεκάθαρη απάντηση: Πότε επιτέλους θα ολοκληρωθούν αυτά τα σχολεία; Τι θα γίνει με το ειδικό σχολείο Γιαννιτσών που είναι απολύτως απαραίτητο να ολοκληρωθεί; Μιλούμε για τη μεγαλύτερη πόλη στο Νομό Πέλλας, μια πόλη σαράντα χιλιάδων κατοίκων. Θα ολοκληρωθεί το ειδικό σχολείο Γιαννιτσών; Μήπως το ίδιο δεν πράξατε και με τα προγράμματα του μαζικού αθλητισμού; Τα αφήσατε στην τύχη τους. Σήμερα οι καθηγητές οι οποίοι διδάσκουν σε συνεργασία με τους ΟΤΑ πληρώνονται από τους δήμους. Επειδή τα λεφτά από τη Γενική Γραμματεία Αθλητισμού δεν δίδονται έγκαιρα, οι άνθρωποι αυτοί πληρώνονται μετά από τρεις, τέσσερις, πέντε και έξι μήνες. Μάλιστα πληρώνουν τα ένσημα μόνοι τους. Μιλούμε για μαζικό αθλητισμό; Τα έχετε αφήσει όλα ξεκρέμαστα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλετε να τα μεταφέρουμε στον κ. Φλωρίδη προφανώς.
ΙΟΡΔΑΝΗΣ ΤΖΑΜΤΖΗΣ: Το πρόβλημά μου, κύριε Υπουργέ, δεν είναι αν θα τα μεταφέρετε στον κ. Φλωρίδη. Τα έχετε αφήσει ήδη στον κ. Φλωρίδη γιατί δεν συμμετέχετε ουσιαστικά. Τόσα χρόνια ήμουν δήμαρχος και ξέρω πολύ καλά.
Εγώ από το δήμο έβαζα και πλήρωνα τους γυμναστές και στη συνέχεια περίμενα από τη Γενική Γραμματεία Αθλητισμού να πάρω τα λεφτά μετά από έξι μήνες. Τα έχετε παρατήσει τα προγράμματα αυτά. Βλέπω ότι δεν έχετε υπόψη σας ότι τα έχετε παρατήσει. Εμένα προσωπικά δεν με απασχολεί αν θα εφαρμόσετε μαζικό αθλητισμό εσείς ή ο κ. Φλωρίδης. Εφαρμόστε τον, κύριε Υπουργέ.
Πολιτική, λοιπόν, για την παιδεία δεν έχετε. Ο κάθε Υπουργός Παιδείας έρχεται και κάνει με τυμπανοκρουσίες τη μεταρρύθμισή του. Εσείς, αφού ξηλώσατε ουσιαστικά τη μεταρρύθμιση του κ. Αρσένη, του χρυσώνετε το χάπι και τον επαινείτε.
Κύριε Υπουργέ, ουσιαστικά χρησιμοποιείτε τους νέους μας ως πειραματόζωα. Παίζετε με τις τύχες των παιδιών μας, που είναι το μέλλον αυτού του τόπου. Επιτέλους πάψτε να αρνείστε τη θεσμοθέτηση ενός Εθνικού Οργάνου Σχεδιασμού για την Παιδεία μέσα από το οποίο όλοι μαζί θα χαράξουμε μια μακρόπνοη Εθνική Πολιτική για την Παιδεία, μέσα από το οποίο θα επανασχεδιάσουμε το εκπαιδευτικό μας σύστημα. Εσείς όμως επιλέγετε άλλους δρόμους. Επιλέγετε τους δρόμους της αδιαφάνειας και της καταστρατήγησης των νόμων. Εμείς σ' αυτές τις λογικές λέμε όχι και καταψηφίζουμε αυτό το νομοσχέδιο παρωδία. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να πω στους κυρίους συναδέλφους ότι επ' ευκαιρία ενός νομοσχεδίου δεν κάνουμε κοινοβουλευτικό έλεγχοι. Η ώρα του κοινοβουλευτικού ελέγχου είναι άλλη.
ΙΟΡΔΑΝΗΣ ΤΖΑΜΤΖΗΣ: Στηρίζουμε αυτά τα επιχειρήματα με συγκεκριμένα παραδείγματα.
ΠΡΟΕΔΡΕΥΩΝ (Παναγιώτης Σγουρίδης): Δεν ήθελα να σας διακόψω κύριε Τζαμτζή. 'Όμως είναι σαφέστατο ότι δεν μπορούμε να κάνουμε κοινοβουλευτικό έλεγχο σε ώρα νομοθετικής εργασίας. 
Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, κυρίες και κύριοι συνάδελφοι, ομολογώ ότι αναρωτιόμουνα μέχρι σήμερα τι γνώριζε ή τι υπονοούσε ο εκλεκτός συνάδελφος κ. Ευάγγελος Γιαννόπουλος όταν μιλούσε για εξωτικούς Υπουργούς. Σήμερα κάτι έμαθα. Πράγματι, κύριε Υπουργέ, φαίνεται ότι έρχεστε από έναν άλλο κόσμο, με τη δικιά του ψυχοπαθολογία, με τα δικά του σύνδρομα. Δεν μπορείτε όμως να μεταφέρετε αυτόν τον κόσμο από τον οποίο έρχεστε, στο Υπουργείο Παιδείας. Δεν μπορείτε να διακατέχεστε από σαδιστικά σύνδρομα για τους αδιόριστους καθηγητές, για τους αναπληρωτές καθηγητές. Δεν μπορείτε να τους έχετε σε μία ιδιότυπη ομηρία.
Και επειδή υπάρχει εδώ και ο εκλεκτός συνάδελφος, ο κύριος Ασκητής, που είναι και ο εισηγητής σας, ειλικρινά δεν μπορώ να καταλάβω τι αισθάνεστε, όταν βλέπετε αυτά τα πρωτοσέλιδα που λένε: "Με απόφαση Ευθυμίου στο δρόμο οι μισοί διορισμένοι καθηγητές από το ΑΣΕΠ. Τους πέταξε έξω από τις λίστες", υπονοώντας αυτά που σας είπε ο προηγούμενος ομιλητής, ο κύριος Τζαμτζής, με τους οικονομολόγους, τους κοινωνιολόγους, τους νομικούς και τους αποφοίτους πολιτικών επιστημών. 
Σταματήστε επιτέλους αυτήν την κυβερνητική πολιτική του "ράβε-ξήλωνε" με τους διορισμούς των καθηγητών. Τι είναι; Μπαλάκι είναι; Είναι άνθρωποι με συναισθήματα; Με σπουδές; Πώς τους βλέπετε τέλος πάντων; Με τι μάτι τους βλέπετε; Με την προηγούμενη ιδιότητά σας; Με τη σημερινή ιδιότητά σας; Σαν πολιτικός; 
Τι σόι πολιτικός είναι αυτός, ο οποίος τον Ιούλιο του 2000 προκηρύσσει διαγωνισμό που λέει σαφώς ότι θέλουμε μαθήματα εκπαιδευτικής κατάρτισης χωρίς να αναφέρει πόσα και ποια; Παίρνουν τηλέφωνο οι άνθρωποι. Ρωτάνε. Κάνουν τα χαρτιά τους. Βγαίνουν τα αποτελέσματα. Δίνουν εξετάσεις πέρυσι, το Σεπτέμβριο του 2000. Βγαίνουν τα αποτελέσματα φέτος τον Ιούλιο. Πανηγυρίζουν. Κλείνουν τις δουλειές τους, τα φροντιστήριά τους, ό,τι δουλειές είχαν, τα λογιστικά τους γραφεία για να διοριστούν στο δημόσιο και μετά έρχεται μια απόφαση που τους λέει: "Ξέρετε, έπρεπε να έχετε διδαχθεί δώδεκα μαθήματα". Μάλιστα εν μέσω θέρους, μέσα στον Αύγουστο, που οι γραμματείες είναι κλειστές, τους ζητάτε πιστοποιητικά τα οποία να αποδεικνύουν ότι θέλουν δώδεκα μαθήματα. 
Τι πρέπει να κάνουν αυτοί οι άνθρωποι δηλαδή; Πώς πρέπει να αισθάνονται; Γι' αυτό επικαλούμαι εδώ τον κ. Ασκητή. Πώς πρέπει να αισθάνονται όλοι αυτοί οι άνθρωποι;
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό. Ο κ. Ασκητής είναι και σεξολόγος. Αυτό τι σημαίνει δηλαδή; Το είπατε μια, δύο φορές. Σας παρακαλώ. 
ΓΕΩΡΓΙΟΣ ΚΩΣΤΑΝΤΟΠΟΥΛΟΣ: Μα, η κατάσταση είναι τραγική με όλους αυτούς τους καθηγητές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ασκητής είναι συνάδελφος Βουλευτής και εισηγητής επί του νομοσχεδίου. Από κει και πέρα τι υπονοείτε; Σας παρακαλώ, μην ξανακάνετε τέτοιες αναφορές.
ΓΕΩΡΓΙΟΣ ΚΩΣΤΑΝΤΟΠΟΥΛΟΣ: Κύριοι συνάδελφοι, φοβάμαι ότι και με το παρόν νομοσχέδιο, η Κυβέρνηση επιχειρεί έναν εμπαιγμό. Θέλω να μας απαντήσει επιτέλους ο κύριος Υπουργός στα σαφή αιτήματα τα οποία θέτουν οι αδιόριστοι καθηγητές. Θα τηρήσετε τη φιλοσοφία τη μεταρρυθμιστική του προηγούμενου Υπουργού με το ν. 2525/97 για την πρόσληψη αναπληρωτών και αδιόριστων εκπαιδευτικών; Θα το κάνετε ναι ή όχι; 
Θα τηρήσετε τα ποσοστά πρόσληψης μόνιμων εκπαιδευτικών και στις δυσπρόσιτες περιοχές; Απαντήσατε εμμέσως. 
Θα τύχουν της ίδιας αντιμετώπισης οι επιτυχόντες του 1998 με αυτούς του 2000; Δεν μπορείτε στους επιτυχόντες του 2000 να βάζετε άλλα κριτήρια, να βάζετε βαθμό πτυχίου, να βάζετε μεταπτυχιακό δίπλωμα, διδακτορικό δίπλωμα ή μεταδιδακτορικές σπουδές και στους επιτυχόντες του 1998 να μη θέτετε κανένα κριτήριο. Δεν μπορεί εδώ, δηλαδή, να έχουμε γυμναστές, οι οποίοι έχουν κάνει μεταπτυχιακή εκπαίδευση σοβαρή πάνω στον ολυμπισμό, στα ολυμπιακά ιδεώδη, που έχουν διδακτορικό δίπλωμα που να μην μπορούν να ενταχθούν στα προγράμματά σας. Δεν μπορείτε να χρησιμοποιείτε τις λίστες και τις επετηρίδες κατά το δοκούν, όπως εσείς θέλετε.
Επιτέλους, ένας ολόκληρος κόσμος θέλει σαφείς κανόνες. Μπορεί στις μετεγγραφές να κάνετε ό,τι θέλετε. Μπορεί να βάζετε διακόσιους στην Ιατρική Σχολή και να τους κάνετε μαγικά τετρακόσιους μετά. Μπορεί κάποιοι να πλουτίζουν με τις εξετάσεις του ΔΙΚΑΤΣΑ. Δεν βλέπετε ή δεν θέλετε να δείτε τι γίνεται στη Θεσσαλονίκη. Δεν ξέρετε τίποτα. Δεν βλέπετε τι γίνεται με τις περιβόητες εξετάσεις ΔΙΚΑΤΣΑ. Δεν βλέπετε τίποτα τόσα χρόνια, όταν πηγαίνουν στα ξένα πανεπιστήμια με απολυτήριο τεχνικού λυκείου και εισάγονται στην Ιατρική του Βουκουρεστίου ή του Κρουζ ή οπουδήποτε αλλού, όχι με απολυτήριο κανονικό που χρειάζεται, γενικού λυκείου, αλλά με απολυτήριο τεχνικού λυκείου. Με δέκα εισάγονται και έρχονται εδώ και παριστάνουν τους γιατρούς στα ελληνικά νοσοκομεία. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Κύριε Κωσταντόπουλε, πρέπει να τεκμηριώνετε. Μιλήσατε για τις εξετάσεις του ΔΙΚΑΤΣΑ και τις καταγγελίες σας να τις τεκμηριώνετε. Φοβάμαι ότι είστε συνολικά σε πλήρη σύγχυση. Θα σας παρακαλούσα να έχετε εικόνα των πραγμάτων.
ΓΕΩΡΓΙΟΣ ΚΩΣΤΑΝΤΟΠΟΥΛΟΣ: Ξέρετε πολύ καλά τι υπονοώ. Παροικούμε όλοι εν Ιερουσαλήμ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Η ευθύνη σας είναι να κατονομάζετε και βρίσκεστε σε πλήρη σύχυση.
ΓΕΩΡΓΙΟΣ ΚΩΣΤΑΝΤΟΠΟΥΛΟΣ: Ξέρετε πολύ καλά, κύριε Υπουργέ, τι υπονοώ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα δεν ξέρετε τι είναι. ΄Aλλο πράγμα είναι οι εξετάσεις των μετεγγραφών και άλλο είναι...
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: ΄Αλλο οι εξετάσεις μετεγγραφών.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Αν θέλετε να κάνετε μια παρέμβαση, μπορώ να σας δώσω το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Οι άνθρωποι του ΔΙΚΑΤΣΑ είναι συγκεκριμένοι, ονοματισμένοι. Ανήκουν σε όλες τις παρατάξεις. Είναι καθηγητές πανεπιστημίου με κύρος. Δεν είναι δυνατόν να ακούγονται αυτά τα πράγματα. Να τους κατονομάσετε. Ποιοι είναι αυτοί που χρηματίζονται.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Δεν ξέρετε τι γίνεται. Αναγκαστήκατε κάτω από το βάρος καταγγελιών να αλλάξετε το σύστημα των εξετάσεων στο ΔΙΚΑΤΣΑ. Αναγκαστήκατε να κάνετε πανελλήνιες εξετάσεις.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Σας παρακαλώ, κύριε Κωνσταντόπουλε. 'Έχετε φτάσει στα όρια. Δεν επιτρέπεται αυτό το πράγμα. Πρέπει να κατονομάσετε. Δεν πρέπει να αφήνετε τέτοια υπονοούμενα. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, η οξύτητα με την οποία μιλάτε, δείχνει ότι πράγματι γνωρίζατε το τι γινόταν. Είναι σε γνώση σας οι καταγγελίες, οι οποίες έχουν γίνει. Γι' αυτό και προχωρείτε σε αλλαγή παρ' όλο που υπάρχει σήμερα διπλό σύστημα. Υπάρχει και το σύστημα των εξετάσεων του παλαιού τύπου και το καινούριο σύστημα. 
Επίσης, γνωρίζετε ότι το ΔΙΚΑΤΣΑ δεν δείχνει καμία ευαισθησία στο ότι εγγράφονται με απολυτήριο τεχνικού λυκείου σε ιατρικές σχολές στο εξωτερικό χωρίς να έχουν το δικαίωμα να εγγραφούν . Το ΔΙΚΑΤΣΑ δεν κάνει τίποτα σ' αυτό το θέμα. Και έρχονται εδώ καινούριοι γιατροί. Είναι ένα θέμα που το έχετε αφήσει επί τόσα χρόνια. Μέχρι πριν από ενάμιση χρόνο, φοβόμουν να εφημερεύσω στο νοσοκομείο με ειδικευόμενους, οι οποίοι δεν ήξεραν να ρυθμίσουν το κάλιο. Αυτή είναι αποκλειστικά δική σας ευθύνη. Γι' αυτό έχουμε την ποιότητα των ειδικευομένων που έχουμε σήμερα και γι' αυτό συμβαίνουν τα όσα συμβαίνουν στα ελληνικά νοσοκομεία.
Δεν μπορείτε να μας φέρνετε αυτό το νομοσχέδιο, όταν έχετε οδηγήσει τις ιατρικές σχολές σ' αυτό το αδιέξοδο. Οι μισοί φοιτητές μας κάνουν τρίμηνα και οι άλλοι μισοί δεν κάνουν. Οι πανεπιστημιακοί καθηγητές ζητούν προστασία από σας και σεις, τους κλείνετε την πόρτα. Θα λειτουργήσουν οι ιατρικές σχολές; Πότε θα πάρουν πτυχίο οι φοιτητές; 'Εχετε οδηγήσει την παιδεία σε τραγικό αδιέξοδο. Το Μουσικό Σχολείο της περιοχής μου είναι άγνωστο αν θα λειτουργήσει σε δέκα μέρες. Λειτούργησε πέρσι σε ένα χώρο του Υπουργείου Γεωργίας. Φέτος, τους πετάνε έξω. 
Με την πολιτική του ράβε-ξήλωνε και με τους αναπληρωτές καθηγητές, οι οποίοι βρίσκονται σε τραγικά αδιέξοδα, δεν μπορεί να γίνει πολιτική στην παιδεία. Η παιδεία, θέλει ανθρώπους που να προέρχονται μέσα απ' αυτήν. Επιτέλους αν θέλετε να κάνετε μεταρρυθμίσεις στο χώρο της παιδείας, δεν πρέπει να αρχίσετε από το χώρο της Ανώτατης Παιδείας. Ξεκινήστε από την προσχολική εκπαίδευση. Δεν είναι δυνατόν στη δημόσια εκπαίδευση τα μοντεσοριανά σχολεία να είναι άγνωστη λέξη. Κάντε ακόμη μεταρρυθμίσεις στην ειδική εκπαίδευση όπου πάσχει η ειδική αγωγή, όπου δεν υπάρχει η θεραπευτική αγωγή. Δεν πρέπει να ξεκινήσουμε ανάποδα. 
Τέλος, θέλω να σας επισημάνω ότι δεν μπορούμε να έχουμε καθηγητές πολλών ταχυτήτων, καθηγητές κωπηλάτες και καθηγητές πολυτελείας, καθηγητές ωρομίσθιους, καθηγητές αναπληρωτές, αναπληρωτές ορισμένου χρόνου και μόνιμους. Αυτή η κατάσταση οδηγεί σε τραγικά αδιέξοδα. Δεν είναι δυνατόν κάποιοι να δουλεύουν και οι άλλοι να κάθονται και να βλέπουν. Η λογική του θεατή στο Υπουργείο Παιδείας, πρέπει να σταματήσει για το καλό όλων μας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, συζητούμε ένα νομοσχέδιο το οποίο θα μπορούσε να είναι ένα τμήμα από μια συνολική συζήτηση για την παιδεία, αλλά ως συνήθως η Κυβέρνηση επέλεξε τον τρόπο που θεωρεί ότι την εξυπηρετεί αποσπασματικά, κρυφίως να φέρει θέματα, τα οποία απασχολούν πάνω από τους μισούς 'Ελληνες είτε γιατί είναι μέσα στην εκπαιδευτική διαδικασία είτε γιατί έχουν παιδιά τα οποία σπουδάζουν είτε γιατί έχουν την αγωνία για το μέλλον αυτής της χώρας. Δυστυχώς, κύριε Υπουργέ, έχετε ακολουθήσει την πεπατημένη του να φέρνουμε πράγματα που δεν έχουμε συζητήσει, δεν έχουμε ετοιμάσει και η παιδεία δεν είναι χώρος για πειραματισμούς για κανέναν από εμάς. Είναι συνολικό και πολύ περισσότερο για σας που έχετε και την ευθύνη του τί θα παραδώσετε την στιγμή που θα φτάσετε να παραδώσετε. 
Να πούμε, λοιπόν, ότι με πρόσχημα τη συζήτηση για την ολυμπιακή παιδεία και τους χίλιους καινούριους τους οποίους πρέπει να προσλάβουμε συν τους χίλιους παλαιότερους, βάζετε από το παράθυρο ένα θέμα πάρα πολύ σοβαρό. Δεν είχατε κανέναν λόγο να αλλάξετε αυτήν τη στιγμή με αυτόν τον τρόπο τη διαδικασία πρόσληψης των αναπληρωτών. Κάτι για το οποίο δεν έχει γίνει συζήτηση ουσιαστική, το φέρνετε σ' ένα νομοσχέδιο το οποίο άλλα προέβλεπε και αλλού καταλήγει. Υπάρχει λοιπόν μια διαδικασία η οποία μας λέει ότι έχουμε την ολυμπιακή παιδεία, έχουμε και χίλιους καθηγητές. Τους χίλιους καθηγητές, τους γυμναστές της φυσικής αγωγής τους πήραμε με μία συγκεκριμένη διαδικασία, στο ποσοστό 40-60 και το δικό μου το ερώτημα το πρώτο που βάζω είναι, για ποιο λόγο αυτή η διαδικασία δεν συνεχίζεται με ποσοστά που προέβλεπε ο δικός σας ο νόμος; Για ποιο λόγο αλλάξατε σήμερα τη διαδικασία για τους επόμενους χίλιους; Τι κρύβετε πίσω από αυτό ακριβώς το σκηνικό; 'Ηταν κάτι το οποίο όλοι το είχαν αναγνωρίσει ότι λειτουργούσε αντικειμενικά, τώρα όμως κάτι άλλο κρύβετε. Κάτι μετρήσατε. 'Εχετε τα στοιχεία στα χέρια σας και τα χρησιμοποιείτε έτσι ακριβώς όπως θέλετε. Εμείς που έχουμε τεθεί θετικά υπέρ αυτής της διαδικασίας, ξέρετε πάρα πολύ καλά ότι ήμασταν παρόντες στο ξεκίνημα της ολυμπιακής παιδείας και των σεμιναρίων τα οποία κάνατε, διαπιστώσαμε στην πράξη ότι, δυστυχώς, δεν προχώρησε τίποτε.
Να σας πω τις δικές μου εντυπώσεις, τα στοιχεία τα οποία έχω συλλέξει; Σχολεία τα οποία έψαχναν να βρουν ώρες για να γίνει το μάθημα. Μαθητές οι οποίοι δεν ευρίσκοντο γιατί υπήρχε μόνο ο καθηγητής και αλλού δύο καθηγητές να κάνουν μαθήματα εκτός της χρονικής διαδικασίας. Και είπατε, μας αρέσει να μπορούμε να διαθέσουμε και άλλο χρόνο. Ναι, αλλά αυτά είναι εκτός σχολείου, είναι έξω από τη διαδικασία. Και δεν είναι ακριβώς αυτό το οποίο έχετε προετοιμάσει, όταν δεν περιέχεται σε ένα αναλυτικό πρόγραμμα το οποίο θα πει πόσες ώρες το μήνα θα κάνουμε ολυμπιακή παιδεία και ποιοι θα το κάνουν. Εγώ σας κάνω μια πρόταση. Διότι εμείς πιστεύουμε ότι τέτοιες κινήσεις πρέπει να είναι ριζικές και να αφορούν και το παρόν και το μέλλον. Να προσλάβουμε δύο χιλιάδες μόνιμους γυμναστές και να εφαρμόσουμε το πρόγραμμα από εδώ και πέρα συνεχώς. Να μη βάλουμε τέτοιες διαδικασίες πώς να επιλέξουμε τους χίλιους αυτούς. Υπάρχει διαδικασία της προσλήψεως των μονίμων, αφού όλοι θέλουμε να προχωρήσει το πρόγραμμα και τουλάχιστον αυτό εννοήσατε χωρίς να το υποσχεθείτε και χωρίς να αναλάβετε την ευθύνη αυτή. Εμείς όμως, έχουμε πάρει θέση. Πιστεύουμε ότι η ολυμπιακή παιδεία πρέπει να είναι αντικείμενο όχι μόνο για σήμερα, αλλά και για αύριο. Και βέβαια, δεν σταματάει ο ολυμπισμός, τα ολυμπιακά ιδεώδη το 2004. Πολύ δε περισσότερο όταν θα υπάρχει ανάγκη, αφού θα έχουμε αναδείξει μία καινούρια γενιά που θα έχει ζήσει τους Ολυμπιακούς Αγώνες να τους διδάσκουμε αυτά τα ιδεώδη. Κάνουμε, λοιπόν, μία πρόταση για δύο χιλιάδες, οι οποίοι να προσληφθούν μόνιμα από τώρα και όχι μία πρόσληψη η οποία δεν ξέρουμε τι θα γίνει και για τι θα χρησιμοποιηθεί και θα μπουν και σε κάποιους καταλόγους, όπως λένε και σε κάποιες λίστες. Μάλλον, κύριε Υπουργέ, επαναφέρετε από το παράθυρο την επετηρίδα. Φαίνεται ότι ήταν το τελευταίο σημείο το οποίο θέλατε να κατεδαφίσετε από τη μεταρρύθμιση του κ. Αρσένη και βρήκατε τον τρόπο. Δεν έχει μείνει τίποτε από εκείνα τα οποία συζητούσαμε εδώ τον Αύγουστο του 1997 που περιέχονται στον ν. 2525. Ήταν ίσως το τελευταίο στοιχείο το οποίο παρέμεινε. Θα μου πείτε ότι έχουμε τους μόνιμους, τους οποίους συνεχίζουμε να έχουμε με το διαγωνισμό. Το δικό μου το ερώτημα είναι, όσον αφορά αυτούς τους ανθρώπους που τους βάζετε και μελετούν και πρέπει να μας αποδείξουν ότι έχουν κάποιες ικανότητες και τις αποδεικνύουν, αλλά η σκέψη του Υπουργείου εκείνη τη χρονιά είναι να πάρουμε ένα μέρος απ' αυτούς αριθμητικά, οι άλλοι οι οποίοι πέτυχαν χάνουν το τρένο; Και ούτε έχουν και ένα δικαίωμα παραπάνω να μπουν ως αναπληρωτές. Και εκείνους τους βάζουν σε μία κατηγορία πίσω-πίσω, τους ξεχνούν.
Και το δικό μου το ερώτημα είναι: θα δώσουμε κίνητρα αξιολόγησης; Θα κρίνουμε αξιοκρατικά τους καθηγητές όπως τους θέλουμε; Μα, αφού τους κρίνουμε, τους εξετάζουμε και μετά τους λέμε πηγαίνετε στο σπίτι σας ή μπείτε τελευταίοι στην ουρά. Υπάρχουν, λοιπόν, κρίσιμα ερωτήματα, ερωτήματα τα οποία έχουν προκύψει από όλη τη διαδικασία και στα οποία δεν έχει δοθεί απάντηση, όχι τόσο σε μας. Εμείς ίσως θα ήμασταν οι τελευταίοι που θα θέλαμε την απάντηση. Υπάρχει, όμως, όχι μόνο ο κόσμος ο εκπαιδευτικός, υπάρχει η κοινωνία έξω, η οποία περιμένει ότι οι καθηγητές θα είναι το καλύτερο δυναμικό για να μπορέσουμε να φτιάξουμε μια νέα γενιά καλύτερη από αυτήν την οποία έχουμε. Σε αυτό, λοιπόν, πρέπει να συντείνουν όλοι και οι ενέργειές μας προς τα εκεί πρέπει να κατευθύνονται.
Να πούμε, λοιπόν, ότι με τη διαδικασία την οποία βάζετε με την παράγραφο 7 του μοναδικού άρθρου ή του άρθρου 1, μια και υπάρχει και το ακροτελεύτιο και αφορά τους αναπληρωτές, ουσιαστικά αποκλείετε σκανδαλωδώς τους επιτυχόντες του διαγωνισμού του ΑΣΕΠ του 2000 ακόμα και από τις θέσεις των αναπληρωτών. Αντιστρατεύεσθε σαφέστατα τη διάταξη του άρθρου 6 παράγραφος 7 και παράγραφος 2 του 2525/97. Παραβιάζετε τα ποσοστά 80, 20 τα οποία προεβλέποντο από το συγκεκριμένο νόμο για τη χρονιά την οποία διανύουμε. Καταστρατηγείτε μία διαδικασία την οποία είχατε χρησιμοποιήσει μέχρι τώρα και με τους επιτυχόντες του ΑΣΕΠ το 1998. Κατατάσσετε τους επιτυχόντες του ΑΣΕΠ μαζί με τους αποτυχόντες και είναι σαφέστατο ότι αυτό είναι ένα ισχυρό χτύπημα στη διαδικασία επιλογής μέσω διαγωνισμού.
Να θυμίσω, λοιπόν, κύριε Υπουργέ, γιατί εμένα μου αρέσουν τα αποδεικτικά, εγώ είμαι της πρακτικής σχολής: Μετά από μία συνέντευξη Τύπου που δώσατε όλη η ομάδα του Yπουργείου είχατε πει για τους αναπληρωτές ότι στη νομοθετική ρύθμιση που προωθείται προβλέπεται ακόμη ότι οι μετέχοντες στους διαγωνισμούς του ΑΣΕΠ και μη διοριζόμενοι στις προκηρυσσόμενες θέσεις μπορεί να προσλαμβάνονται κατά φθίνουσα σειρά βαθμολογία ως προσωρινοί αναπληρωτές και σε ποσοστό 80% για το 2001 -για τώρα αυτό λέγατε, είναι 18-5-2000, εσείς δώσατε τη συνέντευξη 17-5-200- 90% για το 2002 και 100% για από εκεί και πέρα. Αυτά τα λέγατε πέρσι.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Στις προκηρυσσόμενες θέσεις.
ΓΕΩΡΓΙΟΣ ΟΡΦΑΝΟΣ: Σαφέστατα στις προκηρυσσόμενες θέσεις.
Τώρα εμφανίζεστε και λέτε εντελώς διαφορετικά, ότι με το νέο σχέδιο νόμου τους εξοβελίζετε ....
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Για τους αναπληρωτές λέω.
ΓΕΩΡΓΙΟΣ ΟΡΦΑΝΟΣ: Είναι σαφέστατη η θέση που έχετε πάρει. Μιλάτε για τους αναπληρωτές. Διαβάζω από τις δικές σας συνεντεύξεις. 
ΠΡΟΕΔΡΕΥΩΝ (Παναγιώτης Σγουρίδης): Κύριε Ορφανέ, δέχεσθε μία διακοπή για να διευκρινίσει ο κύριος Υφυπουργός;
ΓΕΩΡΓΙΟΣ ΟΡΦΑΝΟΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για να διευκρινίσετε.
Κύριε Ορφανέ, κρατάω το χρόνο σας.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ο κ. Ορφανός διάβασε τη δήλωσή μας που λέει ότι οι επιτυγχάνοντες στις προκηρυσσόμενες θέσεις θα απορροφώνται κατ' αυτά τα ποσοστά. Και αυτοί θα απορροφώνται και σε ό,τι αφορά τους μόνιμους διορισμούς και σε ό,τι αφορά τους αναπληρωτές. Η διάταξη αυτή που φέρνουμε προς συζήτηση θα διαπιστώσετε ότι αμέσως μετά την κατηγορία των δεκαεξαμηνιτών έχει ακριβώς αυτούς. 
ΓΕΩΡΓΙΟΣ ΟΡΦΑΝΟΣ: Εδώ δεν βάζατε ότι θα ακολουθούν την κατηγορία των δεκαεξαμηνιτών. Λέγατε ότι το 80% ...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Ορφανέ, μην τα μπερδεύετε πάλι. 
ΠΡΟΕΔΡΕΥΩΝ (Παναγιώτης Σγουρίδης): Κύριε Ορφανέ, αφήστε να τελειώσει ο κύριος Υφυπουργός και μετά θα πάρετε το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Οι διατάξεις για τους δεκαεξαμηνίτες είναι πάγιες. Και στον ν. 2525 και ενισχύσαμε αυτήν τη νομοθετική ρύθμιση και πέρσι. Προηγούνται όλων. 
ΓΕΩΡΓΙΟΣ ΟΡΦΑΝΟΣ: Πάγιες διατάξεις δεν υπάρχουν αφού τις αλλάζετε.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Ορφανέ, αυτό που διαβάζετε ίσως δεν το αντιληφθήκατε.
ΓΕΩΡΓΙΟΣ ΟΡΦΑΝΟΣ: Το αντιλήφθηκα πάρα πολύ καλά.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Οι επιτυχόντες στις προκηρυσσόμενες θέσεις.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Ορφανέ, συνεχίστε και συνεχίζει το ρολόι να τρέχει.
ΓΕΩΡΓΙΟΣ ΟΡΦΑΝΟΣ: Κύριε Υφυπουργέ, είναι δεδομένο κρατάτε το 80% από τα υπόλοιπα.
Να υπενθυμίσω ότι και στη διαδικασία που έχει προετοιμαστεί για τους αναπληρωτές οι βεβαιώσεις που δίνονται, που περιέχουν τα απαραίτητα στοιχεία, είναι εύκολο να τις πλαστογραφήσει ο οποιοσδήποτε. Έχουμε τη διαδικασία, η οποία αφορά τους οικονομολόγους και όλους αυτούς τους οποίους όταν έγινε η προκήρυξη του διαγωνισμού του ΑΣΕΠ δεν τους ζητήσαμε να έχουν συγκεκριμένα στοιχεία και όλοι ρωτάνε από πού προέκυψαν τα δώδεκα μαθήματα. Επειδή λέει στη ΣΕΛΕΤΕ είναι δώδεκα τα μαθήματα κάποιοι άλλοι πρέπει και αυτοί να έχουν κάνει δώδεκα μαθήματα εξειδικευμένα για να θεωρούνται ότι μπορούν να διδάξουν.
'Εχουμε εδώ και θέσεις του Πολυτεχνείου και άλλων σχολών, οι οποίες λένε ότι το κομμάτι που αφορούσε τη μάθηση, τη γνώση, το έχουν δώσει. Το ξέρετε πάρα πολύ καλά, υπάρχουν και αποφάσεις εφετείου γι' αυτό το θέμα.
Να πω ακόμη, παρά τον περιορισμένο χρόνο που έχω ότι συνήθως λέτε ότι πρέπει να ακούμε τις αποφάσεις του Συμβουλίου της Επικρατείας και να τις αποδεχόμαστε. Εσείς, κύριε Υπουργέ, στη διαδικασία που αφορά τους τελευταίους του παλιού συστήματος, οι οποίοι κέρδισαν δύο φορές στο Συμβούλιο της Επικρατείας τη δυνατότητα να εισαχθούν στα πανεπιστήμια, έχετε βγάλει μία υπουργική απόφαση τώρα στις 8 Αυγούστου, η οποία είναι αντίθετη προς τη συγκεκριμένη νομοθεσία και την απόφαση την οποία πήρε το Συμβούλιο της Επικρατείας. Το Συμβούλιο της Επικρατείας το λέει σαφέστατα στην παράγραφο 8. Ξέρετε τις αποφάσεις, το έχουμε συζητήσει.
Θα σας πω κάτι, κύριε Υπουργέ. Εγώ θα καταθέσω στα Πρακτικά τις δύο αποφάσεις του Αυγούστου του 2000 -δική σας- και του Αυγούστου του 2001, όπου οι αριθμοί που χρησιμοποιείτε εσείς είναι εντελώς διαφορετικοί. Δύο αποφάσεις για τα ίδια πράγματα, δηλαδή για τον αριθμό των υποψηφίων που αφορά το παλιό σύστημα, για τις θέσεις που έχουν σε αυτήν τη διαδικασία. Και να σας πω και κάτι; Έχω την εξαγγελία σας. Μιλούσατε για είκοσι τρεις χιλιάδες θέσεις περίπου. Και οι θέσεις τις οποίες βγάζετε με την καινούρια απόφαση είναι είκοσι πέντε χιλιάδες. Δίνετε δήθεν δύο χιλιάδες θέσεις παραπάνω, που δεν έχουν δοθεί ποτέ.
Και να προχωρήσω και λίγο παρακάτω; Απ' όλη τη διαδικασία αυτή προκύπτει ότι στην κάθε δέσμη χρωστάτε περίπου χίλιες θέσεις. Γιατί δεν λέει πουθενά για αναλογία. Μιλάει για τις θέσεις που προκύπτουν ως μέσος όρος της τελευταίας πενταετίας. Αλλά εσείς προτιμήσατε να μην δώσετε λύση και να αφήσετε ένα θέμα να υπάρχει, αντί να δικαιώσετε αυτούς οι οποίοι είχαν δίκιο. Γιατί κάποιοι οι οποίοι βρίσκονται στο πλάι σας αυτό σας εισηγήθηκαν. Κακώς! Κάποτε οι Υπουργοί πρέπει να τολμούν και να παίρνουν αποφάσεις, οι οποίες τους αναδεικνύουν και όχι να καλύπτουν με αυτόν τον τρόπο λάθη προηγούμενων.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κα Σχοιναράκη-Ηλιάκη έχει το λόγο.
ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κύριοι συνάδελφοι, συζητάμε σήμερα το νομοσχέδιο που έχει να κάνει με τις προσλήψεις των εκπαιδευτικών για την ολυμπιακή παιδεία και για άλλες ανάγκες στην εκπαίδευση και ταυτόχρονα τρεις τροπολογίες.
Εγώ, λοιπόν, θα ξεκινήσω από τις τροπολογίες. Θεωρώ πολύ σημαντικό και θετικό το γεγονός ότι η ηγεσία του Υπουργείου Παιδείας κατέθεσε την τροπολογία που έχει να κάνει με την τυπική επικύρωση της ομόφωνης απόφασης της Ιεράς Συνόδου της Εκκλησίας της Κρήτης για την ίδρυση ένατης μητρόπολης στην Εκκλησία της Κρήτης.
Δεν κατάλαβα σε όλη τη διάρκεια της αποψινής διαδικασίας για ποιο λόγο δημιουργήθηκε το θέμα, που έχει να κάνει για το αν θα συζητηθούν οι τροπολογίες ή όχι. Εγώ τουλάχιστον από την κοινοβουλευτική μου εμπειρία ενάμιση χρόνο έχω δει ότι τροπολογίες κατατίθενται συνεχώς και πολλές -πολύ περισσότερες άλλες φορές- και δεν κατάλαβα για ποιο λόγο σήμερα δημιουργήθηκε το θέμα που έχει να κάνει με τη συζήτηση δύο εκκλησιαστικών θεμάτων. Με βάση και τα τελευταία γεγονότα, μπορεί να ταξιδέψει το μυαλό του καθενός μας οπουδήποτε.
Θεωρώ θετικό και σημαντικό το γεγονός ότι με παρέμβαση τελικά του Προέδρου της Βουλής κ. Κακλαμάνη συζητείται η τροπολογία για την ίδρυση της ενάτης μητρόπολης στην Εκκλησίας της Κρήτης.
Γνωρίζετε ότι η Εκκλησία της Κρήτης διατηρεί την ημιαυτονομία της. Υπάγεται απευθείας στο Οικουμενικό Πατριαρχείο. Ιστορικά και διαχρονικά, αλλά και στα τελευταία γεγονότα, έχει δώσει δείγματα γραφής με τη λειτουργία και τη στάση της, σοβαρότητας πνευματικής και εκκλησιαστικής. Συνεργάζεται με την τοπική κοινωνία και λειτουργεί στην κατεύθυνση του να ενώνει και όχι να διχάζει την τοπική κοινωνία. Σέβεται δε τη δημοκρατία και τους θεσμούς της, ταυτόχρονα και τα πρόσωπα που τη στελεχώνουν.
Ευτυχής συγκυρία η επικύρωση της ομόφωνης απόφασης της Ιεράς Συνόδου της Εκκλησίας της Κρήτης. Θα χαροποιήσει την Εκκλησία της Κρήτης και θέλω να πιστεύω ότι ανάλογη θα είναι η συνδρομή και η στήριξη της πολιτείας και στο θέμα που έχει να κάνει με την τροποποίηση του Καταστατικού Χάρτη της Εκκλησίας της Κρήτης.
Και έρχομαι στο θέμα μας, ένα θέμα που έχει να κάνει με τις προσλήψεις των αναπληρωτών. Θα πρέπει να κάνουμε, κυρίες και κύριοι συνάδελφοι, μια αναδρομή στο πώς γίνονταν παλαιότερα οι προσλήψεις των αναπληρωτών, για να μπορέσουμε να μιλήσουμε για το αν αυτό το συγκεκριμένο σχέδιο νόμου έχει να κάνει με αξιοκρατική επιλογή για το διορισμό των εκπαιδευτικών στην πρωτοβάθμια και δευτεροβάθμια εκπαίδευση. Γνωρίζουμε πολύ καλά ότι το ΠΑΣΟΚ ήταν εκείνο που θεσμοθέτησε την αξιοκρατική επιλογή και στους διορισμούς των αναπληρωτών, γιατί παλαιότερα οι διορισμοί των αναπληρωτών γίνονταν με σημειώματα από τα διάφορα πολιτικά γραφεία. Έτσι, λοιπόν, οι εκπαιδευτικοί μας ήταν, θα μπορούσαμε να πούμε, πολύ εύκολα υποχείρια του καθενός και οι πελατειακές σχέσεις στον πολύ ευαίσθητο χώρο της παιδείας ήταν τότε γεγονός, το οποίο κατήργησε το ΠΑΣΟΚ παλαιότερα με τη ρύθμιση για την πρόσληψη των αναπληρωτών από την επετηρίδα, που ήταν τότε σύστημα διορισμού των εκπαιδευτικών στο δημόσιο. 
Με την κατάργηση της επετηρίδας και τη θεσμοθέτηση του διαγωνισμού ως σύστημα διορισμού των εκπαιδευτικών στο δημόσιο έχουν δημιουργηθεί κατά τη διάρκεια της μεταβατικής περιόδου πολλές κατηγορίες αναπληρωτών. Όλες αυτές οι κατηγορίες έπρεπε να ενοποιηθούν και να δοθεί μια απάντηση στο πρόβλημά τους, για να σταματήσουν αυτοί οι άνθρωποι -που θα πρέπει να μένουν απερίσπαστοι για να μπορούν πραγματικά μέσα στις αίθουσες να διαμορφώνουν τους αυριανούς πολίτες, ελεύθερους, σκεπτόμενους, όπως όλοι λέμε- να γίνονται θύματα εκμετάλλευσης του καθενός. 
Έτσι, λοιπόν, εκτιμώ ότι μέσα από το συγκεκριμένο σχέδιο νόμου βγαίνουν τα εξής θετικά : 
Πρώτον, συνεχίζεται ,όπως τουλάχιστον φαίνεται, το ειδικό πρόγραμμα της ολυμπιακής εκπαίδευσης, το περιεχόμενο και οι στόχοι του οποίου είναι γνωστοί και δεν νομίζω ότι πρέπει να τους αναλύσουμε τούτη τη στιγμή. Εκείνο που επιβάλλεται είναι να γενικευθεί. Και με την αύξηση των θέσεων των γυμναστών που διορίζονται νομίζω ότι αυτό γενικεύεται. Καλό θα είναι βεβαίως να συνεχισθεί και μετά το 2004, προκειμένου να επωφεληθούν οι μαθητές αυτού του μέτρου και μετά το 2004. Και να τονίσω εδώ ότι όλες οι καινοτομίες που έχουν μπει στην εκπαίδευση με το ΠΑΣΟΚ έχουν θεσμοθετηθεί. Θα θυμίσω το πρόγραμμα για διδασκαλία των ξένων γλωσσών στα σχολεία, το πρόγραμμα των σχολείων διευρυμένου ωραρίου, το ολοήμερο σχολείο και βεβαίως τώρα το πρόγραμμα με την ολυμπιακή παιδεία.
Δεύτερον, το νομοσχέδιο κατοχυρώνει την αξιοκρατική επιλογή για το διορισμό και των καθηγητών φυσικής αγωγής για την ολυμπιακή παιδεία, ένα πρόγραμμα που θα μπορούσε στα πλαίσια της "Αθήνας 2004" να διοριστούν με άλλους τρόπους πέρα και έξω από κάθε αξιοκρατική διαδικασία.
Τέταρτον, δίνει απάντηση σ'ένα πρόβλημα που δημιουργήθηκε στους καθηγητές φυσικής αγωγής με την καθυστέρηση πέρυσι της υλοποίησης του προγράμματος της ολυμπιακής παιδείας και έτσι λοιπόν γυμναστές που διορίστηκαν στην αρχή της σχολικής χρονιάς ξαφνικά και, ενώ θα είχαν τρία ή τέσσερα χρόνια ως αναπληρωτές στη δημόσια εκπαίδευση, δεν θα μπορούσαν να επωφεληθούν της συνέχισης του προγράμματος της ολυμπιακής παιδείας και ενώ είχαν καλύτερη σειρά επιτυχίας στον προηγούμενο διαγωνισμό, δεν θα μπορούσαν να διοριστούν για το πρόγραμμα της ολυμπιακής παιδείας, ενώ συνάδελφοί τους με μικρότερες σειρές στην επετηρίδα που δημιουργήθηκε με το διαγωνισμό θα συνέχιζαν μέχρι το 2004 ή ίσως και μετά να εργάζονται. 
Ένα άλλο θέμα που έχει να κάνει με τις ειδικές κατηγορίες - και που δεν έχει προβλεφθεί και ίσως θα έπρεπε να το δούμε- είναι μήπως δημιουργηθεί πρόβλημα σε εκπαιδευτικούς οι οποίοι με τις προηγούμενες ρυθμίσεις για διορισμό είτε μόνιμο είτε ως προσωρινοί αναπληρωτές επωφελούνταν των ευεργετικών διατάξεων για τις ειδικές κατηγορίες. Νομίζω, κύριοι Υπουργοί, ότι θα πρέπει να το δούμε ούτως ώστε να δώσουμε απάντηση και σε αυτό το θέμα.
Τέλος για το πρόβλημα που έχει να κάνει με το να διοριστούν περισσότεροι εκπαιδευτικοί στην εκπαίδευση, νομίζω ότι θα πρέπει να συνεχιστούν τα προγράμματα για την ολυμπιακή παιδεία και μετά το 2004, να γενικευθεί η εφαρμογή σε όλα τα σχολειά της χώρας, να διδάσκεται το μάθημα της Φυσικής Αγωγής και στην πρώτη και στη δευτέρα τάξη του δημοτικού σχολειού, να μειωθεί ο αριθμός των μαθητών ανά τμήμα, να ολοκληρωθεί η λειτουργία των ολοήμερων σχολειών και βεβαίως να προχωρήσουμε και σε κάτι που η ηγεσία του Υπουργείου Παιδείας έχει πει και άλλες φορές, δηλαδή στα ολοήμερα γυμνάσια. 
Έτσι νομίζω ότι λύνεται το πρόβλημα με το διορισμό περισσότερων εκπαιδευτικών, γιατί, όπως γνωρίζουμε πολύ καλά, οι εκπαιδευτικοί διορίζονται σε οργανικά κενά και όχι σε λειτουργικά κενά. Γι' αυτό ακριβώς και υπάρχει ο μεγάλος αριθμός των αναπληρωτών κάθε χρόνο. Ας μη γελιόμαστε, δεν θα σταματήσει ποτέ να υπάρχει ο θεσμός του αναπληρωτή μιας και υπάρχουν κάθε χρόνο οι εκπαιδευτικές άδειες, οι άδειες κύησης και τοκετού και οι γονικές άδειες, οι εκπαιδευτικές άδειες και οι συνταξιοδοτήσεις βεβαίως στα μέσα της χρονιάς. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κύριε Υπουργέ, αγαπητοί συνάδελφοι, παρ' ότι νέος στην Αίθουσα, θα μου επιτρέψετε να πω -και είναι μια πολιτική επισήμανση αυτό- ότι κάνετε χαμηλών στόχων και παραπλανητικών επισημάνσεων πολιτική διαχρονική. Και το αιτιολογώ, γιατί μ' αρέσει να ακριβολογώ. Και η προτροπή έκκλησής μου προς όλους, αν θέλετε επηρεασμένος και από τη νομική σκέψη, είναι επιτέλους να ξεφύγουμε απ' αυτές τις αόριστες φρασεολογίες, αυτές τις κορώνες, τις ασαφείς ρήτρες που πολλές φορές χρησιμοποιούμε σε επίπεδο τάχα στόχευσης, πλην όμως αποδεικνύεται διαχρονικά, ότι σε επίπεδο αποτελέσματος δεν πετυχαίνουμε το πρέπον αποτέλεσμα. 
Βεβαίως σε θεωρητικό επίπεδο -μιας και συζητούμε θέματα παιδείας- έχουμε μια συγκεκριμένη στόχευση επί της οποίας συμφωνούμε. Το ζήτημα είναι διαχρονικά τι κάνουμε. 
Εξειδικεύω αυτό το οποίο ήθελα να πω, παίρνοντας αφορμή από την αγαπητή συνάδελφο κα Σχοιναράκη, η οποία εξεδήλωσε δύο σαφείς υπόνοιες, επικριτικές για τη Νέα Δημοκρατία. "Είναι" λέει "η περίοδος τέτοια" -αν το λέω αυτολεξεί σωστά, κυρία Σχοιναράκη- "που πρέπει να ελέγξουμε τη βασιμότητα των όσων διαχρονικά λέει η Νέα Δημοκρατία για το ζήτημα το θρησκευτικό". Καταλαβαίνετε γιατί έγινε η δήλωση σήμερα, μιας και φαίνεται ότι υποδηλώθηκε από τη συζήτηση και των Κοινοβουλευτικών μας Εκπροσώπων ότι εμείς δεν θέλαμε να συζητηθούν αυτά τα εκκλησιαστικά ζητήματα σήμερα. Ένα ζήτημα λοιπόν είναι αυτό.
Ένα ζήτημα δεύτερο είναι αυτή η συνήθης παρελθοντολογία, η από ένα σημείο και ύστερα, θα έλεγα, μη ανεκτική πλέον. Υποσκάπτετε τα θεμέλια του δημοκρατικού πολιτεύματος και επιτέλους αντιληφθείτε το, λέγοντας ότι στο παρελθόν αναξιοκρατία υπήρχε και στην επιλογή των εκπαιδευτικών και εμείς ως Κυβέρνηση του ΠΑΣΟΚ πάλι κάνουμε βήματα. 
Αντιληφθείτε ότι οι ρυθμοί είναι συνεχώς εξελισσόμενοι σε όλους τους τομείς και αν ο βηματισμός σας δεν είναι ο πρέπων δεν μπορεί να είναι θετική επίκληση επιχειρηματολογίας υπέρ των απόψεων του ΠΑΣΟΚ για επιτέλεση έργου το να λέτε ότι αν έπρεπε να κάνετε δέκα βήματα, εσείς κάνατε ένα. Βεβαίως ως Κυβέρνηση διαχρονικά ελέγχοντας το παρελθόν με το παρόν και το μέλλον κάτι θα κάνετε. Το ζήτημα είναι, κάνετε αυτό το οποίο αρμόζει αντικειμενικά, σε συνετούς, επιμελείς, ιεραρχόντες προτεραιότητες, έχοντες την ευθύνη διακυβέρνησης της χώρας; Ενεργείτε σύμφωνα μ' αυτήν τη λογική ή είσθε υποδεέστεροι αυτών των αναγκαιοτήτων που κάθε χρονική στιγμή αναφύονται; 
ΡΟΒΕΡΤΟΣ ΣΠΥΡΟΠΟΥΛΟΣ: Ο λαός όμως, κύριοι συνάδελφοι...
ΚΩΝΣΤΑΝΤΙΝΟΣ ΤΣΙΠΛΑΚΗΣ: Βεβαίως, ο λαός κύριε Σπυρόπουλε, κατά συγκεκριμένα χρονικά διαστήματα έρχεται και τοποθετείται εκλογικά. Να έχετε υπόψη σας ότι δεν είναι αυθεντική αυτή η κρίση για να την επικαλείστε ως ένα συνεχές διαχρονικό αποτέλεσμα. Έχετε υπόψη σας ότι θα έρθουν και οι καινούργιες εκλογές και εμείς ευελπιστούμε ως Νέα Δημοκρατία, έστω και μετά πάροδο πολλού χρόνου, ότι η πλειοψηφία του εθνικού σώματος δεν θα ανεχθεί άλλο την κοροϊδία και να είστε βέβαιος ότι θα δώσει την πρέπουσα απάντηση. 
Εμείς έχουμε αναδεχθεί τις ευθύνες και έχουμε ξεκάθαρο πρόγραμμα. Θα το πω δε επ' αφορμή του συζητούμενου νομοσχεδίου, ότι δηλαδή έχουμε ξεκάθαρο πρόγραμμα και για την παιδεία. Η παραμονή μας στην εξουσία θα είναι μακρόχρονη. Να είστε βέβαιοι γι' αυτό. Αυτή η ελλειμματική στο παρελθόν, αν θέλετε από παραπλανητικές επικρίσεις, οδήγηση του εκλογικού σώματος να σας υπερψηφίσει, να είστε βέβαιοι ότι δεν θα ξανασυνεχιστεί. 
Είμαι συγκεκριμένος λοιπόν. Τι έλεγε διαχρονικά, κύριε Υπουργέ, η Νέα Δημοκρατία και τι λέει και σήμερα; Σας είπε και ο Κοινοβουλευτικός μας Εκπρόσωπος ότι πρόκειται για ένα νομοσχέδιο με ένα άρθρο το οποίο συνοδεύεται και με τέσσερις τροπολογίες. Τι λέγει λοιπόν η Νέα Δημοκρατία; Λέγει ότι συζήτηση αυτής της μορφής, δηλαδή ενός άρθρου και τεσσάρων τροπολογιών, έστω και αν κατ' αρχήν σε ορισμένες απ' αυτές συμφωνούμε, δεν τη δεχόμεθα. Γιατί αν αποδεχόμεθα αυτόν τον τρόπο συζήτησης -και απαντώ εδώ ειδικά στον κ. Σπυρόπουλο, ο οποίος φάνηκε να επιθυμεί να υιοθετούνται διατάξεις σ' ένα και δύο λεπτά -αν οδηγούμασταν σ' αυτήν τη λογική, κύριε συνάδελφε, δεν θα χρειαζόταν να κάνουμε κοινοβουλευτικές συζητήσεις. Αυτό θα γινόταν εκτός Αιθούσης σε άλλα όργανα, θα βλέπαμε την κατ' αρχήν συμφωνία μας και θα ερχόμασταν εδώ να υιοθετήσουμε αυτά που κατ' αρχήν συνεφωνήθησαν εκτός Αιθούσης. Δεν νομίζω όμως ότι αυτό είναι το γράμμα και πνεύμα όλων των διατάξεων που διέπουν την κοινοβουλευτική διαδικασία. Ξεκαθαρίζουμε, λοιπόν, ότι η Νέα Δημοκρατία είναι αντίθετη μ' αυτόν τον τρόπο συζήτησης. Χαιρόμαστε δε διότι υπήρξε αναδίπλωση εκ μέρους της Κυβέρνησης υπέρ των θέσεων της Νέας Δημοκρατίας. 
Από εκεί και πέρα, κύριε Υπουργέ, από πλευράς ουσίας η Νέα Δημοκρατία μιλάει για εθνικό διάλογο, μιλάει για κάποιες κοινές παραδοχές που επιτέλους πρέπει να αποδεχθούμε. Και θα σας πω ποιες είναι οι κοινές παραδοχές που χρόνια τώρα δεν φαίνεται να τις υιοθετείτε, αλλά σταδιακά εν μέρει έρχεσθε και τις υιοθετείτε.
Τι λέει, λοιπόν, η Νέα Δημοκρατία; Δεν είναι κοινή παραδοχή ότι πρέπει να αποδεσμευθεί επιτέλους η διαδικασία της προαγωγής από χρόνο σε χρόνο των μαθητών από τη διαδικασία εισαγωγής στα πανεπιστήμια; Είναι μία κοινή παραδοχή που φοβούμαι ότι πολύ σύντομα θα την υιοθετήσετε. Δεν είναι μία κοινή παραδοχή το θέμα -μάλιστα αποδεικνύεται τώρα περίτρανα- των μετεξεταστέων; Θυμηθείτε τι λέγατε πέρυσι. Είναι γραμμένο στα Πρακτικά αυτό που λέγατε ότι η ρύθμιση αφορούσε μόνο τον περσινό χρόνο. Και έρχεστε τώρα και κάνετε διαχρονική ρύθμιση υιοθετώντας αυτό που η Νέα Δημοκρατία εξ υπαρχής είπε.
Δεν είναι μια κοινή παραδοχή η ένταξη της πληροφορικής σε όλα τα επίπεδα της εκπαίδευσης; Τί κάνατε γι' αυτό εσείς όλα αυτά τα χρόνια;
Δεν είναι κοινή παραδοχή ότι επί του ΑΕΠ πρέπει να υπάρχει προσαύξηση διδομένων χρημάτων υπέρ της παιδείας, όταν συγκριτικά και στατιστικά με άλλες χώρες της Ευρωπαϊκής 'Ενωσης είμαστε υποδεέστεροι; Αυτές δεν είναι κοινές παραδοχές που κάποτε πρέπει να αντιληφθείτε και να εκδηλώσετε ανάλογη συμπεριφορά και να συμφωνήσετε σ' ένα ζήτημα καταλυτικής αξίας για την πορεία του ελληνισμού όπως είναι η παιδεία, η οποία δεν επιδέχεται πολιτικές προσεγγίσεις οι οποίες να υπαχθούν σε ψηφοθηρικές ή άλλες επιλογές; 
Προσκαίρως μπορεί να φαίνεται ότι κάτι κάνουμε οι εκάστοτε ευρισκόμενοι στην διακυβέρνηση της χώρας, να κερδίζουμε ίσως εκλογικά. Κάποια στιγμή θα δώσουμε λόγο. Και φοβούμαι ότι στη συνείδηση της πλειοψηφίας του εκλογικού σώματος ήδη υπάρχει η αρνητική προσέγγιση για τα όσα κατά καιρούς έχουν κάνει οι κυβερνήσεις του ΠΑΣΟΚ, ασχέτως -και το λέω για άλλη μία φορά- εάν στις εκλογικές αναμετρήσεις αυτό τουλάχιστον δεν διεφάνη στο βαθμό που θα θέλαμε και εμείς ως Νέα Δημοκρατία να φανεί, αλλά θα φανεί σίγουρα στις επόμενες εκλογές. 
Θέλω, λοιπόν, να καταλήξω ότι η ελλειμματικότητα των ρυθμίσεων που κατά καιρούς κάνετε, κύριοι Υπουργοί, όχι μόνο στα ζητήματα της παιδείας, αλλά σε όλα τα ζητήματα ξέρετε από πού αναμφισβήτητα προκύπτει; Τρεις χιλιάδες είναι τα νομοθετήματα μετά το 1974 στην ελληνική πολιτεία, μετρήστε ότι ένας νόμος αντιστοιχεί σε τρεις μέρες. Και αυτό είναι πρωτόγνωρο παγκοσμίως γεγονός και η ελλειμματικότητα των ρυθμίσεων τι μπορεί να σημαίνει; Είτε ότι δεν καλύπτεις ολοκληρωτικά ένα θέμα και δεν δικαιολογείσαι σε καμια περίπτωση να μη καλύπτεις ολοκληρωτικά νομοθετικά ένα θέμα, όταν είναι πρώτιστης αξίας όπως είναι η παιδεία ή σημαίνει ότι κατά καιρούς κάνεις λανθασμένες προσεγγίσεις -επιλογές και έρχεσαι να τις διορθώσεις. Και ποια μεγαλύτερη επιβεβαίωση από το ότι σήμερα κατά παρέκκλιση των όσων λέγατε σε ομοειδή νομοσχέδια, έρχεσθε και διορθώνετε αυτά τα οποία είπατε στο παρελθόν, είτε είναι για την ολυμπιακή εκπαίδευση που προ ενός έτους σταθμίσατε ότι οι ανάγκες είναι για χίλιους εκπαιδευτικούς και τους κάνετε δύο χιλιάδες είτε με την έννοια ότι θεωρούσατε για ένα συγκεκριμένο χρονικό εκπαιδευτικό όριο υπήρχαν οι ανάγκες και τώρα τις αλλάζετε μέχρι το 2004.
Θέλω λοιπόν να καταλήξω, επιτέλους τουλάχιστον σε θεωρητικό επίπεδο αναδεχθείτε ότι ανθρώπινα μπορεί να κάνετε και λάθη. Αναδεχθείτε λοιπόν τις ευθύνες σας και ελάτε να πείτε ευθαρσώς στον ελληνικό λαό ότι ακολουθείτε από δω και πέρα συμπεριφορές που άλλα κόμματα -και αν θέλετε μην κατονομάζετε και τη Νέα Δημοκρατία- έχουν υιοθετήσει, έχουν πει επισήμως και μη θέλετε να ρίξετε αυτήν τη λάσπη θα έλεγα σε εισαγωγικά που κατά καιρούς ρίχνετε, ότι η Νέα Δημοκρατία δεν μπορεί να είναι εναλλακτική πρόταση εξουσίας όταν αποδεικνύεται περίτρανα και γι' αυτό το πρώτιστης αξίας ζήτημα της παιδείας ότι υιοθετείτε πλήρως τις απόψεις της Νέας Δημοκρατίας και είσθε έξω από το γράμμα και πνεύμα των βασικών θεμελιωδών διατάξεων που εσείς έτσι τις κατονομάσατε, του 1997, του ν.2525/97 και την παράγραφο 7 του άρθρου 6 που σήμερα παραβιάζεται όσον αφορά τις βασικές κατευθυντήριες αρχές που πρέπει να διέπουν τις προσλήψεις καθηγητών αν θέλετε και διδασκάλων, πρωτοβάθμιας δηλαδή εκπαίδευσης, εκπαιδευτικών στο δημόσιο τομέα. 
Θεωρώ και τελειώνω, κύριε Πρόεδρε, ότι αυτό που προτάθηκε από τη Νέα Δημοκρατία σε ανύποπτο χρόνο -και εδώ φαίνεται για άλλη μια φορά η ωριμότητα και η επεξεργασμένη θέση της Νέας Δημοκρατίας σ' αυτό που προτάθηκε από τότε, αυτή η αναλογική εφαρμογή επετηρίδος και ανθρώπων οι οποίοι θα είναι επιτυχόντες από διαγωνισμούς, αυτή λοιπόν την άποψη την εκφρασθείσα σε ανύποπτο χρόνο, την ολοκληρωμένη, αναδεχθείτε ότι κάποτε πρέπει να την εφαρμόσετε σε όλη της τη διάσταση με την έννοια ότι είναι αδικαιολόγητο, δέκα χιλιάδες αναπληρωτές εν Ελλάδι πρωτόγνωρος αριθμός παγκοσμίως, να υπάρχουν και να μην υπάρχει εκπαιδευτική διαδικασία της οποίας τα στελέχη θα είναι σε μόνιμη βάση και η οποία εκπαιδευτική διαδικασία και εξ' αυτού του λόγου δεν θα απαξιώνεται. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, αγαπητοί συνάδελφοι, το συγκεκριμένο νομοσχέδιο με τον τίτλο "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης, ..." επί της ουσίας περισσότερο σχέση έχει με την επίλυση τρεχουσών αναγκών που έχουν σχέση με διορισμούς εκπαιδευτικών για την κάλυψη των αναγκών των Ολυμπιακών Αγώνων, έχει σχέση με τον εθελοντισμό και πολύ λιγότερο βέβαια με την επίλυση βασικών θεμάτων σε γενικότερα προβλήματα του εκπαιδευτικού συστήματος. Η επίκληση του ιδεώδους του Ολυμπισμού είναι χρήσιμη σαν διαχρονική στάση και συμπεριφορά παρά σαν εγχείρημα διορθωτικών κινήσεων.
Είναι ανησυχητικό για την κοινωνία μας να λαμβάνεται σαν αφορμή της ανάδειξης του ολυμπιακού πνεύματος, η τέλεση των Ολυμπιακών Αγώνων με το δεδομένο ότι εδώ γεννήθηκε και ανδρώθηκε ο Ολυμπισμός.
Πράγματι η παιδεία είναι βασικό κοινωνικό αγαθό. Αποτελεί θεμέλιο λίθο κάθε κοινωνικής αλλαγής με κατεύθυνση, θα προσθέταμε, το άριστο. Αλλά ποια παιδεία; Αυτή η οποία εξυπηρετεί συντεχνιακές ανάγκες; Αυτή η οποία πειραματίζεται εις βάρος της νέας γενιάς και της προοπτικής του τόπου; Παιδεία που η εισαγωγή στα ΤΕΙ απαιτεί 6,37 με άριστα το 20; Παιδεία η οποία δέχεται συνεχείς κλυδωνισμούς και αναθεωρήσεις; Πο;y οδηγεί στην ανεργία και στην περιθωριοποίηση;
Είναι λοιπόν υποκρισία να επαναλαμβάνουμε το περίφημο "νους υγιής εν σώματι υγιή", επί της ουσίας να μην τολμούμε να ταράξουμε τα λιμνάζοντα ύδατα και εν πάση περιπτώσει ότι νιώθουμε, ότι αποτελεί εθνική υπόθεση και απαιτεί εθνικό διάλογο. Υποτίθεται ότι καταργήσαμε την επετηρίδα στους εκπαιδευτικούς, αλλά από το παρόν νομοσχέδιο φαίνεται ότι την έχουμε αντικαταστήσει από πέντε ανταγωνιστικές τουλάχιστον. 
Σ' ένα ευνομούμενο εκπαιδευτικό σύστημα η έννοια του αναπληρωτή και ωρομίσθιου καθηγητή με μεσαιωνικούς και δουλοπάροικους όρους επί της ουσίας είναι ανεπίτρεπτη. Είναι ιδιαίτερα ανησυχητικό το φαινόμενο η ΔΟΕ να αναφέρει ότι η σχέση μονίμων προς αναπληρωτές είναι ένα προς τρία. Είναι εύλογο το ερώτημα που τίθεται τι θα γίνει μετά το 2004 σε ό,τι έχει σχέση με την ολυμπιακή παιδεία. Θα διατηρηθεί η ολυμπιακή αγωγή; Θα διατηρηθούν οι αναπληρωτές; Όπως εύλογο είναι το ερώτημα γιατί ο Υπουργός, αρμόδιος για θέματα αθλητισμού, δεν υπογράφει το νομοσχέδιο στα πλαίσια του αντικειμένου "σχολικός αθλητισμός-ολυμπιακή παιδεία". 
Πέρσι παρατηρήθηκε το φαινόμενο οι προσλήψεις να γίνονται τον Οκτώβριο και Νοέμβριο και αυτό είχε σαν συνέπεια και αποτέλεσμα τη μείωση του σχολικού έτους. Προσπαθεί να μας πείσει το Υπουργείο Παιδείας ότι κάνει μια φιλότιμη προσπάθεια να συμμαζέψει τα ασυμμάζευτα και με το νυν νομοσχέδιο να αποκαταστήσει τα πράγματα. Δυστυχώς όμως, αν λάβουμε υπόψη μας τις απόψεις που εξέφρασε ο κ. Πάγκαλος στην αρμόδια επιτροπή και που είναι καταγεγραμμένες στα Πρακτικά της Βουλής στη σελίδα 24, αναδεικνύεται το οξύτατο πρόβλημα της παιδείας. 
Τι λέει λοιπόν ο κ. Πάγκαλος; "Μην είστε υπερήφανοι" -απευθυνόμενος βέβαια στην Κυβέρνηση- "αλλά θα μου επιτρέψετε να σας πω ότι δεν είναι αυτή η εικόνα που έχει η κοινωνία για την παιδεία. Δεν διδάσκουν καθηγητές. Δεν πάνε στα μαθήματά τους. Δεν εξαντλείται το πρόγραμμα. Οι μαθητές πηγαίνουν στα φροντιστήρια. Η δωρεάν παιδεία έχει καταργηθεί. Και τα γνωρίζει καλά αυτά η Κυβέρνηση".
Αυτά που διαπιστώνει ο κ. Πάγκαλος φαίνεται ότι τα αγνοεί η Κυβέρνηση εγκλωβισμένη σε μια λογική διαχείρισης του χρόνου που καταδικάζει όμως το μέλλον της νέας γενιάς. Θα ήταν χρήσιμο για την Κυβέρνηση με το δεδομένο ότι γίνεται πολύς λόγος για το πνεύμα του Ολυμπισμού και την αρχαία Ελλάδα να επισκεφθεί το Μαντείο των Δελφών και είναι βέβαιο ότι ο χρησμός της Πυθίας για την κυβερνητική συνέχεια θα είναι δυσοίωνος. 'Η επιτέλους να αναγνώσει στην είσοδο τα ρητά "γνώθι σαυτόν" και "μηδέν άγαν". 
Εάν ήθελα κάτι να προσθέσω, δεν θα ήταν τίποτε περισσότερο από τη φράση: "Η παιδεία είναι εθνική υπόθεση". Εάν κάτι λείπει από την Κυβέρνηση, είναι το θάρρος και αν κάτι περισσεύει, είναι ο εγωισμός απέναντι στην πρόταση της Νέας Δημοκρατίας για εθνικό διάλογο. Ας λάβει λοιπόν σοβαρά υπόψη της η Κυβέρνηση -και αυτή η διάθεση ίσως θα φανεί- τις έννοιες της αξιοκρατίας και της αξιολόγησης ειδικότερα σε μια εποχή που επί της ουσίας η γνώση αποτελεί πρώτη προτεραιότητα.
Τέλος, νομίζω ότι επίκαιρο είναι το ερώτημα πως θα οικοδομήσουμε εκπαιδευτικό σύστημα όταν η ίδια η πολιτεία δεν μπορεί να επιλύσει θέματα που απασχολούν τους εκπαιδευτικούς. Πώς να εμπνεύσει αυτή η Κυβέρνηση τη νέα γενιά όταν δεν μπορεί να ξεχωρίσει την ήρα από το σιτάρι;
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, μετά από είκοσι πέντε ομιλητές πιστεύω ότι το θέμα του νομοσχεδίου με το ένα άρθρο σχεδόν έχει εξαντληθεί. Νομίζω ότι δεν χρειάζεται να μπούμε σε δευτερολογίες. Αν κάποιος συνάδελφος θέλει να πάρει το λόγο, ας μειώσουμε το χρόνο. Συμφωνείτε;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε;
ΠΡΟΚΟΠΗΣ ΠΑΥΛΟΠΟΥΛΟΣ: Για ένα λεπτό, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Έκανα μία πρόταση, κύριε Παυλόπουλε. Είπα ότι μετά από είκοσι πέντε ομιλητές για ένα άρθρο, εξαντλήθηκε το θέμα.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέλω το λόγο επί των διορθώσεων και των προσθηκών.
ΔΗΜΗΤΡΙΟΣ ΣΙΟΥΦΑΣ: Δεν ήταν ένα άρθρο, κύριε Πρόεδρε. Ήταν πολλά μεγάλα θέματα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας φθάνουν πέντε λεπτά;.
ΠΡΟΚΟΠΗΣ ΠΑΥΛΟΠΟΥΛΟΣ: Λιγότερο. Δώστε μου πέντε απλώς για να έχω κάποτε την άνεση να ξέρω ότι χρησιμοποίησα λιγότερο χρόνο από αυτόν που μου δώσατε. Μεγάλη υπόθεση.
Κύριε Υπουργέ, παίρνοντας τις διορθώσεις και προσθήκες που μας μοιράσατε σκέφθηκα πόσο δίκιο είχα όχι μόνο εγώ αλλά όλοι οι συνάδελφοι...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αποτέλεσμα της συζήτησης στην Επιτροπή Μορφωτικών Υποθέσεων.
ΠΡΟΚΟΠΗΣ ΠΑΥΛΟΠΟΥΛΟΣ: 'Oχι, κύριε Υπουργέ, και θα σας πω γιατί δεν είναι έτσι. Θα σας πω γιατί δεν είναι έτσι και αν το αμφισβητείτε θα σας παραπέμψω και σε συγκεκριμένο γραπτό κείμενο.
Διάβασα τις προσθήκες αυτές και σκέφθηκα πόσο δίκιο είχαμε όλοι να σας λέμε ότι ασκείστε γενικότερα σε τέτοιου είδους νομοθετικές ρυθμίσεις οι οποίες δεν υπαγορεύονται από τις ανάγκες των καιρών. Αλλά, πρώτον, από τα προβλήματα που δημιουργούνται καθημερινά στο Υπουργείο εξαιτίας της έλλειψης οιουδήποτε σχεδιασμού. Και δεύτερον, από τα μεγάλα εσωκομματικά προβλήματα που μαστίζουν το ΠΑΣΟΚ, άσχετα αν τα προβλήματα αυτά -και σε αυτό πράγματι...
ΚΟΣΜΑΣ ΣΦΥΡΙΟΥ: Αφήστε τα αυτά για άλλες ευκαιρίες.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Σφυρίου, θα μου επιτρέψετε να τελειώσω και κατόπιν κάντε την κριτική σας. 'Oταν θα παραπέμψω σε επιστολή συναδέλφου σας, θα καταλάβετε για τι μιλάω. Σύμφωνοι; Όταν παραπέμψω σε επιστολή συναδέλφου σας που αποδεικνύει πως νομοθετεί η Κυβέρνησή σας, τότε θα αντιληφθείτε για τι μιλάω.
Φαντάζομαι, κύριε Υπουργέ, ότι ορισμένα απ' αυτά πράγματι μπορεί να προέρχονται από τη συζήτηση που έγινε στην επιτροπή. Αν κοιτάξετε, όμως, το άρθρο 1 παράγραφος 7 θα παρατηρήσετε το εξής: Υπάρχει μια καταπληκτική σύμπτωση απόψεων μεταξύ αυτού του οποίου μας προτείνετε να δεχθούμε και αυτού του οποίου σας ζητεί, επαναφέροντάς σας στην "κομματική τάξη", ο κ. Αρσένης με επιστολή την οποία απέστειλε με ημερομηνία 27 Αυγούστου προς τους συναδέλφους σας του ΠΑΣΟΚ. Ό,τι σας ζητάει το δέχεστε. Και μάλιστα σας παραπέμπει στο πως σας προειδοποίησε ότι με τις ρυθμίσεις τις οποίες εισάγετε, στην ουσία επαναφέρετε, από την πίσω πόρτα όπως σας λέει, την επετηρίδα. Κυρίως παραπέμπει στις απόψεις που σας διαβίβασε στην επιτροπή μέσω κυρίως του κ. Ανθόπουλου και, δευτερευόντως, του κ. Πάγκαλου. Επιστολή προς τους συναδέλφους σας. Φαντάζομαι πως δεν θα αρνηθείτε ότι την έστειλε, διότι η επιστολή κυκλοφορεί στους συναδέλφους σας με ημερομηνία 27 Αυγούστου.
Διαβάστε την λοιπόν και για να καταλάβετε ότι σε αυτήν τη Βουλή δεν νομοθετεί η Βουλή ούτε ο Υπουργός αλλά οι εσωκομματικές ισορροπίες του Σάκη, του Μάκη, του Άκη και οιουδήποτε άλλου. 
Αυτό δεν μπορεί να εκφράσει το "εκσυγχρονιστικό" σας πνεύμα. Στην πραγματικότητα νομοθετείτε εν όψει εσωκομματικών ισορροπιών. Είστε δέσμιοι όλων αυτών των αγκυλώσεων. Δεν φθάνει που ο Πρωθυπουργός μετέθεσε τη διακυβέρνηση της Χώρας για μετά το συνέδριο, δεν φτάνει που ο Πρωθυπουργός ζητάει εμπιστοσύνη από ένα συνέδριο αντί από τον Ελληνικό Λαό και τη Βουλή, νομοθετείτε εν όψει των εσωκομματικών σας ισορροπιών. Αυτό είναι ...
ΝΙΚΟΛΑΟΣ ΛΕΒΟΓΙΑΝΝΗΣ: Μα είναι Βουλευτής ο κ. Αρσένης. Δεν έχει δικαίωμα να πει την άποψή του;
ΠΡΟΚΟΠΗΣ ΠΑΥΛΟΠΟΥΛΟΣ: Να ερχόταν εδώ να τα έλεγε και να τα έστελνε σε όλους τους συναδέλφους και όχι προς εσάς για να τα ακούει ο Υπουργός. Και εδώ όταν νομοθετούμε δεν ήξερα ότι νομοθετούμε δι' επιστολών προς τους συναδέλφους. Εισάγετε καινά δαιμόνια. Εάν τόσα χρόνια στη Βουλή των Ελλήνων δεν μάθατε πως αυτή λειτουργεί κατά το Σύνταγμα και τον Κανονισμό της Βουλής, είναι δικό σας ζήτημα.
Σας είπα και πάλι, μην τα μπερδεύετε μονίμως. Δυστυχώς τα μπερδεύετε όλοι, από τον πρώτο μέχρι τον τελευταίο εδώ, ξεχνώντας πότε είστε μέλη της Κυβέρνησης, πότε είστε μέλη ενός κόμματος, πότε είστε μέλη ενός συγκεκριμένου συνεδρίου στο οποίο έχετε να λύσετε τέτοια προβλήματα. 
Ξαναλέω, λοιπόν, πολύ απλά: Αυτό το κείμενο των διορθώσεων και η επιστολή του κ. Αρσένη, καθώς και η διελκυστίνδα και η αντιδικία σχετικά με τη "μεταρρύθμιση" αυτή, αποδεικνύουν πόσο δίκιο έχουμε να σας λέμε ότι το νομοσχέδιο αυτό είναι πρόχειρο, αποσπασματικό, κατεδαφιστικό και μάλιστα πάνω σε κινούμενη άμμο με θύμα την παιδεία. Και πόσο δίκιο έχουμε να σας λέμε ότι δεν το ψηφίζουμε.
Εκείνο δε το οποίο, τουλάχιστον, βγαίνει από τη σημερινή συζήτηση είναι ότι, επιτέλους, αυτός ο εκβιασμός που επιχειρήσατε στην αρχή να περάσετε, ειδικότερα σε θέματα τα οποία έπρεπε να αντιμετωπισθούν -και μιλώ και για τα θέματα της εκκλησίας στην Αλβανία και στην Κρήτη, αλλά και για το θέμα το οποίο σχετίζεται με τους μετεξεταστέους- απέτυχε. Αλλά, δυστυχώς, οι ελάχιστες σωστές αποφάσεις που παίρνετε καταλύονται από δείγματα γραφής σαν και αυτό που αφορά τις διορθώσεις και προσθήκες που θα έπρεπε να συμπληρωθεί και με κάτι άλλο, διορθώσεις και προσθήκες του συνεδρίου του ΠΑΣΟΚ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κα Δαμανάκη έχει το λόγο.
Μετά θα μιλήσετε εσείς, κύριε Σκυλλάκο.
ΑΝΤΩΝΗΣ ΣΚΥΛΛΑΚΟΣ: Θα μιλήσω μετά τον Υπουργό.
ΜΑΡΙΑ ΔΑΜΑΝΑΚΗ: Να μιλήσω μετά τον Υπουργό και εγώ τότε, κύριε Πρόεδρε. Δεν υπάρχει θέμα. Θέλω έτσι κι αλλιώς μία φορά να δευτερολογήσω. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύρια Δαμανάκη, εάν θέλετε να προηγηθείτε, το προτιμώ.
ΜΑΡΙΑ ΔΑΜΑΝΑΚΗ: Κύριε Πρόεδρε, θα είμαι πολύ σύντομη.
Από όσα είπε ο κύριος Υπουργός απαντώντας και στις δικές μας παρατηρήσεις, θέλω να επανέλθω μόνο πολύ σύντομα στο θέμα των αναπληρωτών.
Πιστεύουμε ότι υπάρχει η δυνατότητα να μειωθεί ο αριθμός των αναπληρωτών, κύριε Υπουργέ. Και βεβαίως, δεν εννοώ ότι θα μπορέσει το Υπουργείο να προβλέψει όπως είπατε τον αριθμό των γυναικών που θα γεννήσουν στη διάρκεια μιας περιόδου. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Όχι μόνο τον αριθμό, αλλά και τις ειδικότητες.
ΜΑΡΙΑ ΔΑΜΑΝΑΚΗ: Ναι και τις ειδικότητες προφανώς, αστεϊζόμενος. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Καθόλου αστεϊζόμενος! Τρεις χιλιάδες εκπαιδευτικοί στην πρωτοβάθμια και στη δευτεροβάθμια παίρνουν την άδεια μητρότητας. Πώς μπορεί να ξέρεις ποιες ειδικότητες αντιπροσωπεύουν; Δόξα τω Θεώ είναι σε όλες τις ειδικότητες οι κοπέλες. 
ΜΑΡΙΑ ΔΑΜΑΝΑΚΗ: Πρώτα από όλα για τους δασκάλους δεν υπάρχει τέτοιο θέμα. Αλλά και για τους καθηγητές που υπάρχει θέμα ειδικότητας, υπάρχουν, κύριε Υπουργέ, στατιστικά στοιχεία, τα οποία μπορούν να αξιοποιηθούν. Και αν δεν μπορούν να αξιοποιηθούν για τις μικρές ειδικότητες, εννοώ για τις ειδικότητες που έχουν μικρό αριθμό, για τις ειδικότητες που έχουν μεγάλο αριθμό μπορούν να αξιοποιηθούν.
Επίσης, μπορούν να αξιοποιηθούν τα στατιστικά στοιχεία που έχουν σχέση με τις εκπαιδευτικές άδειες, τις οποίες στο κάτω-κάτω δίνετε εσείς και μπορείτε να προγραμματίσετε ανά ειδικότητα, γιατί τις εκπαιδευτικές άδειες το Υπουργείο τις δίνει, οι Διευθύνσεις τις δίνουν. Μπορούν να προγραμματίσουν ανά ειδικότητα ότι δίνουν τόσες εκπαιδευτικές άδειες και να έχουν αντίστοιχες θέσεις μονίμου προσωπικού και για τους καθηγητές που πάνε στο εξωτερικό. Δεν είπα να έχετε συνεχώς τους ίδιους. Με διορισμό μονίμων θα υπάρχει το καθεστώς των μεταθέσεων, θα εναλλάσσονται αυτοί. Δεν αντιλαμβάνομαι για ποιο λόγο δεν πρέπει να προσληφθούν μόνιμοι εκπαιδευτικοί που να αντιστοιχούν σε αυτό τον αριθμό. Δεν είπα να είναι μόνιμοι στη θέση αυτή. Θέλω να πω ότι μπορεί να υπάρξει μία άλλη λογική καλύτερου προγραμματισμού. Βεβαίως, έχει δυσκολίες. Δεν μπορούμε αυτήν τη στιγμή ...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Μου επιτρέπετε μία διακοπή;
ΜΑΡΙΑ ΔΑΜΑΝΑΚΗ: Βεβαίως.
ΠΡΟΕΔΡΕΥΩΝ (Παναγιώτης Σγουρίδης): Θα σας κρατήσω το χρόνο, κυρία Δαμανάκη.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θα κάνω μία πολύ σύντομη παρέμβαση, κύριε Πρόεδρε. 
Εσείς προτείνετε, λοιπόν, να πάρουμε χίλιους οκτακόσιους μονίμους επειδή οι εκπαιδευτικές άδειες μπορεί να κυμαίνονται από χίλιοι εξακόσιοι έως χίλιοι οκτακόσιοι. Από τη στιγμή που δεν ξέρει κανείς για το διάστημα των δύο ή τριών ετών αυτός που θα πάρει την άδεια από ποιο σχολείο θα προέρχεται και πού θα είναι η οργανική του θέση, αυτούς τους μονίμους τι θα τους κάνουμε; Κάθε φορά δηλαδή που θα δημιουργείται ένα κενό, θα τον στέλνουμε από τη μία μεριά της Ελλάδος στην άλλη; 
Κυρία Δαμανάκη, είναι εντελώς ανεφάρμοστο αυτό που λέτε και σε ό,τι αφορά τις εκπαιδευτικές άδειες και σε ό,τι αφορά τις άδειες για λόγους υγείας και σε ό,τι αφορά τις γονικές άδειες και σε ό,τι αφορά την προσωρινή απουσία στο εξωτερικό των εκπαιδευτικών που αποσπώνται εκεί.
Αυτές οι βασικές μεγάλες ανάγκες λόγω των προσωρινών απουσιών και στο μέλλον θα έχουν ως αποτέλεσμα την αναγκαιότητα της ύπαρξης του θεσμού των αναπληρωτών. Είναι πρακτικά ανεφάρμοστο αυτό που εσείς σκέφτεστε και προτείνετε. 
ΜΑΡΙΑ ΔΑΜΑΝΑΚΗ: Δεν θέλω να αντιδικήσω με τον κύριο Υπουργό αλλά επιτρέψτε μου να επιμείνω. 
Ας το δούμε λίγο πρακτικά. Ας πάρουμε μία ορισμένη εκπαιδευτική διεύθυνση. Αυτή η εκπαιδευτική διεύθυνση έχει ορισμένες ανάγκες.
Γνωρίζετε με βάση τα στατιστικά δεδομένα ότι θα παρουσιασθούν αυτές οι ελλείψεις. Αυτό το οποίο σας προτείνω είναι να προσλάβετε στη συγκεκριμένη διεύθυνση μεγαλύτερο αριθμό στατιστικά από αυτόν τον οποίο προσλαμβάνετε, ώστε στην κατανομή του προσωπικού μετά να μπορέσετε να στείλετε μόνιμους εκπαιδευτικούς. 
Εν πάση περιπτώσει δεν φαίνεται τόσο δύσκολο. Αντιλαμβάνομαι ότι είναι δυσκολότερο από το σύστημα που έχετε τώρα όπου προσλαμβάνετε όσους προσλαμβάνετε και μετά όπου υπάρχουν κενά στέλνετε αναπληρωτές. Ο στόχος όμως είναι να μειωθούν τα κενά. Και πιστεύω ότι μπορούν να μειωθούν. 
Θα πω και κάτι άλλο, κύριε Υπουργέ. 'Ετσι όπως πάει η κατάσταση με την αύξηση των εκπαιδευτικών αδειών πόσους αναπληρωτές θα προσλάβουμε του χρόνου; Πάνω από δώδεκα χιλιάδες; Ποιο νούμερο θα θεωρείτε λογικό για να σταματήσουμε κάποτε; Γιατί έτσι όπως τα λέτε, εάν δηλαδη εν τέλει ο αριθμός των αναπληρωτών δεν προκύπτει από τις ανάγκες που δεν μπορούν να προβλεφθούν αλλά από ένα σύστημα που διευκολύνει το Υπουργείο, ποιος θα είναι ο αριθμός των αναπληρωτών; 
Εν πάση περιπτώσει, δεν είναι ώρα και τέτοια ώρα μάλιστα να αντιδικώ με τον κύριο Υπουργό. Επισημαίνω ότι ο πολύ μεγάλος αριθμός των αναπληρωτών θα δημιουργεί συνεχώς προβλήματα. Δεν μας έχει πείσει το Υπουργείο ότι ο αριθμός δεν μπορεί να μειωθεί. Κατά καιρούς εμφανίζεται πιο μειωμένος. Πώς εμφανίζεται πιο μειωμένος; Δεν γεννούν οι Ελληνίδες εκείνο το χρόνο; Τι γίνεται ακριβώς; 
'Οσον αφορά τις τροπολογίες ο κύριος Υπουργός επανήλθε με μία σειρά αναδιατυπώσεις του ίδιου του νομοσχεδίου και μία νέα τροπολογία 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν είναι τροπολογία. Είναι επεξήγηση. Δεν αλλάζει τίποτα.
ΜΑΡΙΑ ΔΑΜΑΝΑΚΗ: Είναι αλλαγές επί της ουσίας. Εμείς δεν έχουμε αντίρρηση και να ψηφισθεί, αλλά είναι τροπολογία που αλλάζει ρυθμίσεις. Δεν είναι φραστικές διορθώσεις και το ξέρετε και εσεις και εγώ. Εν πάση περιπτώσει, εγώ αλλού θέλω να καταλήξω. Δεν αντιλαμβάνομαι γιατί από όλες τις τροπολογίες η μόνη που δεν διασώθηκε είναι αυτή που αφορά τους ιδιωτικούς εκπαιδευτικούς. Κάποιοι πιέζουν, δεν θέλουν την τροπολογία; Περί αυτού πρόκειται; Και γιατί υποχωρείτε εσείς; 
ΙΩΑΝΝΗΣ ΜΑΓΚΡΙΩΤΗΣ: Η Δεξιά.
ΜΑΡΙΑ ΔΑΜΑΝΑΚΗ: Ποια Δεξιά τώρα σας πειράζει; Εδώ εμείς είμαστε η δεξιά, αν σκέφτεστε έτσι. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα κάνω ορισμένα σχόλια απλώς, δεν πρόκειται να επαναφέρω την κύρια επιχειρηματολογία. Απλώς επειδή κάθε συζήτηση στο Κοινοβούλιο είναι μία πράξη δημοκρατικής αγωγής των πολιτών της χώρας και επειδή μιλάμε για θέματα εκπαίδευσης που προέχει κάθε φορά η έμφρων διατύπωση των επιχειρημάτων θα μπορούσε κανείς παρακολουθώντας τη συζήτηση να μην γνωρίζει πλέον για τι ακριβώς μιλάμε. 
Θέλω, λοιπόν, να κάνω μία στοιχειώδη αποκατάσταση για την τάξη της σημερινής συζήτησης και να πω ότι όλη η επιχειρηματολογία η οποία ενδεχομένως να χρειάζεται να συζητηθεί σε άλλο νομοσχέδιο περί διορισμών στην εκπαίδευση, σήμερα αφιερώθηκε επί ματαίω. Το σημερινό νομοσχέδιο αφορά την άντληση αναπληρωτών, μιας ειδικής κατηγορίας εκπαιδευτικών, μιας συνιστώσας της εκπαίδευσης. Τόσο εγώ όσο και ο κύριος Υφυπουργός προσπαθήσαμε να περιγράψουμε μια συνθήκη που άλλωστε δεν είναι καθόλου άγνωστο φαινόμενο, διότι η αναπλήρωση είναι οργανικό συστατικό της νομοθεσίας που περιβάλλει την εκπαιδευτική διαδικασία στην Ελλάδα, η οποία μπορεί να εμφανίζεται ότι έχει μία σειρά αδυναμίες, αλλά πίσω από αυτό κρύβονται μία σειρά αρετές, γιατί η συντριπτική πλειοψηφία των αναπληρώσεων, κατ' ουσίαν καλύπτει θετικά μέτρα κοινωνικού και εκπαιδευτικού χαρακτήρα που έχουν ληφθεί στην ελληνική εκπαίδευση.
Από την ώρα λοιπόν που η αναπλήρωση είναι ένα καθεστώς στο οποίο δυστυχώς δεν υπάρχει η ευχέρεια της ριζικής λύσεως όπως μας πρότεινε η κα Δαμανάκη χρειάζεται να δημιουργήσουμε μία τάξη άντλησης των αναπληρωτών. Η ρύθμιση είναι αναγκαία, την προτείνουμε εδώ και δεν είναι τυχαίο, ότι πέραν από ορισμένες αναγνωρίσεις τολμηρές φαντάζομαι, όπως η κα Κόλλια από τη Νέα Δημοκρατία, δεν υπήρξε αντίρρηση επί της ουσίας γιατί; Πιστεύω ότι επειδή οι κριτές μας είναι οι εκπαιδευτικοί, δεν έχει διαφύγει από κανέναν σ' αυτήν την Αίθουσα ότι από τους φορείς των αναπληρωτών πλην ενός, όλοι οι άλλοι χαιρέτισαν το μέτρο ότι αποκαθιστά και εισάγει μία τάξη αναμφισβήτητα αντικειμενική, αναμφισβήτητα διαφανή περί την αντληση των αναπληρωτών. 
Άρα το νομοσχέδιο επιτελεί ένα ουσιώδες έργο διότι, πράγματι όποιος έχει εγκύψει στο φαινόμενο και δεν θα επαναλάβω εδώ, γνωρίζει ότι χρειαζόταν να υπάρξει αυτή η ρύθμιση ακριβώς για να αρθούν οι πολλές αντιφάσεις που θα μπορούσαν να οδηγήσουν σε ένα μη υγιή τρόπο, σε μη αντικειμενικό, πιθανώς σε διαβλητό ή εν πάση περιπτώσει μη δίκαιο περί την άντληση των αναπληρωτών.
Δεύτερον, υπήρξε μια ολόκληρη γενικότερη τοποθέτηση για το θέμα της ολυμπιακής παιδείας, όπου υπάρχουν κρίσιμες παρεξηγήσεις. Όταν κάλεσα όλους να δούμε ότι μέσα σ' αυτήν τη συγκεκριμένη εκπαίδευση από τους συγκεκριμένους εκπαιδευτικούς παράγεται ήδη το έργο που ζητείται ως σχέδιο ή ως πρόταση που δεν υπάρχει, εννοούσα συγκεκριμένα ότι φέτος είκοσι οκτώ χιλιάδες μαθητές σε σχεδόν δύο χιλιάδες σχολεία μετείχαν στους πανελλήνιους καλλιτεχνικούς μαθητικούς αγώνες που είχε έναν από τους στόχους να ζεύξουν την καλλιτεχνική δραστηριότητα μέσα στο σχολείο με τα ολυμπιακά ιδεώδη. Και υπήρξαν εξαιρετικές δουλειές και από γυμνάσια και από ενιαία λύκεια και από ΤΕΕ όλης της χώρας. Μου κάνει πολύ μεγάλη εντύπωση ότι Βουλευτές ακριτικών νομών που βρήκαν εδώ στοιχεία κριτικής για άλλα θέματα όπως επεσήμανε και το προεδρείο, να αγνοούν ότι σχολεία των περιοχών τους έχουν βραβευθεί σ' αυτούς τους διαγωνισμούς και είναι τίτλος τιμής πάρα πολύ μεγάλος για τα σχολεία αυτά.
Δεν θα άρω ποτέ ή θα πρέπει να βρω άλλους λόγους να άρω την εκτίμηση που έχω στον κ. Παυλόπουλο, αλλά φαίνεται ότι η προσπάθεια για ένα εύρημα οδηγεί πολύ εύκολα σε ένα βαρύ λάθος.
Η επιστολή του κ. Αρσένη στους Βουλευτές του ΠΑΣΟΚ δεν είναι προφανώς διαφορετική απ' αυτήν που απέστειλε σε μένα. Δεν έχω λοιπόν λόγους, επειδή ακριβώς είναι η ίδια, να πιστεύω ότι έχει οποιαδήποτε σχέση η επιστολή του κ. Αρσένη με αυτό το νομοσχέδιο. Και σήμερα που μιλήσαμε με τον κ. Αρσένη, όπως με τη συχνή μας επικοινωνία, έχουμε μια άλλη προσέγγιση. Δεν πρόκειται λοιπόν για τίποτα άλλο παρά από μια πολύ υγιή κοινοβουλευτική και κομματική αν θέλετε διαδικασία, η οποία καταλήγει σε διαφορετική προσέγγιση των θεμάτων ριζικά διαφορετική από μια ορισμένη σκοπιά στην αφετηρία αρχής. 'Αρα το εύρημά σας δεν έχει κανένα αντίκρυσμα και καταπίπτει από τα πράγματα διότι η Κυβέρνηση νομοθετεί μέσα από συλλογικές διαδικασίες και με βαθύ σεβασμό στο Κοινοβούλιο. Οι προσθήκες και διορθώσεις -αναφέρονται στα πρακτικά αν δείτε της Επιτροπής Μορφωτικών Υποθέσεων- δεν είναι τίποτε άλλο παρά πράγματα που θα μπορούσαν να υπάρχουν στις υπουργικές αποφάσεις που ήταν εξουσιοδοτικές και προτιμήσαμε να είναι με διαύγεια μέσα εδώ ακριβώς γιατί ξέρετε καλά ότι ένα νομοθέτημα διευκολύνει πολύ περισσότερο από μία υπουργική απόφαση. 'Αρα η υγεία του εσωκομματικού μας διαλόγου σας διαβεβαιώ ότι προέρχεται ακριβώς επειδή μας ενδιαφέρει το έργο για τον ελληνικό λαό και έχουμε τον τρόπο να αντιμετωπίζουμε τα θέματά μας και στα συνέδριά μας χωρίς να εμπλεκόμαστε στο κυβερνητικό έργο. Κατά τούτο λοιπόν οι προσθήκες είναι απλώς η επέκταση επεξεργασιών που έγιναν στην Επιτροπή Μορφωτικών Υποθέσεων. Είναι μια πράξη απόλυτα συνεπής με το πνεύμα του άρθρου του νομοσχεδίου. Πράγματι ατυχήσατε πάρα πολύ σ' αυτό το θέμα. Και κατά τούτο ζητώ να γίνει η ψήφιση χωρίς το άγχος ότι εμπλέκεται οποιοσδήποτε σε εσωκομματικά θέματα. Ζητώ να γίνει η ψήφιση σ' αυτό που ξέρει η εκπαιδευτική κοινότητα εν συνόλω, ότι σήμερα αποκαθίσταται μια τάξη ως προς την αναπλήρωση, πράγμα που είναι ριζικά διαφορετικό από το μόνιμο διορισμό και είναι κάτι που η ίδια η εκπαίδευση το καταλαβαίνει, το κατανοεί. Κατ' ουσίαν έχει την πλήρη συναίνεση όλης της εκπαιδευτικής κοινότητας η προτεινόμενη ρύθμιση και φυσικά και οι διορθώσεις και οι προσθήκες. 
Είμαι υποχρεωμένος, κύριε Πρόεδρε, να αναγνώσω τις διορθώσεις και προσθήκες στο σχέδιο νόμου "Πρόσληψη αναπληρωτών για το Πρόγραμμα Ολυμπιακής Εκπαίδευσης και τις ανάγκες των σχολείων":
Πρώτον, στο άρθρο 1 παράγραφος 2 περίπτωση γ΄ μετά τις λέξεις "από τους εγγεγραμμένους στους πίνακες διοριστέων" προστίθενται οι λέξεις "του ν. 1566/1985". 
2. Στο άρθρο 1, παράγραφος 2, εδάφιο τελευταίο, στίχος τρίτος οι λέξεις "περιοχές τοποθέτησης" αντικαθίστανται με τις λέξεις "διευθύνσεις δευτεροβάθμιας εκπαίδευσης".
3. Στο άρθρο 1, παρ. 4:
α) στίχος ενδέκατος μετά τις λέξεις "στον πίνακα διοριστέων" προστίθενται οι λέξεις "του ν.1566/1985".
β) στίχος δέκατος τρίτος η φράση "στα σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων" αντικαθίσταται με τη φράση "στα δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων, καθώς και της υπηρεσίας που προσφέρθηκε στα Μεταλυκειακά Προπαρασκευαστικά Κέντρα".
4. Στο άρθρο 1, παράγραφος 7, περίπτωση γ' μετά την πρώτη πρόταση προστίθεται δεύτερη ως εξής:
"Στην περίπτωση ίσης προϋπηρεσίας κατατάσσονται στον πίνακα οι λαβόντες τη βαθμολογική βάση στον τελευταίο διαγωνισμό του ΑΣΕΠ κατά τη σειρά της βαθμολογίας τους, έπονται οι λαβόντες τη βαθμολογική βάση σε προηγούμενους διαγωνισμούς κατά τη σειρά της βαθμολογίας τους και ακολουθούν οι εγγεγραμμένοι στον πίνακα διοριστέων του Ν.1566/1985".
5. Στο άρθρο 1, παράγραφος 7 η περίπτωση δ' αντικαθίσταται ως εξής:
"δ) από άλλους υποψήφιους εκπαιδευτικούς, που έχουν τα προσόντα διορισμού και κατά σειρά που εξαρτάται από το σύνολο της υπηρεσίας τους σε θέσεις αναπληρωτών ή ωρομίσθιων εκπαιδευτικών. Στην περίπτωση που δεν συντρέχει τοιαύτη προϋπηρεσία προηγούνται στον πίνακα οι λαβόντες τη βαθμολογική βάση στον τελευταίο διαγωνισμό του ΑΣΕΠ κατά τη σειρά της βαθμολογίας τους, έπονται οι λαβόντες τη βαθμολογική βάση σε προηγούμενους διαγωνισμούς κατά τη σειρά της βαθμολογίας τους και ακολουθούν οι εγγεγραμμένοι στον πίνακα διοριστέων του ν.1566/1985 με σειρά που εξαρτάται από την ημερομηνία λήξης του πτυχίου τους".
6. Στο άρθρο 1, παρ. 7 προστίθενται οι περιπτώσεις ε', στ' και ζ' ως εξής:
"ε) Ειδικά για τα διδακτικά έτη 2001-2002 και 2002-2003 προσλαμβάνονται αναπληρωτές για τη διδασκαλία του μαθήματος της Πληροφορικής, εφόσον δεν υπάρχουν υποψήφιοι των προηγούμενων περιπτώσεων, κατά σειρά:
αα) οι έχοντες κατά την πρόσληψή τους τα προσόντα του π.δ. 118/1995 (ΦΕΚ 75Α') και 
ββ) οι έχοντες τα προσόντα της προηγούμενης περίπτωσης με μειωμένη ή χωρίς διδακτική εμπειρία".
Στ) Κατά τις προσλήψεις αναπληρωτών εκπαιδευτικών πρωτοβάθμιας και δευτεροβάθμιας εκπαίδευσης από κάθε κατηγορία υποψηφίων προτάσσονται των εγγεγραμμένων σε κάθε πίνακα υποψηφίων οι υπαγόμενοι στις διατάξεις του άρθρου 8, παρ. 3 του ν. 1894/1990 (ΦΕΚ 110Α').
Ζ) Πρόσληψη αναπληρωτών από κάθε πίνακα είναι δυνατή όταν έχουν προσληφθεί οι υποψήφιοι των προηγούμενων πινάκων".
7. Στο άρθρο 1, παρ. 8, στίχος πέμπτος, οι λέξεις "τη διαδικασία επιλογής" αντικαθίστανται με τις λέξεις "την κατάταξη σε κάθε πίνακα υποψηφίων".
8. Στο άρθρο 1, παρ. 10, προστίθεται εδάφιο ως εξής: 
"Δεν θίγονται οι διατάξεις για την πρόσληψη προσωρινών αναπληρωτών στις σχολικές μονάδες Ειδικής Αγωγής, στα μουσικά σχολεία και στα τμήματα αθλητικής διευκόλυνσης".
Ευχαριστώ.
(Στο σημείο αυτό ο Υπουργός Εθνικής Παιδείας και Θρησκευμάτων κ. Ευθυμίου καταθέτει για τα Πρακτικά το προαναφερθέν έγγραφο, το οποίο έχει ως εξής:
"ΔΙΟΡΘΩΣΕΙΣ ΚΑΙ ΠΡΟΣΘΗΚΕΣ
Στο σχέδιο νόμου "Πρόσληψη αναπληρωτών για το Πρόγραμμα Ολυμπιακής Εκπαίδευσης και τις ανάγκες των σχολείων".
1. Στο άρθρο 1, παρ. 2, περίπτωση γ' μετά τις λέξεις "από τους εγγεγραμμένους στους πίνακες διοριστέων" προστίθενται οι λέξεις "του ν. 1566/1985".
2. Στο άρθρο 1, παράγραφος 2, εδάφιο τελευταίο, στίχος τρίτος οι λέξεις "περιοχές τοποθέτησης" αντικαθίστανται με τις λέξεις "διευθύνσεις δευτεροβάθμιας εκπαίδευσης".
3. Στο άρθρο 1, παρ. 4:
α) στίχος ενδέκατος μετά τις λέξεις "στον πίνακα διοριστέων" προστίθενται οι λέξεις: "του ν. 1566/1985".
β) στίχος δέκατος τρίτος η φράση "στα σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων" αντικαθίστανται με τη φράση "στα δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων, καθώς και της υπηρεσίας που προσφέρθηκε στα Μεταλυκειακά Προπαρασκευαστικά Κέντρα".
4. Στο άρθρο 1, παράγραφος 7, περίπτωση γ' μετά την πρώτη πρόταση προστίθεται δεύτερη ως εξής:
"Στην περίπτωση ίσης προϋπηρεσίας κατατάσσονται στον πίνακα οι λαβόντες τη βαθμολογική βάση στον τελευταίο διαγωνισμό του ΑΣΕΠ κατά τη σειρά βαθμολογίας τους, έπονται οι λαβόντες τη βαθμολογική βάση σε προηγούμενους διαγωνισμούς κατά τη σειρά της βαθμολογίας τους και ακολουθούν οι εγγεγραμμένοι στον πίνακα διοριστέων του ν . 1566/1985".
5. Στο άρθρο 1, παράγραφος 7 η περίπτωση δ' αντικαθίσταται ως εξής:
"δ) από άλλους υποψήφιους εκπαιδευτικούς, που έχουν τα προσόντα διορισμού και κατά σειρά που εξαρτάται από το σύνολο της υπηρεσίας τους σε θέσεις αναπληρωτών ή ωρομίσθιων εκπαιδευτικών. Στην περίπτωση που δεν συντρέχει τοιαύτη προϋπηρεσία προηγούνται στον πίνακα οι λαβόντες τη βαθμολογική βάση στον τελευταίο διαγωνισμό του ΑΣΕΠ κατά τη σειρά της βαθμολογίας τους, έπονται οι λαβόντες τη βαθμολογική βάση σε προηγούμενους διαγωνισμούς κατά τη σειρά της βαθμολογίας τους και ακολουθούν οι εγγεγραμμένοι στον πίνακα διοριστέων του ν. 1566/1985 με σειρά που εξαρτάται από την ημερομηνία λήψης του πτυχίου τους".
6. Στο άρθρο 1, παρ. 7 προστίθενται περπτώσεις ε', στ' και ζ' ως εξής:
"ε) Ειδικά για τα διδακτικά έτη 2001 - 2002 και 2002 - 2003 προσλαμβάνονται αναπληρωτές για τη διδασκαλία του μαθήματος της Πληροφορικής, εφόσον δεν υπάρχουν υποψήφιοι των προηγούμενων περιπτώσεων, κατά σειρά:
αα) οι έχοντες κατά την πρόσληψή τους τα προσόντα του π.δ. 118/1995 (ΦΕΚ 75 Α') και
ββ) οι έχοντες τα προσόντα της προηγούμενης περίπτωσης με μειωμένη ή χωρίς διδακτική εμπειρία".
στ) Κατά τις προσλήψεις αναπληρωτών εκπαιδευτικών πρωτοβάθμιας και δευτεροβάθμιας εκπαίδευσης από κάθε κατηγορία υποψηφίων προτάσσονται των εγγεγραμμένων σε κάθε πίνακα υποψήφιων οι υπαγόμενοι στις διατάξεις του άρθρου 8, παρ. 3 του ν. 1894/1990 (ΦΕΚ 110 Α').
ζ) Πρόσληψη αναπληρωτών από κάθε πίνακα είναι δυνατή όταν έχουν προσληφθεί οι υποψήφιοι των προηγούμενων πινάκων".
7. Στο άρθρο 1, παρ. 8, στίχος πέμπτος οι λέξεις "τη διαδικασία επιλογής" αντικαθίστανται με τις λέξεις "την κατάταξη σε κάθε πίνακα υποψηφίων".
8. Στο άρθρο 1 παρ. 10 προστίθεται εδάφιο ως εξής:
"Δεν θίγονται οι διατάξεις για την πρόσληψη προσωρινών αναπληρωτών στις σχολικές μονάδες Ειδικής Αγωγής, στα μουσικά σχολεία και στα τμήματα αθλητικής διευκόλυνσης".

Αθήνα, 27 Αυγούστου 2001
Ο Υπουργός
ΠΕΤΡΟΣ ΕΥΘΥΜΙΟΥ")
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Απλώς θα διευκρινίσω δύο-τρεις βασικές θέσεις μας.
Πρώτον, εμείς επιμένουμε στην επετηρίδα. Αυτή θα ήταν η σωστή λύση. Από εκείνα να αντλούνται και οι μόνιμοι, από εκεί και οι αναπληρωτές.
Δεύτερον, επιμένουμε ότι είναι πολύ μεγάλος ο αριθμός των αναπληρωτών. Τα λέω αυτά γιατί ο κύριος Υπουργός εμφάνισε ότι υπάρχει μία γενικότερη συναίνεση. Δεν υπάρχει τέτοια συναίνεση, τουλάχιστον από τη δικιά μας την πλευρά.
Τρίτον, όσον αφορά στον αριθμό των αναπληρωτών, είναι πολύ μεγαλύτερος από αυτόν που θα μπορούσε να είναι. Εάν ανατρέξουμε και σε αυτά που είπε ο κ. Πετσάλνικος στην επιτροπή -υπάρχουν κάποια νούμερα- είναι πολύ μικρότερες οι ανάγκες και με τα δικά σας δεδομένα από τους αναπληρωτές που είχατε προσλάβει πέρσι.
Το τελευταίο είναι ότι εμείς είμαστε υπέρ της ολυμπιακής παιδείας, δεν συμφωνούμε όμως με το πρόγραμμα όπως πάτε και τα φτιάχνετε αυτά με τις δύο χιλιάδες προσλήψεις, χωρίς αυτό να οδηγεί σ' ένα μαζικό μαθητικό ή και σπουδαστικό αθλητισμό. Είναι μόνο για τις ανάγκες των τριών χρόνων, για να εξυπηρετήσετε κάποιες ανάγκες που έχουν σχέση με τους Ολυμπιακούς Αγώνες. Εμείς λέμε ότι θα χρησιμοποιηθούν για τον εθελοντισμό. Τώρα το να πηγαίνουν το Σάββατο και την Κυριακή και να κάνουν κάποια μαθήματα θεωρητικής βάσης, διότι ούτε αίθουσες υπάρχουν ούτε γυμναστήρια ούτε τα απαραίτητα όργανα για να μάθουν τα δεκαοκτώ καινούρια αθλήματα από τα ολυμπιακά, δεν αρκεί. Πρέπει να έλθουν σε επαφή οι μαθητές και με τα άλλα αθλήματα, όχι μόνο με τα γνωστά.
Δεν είναι δυνατόν αυτά να γίνουν.
Χρειάζονται μόνιμοι γυμναστές, προγράμματα, ελεύθερος χρόνος στους μαθητές για να αθληθούν. Χρειάζεται ένας γενικότερος αναπροσανατολισμός της παιδείας και της φυσικής αγωγής γενικότερα. Γι' αυτό δεν συμφωνώ με το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Φαίνεται ότι μετά από μία τόσο παρατεταμένη συζήτηση ο κύριος Υπουργός δεν κατάλαβε ούτε τι συζητήσαμε ούτε τι είπαμε. Πού τη βρήκε τη συναίνεση στο άρθρο 1; 
ΠΡΟΕΔΡΕΥΩΝ (Παναγιώτης Σγουρίδης): Δεν είπε αυτό, περί της Αιθούσης. Είπε, στην εκπαιδευτική κοινότητα.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είπε μόνο γι' αυτό. Είπε από την αρχή ότι κάναμε κριτική σε κάποια άλλα, ενώ στο βάθος συμφωνούμε όλοι. 
Διευκρινίζω. Στο ολυμπιακό πρόγραμμα είναι πρωτοφανές αυτό που συμβαίνει. Το πρόγραμμα ολυμπιακής εκπαίδευσης, που αποβλέπει στη διαμόρφωση ενός ολυμπιακού ιδεώδους και, ταυτόχρονα, μιας γενιάς ανθρώπων που θα έχει άλλες ολυμπιακές αποδόσεις από αυτές που υπήρχαν στο παρελθόν, προϋποθέτει μία πάγια ρύθμιση. Η ρύθμιση που εισάγει η Κυβέρνηση είναι μέχρι το 2004, είτε γιατί θεωρεί ότι τότε εκπληρώνονται όλες μας οι υποχρεώσεις εν όψει των αγώνων, είτε γιατί μέχρι τότε οριοθετεί τα έργα και τις ημέρες της Κυβέρνησης Σημίτη. Είτε το ένα συμβαίνει είτε το άλλο εδώ έχουμε ένα πρόγραμμα Ολυμπιακών Αγώνων με ημερομηνία λήξεως. Αυτό δεν το δεχόμαστε. 
Δεύτερον, στο θέμα των αναπληρωτών καθηγητών, για το οποίο τόσα είπε ο κύριος Υπουργός, έχουμε ένα ράβε ξήλωνε. Οι ρυθμίσεις που έφερε στην αρχή ο κ. Αρσένης αναιρούνται κάθε τρεις και λίγο. Η Νέα Δημοκρατία εξ αρχής πρότεινε με πρόταση νόμου τον τρόπο με τον οποίο πρέπει να λειτουργήσει η σταδιακή αποκλιμάκωση και αποσύνδεση των προσλήψεων από την επετηρίδα, αλλά με σταδιακή απορρόφηση της επετηρίδας. Ο κύριος Υπουργός δεν μας άκουσε και έρχεται κάθε φορά με διαφορετικές ρυθμίσεις.
Τώρα, στην περίπτωση 3, στο άρθρο 1, παράγραφος 4, εκεί που συνυπολογίζει ο κύριος Υπουργός και την υπηρεσία που προσφέρθηκε στα Μεταλυκειακά Προπαρασκευαστικά Κέντρα, αποδεικνύεται η "δόξα" του κομματικού νεποτισμού. Οι προσλήψεις στα Μεταλυκειακά Προπαρασκευαστικά Κέντρα γίνονται χωρίς καμία διαδικασία. Αναγνωρίζει το χρόνο σε ανθρώπους, οι οποίοι προσλήφθηκαν με κριτήρια που δεν έχουν καμία σχέση με τις πάγιες διαδικασίες. 
Τέλος, ο κύριος Υπουργός είπε ότι δεν έχει καμία σχέση με την επιστολή Αρσένη, η οποία δόθηκε σήμερα με ημερομηνία 27 Αυγούστου. Κύριε Υπουργέ, αποδεικνύεται ότι νομοθετήσατε υπό το βάρος εσωκομματικών ισορροπιών, διότι οι Υπουργοί που έρχονται και φέρνουν εδώ προσθήκες και τροποποιήσεις με βάση αυτά που συζητήθηκαν στην επιτροπή, το κάνουν στην αρχή του νομοσχεδίου για να ξέρουμε γιατί συζητάμε. Τούτο όμως μας το μοιράσατε όταν κοντεύανε να τελειώσουν όλοι οι εισηγητές. Αυτό σημαίνει ότι το "αλισιβερίσι" του εσωκομματικού διαλόγου που μπορεί να σας αφορά συνεχίστηκε ως τώρα. Αυτά όταν ξέρετε ότι έχουμε μία και μόνη συζήτηση πρέπει να τα κάνετε στην αρχή. Το κομματικό "αλισιβερίσι" συνεχιζόταν ως τις μεταμεσονύκτιες ώρες, δείχνοντας τις κομματικές επιδόσεις. 
ΠΡΟΕΔΡΕΥΩΝ (Παναγιώτης Σγουρίδης):Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Δεν είναι η πρώτη φορά αλλά ελπίζω να είναι η τελευταία που ο Κοινοβουλευτικός Εκπρόσωπος της Νέας Δημοκρατίας επιχειρεί να ερμηνεύσει την πολιτική διαδικασία του κόμματός μας. Βέβαια έχετε τη δυνατότητα να λέτε ότι θέλετε. 'Όμως, ο αδιάψευστος κριτής της εσωκομματικής μας πολιτικής διαδικασίας είναι ο ελληνικός λαός. Βέβαια, κύριε Παυλόπουλε, σας κατανοώ διότι για το δικό σας κόμμα ο εσωκομματικός διάλογος και η εσωκομματική δημοκρατία είναι άγνωστα πράγματα.
Ελπίζω με τον καιρό να κατανοήσετε ότι η εσωτερική αυτοδυναμία ενός κόμματος και η δική του δυναμική δεν σας δίνει τη δυνατότητα με παρεμβάσεις κοινοβουλευτικού χαρακτήρα να επισημαίνετε πράγματα που σε καμία περίπτωση δεν ευνοούν την ανάπτυξη της δημοκρατίας στα κόμματα. 
Λυπάμαι, κύριε Παυλόπουλε, που είναι για πολλοστή φορά με μια μικροπολιτική λογική επιχειρείτε να στρέψετε προς το ΠΑΣΟΚ ζητήματα τα οποία μπορεί να το απασχολούν, ωστόσο όμως ξέρετε ότι μπορεί και τα απαντά το ίδιο με τη δική του δημοκρατία και τη δική του δυναμική.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Παιδείας "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων". 
Ερωτάται το Τμήμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Παιδείας "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων", έγινε δεκτό κατά πλειοψηφία επί της αρχής. 
Εισερχόμαστε στην ψήφιση του άρθρου 1.
Ερωτάται το Τμήμα: Γίνεται δεκτό το άρθρο1, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Κύριοι συνάδελφοι, πριν ψηφίσουμε το ακροτελεύτιο άρθρο, έχουμε τρεις τροπολογίες τις οποίες όλοι γνωρίζετε και για τις οποίες όλοι κατά κάποιον βαθμό έχουμε συμφωνήσει ότι πρέπει να συζητηθούν.
Η πρώτη τροπολογία είναι με γενικό αριθμό 637 και ειδικό 87, για την επανεξέταση και εξέταση μαθητών ημερήσιων και νυχτερινών ενιαίων λυκείων. 
Υπάρχει κάποιος από τους συναδέλφους που θέλει το λόγο επί της τροπολογίας αυτής;
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, σας παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ορφανέ, έχετε το λόγο. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα ήθελα να επισημάνω ότι η συγκεκριμένη τροπολογία έρχεται μετά από την πίεση η οποία ασκείται πάνω στην Κυβέρνηση τόσο από τις κοινωνικές δυνάμεις όσο και από την εκπαιδευτική κοινότητα, αλλά και από τη θέση που έχει πάρει ευθαρσώς η Νέα Δημοκρατία από την αρχή της περιόδου. Και βέβαια να υπενθυμίσω ότι αυτή είναι μια θέση πάγια από το ξεκίνημα της διαδικασίας μεταρρύθμισης τον Αύγουστο του 1997. Θα ήθελα να πω με αυτό ότι βήμα βήμα έχει "ξηλωθεί" η μεταρρύθμιση. Είναι σαφέστατο ότι ακόμα κι αν γίνονται αποδεκτές κάποιες ρυθμίσεις που περιγράφονται στη συγκεκριμένη επιστολή του κ. Αρσένη, ουσιαστικά η μεταρρύθμιση αποτελεί παρελθόν.
Εκείνο το οποίο είναι απαραίτητο για το παρόν και το μέλλον, είναι να ξεκινήσουμε μια διαδικασία ουσιαστικής συζήτησης για τα θέματα που αφορούν την εκπαίδευση, την παιδεία και το μέλλον αυτού του τόπου και να μην ξαναδούμε φαινόμενα να ψηφίζουμε μόνο και μόνο για να βάλουμε το όνομά μας δίπλα. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο.
ΜΙΧΑΛΗΣ ΠΑΠΑΔΟΠΟΥΛΟΣ: Είναι γεγονός ότι η τροπολογία αυτή είναι και σημαντική και χρήσιμη. Και είναι σημαντικό να θυμηθούμε τι λέγαμε πριν ένα χρόνο ακριβώς και τι έλεγε το Υπουργείο Παιδείας. 
Είναι ευχάριστο για μας που έστω και αργά πάλι καλά άρχισε να μαθαίνει, να συνειδητοποιεί και να ακούει την κοινωνία.
Επιτρέψτε μου όμως και κάτι άλλο. Νομίζω ότι η λύση και το τελευταίο κομμάτι του παζλ σε αυτά που ακούστηκαν από τους Κοινοβουλευτικούς Εκπροσώπους, τον Υπουργό και όλα αυτά, είναι η απουσία του κ. Ανθόπουλου. Πρέπει να υπενθυμίσω ότι στην επιτροπή ήταν λαλίστατος. 'Ετσι νομίζω ότι ήταν το τελευταίο κομμάτι για να κλείσει το πάζλ το συγκεκριμένο και η συνεννόηση που υπήρχε με τον κ. Αρσένη και τον κύριο Υπουργό. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θέλω να κάνω μία πολύ σύντομη παρέμβαση κυρίως για να δώσω ορισμένα στοιχεία στους κυρίους συναδέλφους. Σήμερα ακούστηκαν πολλά και δεν μίλησα όλο αυτό το διάστημα, για να μην κλέψω καθόλου το χρόνο τους.
Ακούστηκε για παράδειγμα ότι -το είπε η κα Δαμανάκη επανειλημμένα- θα πρέπει να αυξηθούν κατά πολύ οι διορισμοί μονίμων εκπαιδευτικών, γιατί είναι πολύ μεγάλος ο αριθμός των αναπληρωτών.
Κυρία Δαμανάκη, οι διορισμοί των μονίμων εκπαιδευτικών είναι πολλοί, ιδιαίτερα τα τελευταία χρόνια. Στην περίοδο 1994-2000, επί κυβερνήσεων ΠΑ.ΣΟ.Κ., διορίστηκαν τριάντα οκτώ χιλιάδες τετρακόσιοι εξήντα τέσσερις μόνιμοι εκπαιδευτικοί. Δηλαδή ο μέσος όρος των διοριζομένων είναι πέντε χιλιάδες πεντακόσιοι μόνιμοι εκπαιδευτικοί το χρόνο. Στο ίδιο διάστημα ...
ΜΑΡΙΑ ΔΑΜΑΝΑΚΗ: Φθάνουν όμως;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Αφήστε με να ολοκληρώσω. Αυτά τα λέω για να έχετε μία ακριβή εικόνα και για να μην παρασύρεστε, χωρίς να φταίτε, όλοι σας ορισμένες φορές σε ανακρίβειες.
Στο ίδιο διάστημα οι συνταξιοδοτήσεις ήταν κατά το 50% λιγότερες. Ο αριθμός δηλαδή αυτών που αποχωρούσαν από την υπηρεσία κάθε χρόνο ήταν γύρω στις δυόμισι χιλιάδες. Αντιλαμβανόμαστε ότι σε αυτά τα επτά χρόνια έχουμε κατά δυόμισι χιλιάδες το χρόνο αύξηση του αριθμού των εκπαιδευτικών.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
Θα μου δώσετε λίγο περισσότερο χρόνο, κύριε Πρόεδρε;
Γι' αυτό ακριβώς φθάσαμε στο να έχουμε τις καλύτερες αντιστοιχίες - αναλογίες εκπαιδευτικού προς μαθητές σε όλη την Ευρώπη και σε όλο τον κόσμο.
Επίσης θα ήθελα να αναφερθώ σε αυτό που ειπώθηκε από συναδέλφους που δεν είναι σήμερα στην Αίθουσα, ότι έχει αυξηθεί η φοιτητική μετανάστευση. Παρασύρεστε ίσως από δημοσιεύματα των τελευταίων ημερών. Δεν είναι έτσι. Γιατί πριν από λίγες εβδομάδες, τα ίδια τα Μέσα Μαζικής Ενημέρωσης σε αυτήν τη χώρα, με ρεπορτάζ που είχαν κάνει αποδείκνυαν ότι τα τελευταία χρόνια -ιδιαίτερα τα δύο τελευταία- έχουμε μείωση της "εξαγωγής" των φοιτητών, όπως έλεγαν. Και αυτό γιατί πολλαπλασιάστηκε, διευρύνθηκε πολύ σημαντικά τα τελευταία χρόνια η προσφορά τριτοβάθμιας εκπαίδευσης στην Ελλάδα. Και έχουμε μείωση κατά 15% των εγγραφόμενων σε πανεπιστήμια του εξωτερικού την περασμένη χρονιά. Τα δημοσιεύματα είναι από τις 8 Αυγούστου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, αν έχετε την καλοσύνη, δώστε μου ένα πεντάλεπτο, για να μην με διακόπτει συνεχώς αυτός ο εκνευριστικός ήχος του κουδουνιού.
Μην κάνουμε το λάθος να παρασυρόμαστε από πρόσκαιρες εντυπώσεις που μπορεί να δημιουργούνται -επαναλαμβάνω- από τα Μέσα Ενημέρωσης. Μία πολύ σοβαρή εφημερίδα την περασμένη Κυριακή είχε ως πρωτοσέλιδο θέμα ότι η φοιτητική μετανάστευση αυξήθηκε κατά 67% και παρέπεμπε στην εσωτερική σελίδα. Όταν όμως διάβασα την εσωτερική σελίδα, δεν υπήρχε καμία αναφορά.
Τα θέματα της παιδείας πάντα πουλάνε. Καλό θα είναι όμως να μην παρασυρόμαστε εμείς από τα Μέσα Ενημέρωσης και καταλήγουμε σε λανθασμένα συμπεράσματα.
Ο συνάδελφος και συμπατριώτης μου κ. Αγγελής είπε ότι η ΔΟΕ ισχυρίζεται ότι η αναλογία μονίμων προς αναπληρωτές είναι 1/3, δηλαδή ένας αναπληρωτής προς τρεις μόνιμους. Από πού βγαίνει αυτό; Πενήντα τέσσερις χιλιάδες μόνιμοι εκπαιδευτικοί υπηρετούν στην πρωτοβάθμια εκπαίδευση. Και μόνο επτά χιλιάδες είναι οι αναπληρωτές που χρειαζόμαστε κάθε χρόνο, για όλους τους λόγους που αναφέραμε. Δεν είναι ακριβή αυτά τα στοιχεία, δεν είναι καθόλου ακριβή και μας οδηγούν σε εσφαλμένα συμπεράσματα.
Επίσης ρωτήθηκε γιατί αυτή η ταλαιπωρία των αναπληρωτών που εκλήθησαν δύο φορές να υποβάλουν αιτήσεις, δηλαδή τον Ιούνιο με την πάγια εγκύκλιο που βγαίνει κάθε φορά, και τώρα μετά από την κατάθεση στις αρχές Αυγούστου και τη συζήτηση στην Επιτροπή Μορφωτικών Υποθέσεων αυτών των ρυθμίσεων.
Γιατί δύο φορές να υποβάλουν αιτήσεις; Γιατί δεν μπορούσε να γίνει διαφορετικά. Γιατί τα αποτελέσματα του ΑΣΕΠ εξεδόθησαν μέσα στον Ιούνιο. Ποιον θα καλούσαμε να υποβάλει αιτήσεις με βάση αυτά που σκεπτόμασταν ότι θα πρέπει να νομοθετήσουμε, για να υπάρξει ένας πάγιος κανόνας. Δεν υπήρξε κανείς άλλος λόγος. Πράγματι υπήρξε μία ταλαιπωρία, επειδή εκλήθησαν από τις αρχές Αυγούστου μέχρι και τις 23 Αυγούστου να υποβάλουν τις αιτήσεις τους όλοι αυτοί οι υποψήφιοι αναπληρωτές.
Και θα κλείσω με τις εξής ...
ΜΙΧΑΗΛ ΧΑΛΚΙΔΗΣ: Δεν ενημερώθηκαν όμως.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Είχαν ενημερωθεί και με επανειλημμένα δελτία τύπου και με δημοσιεύσεις, με τη διαδικασία που προβλέπεται και με την εγκύκλιο που έχει αποσταλεί σε όλες τις διευθύνσεις. Και μάλιστα στείλαμε δύο φορές, έτσι ώστε να υπάρξει η δυνατότητα να υποβάλουν τα δικαιολογητικά τους. Και αυτά που θα καταφθάσουν και μετά τις 23 Αυγούστου δεν θα μείνουν στην άκρη. Σαφώς θα τα λάβουμε υπόψη.
Θα ήθελα όμως να κλείσω αναφερόμενος στο νομοσχέδιο. Ειπώθηκαν διάφορα. Φοβάμαι ότι θα υπάρχει μία σύγχυση στην κοινή γνώμη περί του τι ακριβώς θα γίνεται με τις προσλήψεις των αναπληρωτών. Ήταν απόλυτα αναγκαίο να τεθεί ένας κανόνας διαχρονικός ως προς τον τρόπο με τον οποίο θα μπορεί να προσλαμβάνεται ένας αναπληρωτής.
Ποιες είναι οι κατηγορίες των υποψηφίων αναπληρωτών. Για να τις δούμε μία προς μία: Υπάρχουν εκείνοι οι οποίοι προσελήφθησαν ως αναπληρωτές και τα προηγούμενα χρόνια και ανήκουν στην κατηγορία των λεγομένων δεκαεξαμηνιτών, που είχαν συμπληρώσει προϋπηρεσία ως αναπληρωτές μέχρι τον Ιούνιο του 1998. 
Υπάρχει αυτή η κατηγορία που τα προηγούμενα χρόνια προσέφεραν ως αναπληρωτές. 
Υπάρχει επίσης, η δεύτερη κατηγορία των επιτυχόντων στο διαγωνισμό του 1998. Τότε δεν υπήρχε συγκεκριμένος αριθμός θέσεων, ήταν ανοικτός ο αριθμός, άρα όλοι όσοι είχαν πιάσει τη βάση ήταν επιτυχόντες και σύμφωνα με την ισχύουσα νομοθεσία, εκείνοι για δύο χρόνια όσο ίσχυε και ο πίνακας όπως έλεγε ο νόμος, μπορούσαν να αντληθούν ως αναπληρωτές. Και προσέφεραν απ' αυτούς πολλοί ως αναπληρωτές. 
Υπάρχει η τρίτη κατηγορία, αυτών που με βάση την αλλαγή που κάναμε πέρυσι τον Ιούνιο και είχαμε συμφωνήσει όλοι σ' αυτό, κύριε Παυλόπουλε -είχατε συμφωνήσει και εσείς- ότι αντί να υπάρχει ένας ανοικτός αριθμός θα πρέπει το Υπουργείο Παιδείας να προκηρύσσει συγκεκριμένο αριθμό θέσεων για τα δύο χρόνια για να είναι γνωστοί οι κανόνες σε όλους. Για να μην έχει δηλαδή ο άλλος την εντύπωση ότι αφού έπιασε τη βάση είναι ταυτόχρονα και επιτυχών, άρα οπωσδήποτε θα διοριστεί. Όταν προκηρύσσεται συγκεκριμένος αριθμός θέσεων οι επιτυχόντες συμπίπτουν με τους διοριστέους. Είναι μέσα στον αριθμό των προκηρυχθεισών θέσεων. Το ότι παίρνει τη βάση είναι απαραίτητη προϋπόθεση για να είναι στην κατηγορία την άλλη επαναλαμβάνω, των προκηρυχθεισών θέσεων. Αλλά το ότι πιάνει κανείς τη βάση δεν σημαίνει πλέον ότι είναι επιτυχών. Και όλοι είχατε πει ότι ορθώς το κάναμε αυτό γιατί είχαν δημιουργηθεί όλα αυτά τα προβλήματα από το διαγωνισμό του '98. Έτσι είναι, κύριε Παπαδόπουλε. Θυμάμαι τη θέση σας εδώ μέσα. 
Έχουμε, λοιπόν και αυτήν την τρίτη κατηγορία αυτών που πήραν μέρος στο διαγωνισμό του 2000 που είναι επιτυχόντες και διοριστέοι, διότι έπιασαν το βαθμό στον αριθμό των θέσεων που έχουν προκηρυχθεί. Δεν διορίζονται όλοι ως μόνιμοι φέτος. Οι μισοί για παράδειγμα θα διοριστούν φέτος και οι άλλοι μισοί τον επόμενο χρόνο. Άρα, αυτοί του επόμενου έτους είναι οι επιτυχόντες που και αυτοί θα πρέπει να έχουν το δικαίωμα να προσληφθούν ως αναπληρωτές.
Υπάρχει και άλλη κατηγορία αυτών που δεν είναι μέσα στον αριθμό των επιτυχόντων πλέον και διοριστέων, αλλά είναι αυτοί που έλαβαν τη βάση και αποδεικνύουν και αυτοί ότι κατέβαλαν μία σημαντική προσπάθεια και έπιασαν τουλάχιστον τη βάση. 
Πώς θα εγένετο η πρόσληψη των αναπληρωτών εάν δεν έμπαινε ένας κανόνας; Το νομοσχέδιο αυτό το πολύ απλό αλλά τόσο χρήσιμο και αναγκαίο κάνει. Βάζει κανόνες και λέει θα προηγούνται οι του 138 άρθρου, δηλαδή οι δεκαεξαμηνίτες όπως μέχρι τώρα, θα ακολουθούν οι επιτυγχάνοντες στους διαγωνισμούς με βάση το συγκεκριμένο αριθμό των προκηρυσσομένων θέσεων -σωστό και δίκαιο- θα ακολουθούν μετά με βάση την προϋπηρεσία τους. Γιατί ποιος άλλος θα ήταν αντικειμενικός κανόνας; Ποιο άλλο θα ήταν το κριτήριο της αντικειμενικότητας και της διαφάνειας εάν δεν πηγαίναμε εκεί; Θα ακολουθούν μετά εκείνοι που πήραν μέρος σε προηγούμενους διαγωνισμούς και έπιασαν τη βάση, ανάλογα με τα χρόνια προϋπηρεσίας που έχουν. Εάν κάποιος έχει περισσότερο διάστημα προϋπηρεσίας προηγείται και ο άλλος με λιγότερο διάστημα έπεται. Και λέμε τώρα ότι όταν πρόκειται να έχουν την ίδια προϋπηρεσία, τότε προηγούνται αυτοί που πήραν μέρος στους διαγωνισμούς και έπιασαν τουλάχιστον τη βάση. Και όταν δεν έχουν καθόλου προϋπηρεσία πάλι προηγούνται εκείνοι που πήραν μέρος στο διαγωνισμό και έλαβαν τη βάση. 
Είναι διαφανείς διαδικασίες που είναι ανθεκτικές στο χρόνο και πάνω απ' όλα, δεν δίνουν τη δυνατότητα σε κανέναν να παίξει οποιοδήποτε παιχνίδι σε σχέση με την πρόσληψη των προσωρινών αναπληρωτών. Τελεία και παύλα. Αυτοί οι κανόνες έχουν και έντονη τη χροιά θα έλεγα της κοινωνικής δικαιοσύνης. Θα ήρθαν και σε σας και θα γίνατε αποδέκτες του παραπόνου εκπαιδευτικών που πήραν μέρος στον πρόσφατο διαγωνισμό του 2000 που έπιασαν τη βάση, δεν είναι επιτυχόντες, αλλά λαβόντες τη βάση που λένε μα, να προηγηθούμε εμείς και να μείνουν οι άλλοι πιο πίσω. 'Οταν η πολιτεία έδωσε και πολύ σωστά με τη νομοθεσία που ίσχυε μέχρι χθες τη δυνατότητα και στις άλλες κατηγορίες να προσφέρουν ως αναπληρωτές και ο αναπληρωτής έχει προγραμματίσει τη ζωή του, αποδέχεται τη θέση του αναπληρωτή και μετακινείται πολλές φορές πεντακόσια χιλιόμετρα μακριά από τον τόπο κατοικίας του και προσφέρει ένα, ενάμισι, δύο ή δυόμισι χρόνια δεν είναι δυνατόν να το αγνοήσεις αυτό. Γι' αυτό ως βασικό κριτήριο στην περίπτωση όλων αυτών των κατηγοριών με τη σειρά που είπαμε, βάλαμε τη διάρκεια της προϋπηρεσίας. Αυτή είναι η επιδίωξη του νομοσχεδίου.
Θα κλείσω επίσης με κάτι που ακούστηκε από άλλο συνάδελφο και που αυτές τις ημέρες το βλέπω στις εφημερίδες ως απόδειξη δήθεν της πλήρους αποτυχίας του εκπαιδευτικού μας συστήματος. 'Οτι εισήχθησαν με το παλαιό σύστημα των δεσμών, που ανακοινώθηκαν τα αποτελέσματα πριν από μερικές εβδομάδες, σε κάποια σχολή Τ.Ε.Ι. με βαθμολογία 6,5. Αυτό σημαίνει ότι απέτυχε το εκπαιδευτικό σύστημα; Όχι, βέβαια. Και αυτό είναι ένα φαινόμενο που παρατηρείται κάθε χρόνο. Δηλαδή, θα έλεγα εγώ ότι ήταν πλήρως αποτυχημένη η Κυβέρνηση της Νέας Δημοκρατίας και η τότε ηγεσία του Υπουργείου Παιδείας, όταν για παράδειγμα το 1990 στην Α' Δέσμη εισήχθη ο τελευταίος σε τμήμα Τριτοβάθμιου Εκπαιδευτικού Ιδρύματος με βαθμολογία 4,9; 
Ή θα έλεγα ότι ήταν και την επόμενη χρονιά πλήρως αποτυχημένο, τότε, το Υπουργείο Παιδείας της Κυβέρνησης της Νέας Δημοκρατίας, γιατί ο τελευταίος είχε εισαχθεί με 8,8, δηλαδή κάτω από τη βάση; Όχι βέβαια. Αυτοί που σε πρωτοσέλιδα μετατρέπουν αυτά τα φαινόμενα και όσοι τα αναπαράγουμε, λησμονούμε κάτι πολύ απλό: Ότι σαφώς όταν το εκπαιδευτικό μας σύστημα δίνει τη δυνατότητα στα παιδιά κατ΄ αρχήν να δηλώσουν όλες τις σχολές -διακόσια ογδόντα τμήματα μπορούν να δηλώσουν- και όταν σαφώς για την εισαγωγή στα πανεπιστήμια έχουμε απαιτήσεις -γιατί ήταν απαιτητικό και το σύστημα των δεσμών, είχε υψηλές απαιτήσεις, όπως και το νέο σύστημα των πανελλαδικών εξετάσεων- σαφώς θα υπάρχει και η περίπτωση όταν κάποιος δηλώνει όλες τις σχολές, η τελευταία τελευταία τελευταία προτίμησή του, πράγματι μπορεί να τον εισάγει, έστω και αν έχει γράψει κάτω από τη βάση.
Επαναλαμβάνω ότι σε όλη την περίοδο της Νέας Δημοκρατίας έμπαιναν επίσης με βαθμούς κάτω από τη βάση, κάτω από το 10. Με 4,9, 8,8, 9,2. Γι' αυτό, αγαπητοί συνάδελφοι, σε ό,τι αφορά τα θέματα της παιδείας χρειάζεται πράγματι περισσότερη, θα έλεγα, νηφαλιότητα όταν τα συζητάμε και περισσότερη σεμνότητα από όλους μας. Και βέβαια καλό θα ήταν να αποφεύγουμε να παρασυρόμαστε από ορισμένα είτε δημοσιεύματα είτε στοιχεία που δεν ευσταθούν.
Το νομοσχέδιο αυτό, -και κλείνω με αυτήν την παρατήρηση,- θέτει κανόνες που θα αντέξουν στο χρόνο. Διαφορετικά ας μου απαντήσει κάποιος πώς θα μπορούσαν να γίνονται οι προσλήψεις των αναπληρωτών, με δεδομένες όλες αυτές τις υπαρκτές κατηγορίες που σας περιέγραψα νωρίτερα, από τώρα και τα επόμενα χρόνια.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Μία αναγκαία διευκρίνιση αρχικά προς συνάδελφο της Πλειοψηφίας, ο οποίος αναφέρθηκε προηγουμένως σε κανόνες της εσωκομματικής δημοκρατίας. Η Νέα Δημοκρατία ούτε μαθήματα δέχεται ούτε μαθήματα εσωκομματικής δημοκρατίας παραδίδει. Γιατί το θέμα της εσωκομματικής δημοκρατίας χαρακτηρίζει τον καθένα και κρίνεται καθείς από αυτό. 
Θα ήθελα όμως να πω ένα πράγμα. Αν μας απασχολεί η συνεδριακή διαδικασία του κυβερνώντος κόμματος, είναι γιατί αντί να έχει επιπτώσεις στο εσωτερικό του κόμματος, στην πραγματικότητα γίνεται εξαγωγή της -όποιας θεμιτής, κατανοητής κρίσης-, πέρα και έξω από τα εσωκομματικά δεδομένα. Κάντε ό,τι νομίζετε, αγαπητοί συνάδελφοι. Δεν μπορεί όμως ένας Πρωθυπουργός να μεταθέτει τις ευθύνες της διακυβέρνησης της χώρας μετά το Συνέδριο. Ούτε εσείς μπορείτε να νομοθετείτε εδώ σ' αυτή τη Βουλή μέσα από τις εσωκομματικές ισορροπίες. Αυτό καταδικάζουμε, γιατί αυτό δεν συνάδει με θεμελιώδεις κανόνες του κοινοβουλευτικού πολιτεύματος.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Ο ήχος είναι και για μένα εκνευριστικός, κύριε Πρόεδρε, όπως ήταν και για τον κύριο Υπουργό προηγουμένως.
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, ο κύριος Υπουργός δεν τοποθετήθηκε επί της αρχής, δεν τοποθετήθηκε επί του άρθρου. 'Αφησε το άρθρο 1 να ψηφιστεί. Θα μπορούσε να πάρει το λόγο και να μιλήσει για δεκαπέντε λεπτά. Δεν το έκανε. Μίλησε δέκα λεπτά συνολικά σε όλο το νομοσχέδιο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορούσε να το κάνει, όταν συνεζητείτο...
ΠΡΟΕΔΡΕΥΩΝ (Παναγιώτης Σγουρίδης): Εσείς μιλήσατε εφτά φορές.
ΠΡΟΚΟΠΗΣ ΠΑΥΛΟΠΟΥΛΟΣ: Δικαίωμά μας. Χάρη μου κάνατε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Όχι, δεν σας έκανα χάρη, όμως μη μου λέτε για το χρόνο του Υπουργού.
ΠΡΟΚΟΠΗΣ ΠΑΥΛΟΠΟΥΛΟΣ: Στον κύριο Υπουργό -μην ξεχνάτε ένα πράγμα- δώσατε πολύ περισσότερο χρόνο, απ΄ ό,τι δικαιούται από τον Κανονισμό, δεδομένου ότι συζητούμε τροπολογίες. Αν συζητούσε επί του νομοσχεδίου, το καταλαβαίνω.
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Παυλόπουλε. Ξέρετε πολύ καλά και τον Κανονισμό και ξέρετε πολύ καλά πώς ερμηνεύεται ο Κανονισμός σε πολλές περιπτώσεις. Ο κύριος Υπουργός ζήτησε να κάνει μία παρέμβαση επί του νομοσχεδίου.
ΠΡΟΚΟΠΗΣ ΠΑΥΛΟΠΟΥΛΟΣ: Ναι, αλλά είχαμε τελειώσει το νομοσχέδιο. Παρακαλώ, λοιπόν, κι εγώ λίγη ανοχή επί του θέματος.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Φαντάζομαι ότι θα ήταν χρήσιμη για όλους σας η παρέμβαση.
ΠΡΟΚΟΠΗΣ ΠΑΥΛΟΠΟΥΛΟΣ: Όχι τόσο όσο νομίζετε, γιατί είναι ακριβές ότι απέδειξε ένα και μόνο πράγμα...
ΠΡΟΕΔΡΕΥΩΝ (Παναγιώτης Σγουρίδης): Χρήσιμη μεν, δημιουργούσα προβλήματα δε.
ΠΡΟΚΟΠΗΣ ΠΑΥΛΟΠΟΥΛΟΣ: Πολλαπλά δε προβλήματα.
Και έρχομαι στην παρέμβαση του κυρίου Υπουργού πολύ σύντομα.
Είναι πρωτοφανές, κύριε Υπουργέ, να επαίρεσθε εσείς ως Κυβέρνηση για το κατάντημα στο οποίο έχετε οδηγήσει την τριτοβάθμια εκπαίδευση. Μας είπατε, ούτε λίγο ούτε πολύ, ότι καταφέρατε σε παγκόσμιο επίπεδο να υπάρχει αυτή η αναλογία μεταξύ διδασκόντων και διδασκομένων. Μου θυμίζετε το Γεράσιμο Αρσένη, που έκανε την μεγαλύτερη "εκπαιδευτική επανάσταση" από συστάσεως του ελληνικού κράτους! Καθένας από σας την επανάστασή του θέλει να κάνει και να αφήσει το όνομά του στην ιστορία. Γράφετε ιστορία ως Υπουργοί από την εποχή κατά την οποία την έγραφε ο μακαρίτης Αντώνης Τρίτσης με τον τρόπο που τον έβαλε ο αείμνηστος Αρχηγός σας να τη γράφει. Ε, προσγειωθείτε, επιτέλους! Δείτε σε τι αίθουσες γίνονται τα μαθήματα. Δείτε πώς χάνονται οι ώρες! Δείτε πώς έχουν καταντήσει τα παιδιά πειραματόζωα φροντιστηρίων! Καταλάβετε επιτέλους τι σημαίνει για κάθε ελληνική οικογένεια το κατάντημα που υπάρχει στη δευτεροβάθμια εκπαίδευση σήμερα; Και μην επαίρεσθε γι' αυτό! Ποιους νομίζετε ότι παραπλανάτε; Τους Βουλευτές ή αυτούς που μας ακούν και μας διαβάζουν;
Το δεύτερο ζήτημα. Λέτε ότι μειώθηκε ο αριθμός εκείνων που φεύγουν για το εξωτερικό. Πώς να μη μειωθεί; Με τον τρόπο με τον οποίο λειτουργείτε ως προς τις εισαγωγικές εξετάσεις, είσθε περήφανος;
Είπατε προηγουμένως "μα, και επί Νέας Δημοκρατίας έμπαιναν με μικρότερους βαθμούς". Στην αρχή που εφαρμόστηκε το σύστημα, πράγματι παρατηρήθηκε το φαινόμενο. Σεις όμως, είπατε, με τις βαθμολογίες που αναφέρατε, ότι σιγά σιγά από 4,5 πήγε το σύστημα στο 8, στο 9 και σταμάτησε να συμβαίνει αυτό από ένα σημείο και πέρα. Εσείς κατεβάσατε και κατεβάζετε το επίπεδο στο 6,5. Πέρσι ήταν 7, φέτος είναι 6,5 και του χρόνου θα είναι 5, εάν είσθε ακόμα στην Κυβέρνηση. Γιατί αυτό είναι το κατάντημα των εισαγωγικών εξετάσεων και με τον τρόπο που λειτουργούν τα εξεταστικά κέντρα και με τον τρόπο που γίνεται η βαθμολογία. Ξέρετε πολύ καλά την έλλειψη των εχεγγύων αντικειμενικότητας των εξετάσεων, μετά τη "μεταρρύθμιση" Αρσένη και τον τρόπο με τον οποίο γίνονται και στη δευτέρα και στην τρίτη λυκείου οι εξετάσεις.Είσθε περήφανος γι' αυτό; 
Τέλος, θα αναφερθώ στο θέμα των αναπληρωτών. 'Ολα αυτά τα ωραία που μας λέτε τώρα, τώρα τα ανακαλύψατε; Τόσο καιρό σας έχουμε μιλήσει για ένα πάγιο σύστημα για τους αναπληρωτές. Γιατί το τροποποιείτε κάθε χρόνο; Γιατί κάθε χρόνο ανακαλύπτετε την εξ αποκαλύψεως αλήθεια; Αυτά που μας φέρνετε, τώρα τα ανακαλύψατε; Δεν τα ξέρατε;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θα σας απαντήσω. 
ΠΡΟΚΟΠΗΣ ΠΑΥΛΟΠΟΥΛΟΣ: Απολογηθείτε λοιπόν επιτέλους, γιατί χρησιμοποιείτε την παιδεία ως πειραματόζωο και σε επίπεδο διδασκόντων και σε επίπεδο διδασκομένων. Πείτε ένα συγγνώμη επιτέλους. Δεν μπορεί και λάθος να κάνετε και να ομολογείτε το λάθος και αλάνθαστοι να είσθε.
Προηγουμένως ο Υπουργός έλεγε "κάναμε λάθος, θα το διορθώσουμε". Σεις μας λέτε ότι τα γνωρίζετε όλα. Τι ισχύει από τα δύο; 
Θα σας πω εγώ τι ισχύει. Οι ίδιοι δεν γνωρίζετε μέσα στο ίδιο Υπουργείο τι συμβαίνει. Και δεν δέχεσθε να αναλάβετε τις ευθύνες για όλες αυτές τις παλινωδίες που διακρίνουν, ιδίως στο θέμα της παιδείας, την πολιτική σας. Ξέρετε μεταξύ σας τι παλινωδίες είναι αυτές. Αλλά, βεβαίως, το μόνο που σας απέμεινε δεν είναι η πολιτική, αλλά το επίπεδο προπαγάνδας με το οποίο λειτουργείτε όλα αυτά τα χρόνια. ΄Αξιος ο μισθός σας ως προς το θέμα αυτό!
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Μπορώ πρώτα να απαντήσω, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): 'Οχι, ζήτησε το λόγο ο κ. Σκυλλάκος και στη συνέχεια εσείς θα κλείσετε. Γιατί αν πάρετε το λόγο εσείς, θα πει και ο κ. Σκυλλάκος κάτι άλλο, θα πάρετε το λόγο πάλι και δεν θα τελειώσουμε. 
Ορίστε, κύριε Σκυλλάκο, έχετε το λόγο.
ΑΝΤΩΝΗΣ ΣΚΥΛΛΑΚΟΣ: Εγώ πήρα το λόγο, γιατί σ' αυτήν την τροπολογία συζητάμε πάλι εφ΄ όλης της ύλης. 
Για να μην ξαναπάρω το λόγο στις επόμενες τροπολογίες θα ήθελα να δηλώσω το εξής. Επειδή δεν ήμουν παρών, όταν δήλωσε ο Υπουργός ότι αποσύρεται η τροπολογία για τους ιδιωτικούς εκπαιδευτικούς, θέλω να πω ότι είναι καθαρή πλέον η θέση της Κυβέρνησης, ότι το διευθυντικό δικαίωμα είναι πάνω απ' όλα, ότι οποιαδήποτε προστασία της εργασίας, έστω σε ένα τμήμα των εργαζομένων που είναι οι ιδιωτικοί εκπαιδευτικοί, κάμπτεται, αφαιρείται, βγαίνει το εμπόδιο από τη μέση. Η θέση αυτή συντάσσεται πλήρως με τη λογική της Νέας Δημοκρατίας.
Εμείς δεν ήμασταν ικανοποιημένοι από την τροπολογία, γιατί πάλι θα απολυόταν εύκολα ένας μεγάλος αριθμός ιδιωτικών εκπαιδευτικών. Η δική μας άποψη ήταν ότι όλοι οι ιδιωτικοί εκπαιδευτικοί θα πρέπει να προσλαμβάνονται εξαρχής με σύμβαση αορίστου χρόνου και να μην απολύονται παρά μόνο για συγκεκριμένα παραπτώματα και μετά από σύμφωνη γνώμη του υπηρεσιακού συμβουλίου. Αυτή είναι η άποψή μας. Δεν ξέρω αν σκοπεύει να ξαναφέρει η Κυβέρνηση κάποια τροπολογία γι' αυτό το ζήτημα ή είναι οριστική η πλήρης ταύτιση με τους σχολάρχες και με τη Νέα Δημοκρατία. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κατ' αρχήν σε ό,τι αφορά το θέμα της τροπολογίας των ιδιωτικών εκπαιδευτικών, θα επαναλάβω αυτά που είπε και ο κ. Ευθυμίου. Επειδή η Νέα Δημοκρατία επέμενε ότι δεν υπήρχε χρόνος και χρειάζεται συζήτηση για την τροπολογία, την αποσύραμε, αλλά δεσμευθήκαμε να την επαναφέρουμε.
ΜΑΡΙΑ ΔΑΜΑΝΑΚΗ: Πότε;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Σε ένα από τα πρώτα νομοσχέδια που θα έρθουν από πλευράς του Υπουργείου Παιδείας. Πιθανόν να είναι στο επόμενο νομοσχέδιο. Πιθανόν να είναι το νομοσχέδιο που έχουμε δώσει για συζήτηση και στους συνδικαλιστικούς φορείς και γενικότερα στην κοινή γνώμη, το νομοσχέδιο για την αξιολόγηση του εκπαιδευτικού συστήματος, την επιμόρφωση των εκπαιδευτικών και τη διοικητική αποκέντρωση. 
΄Αρα, είναι σαφής η θέση μας. Δεν παραιτούμεθα αυτής της τροπολογίας. Την αποσύρουμε, λόγω των αντιδράσεων που προήλθαν από πλευράς της Αξιωματικής Αντιπολίτευσης. Το θέμα θα επανέλθει και θα έχουμε το χρόνο να το συζητήσουμε.
Ο κ. Παυλόπουλος στη 1.00΄ η ώρα μετά τα μεσάνυχτα προσπαθεί να εντυπωσιάσει. Δεν υπερηφανεύομαι. Σεμνύνομαι γιατί επί κυβερνήσεων του ΠΑΣΟΚ η στελέχωση των σχολείων προχώρησε σε πολύ καλύτερο βαθμό απ' ό,τι επί κυβερνήσεων Νέας Δημοκρατίας. 
Κύριε Παυλόπουλε, στην τετραετία τη δική σας 1990-1993 διορίστηκαν δεκαεφτά χιλιάδες εκπαιδευτικοί στην πρωτοβάθμια και δευτεροβάθμια εκπαίδευση. Στη πρόσφατη τετραετία 1998-2001 διορίζουμε είκοσι χιλιάδες πεντακόσιους και αυτό σημαίνει πολύ καλύτερη στελέχωση των σχολείων.
Εάν θέλουμε να κάνουμε συγκρίσεις, θα διαπιστώσουμε ότι το ενδιαφέρον στην πράξη και όχι στις διακηρύξεις από πλευράς κυβερνήσεων ΠΑΣΟΚ είναι εμφανώς πολύ μεγαλύτερο απ' ΄ο,τι από τις δικές σας κυβερνήσεις σ' αυτόν τον τόσο σημαντικό χώρο, τον χώρο της παιδείας. 
Και επίσης, γιατί να ντρεπόμαστε σ' αυτή τη χώρα εάν έχουμε πετύχει ορισμένα καλύτερα επίπεδα από τις άλλες χώρες. Εγώ δεν θα αρνηθώ ότι υπάρχουν προβλήματα και στη λειτουργία των σχολείων κλπ. αλλά αντίθετα σεμνύνομαι, θα έλεγα, ως μέλος αυτής της Κυβέρνησης, γιατί πέτυχε να έχει την καλύτερη αναλογία σ' όλο τον κόσμο από πλευράς εκπαιδευτικών- μαθητών. Μάλιστα στην Επιτροπή είπα ορισμένα παραδείγματα και κάποιοι συνάδελφοι της Νέας Δημοκρατίας τότε μου είπαν ότι δεν είναι δυνατόν να συμβαίνουν αυτά στην Ελλάδα. Και όμως. Η Ελλάδα στελεχώνει σχολεία απομεμακρυσμένων περιοχών και ιδιαίτερα των νησιωτικών κατά τον εξής τρόπο: Στους Λειψούς για να μην υπάρχει η παραμικρή πιθανότητα, λόγω του ότι δεν θα έχουν εκπαιδευτικούς, να μετακινηθούν τα παιδιά και οι οικογένειες μαζί και να μειωθεί ο πληθυσμός, έχουμε τριάντα τρεις μαθητές στη δευτεροβάθμια και έχουμε έντεκα καθηγητές. Στη Χάλκη είναι δεκαεννέα οι μαθητές και δώδεκα οι καθηγητές. Στην Πύλο είναι έντεκα οι μαθητές και δέκα οι καθηγητές. Στο Καστελόριζο είναι δεκαέξι οι μαθητές και έντεκα οι καθηγητές.
ΠΡΟΚΟΠΗΣ ΠΑΥΛΟΠΟΥΛΟΣ: Να μας πείτε και πόσα έκλεισαν.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κοιτάξτε. Στο θέμα της υπογεννητικότητας ομολογώ ότι δεν μπορώ να βοηθήσω περισσότερο. Αυτό είναι άλλο θέμα. Δεν μπορούμε ως Υπουργείο Παιδείας να λύσουμε αυτό το θέμα.
ΠΡΟΚΟΠΗΣ ΠΑΥΛΟΠΟΥΛΟΣ: Στον Ασώματο της Μυτιλήνης αντίθετα το κλείσατε με τα ίδια στοιχεία τα οποία τώρα επικαλεστήκατε.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Στη Δονούσα είναι έξι οι μαθητές και πέντε οι καθηγητές. Στη Σχοινούσα έντεκα οι μαθητές και οκτώ οι καθηγητές. Στη Σίκινο δώδεκα οι μαθητές και έντεκα οι καθηγητές και στην Ηράκλεια τρεις οι μαθητές και πέντε είναι οι καθηγητές. Ε, θα ντρεπόμαστε δηλαδή και γι' αυτά που έχουμε πετύχει στη χώρα σε ό,τι αφορά τη στελέχωση;
ΠΡΟΚΟΠΗΣ ΠΑΥΛΟΠΟΥΛΟΣ: Εκεί καλά κάνετε και έχετε τους καθηγητές. 'Αλλα όμως σχολεία για τους ίδιους λόγους τα κλείσατε. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Παυλόπουλε, έχω την αίσθηση ότι έχετε έλλειψη ενημέρωσης σε ορισμένα θέματα της Παιδείας, όπως και στο συγκεκριμένο εδώ. 
Λέτε ότι έκλεισαν σχολεία. Εάν πράγματι λόγω του μεγάλου προβλήματος της υπογεννητικότητας σε κάποιο χωριό δεν υπάρχουν παιδιά, τότε θα κλείσει το σχολείο και θα συγχωνευθεί για να μην πηγαίνουν τα παιδιά αυτού του χωριού, που είναι 8 ή 10 μόνο σε μονοθέσιο, αλλά σε πολυθέσιο, όπου υπάρχει και καλύτερο επίπεδο εκπαίδευσης. Μην μπερδεύετε λοιπόν το ένα με το άλλο.
ΠΡΟΚΟΠΗΣ ΠΑΥΛΟΠΟΥΛΟΣ: Εσείς τα μπερδεύετε. Αυτή είναι επιλεκτική πολιτική. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Γι' αυτό λέω ότι σ' αυτή τη χώρα, κύριε Παυλόπουλε, πρέπει να έχουμε ορισμένες φορές ένα ελάχιστο αν θέλετε απόθεμα λεβεντιάς να πούμε ότι πράγματι και σε ορισμένα θέματα έχουμε κάνει πρόοδο. Και επανέλαβα ότι δεν πρέπει να παρασυρόμαστε από μεμονωμένες περιπτώσεις και να γενικεύουμε μια εικόνα εκπαίδευσης στη χώρα μας, ότι δηλαδή σε όλα είμαστε πίσω, σε όλα είμαστε τελευταίοι. Ε, δεν είναι έτσι. Και εάν επισκέπτεστε και την ελληνική επαρχία, θα διαπιστώσετε ότι οι υποδομές σε σχολεία -και ειδικά στην επαρχία- είναι πάρα πολύ καλή. Το ίδιο ισχύει και για τα αστικά κέντρα, αλλά εδώ υπάρχει ένα πρόβλημα. Καταβροχθίστηκαν τα οικόπεδα, κύριε Παυλόπουλε, με μια πολιτική που ακολουθήθηκε κυρίως την 10ετία του '50 και του '60 όπου δυστυχώς δεν εξασφαλίστηκαν χώροι οικοπεδικοί. 
ΠΡΟΚΟΠΗΣ ΠΑΥΛΟΠΟΥΛΟΣ: Πάλι η επάρατος!
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Η περίοδος εκείνη ήταν αρνητική. Δεν άφησε χώρους ούτε για το κτίσιμο σχολείων. 
Πέραν δε αυτού, οι αίθουσες και τα συγκροτήματα που έχουν κατασκευαστεί διαχρονικά και επί των κυβερνήσεών μας αλλά και όταν κυβερνήσατε εσείς όπου συνεχίσατε αυτό το πρόγραμμα, έχουν φέρει την υποδομή σ' αυτήν τη χώρα σε επίπεδο που δεν υπολείπεται των άλλων ευρωπαϊκών χωρών. Γι' αυτό, λοιπόν, να μην αυτομαστιγωνόμεθα μ' αυτόν τον τρόπο όταν, επαναλαμβάνω, σε ό,τι αφορά και τη στελέχωση, άρα διορισμούς μονίμων εκπαιδευτικών, είμαστε πιο μπροστά από τις άλλες ευρωπαϊκές χώρες.
ΠΡΟΚΟΠΗΣ ΠΑΥΛΟΠΟΥΛΟΣ: Την Γκράβα την επισκεφθήκατε; 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Ασκητής.
ΑΘΑΝΑΣΙΟΣ ΑΣΚΗΤΗΣ: Κύριε Πρόεδρε, επειδή δεν πήρα το λόγο σαν εισηγητής της Πλειοψηφίας και επειδή επικαλεσθήκατε την ειδικότητά μου και η ώρα είναι προχωρημένη και οι φαντασιώσεις αυξάνουν, νομίζω ότι σε ένα νομοσχέδιο όπου μόνο του πραγματικά φωτίζει συνέχεια την ανάγκη της Παιδείας, θα περίμενα σαν νέος πολιτικός, όχι αυτόν το μύθο ότι οι πολιτικοί πρέπει να διαφωνούν -γιατί τελικά ίσως φαίνεται ότι είναι ηδονή η διαφωνία- αλλά οι πολιτικοί πρέπει να συναινούν, γιατί η συναίνεση είναι ικανοποίηση και πιστεύω ότι αυτό είναι και ένα μήνυμα για μας τους νέους πολιτικούς. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 637 και ειδικό 87 και ερωτάται το Τμήμα αν γίνεται δεκτή.
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 637 και ειδικό 87 έγινε δεκτή ομόφωνα.
Εισερχόμαστε στη συζήτηση της τροπολογίας με γενικό αριθμό 641 και ειδικό 89 για την ίδρυση μιας μητροπόλεως στην Eκκλησία της Κρήτης. 
Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, παρά το γεγονός ότι δεν είμαι από την Κρήτη θεωρώ ότι η τροπολογία είναι θετική και κάτω απ' αυτή την οπτική γωνία τη βλέπουμε θετικά. Θα ήθελα όμως να τονίσω ότι είπε ο κύριος Υπουργός πριν από λίγο για την πολιτική που αφορά τα οικόπεδα και να του θυμίσω, ότι αυτήν τη στιγμή υπάρχουν δεσμευμένα χιλιάδες οικόπεδα -ο αριθμός είναι πραγματικός και δεν διαφέρει από την εικόνα την οποία έχω- τα οποία η Kυβέρνηση δεν αγοράζει, τα κρατάει δεσμευμένα από οικογένειες που τα έχουν ανάγκη και δεν φροντίζει να τα απαλλοτριώσει. Είμαι μάρτυρας λοιπόν πάρα πολλών τέτοιων υποθέσεων και ας οικτίρει την Kυβέρνηση ο Υπουργός και όχι το παρελθόν το οποίο δεν εμποδίζει κανέναν να φτιάξει το παρόν και το μέλλον. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, θέλω και εγώ από την πλευρά μου να συγχαρώ την πολιτική ηγεσία του Υπουργείου Παιδείας γιατί με το να φέρνει αυτήν την τροπολογία στη Βουλή και την ψήφισή της μπαίνει τέρμα στην αναμονή που είχε η Ιερά Σύνοδος της Εκκλησίας της Κρήτης, αλλά και ο λαός των περιοχών που περιλαμβάνει η υπό ίδρυση ένατη μητρόπολη. Και βέβαια να πω ότι αυτό είναι το επιστέγασμα πολλών προσπαθειών και υπάρχει ικανοποίηση γιατί διαμορφώνεται ένα θετικό κλίμα στην Κρήτη ιδιαίτερα με τη μητρόπολη αυτή, γιατί ήταν μια περιοχή μακριά από το κέντρο των υπολοίπων μητροπόλεων και διαμορφώνεται έτσι ένα κλίμα αγαστής συνεργασίας εκκλησίας και λαού που είναι συνέχεια του όλου κλίματος που διαμορφώνει η Εκκλησία της Κρήτης με το σύνολο του λαού της χωρίς διχασμούς, σε αντίθεση με άλλες περιπτώσεις και σε άλλες περιοχές, κάτω από ένα σκεπτικό ταπεινότητας και ουσιαστικού έργου. 
Θα έλεγα όμως ότι πέρα απ' αυτό που είναι θετικό, ίσως χρειάζεται να επισπευσθεί ο ερχομός μιας άλλης τροπολογίας που αφορά τον καταστατικό χάρτη της Κρήτης, της ημιαυτόνομης Εκκλησίας της Κρήτης γιατί νομίζω ότι ρυθμίζονται θέματα που είναι ανάγκη να ρυθμιστούν και τα έχει ανάγκη η Εκκλησία της Κρήτης, για να μπορεί να προσφέρει ουσιαστικότερο και πολύ περισσότερο έργο απ' αυτό που προσφέρει μέχρι σήμερα. Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας με γενικό αριθμό 641 και ειδικό 89. 
Ερωτάται το Τμήμα γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 641 και ειδικό 89 έγινε δεκτή ομοφώνως. 
Εισερχόμαστε στην ψήφιση της τροπολογίας με γενικό αριθμό 642 και ειδικό 90, για την αναγνώριση της Θεολογικής Ακαδημίας Ανάστασης της Αλβανίας ως ισότιμη με τις ανώτερες εκκλησιαστικές σχολές της Ελλάδας. 
Ερωτάται το Τμήμα γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 642 και ειδικό 90 έγινε δεκτή ομοφώνως και εντάσσεται στο νομοσχέδιο ως ίδιον άρθρο όπως και οι υπόλοιπες τροπολογίες. 
ΙΩΑΝΝΗΣ ΜΑΓΚΡΙΩΤΗΣ: ΄Εχουμε καταθέσει μια τροπολογία την 632, εμπρόθεσμη. 
ΠΡΟΕΔΡΕΥΩΝ (Παναγιώτης Σγουρίδης): Θα δεχθείτε, κύριε Υπουργέ, κάποια από τις εμπρόθεσμες τροπολογίες;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Όχι. ΄Αλλωστε η συμφωνία ήταν για τις τρεις μόνο τροπολογίες. 
ΠΡΟΕΔΡΕΥΩΝ (Παναγιώτης Σγουρίδης): Δεσμεύεστε όμως να τις συζητήσετε και να τις δείτε...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Και οι τροπολογίες οι οποίες προκαλούν δαπάνη είναι αυτονόητο ότι δεν μπορεί να γίνουν αποδεκτές, θα τις εξετάσουμε άλλη φορά. 
ΙΩΑΝΝΗΣ ΜΑΓΚΡΙΩΤΗΣ: ΄Οχι, δεν προκαλεί δαπάνη. 
ΠΡΟΕΔΡΕΥΩΝ (Παναγιώτης Σγουρίδης): Αφού δεσμεύεται να τις δει, κύριε Μαγκριώτη, θα τις δει τις τροπολογίες. 
Κύριοι συνάδελφοι, εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία.
Δηλαδή το ότι η ισχύς του νόμου θα αρχίσει από την 1η Σεπτεμβρίου, ψηφίζεται κατά πλειοψηφία. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αυτό σημαίνει και η ισχύς συγκεκριμένων διατάξεων που καταψηφίσαμε.
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Παυλόπουλε, για το ακροτελεύτιο άρθρο που είναι η ισχύς του νόμου δεν νομίζω ότι έχετε διαφωνία, πότε θα ισχύσει δηλαδή το νομοσχέδιο. 
Συνεπώς το νομοσχέδιο του Υπουργείου Εθνικής Παιδείας και Θρησκευμάτων "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 1.20΄ λύεται η συνεδρίαση για σήμερα Τρίτη 28 Αυγούστου και ώρα 18.30΄ με αντικείμενο εργασιών του Τμήματος νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: "΄Εκτιση ποινών εμπόρων ναρκωτικών και άλλες διατάξεις" .

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



