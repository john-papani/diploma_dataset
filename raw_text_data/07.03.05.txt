ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΡΚΖ΄
Δευτέρα 7 Μαρτίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Διαμαντοπούλου, Σ. Τσιτουρίδη, Π. Αλεβιζάτο και Π. Σγουρίδη, σελ.
3. Ανακοινώνεται ότι τη συνεδρίαση παρακολουθούν φοιτητές από το τμήμα Νομικής του Πανεπιστημίου Αθηνών, σελ.
4. Επί του Κανονισμού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 8 Μαρτίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων:
i) σχετικά με τη διάθεση πιστώσεων στη Νομαρχιακή αυτοδιοίκηση Ηρακλείου για τη χρηματοδότηση έργων σχολικής στέγης, σελ.
ii) σχετικά με την πολιτική οργάνωση των σχολικών μονάδων σε περίπτωση πολέμου κ.λπ., σελ.
β)  Προς τον Υπουργό Εμπορικής Ναυτιλίας:
i) σχετικά με τη λήψη μέτρων της Ναυηγοεπισκευαστικής Ζώνης κ.λπ., σελ.
ii) σχετικά με τη μείωση της τιμής των εισιτηρίων και των ναύλων των εμπορευμάτων στην ακτοπλοΐα κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την εφαρμογή μέτρων για την πρόληψη των επιπτώσεων στην υγεία από την κατανάλωση των προϊόντων καπνού, σελ.
5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εξωτερικών σχετικά με θέματα που αφορούν τον Απόδημο Ελληνισμό, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εξωτερικών, Οικονομίας και Οικονομικών, Εθνικής Άμυνας, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και του Οργανισμού για την απαγόρευση των χημικών όπλων για τα προνόμια και τις ασυλίες", σελ.
ΟΜΙΛΗΤΕΣ
Α. Επί του Κανονισμού:
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.
Β. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΕΓΚΕΡΟΓΛΟΥ Β., σελ.
ΚΕΦΑΛΟΓΙΑΝΝΗΣ Ε., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΝΤΕΛΑΚΗ Ε., σελ.
ΠΑΤΣΙΛΙΝΑΚΟΣ Ι., σελ.
Γ. Επί της επερώτησης:
ΓΕΡΑΝΙΔΗΣ Β., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΜΑΓΚΡΙΩΤΗΣ Ι., σελ.
ΜΑΤΖΑΠΕΤΑΚΗΣ Σ., σελ.
ΝΙΩΤΗΣ Γ., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΑΚΗΣ Π., σελ.
ΣΟΥΡΛΑΣ Γ., σελ.



Αθήνα, σήμερα στις 7 Mαρτίου 2005, ημέρα Δευτέρα και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου,τα ακόλουθα:

Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Περιφέρειας Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε  αναφορά με την οποία ο Δήμος Παλλήνης Αττικής ζητεί τη λήψη μέτρων για την επαρκή αστυνομική κάλυψη της περιοχής του.

2) Οι Βουλευτές κ. ΑΘΑΝΑΣΙΟΣ ΛΕΒΕΝΤΗΣ και κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργατοϋπαλλήλων ΚΟΚΑ - ΚΟΛΑ 3Ε Θεσσαλονίκης ζητεί την ικανοποίηση εργασιακών και οικονομικών αιτημάτων που απασχολούν τα μέλη του.

3) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Κοινότητα Αντικυθήρων ζητεί να γίνει ολοκληρωμένη παρέμβαση για την αξιοποίηση των αρχαιοτήτων των Αντικυθήρων.

4) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή του αιτήματος των κατοίκων της πόλης του Βόλου, που αφορά στην απομάκρυνση κεραίας κινητής τηλεφωνίας από κατοικημένη περιοχή.

5) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί αποδοχή του αιτήματος της Αναπληρώτριας Διευθύντριας του ΕΕΕΕΚ Αλμυρού Μαγνησίας που αφορά στη διάθεση πιστώσεων για την άμεση λειτουργία του ΕΕΕΕΚ.

6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Αντιρρίου ζητεί την υλοποίηση του έργου της ανάδειξης του Κάστρου Αντιρρίου.

7) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την προώθηση νομοθετικών ρυθμίσεων για τη διασφάλιση της αξιοπιστίας της πιστοποίησης γλωσσομάθειας.

8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΡΓΟΣΕ Α.Ε. ζητεί την παράταση της χρονικής διάρκειας της εταιρείας κλπ.

9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΡΓΟΣΕ Α.Ε. ζητεί την ανάκληση της απόσπασης τεσσάρων εργαζομένων της ΕΡΓΟΣΕ προς τον ΟΣΕ.

10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την έκτακτη δρομολόγηση πλοίων για τη μεταφορά των εκτός εποχής κηπευτικών και ανθέων, παραγωγής του Νομού Λασιθίου.

11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Κωφών Ελλάδος ζητεί την κάλυψη των επικοινωνιακών αναγκών διερμηνείας των κωφών ατόμων.

12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσιεύματα εφημερίδων στα οποία ζητείται η κατασκευή του κλειστού κολυμβητηρίου  από τον ΟΣΚ στον Άγιο Νικόλαο Λασιθίου.

13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η μείωση των τιμολογίων της ΔΕΗ για τις πολύτεκνες οικογένειες.

14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η απομάκρυνση των λατομείων από την περιοχή Μαρδατίου - Ρούσας Λίμνης Λασιθίου.

15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επανεξέταση των μελετών για τις νέες ζώνες οικιστικής ανάπτυξης του Νομού Λασιθίου.

16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις απόψεις ειδικών φορέων για την κατασκευή του φράγματος Αποσελέμη.

17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μην επιτραπεί η αύξηση της παραγωγής ηλεκτρικού ρεύματος στο σταθμό της ΔΕΗ Αθερινόλακκου.

18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η απορρόφηση της πατατοπαραγωγής του Οροπεδίου Λασιθίου από τον Ελληνικό Στρατό.

19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο επισημαίνει μεγάλες ελλείψεις προσωπικού στο ΕΚΑΒ Λασιθίου.

20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Αποφοίτων του τμήματος εκπαιδευτικής και κοινωνικής πολιτικής - συνεχιζόμενης εκπαίδευσης Πανεπιστημίου Μακεδονίας ζητεί την αξιοποίηση και απασχόληση των μελών του σε ιδρύματα και σχετικούς φορείς.

21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μενέλαος Πλατής ζητεί την ολοκλήρωση των διαδικασιών συνταξιοδότησής του από το ΤΑΥΣΟ.

22) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε δημοσίευμα εφημερίδας το οποίο περιέχει καταγγελίες για προβλήματα στη διοίκηση του ΚΕΠΕΠ Πόμπιας.

23) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Κάτοικοι του χωριού Ραχώνας και του Συνοικισμού Λειβαδίτσας Δήμου  Πέλλας ζητούν να τους παραχωρηθούν οριστικά οι τίτλοι ιδιοκτησίας αγροτεμαχίων.

24) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Ένωση Συντακτών Ημερήσιων Εφημερίδων Πελοποννήσου - Ηπείρου - Νήσων καταγγέλλει τις απολύσεις συμβασιούχων δημοσιογράφων από την ΕΡΤ και ΕΡΑ.

25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ιητών ζητεί να διατηρηθούν τα δρομολόγια των BLUE STAR για την εξυπηρέτηση της Ίου κλπ.

26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΡΓΟΣΕ ΑΕ ζητεί να εξαντληθεί κάθε δυνατότητα αξιοποίησης της ΕΡΓΟΣΕ ΑΕ πριν τη δημιουργία νέων θυγατρικών από τον ΟΣΕ κλπ.

27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Σπύρος Κρανιώτης διαμαρτύρεται για υπηρεσιακό του ζήτημα.

28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Επιχειρήσεων Πληροφορικής και Επικοινωνιών Ελλάδας διαμαρτύρεται για το πλαίσιο λειτουργίας του Συλλογικού Συστήματος Εναλλακτικής Διαχείρισης Αποβλήτων Ηλεκτρικού και Ηλεκτρονικού Εξοπλισμού.

29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αθανάσιος Γραμμέλης ζητεί να του δοθούν απαντήσεις σχετικά με τη χορήγηση φοιτητικού επιδόματος.

30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Ναυτικός Όμιλος Αγίου Νικολάου διαμαρτύρεται για την ανάκληση της χρηματοδότησης του κολυμβητηρίου Αγ. Νικολάου.

31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Πτυχιούχων Οδοντιατρικών Σχολών εκτός Ε.Ε. "DENTIS" ζητεί τη μελέτη προτάσεων που αφορούν στη διεξαγωγή των εξετάσεων οδοντιατρικής από το ΔΙΚΑΤΣΑ.

32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την επιδότηση της αγοράς του πιστοποιημένου πατατόσπορου.

33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου ζητεί χρηματοδότηση πολιτιστικών εκδηλώσεων.

34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί να τηρηθούν οι όροι της Μελέτης Περιβαλλοντικών Επιπτώσεων όσον αφορά στη λειτουργία του ΑΗΣ Αθερινόλακκου.

35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Τουριστικών Καταλυμάτων "ΣΥΡΟΣ" ζητεί τη βελτίωση της ακτοπλοϊκής συγκοινωνίας της Σύρου.

36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Γεράσιμος Δαμουλάκης Νομαρχιακός Σύμβουλος Κυκλάδων ζητεί την ένταξη στο Γ' ΚΠΣ του έργου "Ανάδειξη του μνημείου των κατακομβών της Μήλου".

37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Θήρας ζητεί οικονομική ενίσχυση για την αποκατάσταση καταστροφών στις ακτές του νησιού.

38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη χρηματοδότηση του υπό κατασκευή έργου, ΤΕΕ Θήρας.

39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σμυριδορυκτών Όρμου Λυώνος Κόρωνος Νάξου ζητεί την έγκριση χρηματικού ποσού για την παραλαβή σμύριδας.

40) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙ-ΛΟΓΙΑΝΝΗΣ κατέθεσε αναφορά με την οποία ζητεί την αποδοχή αιτήματος του Δ.Δ. Λεκάνης Δήμου Ορεινού Καβάλας, για χρηματοδότηση έργου ύδρευσης.

41) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εργαζομένων ΕΛΤΑ Υπηρεσιακών Λειτουργών Δικαιοδοσίας Περιφερειακής Διεύθυνσης Δυτ. Μακεδονίας ζητεί την ικανοποίηση εργασιακών και λειτουργικών αιτημάτων.

42) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Αδελφότητα Αγναντιτών Ιωαννίνων ζητεί την αποτροπή κατασκευής του "Υ/Η Έργου Αγίου Νικολάου" στον Άραχθο.

43) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Αγροτικός Συνεταιρισμός Καστρίτσας διαμαρτύρεται για τους όρους ρύθμισης οφειλής του προς την ΑΤΕ.

44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σερίφου ζητεί να εξαιρεθεί η Σέριφος από τις περιοχές  που θεωρούνται κεκορεσμένες.
45) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Συντονιστική Επιτροπή Σωματείων Συμβασιούχων Ολυμπιακής Αεροπορίας ζητεί την έγκριση πρόσληψης του αναγκαίου προσωπικού σύμφωνα με το Ν. 2190/94.

46) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Δ' ΕΛΜΕ Θεσσαλονίκης ζητεί την επίλυση του προβλήματος της σχολικής στέγης της περιφέρειάς της.

47) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία  η Κοινότητα Αμπελακίων Λάρισας ζητεί την εκτίμηση από τον ΕΛΓΑ της καταστροφής που υπέστησαν οι καστανοπαραγωγοί της περιοχής.

48) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Εργατοϋπαλλήλων ΚΟΚΑ - ΚΟΛΑ 3 Ε ζητεί την ικανοποίηση εργασιακών και οικονομικών αιτημάτων των μελών του.

49) Ο Βουλευτής Β' Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στις διευκολύνσεις που γίνονται από τα φαρμακεία στους χαμηλοσυνταξιούχους.

50) Ο Βουλευτής Β' Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Σωματείο Εργαζομένων στα ΚΕΠ Βορείου Ελλάδος ζητεί μονιμοποίηση όλων των συμβασιούχων των ΚΕΠ κ.λπ.

51) Ο Βουλευτής Β' Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Εταιρεία Προστασίας Περιβάλλοντος και Ποιότητας Ζωής Καλλιθέας - Τζιτζιφιών ζητεί τη δημιουργία ελεύθερου πάρκου στο χώρο του πρώην Ιπποδρόμου.

52) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου - Ηπείρου - Νήσων διαμαρτύρεται για τις αρνητικές εισηγήσεις μονιμοποίησης που αφορούν στους συμβασιούχους της ΕΡΤ και ΕΡΑ.

53) Ο Βουλευτής Β' Αθηνών κ. ΣΤΑΥΡΟΣ ΜΠΕΝΟΣ  κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου - Ηπείρου - Νήσων διαμαρτύρεται για τις αρνητικές εισηγήσεις μονιμοποίησης που αφορούν στους συμβασιούχους της ΕΡΤ και ΕΡΑ.

54) Ο Βουλευτής Α' Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι κύριοι Π. Πασχαλίδης, Αθ. Λειβαδιώτης και Γ. Βενιζέλος καταγγέλλουν πως το δορυφορικό πακέτο της ΟΤΕ ΑΕ μεταδίδει το πρόγραμμα των Σκοπίων με όνομα MKTV ή Μακεδονία TV.

55) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η κ. Αθανασία Νικολοπούλου ζητεί την αποδοχή εκπρόθεσμης αίτησης για συμμετοχή της στις Πανελλαδικές εξετάσεις.

56) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία το Σωματείο Κοινωνικής Αλληλεγγύης για άτομα με ειδικές ανάγκες "ΤΟ ΜΕΛΗΜΑ" ζητεί επίλυση προβλημάτων που αντιμετωπίζουν τα μέλη του, από την παρεχόμενη περίθαλψη του ΙΚΑ Αχαρνών.

57) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Καλυβίων - Θορικού Αττικής ζητεί την τηλεφωνική κάλυψη αυθαίρετων κατοικιών της περιοχής του.

58) Ο Βουλευτής Α' Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Αποφοίτων Τμήματος Εκπαιδευτικής και Κοινωνικής Πολιτικής του Πανεπιστημίου Μακεδονίας ζητεί το διορισμό των μελών του σε φορείς του Δημοσίου.

59) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης Αττικής ζητεί τη λήψη μέτρων για τη σωστή αστυνόμευση της περιοχής του.

60) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία η Κοινότητα Καρυάς Λάρισας ζητεί έκτακτη οικονομική ενίσχυση.

61) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Συντονιστική Επιτροπή Δημοτών Πύργου Ηλείας καταγγέλλει παράνομη λειτουργία ΧΑΔΑ στην περιοχή της.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 3247/17-9-04 ερώτηση του Βουλευτή κ. Κωνσταντίνου Καΐσερλη δόθηκε με το υπ' αριθμ. 50861/6-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ανωτέρω ερώτησης και σε ότι αφορά την αρμοδιότητά μας, σας πληροφορούμε ότι με φορέα υλοποίησης τον Δήμο Καρπάθου, έχουν εγκριθεί μέχρι σήμερα και χρηματοδοτούνται από το Ειδικό Πρόγραμμα Τοπικής Αυτοδιοίκησης (ΕΠΤΑ) έργα συνολικού προϋπολογισμού 2.406.456,35 ευρώ.
Η ένταξη νέου έργου είναι δυνατό να επιτευχθεί, εάν προταθεί από το Δήμο. για να χρηματοδοτηθεί από το σχεδιαζόμενο Νέο Αναπτυξιακό Πρόγραμμα του ΥΠ.ΕΣ.Δ.Δ.Α..

Ο Υφυπουργός
Α. ΝΑΚΟΣ"

2. Στην με αριθμό 3210/17-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ' αριθμ. 50847/6-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της παραπάνω ερώτησης σχετικά με το αντικείμενο του θέματος και μετά από σχετικά έγγραφα της Περιφέρειας Θεσσαλίας και Ν.Α. Μαγνησίας, σας πληροφορούμε τα εξής:
Σύμφωνα με εκτίμηση της ΤΥΔΚ Ν. Μαγνησίας, οι ζημιές που προκλήθηκαν στο δίκτυο αγροτικής οδοποιίας και στο δίκτυο άρδευσης και ύδρευσης στην ευρύτερη περιοχή των Δ. Δ/των Αγριάς και Δρακείας οφείλονται όχι μόνο στην πρόσφατη κακοκαιρία, αλλά συνολικά στις κακοκαιρίες που παρατηρήθηκαν κατά την διάρκεια των χειμερινών κυρίως περιόδων των δύο τελευταίων ετών. Σε ό,τι αφορά το δίκτυο αγροτικών δρόμων και το αρδευτικό δίκτυο, έχει ήδη γίνει μερική αποκατάσταση των ζημιών με δαπάνες του Δήμου, στα πλαίσια των οικονομικών του δυνατοτήτων. Όσον αφορά το δίκτυο ύδρευσης του Δήμου Αγριάς, η αποκατάσταση είναι πλήρης.
Από την Περιφέρεια Θεσσαλίας (ΣΑΕΠ 017), διατέθηκε ποσόν 266.000 ευρώ με φορέα υλοποίησης τη Δ/νση Τεχνικών Υπηρεσιών της Ν.Α. Μαγνησίας αντιμετωπίσθηκαν μέσω εργολαβίας κατολισθήσεις, που προκλήθηκαν στο δρόμο Δράκεια - Χάνια και αποκαταστάθηκαν οι βλάβες του οδοστρώματος.
Νέα έργα ΟΤΑ θα μπορούν να χρηματοδοτηθούν και μέσα από το πρόγραμμα "ΘΗΣΕΑΣ" μετά την ολοκλήρωση των διαδικασιών έγκρισης του προγράμματος στο προσεχές διάστημα.

Ο Υφυπουργός
ΑΘ. ΝΑΚΟΣ"

3. Στην με αριθμό 3101/14-9-04 ερώτηση της Βουλευτού κ. Μαρίας Δαμανάκη δόθηκε με το υπ' αριθμ. 97479/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3101/14.9.04, την οποία κατέθεσε στη Βουλή η Βουλευτής κ. Μαρία Δαμανάκη και αφορά στην ανανέωση των σχολικών εγχειριδίων, σας γνωρίζουμε τα ακόλουθα:
Η διαδικασία της συγγραφής των νέων βιβλίων ξεκίνησε το Σεπτέμβριο του 2003 με τρόπο εντελώς ανορθόδοξο, μια και δεν υπήρχαν:
- Υπουργική απόφαση που να καλύπτει τις ενέργειες του Π.Ι ως προς την ανάθεση συγγραφής των νέων βιβλίων.
- Νομοθετική κάλυψη για τη δυνατότητα ανάθεσης από το Π.Ι, με διαγωνισμό πάντα, της προεκτύπωσης των βιβλίων από τους συγγραφείς και τους εκδοτικούς οίκους.
Αποτέλεσμα των δύο προαναφερθεισών ουσιαστικών παραλείψεων που βαρύνουν την τότε διοίκηση του Π.Ι και την τότε ηγεσία του Υπ.Ε.Π.Θ ήταν οι δεκάδες εκδότες και οι εκατοντάδες συγγραφείς, κριτές κ.α. να είναι απλήρωτοι για το έργο που εν τω μεταξύ επιτελούσαν και επιτελούν μέχρι και σήμερα, με αποτέλεσμα η κατάσταση αυτή να δυσφημεί το Π.Ι για την ασυνέπεια απέναντι στις υποχρεώσεις που το ίδιο δημιούργησε.
Ας σημειωθεί ότι τα σχετικά κονδύλια από το ΕΠΕΑΕΚ υπήρχαν και υπάρχουν, αλλά δεν υπήρχε η νόμιμη δυνατότητα για την εξόφληση των δικαιούχων.
Από τον Απρίλιο του 2004 το ΥΠΕΠΘ σε στενή συνεργασία με τη νέα ηγεσία του Π.Ι, ανάλαβε την προσπάθεια της εκ των υστέρων νομικής κάλυψης των ενεργειών που είχαν προηγηθεί με σύντονες και αποτελεσματικές ενέργειες. Ήδη, μετά την επιτυχή έκβαση των ενεργειών αυτών, εξεδόθησαν οι υπ' αριθμ. Γ1 75535/10.8.2004 και Γ2 75534/10.8.2004 Υπουργικές Αποφάσεις, οι οποίες επιτρέπουν τη συνέχιση της διαδικασίας συγγραφής των νέων βιβλίων. Επίσης, με την απόφαση 375/2004 του Νομικού Συμβουλίου του κράτους επετράπη στο Π.Ι η συνέχιση των διαδικασιών προεκτύπωσης των σχολικών εγχειριδίων. Μετά τις επίπονε ς και χρονοβόρες αυτές διαδικασίες η επιτροπή του Ειδικού λογαριασμού και οι υπεύθυνοι των έργων δραστηριοποιήθηκαν, "ώστε το ταχύτερο δυνατόν να αρχίσει η εξόφληση των δικαιούχων οι οποίοι ταλαιπωρήθηκαν για πολλούς μήνες.
Ως προς το χρονοδιάγράμμα, παρ' όλες τις καθυστερήσεις που προαναφέρθηκαν, θα τηρηθεί το αρχικό που προέβλεπε παράδοση στα σχολεία του κυρίως όγκου των νέων βιβλίων τη σχολική χρονιά 2006-2007. Εξαίρεση θα αποτελέσουν τα 24 διδακτικά πακέτα του Δημοτικού, που η παράδοσή τους προβλεπόταν για το 2005-2006, επειδή η εκτύπωσή τους απαιτεί από φέτος χρόνο 14 μηνών, σύμφωνα με τις απαιτήσεις του Γ' ΕΠΕΑΕΚ για διεθνή διαγωνισμό και όχι με επιμέρους κατατμήσεις και αναθέσεις, λόγω του ύψους του προϋπολογισμού.
Επομένως η διαδικασία συνεχίζεται στο πλαίσιο του αρχικού χρονοδιαγράμματος, αφού ξεπεράστηκαν οι δυσκολίες 'και τα εμπόδια που οφείλονταν στις προηγούμενες παραλείψεις.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

4. Στην με αριθμό 3195/16-9-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ' αριθμ. 98715/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3195/16.9.2004, την οποία κατέθεσε στη Βουλή η Βουλευτής κα Ευαγγελία Σχοιναράκη-Ηλιάκη και αφορά στον Οργανισμό Επιμόρφωσης Εκπαιδευτικών, σας γνωρίζουμε τα ακόλουθα:
Το ΥΠ.Ε.Π.Θ. αποδίδει πολύ μεγάλη σημασία στην επιμόρφωση των εκπαιδευτικών, την οποία θεωρεί ακρογωνιαίο λίθο της ποιότητας στην εκπαίδευση. Στο πλαίσιο αυτό, ο ρόλος του Ο.ΕΠ.ΕΚ ως επιτελικού οργάνου σχεδιασμού και συντονισμού των διαδικασιών επιμόρφωσης, αντιμετωπίζεται με ιδιαίτερη προσοχή.
Στόχος του ΥΠ.Ε.Π.Θ. είναι η επανενεργοποίηση της λειτουργίας Διοικητικού Συμβουλίου μετά τη δημοσίευση του Ν.3260/2004 και εντός των προσεχών ημερών ορίζονται τα μέλη του νέου Διοικητικού Συμβουλίου, το οποίο θα ασχοληθεί με τις υφιστάμενες εκκρεμότητές και θα καθορίσει τις προτεραιότητες στην επιμόρφωση των εκπαιδευτικών.
Η Υπουργός
ΜΑΡΙΕΤΤΑ ΓΙΑΝΝΑΚΟΥ"

5. Στην με αριθμό 3136/15-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ' αριθμ. 98113/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3136/15-9-2004, την οποία κατέθεσε στη Βουλή ο Βουλευτής κ. Αλέξανδρος Αλαβάνος και αφορά στην παροχή εισιτηρίων για τα θερινά σινεμά σε μαθητές και φοιτητές, και στα θέματα της αρμοδιότητάς μας, σας γνωρίζουμε τα ακόλουθα:
Στο ΥΠΕΠΘ λειτουργεί Ειδική Ομάδα Εργασίας για την επιλογή θεαμάτων για μαθητές. Έργο της εν λόγω ομάδας είναι να παρακολουθεί προγραμματισμένες παραστάσεις θεάτρου, Καραγκιόζη, κουκλοθέατρου και ταινιών κινηματογράφου, και να εισηγείται στη συνέχεια την έγκριση ή την απόρριψή τους στο Διευθυντή Σχολικού Επαγγελματικού Προσανατολισμού και Εκπαιδευτικών Δραστηριοτήτων.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

6. Στην με αριθμό 3115/14-9-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ' αριθμ. 97480/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3115/14-9-2004 την οποία κατέθεσε στη Βουλή η Βουλευτής κ. Ευαγγ. Σχοιναράκη-Ηλιάκη και αφορά στο N. Ηρακλείου, σας γνωρίζουμε τα ακόλουθα:
Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ' Κ.Π.Σ.).
Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
Η Νομαρχιακή Αυτοδιοίκηση Ηρακλείου στην τριετία 2001 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε. 
2001
Για οικόπεδα - μελέτες - κατασκευές          1.500.000.000 Δρχ.
2002
Για οικόπεδα - μελέτες - κατασκευές          1.500.000.000 Δρχ.
2003
Για οικόπεδα - μελέτες - κατασκευές          6.791.502,50 Εuρώ
Το έτος 2004 η Νομαρχιακή Αυτοδιοίκηση Ηρακλείου έχει επιχορηγηθεί με το ποσό των 900.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ..
Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
Η Υπουργός
ΜΑΡΙΕΤΤΑ ΓΙΑΝΝΑΚΟΥ"
7. Στην με αριθμό 3122/14-9-04 ερώτηση του Βουλευτή κ. Αθανασίου Λεβέντη δόθηκε με το υπ' αριθμ. 97483/ΙΗ/6-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3122/14.9.2004, την οποία κατέθεσε στη Βουλή ο Βουλευτής κ. Θανάσης Λεβέντης, σχετικά με τη λειτουργία των 10ου και 11ου Δημοτικών Σχολείων Ασπροπύργου, σας γνωρίζουμε τα ακόλουθα:
Κατά το σχολικό έτος 2004-2005 διορίστηκαν μόνιμα στη Διεύθυνση Π.Ε. Β' Δυτικής Αττικής 174 δάσκαλοι και 16 Νηπιαγωγοί, 6 -Φυσικής Αγωγής και 2 Μουσικής. Μετά τους μόνιμους διορισμούς, για την κάλυψη των λειτουργικών αναγκών πραγματοποιήθηκαν προσλήψεις 66 δασκάλων και 13 νηπιαγωγών στην εν λόγω Διεύθυνση.
Επισημαίνεται ότι μετά την ολοκλήρωση ανάληψης υπηρεσίας των αναπληρωτών, σε περίπτωση που υπάρξουν περιπτώσεις εναπομεινάντων κενών θα εξεταστεί η κάλυψή τους.
Επιπλέον, όπως μας ενημέρωσε η Διεύθυνση Πρωτοβάθμιας Εκπαίδευσης Δυτικής Αττικής, τα 10ο και 11ο Δημοτικά Σχολεία Ασπροπύργου λειτουργούν κανονικά και δεν υπάρχουν λειτουργικά κενά.
Σ' ό,τι αφορά τις τάξεις υποδοχής στα εν λόγω σχολεία, ούτε στο παρελθόν έχουν λειτουργήσει και δεν προκύπτει, κατά το σχολικό έτος, ζήτημα λειτουργίας τους.
Τέλος, σχετικά με την ανέγερση Δημοτικού Σχολείου στην περιοχή Ρουπάκι Ασπροπύργου, σας γνωρίζουμε ότι με την αριθμ. 521/2.9.2003 απόφαση του Διοικητικού Συμβουλίου του Ο.Σ.Κ. εγκρίθηκε η σύναψη της Προγραμματικής Σύμβασης (12/Θ Δ.Σ, και 2/Θ Ν/Γ). Η δημοπρασία του έργου διεξήχθη στις 14.1.2004. Όπως μας ενημέρωσε η αρμόδια Υπηρεσία της Νομαρχίας Δυτικής Αττικής, η εργολαβική σύμβαση υπεγράφη την 1.7.2004 (2,211.460 Ευρώ), ενώ παράλληλα έχει κατατεθεί προς έκδοση η σχετική οικοδομική άδεια.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

8. Στην με αριθμό 2988/9-9-04 ερώτηση του Βουλευτή κ. Κωνσταντίνου Καΐσερλη δόθηκε με το υπ' αριθμ. 35530/5-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σε απάντηση της παραπάνω ερώτησης που κατέθεσε στη Βουλή ο Βουλευτής κ. Κ. Καΐσερλης, σας γνωρίζουμε τα εξής:
1. Στο πλαίσιο των Περιφερειακών Επιχειρησιακών Προγραμμάτων του ΚΠΣ 2000-2006 ενισχύονται μικρομεσαίες μεταποιητικές και τουριστικές επιχειρήσεις, οι οποίες χωροθετούνται στο σύνολο της Επικράτειας.
Για τις ανάγκες υλοποίησης των ανωτέρω δράσεων ενίσχυσης η ελληνική επικράτεια υποδιαιρείται σε 3 γεωγραφικές ενότητες, οι οποίες καθορίστηκαν με τη χρήση κριτηρίων όπως το πληθυσμιακό μέγεθος των (περιοχών, η ύπαρξη μεγάλου μητροπολιτικού κέντρου, η απομόνωση και η ανάγκη πληθυσμιακής τόνωση ς σε ορεινές, παραμεθόριες και απομακρυσμένες περιοχές, τα οικονομικά στοιχεία (ΑΕΠ) κάθε Περιφέρειας κ.α. Οι νησιωτικές περιοχές της χώρας πλην της νήσου Κρήτης υπάγονται, μεταξύ άλλων περιοχών, στη Γεωγραφική Ενότητα 3 για την οποία ισχύουν αφενός τα πλέον ευνοϊκά κριτήρια επιλεξιμότητας μικρομεσαίων επιχειρήσεων που αποτελούν δυνητικούς δικαιούχους των ενισχύσεων και αφετέρου, ισχύουν για τη συγκεκριμένη γεωγραφική ενότητα ευνοϊκά όρια επιχορηγούμενου προϋπολογισμού και αυξημένο ποσοστό επιχορήγησης έναντι των λοιπών γεωγραφικών ενοτήτων.
2. Στα πλαίσια των διαδικασιών διαμόρφωσης του νέου αναπτυξιακού νόμου, για τον οποίο οι εργασίες της σχετικής επιτροπής έχουν ξεκινήσει, θα αξιολογηθούν όλες οι υποβαλλόμενες προτάσεις, με κριτήρια την αξιοποίηση των συγκριτικών πλεονεκτημάτων των περιοχών της χώρας, την επίδρασή τους στην ανάπτυξη συγκεκριμένων κλάδων της Εθνικής οικονομίας, κλπ.
Ο αναπτυξιακός νόμος θα δίνει έμφαση στην περιφερειακή σύγκλιση διαφοροποιώντας το ύψος της χορηγούμενης ενίσχυσης έχοντας σαν βάση το μέγεθος της οικονομικής υστέρησης και των προβλημάτων των γεωγραφικών ζωνών της χώρας (δυσκολία προσέγγισης, έλλειψη υποδομών, απουσία υπηρεσιών κλπ.).
Βασικό στόχο, μεταξύ άλλων θα αποτελέσει η ουσιαστική ενίσχυση της επενδυτικής δραστηριότητας των μικρομεσαίων επιχειρήσεων, οι οποίες διευρύνουν τον παραγωγικό ιστό της χώρας, δημιουργούν απασχόληση και μπορούν να αποτελέσουν μοχλό ισόρροπης ανάπτυξης της Περιφέρειας.
3. Το θέμα της φορολόγησης των μικρομεσαίων επιχειρήσεων των νησιωτικών περιοχών, εξετάζεται μέσα στα πλαίσια αναμόρφωσης της φορολογίας εισοδήματος και οι σχετικές ρυθμίσεις θα περιλαμβάνονται στο νέο φορολογικό νομοσχέδιο που πρόκειται να κατατεθεί σύντομα για ψήφιση στη Βουλή.

Ο Υφυπουργός
ΧΡΗΣΤΟΣ ΦΩΛΙΑΣ"

9. Στην με αριθμό 1547/17.6.04 ερώτηση του Βουλευτή κ. Δημητρίου Πιπεργιά δόθηκε με το υπ' αριθμ. Δ7/11794/5.7.04 έγγραφο από τον Υφυπουργό Ανάπτυξης η ακόλουθη απάντηση:
"Απαντώντας στην ανωτέρω ερώτηση που κατέθεσε στη Βουλή ο Βουλευτής κος Δημήτρης Πιπεργιάς, σας πληροφορούμε ότι:
Με βάση τα διαθέσιμα στοιχεία προκύπτει ότι στην περίοδο 2.1.2004 έως 25.6.2004, ενώ η τιμή του brent αυξήθηκε κατά 10,68 %, η αύξηση της μέσης τιμής της αμόλυβδης βενζίνης, Πανελλαδικά, περιορίστηκε σε 9,03 %.
Όπως κατ' επανάληψη έχει τονιστεί από την ηγεσία του Υπουργείου Ανάπτυξης, αποτελεί ζήτημα πρώτης προτεραιότητας η έκδοση των αναγκαίων κανονιστικών αποφάσεων για την αποκατάσταση της εύρυθμης και αποτελεσματικής λειτουργίας της αγοράς.
Ήδη, σε εφαρμογή των άρθρων 17 και 20 του Ν. 3054/2002 εκδόθηκε η με αριθμό πρωτ. Δ 1/11144/24.6.04 Απόφαση του Υφυπουργού Ανάπτυξης με την οποία καθορίζονται οι υποχρεώσεις των διυλιστηρίων και των εταιριών εμπορίας πετρελαιοειδών για τη γνωστοποίηση των τιμών διάθεσης των προϊόντων, εκ μέρους τους στο Υπουργείο Ανάπτυξης και τη Ρ.Α.Ε.
Ετσι τα διυλιστήρια, θα γνωστοποιούν τον τρόπο με τον οποίο διαμορφώνουν τις εργοστασιακές (ex factory) τιμές των πετρ/δών προϊόντων στις οποίες περιέχεται και το κόστος διύλισης. Επίσης οι εταιρείες εμπορίας πετρ/δών θα γνωστοποιούν στο ΥΠΑΝ και την ΡΑΕ τις πραγματικές τιμές (συμπεριλαμβανομένων τυχόν εκπτώσεων ή άλλων διακανονισμών) στις οποίες διαθέτουν τα πετρ/δή προϊόντα στους πρατηριούχους ανά νομό. (Αντίγραφο της σχετικής απόφασης σας συνυποβάλλουμε).
Με την πρωτοβουλία αυτή αφενός μεν το Υπουργείο Ανάπτυξης ενισχύει το οπλοστάσιό του για την άσκηση μιας ολοκληρωμένης πετρελαϊκής πολιτικής αφ' ετέρου δε αποκτά τη δυνατότητα της πλήρους γνώσης για διαμόρφωση των τιμών.
Παράλληλα, το Υπουργείο Ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατόν τιμών των προϊόντων.
Μέσα στα μέτρα και τις πολιτικές μας περιλαμβάνονται:
Η Ενίσχυση και ενεργοποίηση της Επιτροπής Ανταγωνισμού για τον εντοπισμό περιπτώσεων εναρμονισμένων πρακτικών και φαινομένων αισχροκέρδειας.
Η Αξιοποίηση του ν. 3054/2002 για τη συγκρότηση των αναγκαίων ελεγκτικών μηχανισμών, ώστε να διασφαλιστεί ένα γνήσια ανταγωνιστικό περιβάλλον.
Η Μελέτη για τη ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας με κατεύθυνση την επιμήκυνση του χρόνου τιμολόγησης.
Η Ουσιαστική αναβάθμιση των ΚΕΔΑΚ (Κλιμάκια Ελέγχου Διακίνησης και Αποθήκευσης Καυσίμων) με την επέκταση των ελέγχων σε όλους τους φορείς του πετρελαϊκού συστήματος, δηλαδή της διύλισης, διακίνησης, αποθήκευσης, μεταφοράς και διάθεσης των καυσίμων.
Στα πλαίσια αυτά σύντομα θα ανακοινωθούν οι νομοθετικές πρωτοβουλίες της κυβέρνησης.
Η ενεργοποίηση της Γενικής Γραμματείας Καταναλωτή, η οποία είχε συσταθεί πριν από 7 χρόνια και παρέμενε ανενεργή έως το Μάρτιο του 2004, με στόχο την ενίσχυση της καταναλωτικής συνείδησης.
Επιπλέον, σύντομα θα έλθει στη Βουλή Νομοθετική Ρύθμιση για αναβάθμιση της Επιτροπής Ανταγωνισμού και την ενίσχυση του ρόλου της, για να λειτουργήσει αφ' ενός μεν αποτελεσματικότερα, αφ' ετέρου δε ως ανεξάρτητη αρχή.

Ο Υφυπουργός
Γ. ΣΑΛΑΓΚΟΥΔΗΣ"

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

10. Στην με αριθμό 1506/16.6.04 ερώτηση του Βουλευτή κ. Στυλιανού Ματζαπετάκη δόθηκε με το υπ' αριθμ. ΥΠΠΟ/ ΓΡ.ΥΦ.Κ.Ε./136/8.7.04 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της με αρ. πρ. 1506/16-6-2004 ερώτησης του Βουλευτή κ. Στ. Ματζαπετάκη σχετικά με την πώληση από καταστήματα αντιγράφων αρχαίων γλυπτών του ΤΑΠΑ, σας πληροφορούμε τα εξής:
Ο Οργανισμός Προβολής Ελληνικού πολιτισμού διαχειρίζεται τέσσερα πωλητήρια σε αντίστοιχους αρχαιολογικούς χώρους-Μουσεία. Το πωλητήριο του Εθνικού Αρχαιολογικού Μουσείου που πρόσφατα εγκαινιάστηκε, μετά την ανακαίνισή του παραχωρήθηκε στον ΟΠΕΠ. Τα Πωλητήρια στην Ακρόπολη, στη Βεργίνα και στην Ολυμπία λειτουργούν ήδη. Στις αρχές Αυγούστου θα λειτουργήσουν άλλα τέσσερα νέα πωλητήρια υπό την εποπτεία του ΟΠΕΠ στις Μυκήνες, στην Κνωσό, στην Επίδαυρο και στους Δελφούς. Στα πωλητήρια υπάρχουν όλοι οι κωδικοί των αντιγράφων, γύψινων, κεραμικών, χρυσών και αργυρών. Μέσα στο επόμενο χρονικό διάστημα ολοκληρώνεται η διαδικασία των προμηθειών προκειμένου κατά τη διάρκεια των Ολυμπιακών Αγώνων να υπάρχει επάρκεια αντιγράφων όλων των κωδικών.
Ο Υφυπουργός
ΠΕΤΡΟΣ ΤΑΤΟΥΛΗΣ"

11. Στην με αριθμό 1533/17.6.04 ερώτηση των Βουλευτών κυρίων Μανώλη Σκουλάκη, Αθανασίου Τσούρα, Έκτορα Νασιώκα, Λεωνίδα Γρηγοράκο, Δημητρίου Λιντζέρη και Άρη Μουσιώνη δόθηκε με το υπ' αριθμ. 65/5.7.04 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της ερώτησης που κατέθεσαν στη Βουλή οι Βουλευτές κύριοι Μανώλης Σκουλάκης, Αθανάσιος Τσούρας, Έκτορας Νασιώκας, Λεωνίδας Γρηγοράκος, Δημήτρης Λιντζέρης, και Άρης Μουσιώνης και σε ό,τι αφορά στο Υπουργείο Δικαιοσύνης, σας ενημερώνουμε τα εξής:
Βρισκόμαστε λίγες ημέρες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων αποτελεί ύψιστη προτεραιότητα. Το Υπουργείο Δικαιοσύνης καταβάλει κάθε δυνατή προσπάθεια για την αντιμετώπιση όλων των θεμάτων που θα ανακύψουν κατά τη διάρκεια των αγώνων.
Για μία ακόμη φορά, βεβαιώνω ότι το Υπουργείο Δικαιοσύνης δεν αντιμετωπίζει κανένα θέμα δημιουργίας φυλακής συγκέντρωσης τοξικομανών και αστέγων σε κανένα σημείο της χώρας, συνεπώς ούτε και στην περιοχή του Θριασίου Πεδίου, όπως ψευδώς δημοσιεύτηκε. Τα "δαιμονολογικά" δεν ισχύουν.
Η μόνη αλήθεια την οποία χρειάζεται να επαναλάβω για πολλοστή φορά είναι ότι περισσότεροι από ένα εκατομμύριο ξένοι θα βρίσκονται στην Αθήνα τον Αύγουστο για να παρακολουθήσουν τους Ολυμπιακούς αγώνες. Μεταξύ τους είναι στατιστικά βέβαιο ότι θα υπάρξουν κάποιοι παραβάτες του νόμου για τους οποίους πρέπει να προβλεφθεί η ύπαρξη χώρου προσωρινής κράτησης ή προφυλάκισή ς τους μέχρι να δικαστούν και ή να απελαθούν. Γι' αυτούς και μόνο, είμαστε αναγκασμένοι να προβλέψουμε την ύπαρξη ενός προσωρινού χώρου κράτησης, καθώς η προηγούμενη κυβέρνηση δεν είχε λάβει κανένα μέτρο για την αντιμετώπιση του προβλήματος.
Στο πλαίσιο αυτό, υπήρξε μία αρχική σκέψη αξιοποίησης του παλαιού στρατοπέδου στον Ασπρόπυργο ως προσωρινού χώρου κράτησης, η οποία όμως έχει εγκαταλειφθεί, μετά την υπαναχώρηση της τοπικής αυτοδιοίκησης, η οποία, παρά την αρχική συμφωνία της, πλέον αντιτίθεται.
Όντας διατεθειμένοι να σεβαστούμε τη γνώμη της τοπικής κοινωνίας, το Υπουργείο Δικαιοσύνης, επιχειρεί να εξασφαλίσει κατ' ανάγκη πια την οργάνωση χώρου προσωρινής κράτησης στα υπάρχοντα κρατητήρια.

Ο Υπουργός
ΑΝΑΣΤΑΣΙΟΣ Π. ΠΑΠΑΛΗΓΟΥΡΑΣ"

12. Στην με αριθμό 1591/21-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ' αριθμ. ΥΠΠΟ/ ΓΡ.ΥΦ.Κ.Ε./48/8-7-04 έγγραφο από τον Υφυπουργό Πολιτισμού η ακόλουθη απάντηση:
"Η περιοχή της Κερασιάς Β. Εύβοιας είναι ήδη γνωστή για τον παλαιοντολογικό της πλούτο από τα τέλη της δεκαετίας του 1970 όταν δυτικά του χωριού βρέθηκαν τμήματα απολιθωμένου ξύλου. Πρόκειται για κορμούς γυμνοσπέρμων φυτών κατά τον καθηγητή του Πανεπιστημίου Αθηνών κ. Ε. Βενιζέλο ο οποίος και τα μελέτησε. Νεώτερες έρευνες έδειξαν ότι το απολιθωμένο δάσος καταλαμβάνει μεγαλύτερη έκταση αφού σποραδικά ευρήματα έχουν εντοπιστεί επίσης στις περιοχές των γειτονικών χωριών Αγ. Άννα και Παππάδες. Εκτός των φυτικών απολιθωμάτων ανακαλύφθηκαν το 1992 από τον καθηγητή κ. Βενιζέλο οστά θηλαστικών. Περαιτέρω έρευνα από ομάδα του Τομέα Ιστορικής Γεωλογίας και Παλαιοντολογίας του Πανεπιστημίου Αθηνών, η οποία έχει αρχίσει από το 1993 και συνεχίζεται έως και σήμερα ,αποκάλυψε πληθώρα οστών.
Η περιοχή της Κερασιάς παρουσιάζει μεγάλο παλαιοντολογικό και γεωλογικό ενδιαφέρον αφού επιτρέπει την παράλληλη μελέτη χλωρίδας και πανίδας του Νεογενούς και συμβάλλει στην έρευνα της στρωματογραφίας της Β. Εύβοιας. Η Εφορεία Παλαιοανθρωπολογίας-Σπηλαιολογίας, ανταποκρινόμενη σε αίτημα της Κοινότητας Κερασιάς, έχει πραγματοποιήσει αυτοψία στο παρελθόν για τον καθορισμό των οικιστικών ορίων της Κοινότητας με σκοπό την προστασία των απολιθωμάτων της περιοχής .Θεωρείται ιδιαίτερα σημαντική η αξιοποίηση και ανάδειξη του παλαιοντολογικού πλούτου της Β. Εύβοιας γεγονός το οποίο αποδεικνύεται και από τη συνέχιση των ανασκαφικών εργασιών καθώς τη μεγάλη σημασία που δίδεται σε αυτές τόσο από το εξειδικευμένο προσωπικό της Εφορείας Παναγίας -Σπηλ/γίας όσο και από τους τοπικούς φορείς.

Ο Υφυπουργός
ΠΕΤΡΟΣ ΤΑΤΟΥΛΗΣ"

13. Στην με αριθμό 1696/23.6.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ' αριθμ. 345/6.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
"Απαντώντας στην παραπάνω ερώτηση που κατέθεσαν στη Βουλή οι Βουλευτές κ.κ. Ν. Γκατζής και Τ. Τσιόγκας, για τα θέματα της αρμοδιότητάς μας, σας πληροφορούμε τα εξής :
1. Για τις καλυπτόμενες από τον ΕΛ.Γ.Α. ζημιές που προκλήθηκαν από τη βροχόπτωση-χαλαζόπτωση της 5ης Ιουνίου 2004 σε διάφορες καλλιέργειες του Δήμου Κάρλας Ν. Μαγνησίας, οι Γεωπόνοι του Υποκ/τος ΕΛ.Γ.Α. Λάρισας διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή δηλώσεων.
Στα Δημοτικά Διαμερίσματα Στεφανοβίκειου και Ριζόμυλου του Δήμου Κάρλας, υποβλήθηκαν οκτώ (8) και τριάντα (30) δηλώσεις αντίστοιχα που αφορούν ζημιές κυρίως σε καλλιέργειες βαμβακιού.
Οι εξατομικευμένες εκτιμήσεις διενεργήθηκαν ήδη.
2. Ο ΕΛ.Γ.Α. σύμφωνα με τον ισχύοντα Κανονισμό Ασφάλισης Φυτικής Παραγωγής σε ζημιά ποσοστού 100% αποζημιώνει το 75% περίπoυ, ποσοστό που είναι από τα υψηλότερα διεθνώς.
3. Όσον αφορά τα θέματα αποκατάστασης της αγροτικής οδοποιίας στο Δήμο Κάρλας, αρμόδιο να απαντήσει είναι το ΥΠΕΣΔΔΑ στο οποίο κοινοποιούμε το έγγραφό μας με αντίγραφο της ερώτησης.

Ο Υπουργός
Σ. ΤΣΙΤΟΥΡΙΔΗΣ"

14. Στην με αριθμό 6538/12-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ' αριθμ. 4459/27-1-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
"Απαντώντας στην με αρ. 6538/12-1-2005 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με την κατασκευή του Τμήματος Επειγόντων Περιστατικών του Γ.Ν. Ηρακλείου "Βενιζέλειο- Πανάνειο", σας γνωρίζουμε ότι το συγκεκριμένο έργο πρoβλεπόταν να ολοκληρωθεί στο τέλος του 2004.
Το τελευταίο διάστημα το εργοτάξιο του αναδόχου υπολειτουργεί, στο πλαίσιο και της γενικότερης κατάστασης στην οποία έχει περιέλθει ο ανάδοχος.
Σε κάθε περίπτωση η ΔΕΠΑΝΟΜ ΑΕ σε συνεργασία με το Υπουργείο Υγείας και Κοινωνικής Αλληλεγγύης θα καταβάλει κάθε δυνατή προσπάθεια για να ολοκληρωθεί το έργο, όσο το δυνατόν γρηγορότερα, με ή χωρίς τον σημερινό ανάδοχο του έργου, στο πλαίσιο των πρoβλεπόμενων διαδικασιών εκτέλεσης έργων.

Ο Υπουργός
ΝΙΚΗΤΑΣ ΚΑΚΛΑΜΑΝΗΣ"

15. Στην με αριθμό 6519/12-1-2005 ερώτηση του Βουλευτή κ. Νικολάου Νικολόπουλου δόθηκε με το υπ' αριθμ. 902/ΔΕ-197/28-1-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σε απάντηση της παραπάνω ερώτησης του βουλευτή κ. Νίκου Νικολόπουλου για τα έργα του Προγράμματος Προσκυνηματικός Τουρισμός στο Νομό Αχαΐας, σας γνωρίζουμε ότι το έτος 2004 δεν εντάχθηκαν στο Πρόγραμμα Δημοσίων Επενδύσεων νέα έργα διότι ήταν ιδιαίτερα βεβαρημένο με ανειλημμένες υποχρεώσεις και οι πόροι του Κρατικού Προϋπολογισμού κρίθηκαν ανεπαρκείς.
Εφόσον υποβληθεί νέα πρόταση θα εξετασθεί στα πλαίσια των οικονομικών δυνατοτήτων του Προγράμματος Δημοσίων Επενδύσεων του τρέχοντος έτους.

Ο Υφυπουργός
ΧΡΗΣΤΟΣ ΦΩΛΙΑΣ"

16. Στην με αριθμό 6536/12-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ' αριθμ. ΥΠ.ΠΟ.ΓΡ. ΥΦΥΠ.Κ.Ε./556/27-1-05 έγγραφο από τον Υφυπουργό Πολιτισμού η ακόλουθη απάντηση:
"Σχετικά με την υπ. αριθμ. 6536/12.01.2005 ερώτηση του Βουλευτή κ. Στ. Ματζαπετάκη αναφορικά με την αποκατάσταση των ζημιών του Αρχαιολογικού Μουσείου Ηρακλείου, έχουμε να σας γνωστοποιήσουμε τα εξής:
Το Υπουργείο Πολιτισμού έχει προβεί σε όλες τις απαραίτητες ενέργειες για την αποκατάσταση της οροφής στον εκθεσιακό χώρο του ως άνω μουσείου.
Έχουν ήδη ξεκινήσει οι εργασίες επισκευής από το αρμόδιο συνεργείο που έχει μεταβεί στο Ηράκλειο και το οποίο επιβλέπεται από την αρμόδια Διεύθυνση του Υπουργείου Πολιτισμού. Η αποκατάσταση έχει ξεκινήσει ανά αίθουσα. Aποκαθηλώνονται τα επισφαλή τμήματα της οροφής και καλύπτονται όλα τα εκθέματα με ξύλο και νοβοπάν προκειμένου να είναι απόλυτα προστατευμένα.
Οι εργασίες αποκατάστασης προχωρούν με πολύ γρήγορους ρυθμούς, ήδη έχουν επισκευασθεί δύο αίθουσες και το συνεργείο βρίσκεται στην αποκατάσταση της τρίτης αίθουσας του μουσείου.
Με βάση τα δεδομένα και την ταχύτητα των επισκευών, εκτιμάται ότι οι εργασίες θα τελειώσουν σε είκοσι ημέρες περίπου.
Παρά τις αντιξοότητες και το πολυσύνθετο των εργασιών, το Υπουργείο Πολιτισμού προέβη σε μεγάλη κινητοποίηση για την αποκατάσταση της ζημίας στο Μουσείο Ηρακλείου διατηρώντας παράλληλα - στα πλαίσια του δυνατού - το μουσείο ανοιχτό για τους επισκέπτες.

Ο Υφυπουργός
ΠΕΤΡΟΣ ΤΑΤΟΥΛΗΣ"

17. Στην με αριθμό 6561/12-1-2005 ερώτηση του Βουλευτή κ. Βασιλείου Κεγκέρογλου δόθηκε με το υπ' αριθμ. 913/ΔΕ-198/28-1-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σχετικά με την παραπάνω ερώτηση του Βουλευτή κ. Βασιλείου Κεγκέρογλου για τις ζημιές σε κτιριακές υποδομές στο Δήμο Γαζίου από τις πλημμύρες της 5ης και 6ης Νοεμβρίου 2004, σας γνωρίσουμε ότι θα απαντήσει το συνερωτώμενο Υπουργείο Περιβάλλοντος Χωροταξίας και Δημοσίων Έργων.
Σημειώνουμε ότι η Κοινή Υπουργική Απόφαση με θέμα "Οριοθέτηση περιοχών και πιστωτικές διευκολύνσεις για την αποκατάσταση των ζημιών στους Νομούς Χανίων και Ηρακλείου" προωθείται προς υπογραφή στο Υπουργείο μας.

Ο Υφυπουργός
ΧΡΗΣΤΟΣ ΦΩΛΙΑΣ"

18. Στην με αριθμό 6604/13-1-05 ερώτηση του Βουλευτή κ. Μάνου Φραγκιαδουλάκη δόθηκε με το υπ' αριθμ. 1138/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
"Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Μ. Φραγκιαδουλάκης, σας διαβιβάζουμε συνημμένα το με αριθμ. πρωτ. 1073/19-1-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.) για θέματα αρμοδιότητας του Υπουργείου Αγροτικής Ανάπτυξης και τροφίμων.

Ο Υφυπουργός
Α. ΚΟΝΤΟΣ"

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

19. Στην με αριθμό 6608/13-1-05 ερώτηση του Βουλευτή κ. Φίλιππου Πετσάλνικου δόθηκε με το υπ' αριθμ. 1139/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
"Σας διαβιβάζουμε συνημμένα το με αριθμ. πρωτ. 4382/19-1-2005 έγγραφο του Προέδρου του Οργανισμού Πληρωμών και Ελέγχου Κοιν. Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Φ. Πετσάλνικου.

Ο Υφυπουργός
Α. ΚΟΝΤΟΣ"

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

20. Στην με αριθμό 6689/17-1-05 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ' αριθμ. 1148/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
"Απαντώντας στην παραπάνω ερώτηση που κατέθεσε στη Βουλή η Βουλευτής κα Α. Ξηροτύρη - Αικατεινάρη, για τα θέματα της αρμοδιότητάς μας, σας πληροφορούμε τα εξής:
Η δωρεάν διανομή πορτοκαλιών στις περιοχές που αναφέρονται στην ανωτέρω ερώτηση, υλοποιείται στα πλαίσια του Καν. (ΕΚ) 921/1999 της Επιτροπής αποκλειστικά για τα άτομα καταγωγής Κοσσυφοπεδίου και τις οικογένειες που τους φιλοξενούν στα εδάφη της Ομοσπονδιακής Δημοκρατίας της Γιουγκοσλαβίας (Σερβία και Μαυροβούνιο), της Αλβανίας, της Πρώην Γιουγκοσλαβικής Δημοκρατίας της Μακεδονίας, της Βοσνίας-Ερζεγοβίνης, της Βουλγαρίας και της Ρουμανίας.
Ο σχετικός Κανονισμός που το έτος 2003 πήρε διετή παράταση, ισχύει και για τη φετινή περίοδο και αναμένεται να συζητηθεί στην Κοινότητα η. συνέχισή του ή όχι.
Κατά την περσινή περίοδο εμπορίας δεν πραγματοποιήθηκαν αποστολές δωρεάν διανομής στους πρόσφυγες του Κοσσυφοπεδίου, λόγω μείωσης της προσφοράς κατάλληλων πορτοκαλιών για εμπορία από τις ζημιές των παγετών Ιανουαρίου- Φεβρουαρίου 2004.
Επίσης, για τη φετινή περίοδο εμπορίας, μετά από αίτηση μόνο μίας Ομάδας Παραγωγών για αποστολή δωρεάν διανομής στους πρόσφυγες του Κοσσυφοπεδίου, εξετάζεται το ενδεχόμενο να ξεκινήσει δωρεάν διανομή μόνο στο εσωτερικό της Χώρας, δεδομένου του μεγάλου ενδιαφέροντος των Φιλανθρωπικών Οργανώσεων.

Ο Υφυπουργός
Α. ΚΟΝΤΟΣ"

21. Στην με αριθμό 6656/14-1-05 ερώτηση του Βουλευτή κ. Μανόλη Στρατάκη δόθηκε με το υπ' αριθμ. ΥΠΠΟ/ΓΡ.ΥΦΥΠ.Κ.Ε. /563/27-1-05 έγγραφο από τον Υφυπουργό Πολιτισμού η ακόλουθη απάντηση:
"Σχετικά με την υπ. αριθμ. 6656/14.01.2005 ερώτηση του Βουλευτή Ηρακλείου κου Μ. Στρατάκη αναφορικά με την αποκατάσταση των ζημιών του Αρχαιολογικού Μουσείου Ηρακλείου, έχουμε να σας γνωστοποιήσουμε τα εξής:
Το Υπουργείο Πολιτισμού έχει προβεί σε όλες τις απαραίτητες ενέργειες για την αποκατάσταση της οροφής στον εκθεσιακό χώρο του ως άνω μουσείου.
Έχουν ήδη ξεκινήσει οι εργασίες επισκευής από το αρμόδιο συνεργείο που έχει μεταβεί στο Ηράκλειο και το οποίο επιβλέπεται από την αρμόδια Διεύθυνση του Υπουργείου Πολιτισμού. Η αποκατάσταση έχει ξεκινήσει ανά αίθουσα. Αποκαθηλώνονται τα επισφαλή τμήματα της οροφής και καλύπτονται όλα τα εκθέματα με ξύλο και νοβοπάν προκειμένου να είναι απόλυτα προστατευμένα.
Οι εργασίες αποκατάστασης προχωρούν με πολύ γρήγορους ρυθμούς, ήδη έχουν επισκευασθεί δύο αίθουσες και το συνεργείο βρίσκεται στην αποκατάσταση της τρίτης αίθουσας του μουσείου.
Με βάση τα δεδομένα και την ταχύτητα των επισκευών, εκτιμάται ότι οι εργασίες θα τελειώσουν σε είκοσι ημέρες περίπου.
Παρά τις αντιξοότητες και το πολυσύνθετο των εργασιών, το Υπουργείο Πολιτισμού προέβη σε μεγάλη κινητοποίηση για την αποκατάσταση της ζημίας στο Μουσείο Ηρακλείου διατηρώντας παράλληλα -στα πλαίσια του δυνατού- το μουσείο ανοιχτό για τους επισκέπτες.

Ο Υφυπουργός
ΠΕΤΡΟΣ ΤΑΤΟΥΛΗΣ"

22. Στην με αριθμό 3093/14-9-2004 ερώτηση του Βουλευτή κ. Παναγιώτου Αντωνακόπουλου  δόθηκε με το υπ' αριθμ. 97475-ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3093/14.9.2004, την οποία κατέθεσε στη Βουλή ο Βουλευτής κ. Τάκης Αντωνακόπουλος, σχετικά με τα ολοήμερα Δημοτικά Σχολεία στην Ηλεία, σας γνωρίζουμε τα ακόλουθα:
Στο νομό Ηλείας, κατά τη φετινή σχολική χρονιά, θα λειτουργήσουν 51 Ολοήμερα Δημοτικά Σχολεία και 14 Ολοήμερα Νηπιαγωγεία.
Τα Δημοτικά Σχολεία Κούμανι, Λαμπείας, Πανόπουλο και Νέας Φυγαλείας έχουν οριστεί ως Ολοήμερα Δημοτικά Σχολεία με την αριθμ. Φ.36/715/66050/Γ1/26.6.2002 Υπουργική Απόφαση, που δημοσιεύτηκε στο ΦΕΚ 823/2.7.2002.
Τα Νηπιαγωγεία Χελιδονίου, Νέας Φυγαλείας και Πανόπουλου μετατράπηκαν σε Ολοήμερα Νηπιαγωγεία με την αριθμ. Φ.50/184/94864/Γ1/9.9.2004 απόφαση του ΥΠ.Ε.Π.Θ.
Τέλος, σας γνωρίζουμε ότι τα αιτήματα των Διευθύνσεων Π.Ε. για την ίδρυση και τη λειτουργία νέων Ολοήμερων Δημοτικών Σχολείων και Νηπιαγωγείων έχουν ικανοποιηθεί.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

23. Στην με αριθμό 3098/14-9-2004 ερώτηση των Βουλευτών κυρίων Παναγιώτου  Κοσιώνη και Ελπίδας Παντελάκη δόθηκε με το υπ' αριθμ. 97478/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3098/14-9-2004 την οποία κατέθεσαν στη Βουλή οι Βουλευτές κ. κ. Παν. Κοσιώνης και Ελπιδ. Παντελάκη και αφορά σε σχολεία του Ν. Αχαίας, σας γνωρίζουμε τα ακόλουθα:
1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240194 και Π.Δ. 3011996).
Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ' Κ.Π.Σ.).
Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
Η Νομαρχιακή Αυτοδιοίκηση Αχαίας στην τριετία 2001 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
2001
Γιαοικόπεδα - μελέτες - κατασκευές           1.500.000.000 Δρχ.
2002
Για οικόπεδα - μελέτες - κατασκευές           4.402.054,29 Ευρώ
2003
Για οικόπεδα - μελέτες - κατασκευές           5.000.000,00 Ευρώ
Το έτος 2004 η Νομαρχιακή Αυτοδιοίκηση Αχαίας έχει επιχορηγηθεί με το ποσό των 700.000,00 ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
2. Ειδικότερα όσον αφορά στα σχολεία του Ν. Αχαίας, σας γνωρίζουμε ότι η Δ/νση Προγραμματισμού της Ν.Α. Αχαίας με σχετικό έγγραφο, μας πληροφόρησε τα ακόλουθα:
Στο 26ο Δημοτικό Σχολείο έχουν ολοκληρωθεί οι εργασίες πλην λεπτομερειών και ήδη χρησιμοποιείται. Εντός των ημερών θα γίνει η διοικητική παραλαβή του κτιρίου.
Το 45ο Δημοτικό Σχολείο βρίσκεται στο στάδιο της ολοκλήρωσης και άμεσα θα παραδοθεί από τον ανάδοχο.
Το 36ο Δημοτικό Σχολείο έχει παραδοθεί από τον ανάδοχο με διοικητική παραλαβή.
Η Διεύθυνση Τεχνικών Υπηρεσιών της Ν.Α. Αχαίας έχει προχωρήσει σε μελέτη γενικής επισκευής και διαμόρφωση του υπάρχοντος κτιρίου στο σχολικό συγκρότημα της Αγ. Βαρβάρας καθώς και σε μελέτη προσθήκης νέου κτιρίου.
Παρά το γεγονός ότι έχουν κατασκευασθεί αρκετές αίθουσες για τις ανάγκες των Νηπιαγωγείων της Πάτρας τα τελευταία χρόνια 21 από τα 74 Νηπιαγωγεία, εξακολουθούν να στεγάζονται σε ενοικιαζόμενα κτίρια.
Για το σχολικό συγκρότημα Κ. Αχαίας εκπονείται μελέτη στατικής επάρκειας από την οποία θα προσδιοριστεί αν το κτίριο είναι επισκευάσιμο ή υπό κατεδάφιση. Οι μαθητές θα στεγαστούν στο κτίριο του 3ου Δημ. Σχολείου η κατασκευή του οποίου έχει ολοκληρωθεί πλην της κατασκευής των κεντρικών κλιμακοστασίων και της διαμόρφωσης του αυλείου χώρου λόγω κατάληψης τμήματος του οικοπέδου από οικογένεια τσιγγάνων. Το σχολείο θα παραδοθεί σύντομα για χρήση.
Η επισκευή της στέγης του Moυσικoύ Γυμνασίου είναι αρμοδιότητα του Δήμου.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

24. Στην με αριθμό 3092/14-9-2004 ερώτηση του Βουλευτή κ. Αλέξανδρου Αλαβάνου δόθηκε με το υπ' αριθμ. 97474/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3092/14-9-2004 την οποία κατέθεσε στη Βουλή ο Βουλευτής κ. Αλέξανδρος Αλαβάνος και αφορά στη διάγνωση των μαθησιακών δυσκολιών των μαθητών, σας γνωρίζουμε τα ακόλουθα:
Για τη διάγνωση των μαθησιακών δυσκολιών έχουν ιδρυθεί από το ΥΠΕΠΘ τα Κέντρα Διάγνωσης Αξιολόγησης και Υποστήριξης (ΚΔΑΥ), ένα σε κάθε νομό, 4 στην Αττική και 2 στη. Θεσσαλονίκη. Όπου για αντικειμενικούς λόγους αδυνατούν να ικανοποιήσουν όλα τα αιτήματα, αυτά παραπέμπονται και σε αναγνωρισμένα Ιατροπαιδαγωγικά Κέντρα, των οποίων οι γνωματεύσεις, εφόσον είναι σύννομες, αναγνωρίζονται από τα Σχολεία.
Επίσης καταβάλλονται προσπάθειες για την άμεση κάλυψη των κενών των ΚΔΑΥ σε εκπαιδευτικό προσωπικό και σε ειδικό εκπαιδευτικό προσωπικό.
Συγκεκριμένα, τα κενά των εκπαιδευτικών θα καλυφθούν έπειτα από σχετική εγκύκλιο του ΥΠΕΠΘ εντός των ημερών. Αναφορικά με τον εξοπλισμό των ΚΔΑΥ, ήδη έχει εγκριθεί από το ΥΠΕΠΘ πρόσθετη επιχορήγηση ύψους 10.000 ΕΥΡΩ για το καθένα από τα 31 νεοϊδρυθέντα ΚΔΑΥ. Ταυτόχρονα στα πλαίσια του έργου "Προμήθεια και Εγκατάσταση Υπολογιστικού και Ειδικού Εξοπλισμού στις Μονάδες Ειδικής Αγωγής", 22 ΚΔΑΥ εντάχθηκαν σε αυτό και παρέλαβαν ήδη όλα υπολογιστικό εξοπλισμό ενώ ειδικό εξοπλισμό για προβλήματα όρασης παρέλαβαν τα ΚΔΑΥ Αθήνας, Θεσσαλονίκης και Αχαϊας.
Όσον αφορά στην πρόσληψη Ψυχολόγων, ήδη έχουν διοριστεί 141 στις Σχολικές Μονάδες Ειδικής Αγωγής και στα ΚΔΑΥ. Τα τελευταία εξυπηρετούν και τις ανάγκες των σχολείων. Με την προκήρυξη νέου διαγωνισμού, που θα γίνει προσεχώς, θα αυξηθεί ο αριθμός τους σημαντικά.
Η αξιοπιστία των αποκεντρωμένων υπηρεσιών του ΥΠΕΠΘ, στις οποίες περιλαμβάνονται και τα ΚΔΑΥ, καθώς και των αναγνωρισμένων Ιατροπαιδαγωγικών Κέντρων, θεωρείται δεδομένη.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

25. Στην με αριθμό 3080/13-9-2004 ερώτηση του Βουλευτή κ. Ανδρέα Μακρυπίδη δόθηκε με το υπ' αριθμ. 97054/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3080/13-9-04 την οποία κατέθεσε στη Βουλή ο Βουλευτής κ. Ανδρέας Μακρυπίδης και η οποία αναφέρεται στην κάλυψη των κενών θέσεων εκπαιδευτικών, στην Πρωτοβάθμια και Δευτεροβάθμια Εκπ/ση, σας γνωρίζουμε τα ακόλουθα:
Α. Πρωτοβάθμια Εκπ/ση.
Με τις αριθμ. 78471/Δ1/31-8-04 και 87674/Δ2/31-8-04 (ΦΕΚ 231/31-8-04) Υπουργικές αποφάσεις έγιναν οι διορισμοί 2.918 μόνιμων εκπαιδευτικών της Α/θμιας Εκπ/σης (Δάσκαλοι 2.120, Νηπιαγωγοί 553, Αγγλικής Γλώσσας 43, Φυσικής Αγωγής 32 και Μουσικής 83).
Επιπλέον διορίστηκαν πολύτεκνοι εκπαιδευτικοί 18 δάσκαλοι, 46 Νηπιαγωγοί, 3 καθηγητές Αγγλικής Γλώσσας και 20 Φυσικής Αγωγής. Σύνολο 2138 Δάσκαλοι, 599 Νηπιαγωγοί, 46 Αγγλικής Γλώσσας, 52 Φυσικής Αγωγής και 83 Μουσικής.
Μετά τους μόνιμους διορισμούς, για την κάλυψη των λειτουργικών αναγκών, πραγματοποιήθηκαν προσλήψεις 3431 αναπληρωτών εκπαιδευτικών: Δασκάλων 2.194, Νηπιαγωγών 1018 καθώς και 219 Αγγλικής Γλώσσας.
Β. Δευτεροβάθμια Εκπαίδευση
Με τις αριθμ. 87674, 87675, 87676, 87677 και 87678/31-8-04 (ΦΕΚ 231/31-8-04) Υπουργικές Αποφάσεις, έγιναν οι διορισμοί 5.212 μονίμων εκπαιδευτικών Δευτεροβάθμιας Εκπ/σης.
Μετά τους μόνιμους διορισμούς, για την κάλυψη των λειτουργικών αναγκών, πραγματοποιήθηκαν 2.490 προσλήψεις αναπληρωτών εκπαιδευτικών.
Εξ' αυτών 2.271 προσλαμβάνονται στη Δευτεροβάθμια Εκπαίδευση και 219 (κλάδου ΠΕ06 Αγγλικών) στην Πρωτοβάθμια Εκπ/ση.
Με την αριθμ.93776/Δ2/9-9-2004 Υπουργική Απόφαση έγινε η επαναπρόσληψη για το διδακτικό έτος 2004-2005 1765 προσωρινών αναπληρωτών του κλάδου ΠΕ11 για το Πρόγραμμα Ολυμπιακής Εκπαίδευσης, οι οποίοι παρουσιάστηκαν και ανέλαβαν υπηρεσία στις 13-9-2004. Σύνολο αναπληρωτών εκπαιδευτικών: 4.036.
Επισημαίνεται ότι μετά την ολοκλήρωση ανάληψης υπηρεσίας των αναπληρωτών εκπαιδευτικών καλύπτονται όλα τα υφιστάμενα κενά. Σε περίπτωση δημιουργίας άλλων κενών το ΥΠΕΠΘ θα μεριμνήσει για την άμεση κάλυψη των κενών αυτών.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

26. Στην με αριθμό 3074/13-9-2004 ερώτηση του Βουλευτή κ. Μιλτιάδη Βέρρα δόθηκε με το υπ' αριθμ. 97053/13-9-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3074/13-9-2004 την οποία κατέθεσε στη Βουλή ο Βουλευτής κ. Μιλτιάδης Βέρρας και αφορά στην εκλογή της κ. Ε. Χρόνη στη βαθμίδα του Καθηγητή Νευρολογίας στο Τμήμα Ιατρικής του Πανεπιστημίου Πατρών, σας γνωρίζουμε τα ακόλουθα :
Ο φάκελος εκλογής της ως άνω αναφερόμενης περιήλθε στην αρμόδια Υπηρεσία του ΥΠΕΠΘ στις 13/7/2004 για την άσκηση του προβλεπόμενου από τις διατάξεις ελέγχου νομιμότητας.
Το Πανεπιστήμιο Πατρών την 1/9/2004 απέστειλε βεβαίωση σύμφωνα με την οποία η Επίκουρη Καθηγήτρια κ. Ελισάβετ Χρόνη συμμετέχει ως διδάσκουσα στο Πρόγραμμα Μεταπτυχιακών Σπουδών στις Εφαρμογές Βασικών Ιατρικών Εφαρμογών από το 1999 μέχρι σήμερα, και συνεπώς καλύπτει την προϋπόθεση της παρ. 5111 του άρθ. 14 του ν. 1268/82 που απαιτείται για την εκλογή στη βαθμίδα του Καθηγητή.
Στη συνέχεια κατετέθη στο ΥΠΕΠΘ η από 6/9/2004 Επιστολή του κ. Παν. Παπαθανασόπουλου, Αναπληρωτή Καθηγητή του Τμήματος Ιατρικής του Πανεπιστημίου Πατρών, στην οποία καταγγέλλεται το αναληθές της βεβαίωσης του Ιατρικού Τμήματος.
Το ΥΠΕΠΘ με σχετικό έγγραφό του ζήτησε από τον Πρύτανη του Πανεπιστημίου Πατρών διερεύνηση των καταγγελλομένων και την συντομότερη δυνατή ενημέρωσή του, προκειμένου να ολοκληρωθεί ο έλεγχος νομιμότητας επί του φακέλου διορισμού της ανωτέρω.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

27. Στην με αριθμό 3134/15-9-2004 ερώτηση του Βουλευτή κ. Απόστολου Κατσιφάρα δόθηκε με το υπ' αριθμ. 98112/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3134/15-9-04, την οποία κατέθεσε στη Βουλή ο Βουλευτής κ. Απόστ. Κατσιφάρας, σας γνωρίζουμε τα ακόλουθα: 
1. Η διαδικασία επιλογής Δ/ντών και Αναπληρωτών Δ/ντών ρυθμίζεται στη με αριθμ. 121/25-5-1992 (ΦΕΚ 371, τ.Β/9-6-1992) Υπουργική Απόφαση "Κανονισμός Λειτουργίας του Οργανισμού Επαγγελματικής Εκπαίδευσης και. Κατάρτισης", όπως αυτή τροποποιήθηκε, συμπληρώθηκε και ισχύει (εν προκειμένω βάσει της συμπλήρωσης με την αρ. Α/7789/24-3-2000.(ΦΕΚ 494/6-4-2000) Υπουργική Απόφαση, με την οποία γίνεται επιλογή των Διευθυντών. ΙΕΚ και Αναπληρωτών Διευθυντών Δημοσίων ΙΕΚ). Ειδικότερα για την επιλογή Διευθυντών και Αναπληρωτών Διευθυντών ΙΕΚ συγκροτείται Τριμελής Επιτροπή η οποία, αφού εξετάσει τα τυπικά στοιχεία των υποψηφιοτήτων, καλεί τους υποψηφίους σε συνέντευξη και συνεκτιμά τα ουσιαστικά και τυπικά προσόντα των υποψηφίων, τη γενική παρουσία τους κατά τη συνέντευξη και τέλος, συντάσσει αξιολογικό πίνακα, τον οποίο υποβάλλει με εισήγησή της στο Δ.Σ. του ΟΕΕΚ που λαμβάνει και την τελική απόφαση επιλογής τους.
Επισυνάπτονται οι αξιολογικοί πίνακες της τριμελούς επιτροπής για την επιλογή των Δ/ντών και Αναπληρωτών Δ/ντών των ΙΕΚ, με τη διευκρίνιση ότι οι προτεινόμενοι ανά ΙΕΚ τον αξιολογικό πίνακα δεν αντιστοιχούν υποχρεωτικά -ως προς την τελική επιλογή τους ως Διευθυντών ή Αναπληρωτών Διευθυντών - με τον τελικό πίνακα επιλογής Διευθυντή ή Αναπληρωτή Διευθυντή σε συγκεκριμένο ΙΕΚ, και τούτο διότι είχαν υποβληθεί υποψηφιότητες για την κάλυψη θέσεων Διευθυντών ή Αναπληρωτών Διευθυντών σε περισσότερα του ενός ΙΕΚ οπότε είναι πιθανόν κάποιος που εμφανίζεται στoν αξιολογικό πίνακα ως προπορευόμενος σ' ένα ΙΕΚ να επελέγη, τελικώς, ως Διευθυντής άλλου  ΙΕΚ, στο οποίο είχε θέσει επίσης υποψηφιότητα.
2. Η θητεία που προβλέπεται από τις οικείες διατάξεις για τη θέση Διευθυντή και Αναπληρωτή Διευθυντή ΙΕΚ είναι διετής, με την πρόσθετη προϋπόθεση της ανανέωσης της απόσπασης εκπαιδευτικών λειτουργών ή διοικητικού και λοιπού προσωπικού του ΥΠΕΠΘ στον ΟΕΕΚ και για το δεύτερο χρόνο. Στις περιπτώσεις, λοιπόν, όσων εκ των θέσεων των Δ/ντών και Αν/των Δ/ντών ΙΕΚ, των οποίων η θητεία έληγε στις 31-8-2005, δεν ανανεώθηκαν οι αποσπάσεις για το δεύτερο χρόνο, ορίστηκαν άλλοι υπάλληλοι που θα υπηρετούσαν στον ΟΕΕΚ και το έτος 2005, με απόφαση προσωρινής τοποθέτησης για . έξι μήνες.
3. Επισημαίνεται ότι για τη διαδικασία επιλογής Διευθυντών και Αναπληρωτών Διευθυντών ΙΕΚ δεν προβλέπεται μοριοδότηση των υποψηφίων, ούτε βαθμολόγησή τους, κατά τη διάρκεια της προφορικής συνέντευξης και, ως εκ τούτου, δεν υφίσταται καταστρατήγηση της υπάρχουσας νομοθεσίας, καθώς για την επιλογή Διευθυντών και Αναπληρωτών Διευθυντών των 'ΕΚ συνεκτιμώνται τα ουσιαστικά και τυπικά προσόντα και δεν βαθμολογείται ως προσόν αυτό της πολύχρονης διοικητικής εμπειρίας.
4. Σύμφωνα με τα παραπάνω ούτε το προσόν του βαθμού Α' ενός υπαλλήλου μοριοδοτείται επιπλέον ως προς αυτό, ούτε ο βαθμός Α' τίθεται από τις διατάξεις ως προϋπόθεση για να οριστεί κάποιος Διευθυντής.

Η Υπουργός
ΜΑΡΙΕΤΤΑ ΓΙΑΝΝΑΚΟΥ"

28. Στην με αριθμό 3069/13-9-2004 ερώτηση του Βουλευτή κ. Βασιλείου Κεγκέρογλου δόθηκε με το υπ' αριθμ. 39832/6-10-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σε απάντηση του υπ' αριθμ. 3069/13-9-2004 εγγράφου σας, με το οποίο κοινοποιείται ερώτηση του Βoυλευτή κ. Βασ. Κεγκέρογλου, σας γνωρίζουμε τα εξής:
Σύμφωνα με το άρθρο 8 παρ. 19(δ) του Ν. 2601/98, όπως ισχύει, Με απόφαση του Γενικού Γραμματέα κάθε Περιφέρειας συστήνεται στην έδρα κάθε Περιφέρειας, Περιφερειακή Γνωμοδοτική Επιτροπή Επενδύσεων η οποία γνωμοδοτεί για τις αιτήσεις υπαγωγής επενδύσεων που υποβάλλονται σε κάθε Περιφέρεια και εξετάζονται από τις αντίστοιχες αρμόδιες υπηρεσίες ιδιωτικών επενδύσεων. Μέλη της κάθε Επιτροπής είναι ο Γενικός Γραμματέας της Περιφέρειας ως Πρόεδρος, προϊστάμενοι των αρμόδιων υπηρεσιών ιδιωτικών επενδύσεων της Περιφέρειας, εκπρόσωπος του Υπουργείου Γεωργίας, εκπρόσωποι Τραπεζών και λοιπών φορέων ειδικοί σε θέματα επενδύσεων".
Βασική λοιπόν προτεραιότητα για την συγκρότηση των ανωτέρω επιτροπών αποτελεί η συμμετοχή εκπροσώπων φορέων με μεγάλη εμπειρία σε θέματα επενδύσεων προκειμένου κατά τις συνεδριάσεις τους να ανταλλάσσονται απόψεις και να διαμορφώνονται γνωμοδοτήσεις που συμβάλλουν θετικά στην σωστή αξιολόγηση των επενδυτικών σχεδίων και στην λήψη ορθών αποφάσεων για την υπαγωγή τους στους αναπτυξιακούς νόμους.
Το Υπουργείο Οικονομίας και Οικονομικών στο πλαίσιο των προσπαθειών που καταβάλλει για την δημιουργία των αναγκαίων προϋποθέσεων που θα επηρεάσουν θετικά προς την αύξηση των ιδιωτικών επενδύσεων στη Ελληνική Επικράτεια θεωρεί απαραίτητη και την παρουσία αλλά και την συμβολή των Επιμελητηρίων καθώς και των λοιπών φορέων που εκπροσωπούν σημαντικούς κλάδους της οικονομικής ζωής.
Άλλωστε αυτό συνάγεται και από τον σημαίνοντα ρόλο των φορέων αυτών στις διαδικασίες διαμόρφωσης του νέου θεσμικού πλαισίου παροχής κινήτρων, του οποίου ένας από τους βασικούς στόχους αποτελεί και η ανάπτυξη των περιφερειών της χώρας.

Ο Υφυπουργός
ΧΡΗΣΤΟΣ ΦΩΛΙΑΣ")

ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης  8 Μαρτίου 2005. 
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1.- Η με αριθμό 3477/24-9-2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις των παραγωγών από ζημιές που προκλήθηκαν από τις καιρικές συνθήκες. 
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραοφος 5 του Κανονισμού της Βουλής)
1.- Η με αριθμό 7149/28-1-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αναβάθμιση του νέου οικισμού Αγίου Ιωάννη του Δήμου Κόφινα. 
Κυρίες και κύριοι συνάδελφοι, η Βουλευτής κ. Άννα Διαμαντοπούλου ζητεί άδεια ολιγοήμερης απουσίας από τις εργασίες της Βουλής για το διάστημα από 7 Μαρτίου 2005 μέχρι 8 Μαρτίου 2005, λόγω μετάβασής της στο εξωτερικό. 
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 

ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Πρώτη είναι η με αριθμό 707/1-3-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με τη διάθεση πιστώσεων στη Νομαρχιακή Αυτοδιοίκηση Ηρακλείου για τη χρηματοδότηση έργων σχολικής στέγης.
Το περιεχόμενο της επίκαιρης ερώτησης του κυρίου συναδέλφου έχει ως εξής: 
"Οι υποσχέσεις και οι δεσμεύσεις σας κατά τη συνάντηση στο Υπουργείο στις 3 Φεβρουαρίου είναι μέχρι σήμερα ανεκπλήρωτες. 
Στη συνάντηση αυτή, ουσιαστικά, απορρίψατε το αίτημα της χρηματοδότησης του περυσινού προγράμματος, που απαιτεί 8.000.000 ευρώ και το μοναδικό αίτημα της ΝΑΗ που κάνατε αποδεκτό ήταν εκείνο της καταβολής των οφειλομένων μέχρι 20-2-2005 σε εργολάβους έργων σχολικής στέγης. 
Δόθηκε δε, ρητή υπόσχεση άμεσης αποστολής στη Νομαρχία Ηρακλείου του ποσού των 2.000.000 ευρώ, 1.000.000 ευρώ από τον ΟΣΚ και 1.000.000 ευρώ από την Περιφέρεια Κρήτης. Εάν και παρήλθαν οι προθεσμίες που εσείς θέσατε, τα χρήματα για τις οφειλές δεν έχουν ακόμη εγκριθεί. Επειδή τα έργα έχουν σταματήσει στη μέση και νέα δημοπρατημένα έργα δεν ξεκινούν, 
Ερωτάστε κυρία Υπουργέ: α) Γιατί δεν έχετε αποστείλει μέχρι σήμερα στη Νομαρχιακή Αυτοδιοίκηση Ηρακλείου τα 2.000.000 που είχατε υποσχεθεί; 
β) Εάν προτίθεσθε με τη νέα απόφαση κατανομής του 2005 να άρετε την αδικία εις βάρος του Νομού Ηρακλείου και να χρηματοδοτήσετε κανονικά το πρόγραμμα σχολικής στέγης;" 
Ο Υφυπουργός Εθνικής Παιδείας και Θρησκευμάτων κ. Γεώργιος Καλός έχει το λόγο.
ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, θα έλεγα απλά, ειλικρινά, ότι δεν είναι κατανοητή η αιτία για την οποία γίνεται η επίκαιρη ερώτηση του εκλεκτού συναδέλφου, για τον απλούστατο λόγο ότι όσοι συμμετείχαν στη σύσκεψη της 3ης Φεβρουαρίου, πριν από ένα μήνα περίπου, στο Υπουργείο Παιδείας -όπου ολόκληρη σχεδόν η πολιτική ηγεσία του Υπουργείου Παιδείας συζήτησε σε πρώτη φάση με όλους τους βουλευτές όλων των κομμάτων που εκπροσωπούν το Νομό στη Βουλή και αμέσως μετά και με τους περιφερειακούς εκπροσώπους της Τοπικής Αυτοδιοικήσεως, όπως είναι ο νομάρχης και ο περιφερειάρχης, και με όλους τους προέδρους και εκπροσωπούντες τους συναφείς οργανισμούς, όπως ο Οργανισμός Σχολικών Κτιρίων, η αντίστοιχη υπηρεσία του Υπουργείου Παιδείας για την σχολική στέγη- θα είδαν, θα άκουσαν και θα σημείωσαν φυσικά -φαντάζομαι- ότι η υπόσχεση της Υπουργού Παιδείας προς ολόκληρο το Νομό Ηρακλείου ήταν, όντως, να δοθεί το ένα εκατομμύριο στην Νομαρχιακή Αυτοδιοίκηση Ηρακλείου για τις οφειλές της, σε σχέση με εργασίες στη σχολική στέγη που είχαν ήδη εκτελεστεί, από τον Οργανισμό Σχολικών Κτιρίων και το υπόλοιπο ποσό, που δεν είναι 1.000.000 -σας διορθώνω, κύριε συνάδελφε- αλλά 700.000 ευρώ να δοθούν από την κατανομή τη φετινή μέσω του Προγράμματος Δημοσίων Επενδύσεων προς τις νομαρχιακές αυτοδιοικήσεις όλης της χώρας. Ο ορίζοντας των υποσχέσεων ήταν καθαρός: ο μήνας Μάρτιος. Προς τι, λοιπόν, το ερώτημα και προς τι οι λαϊκίστικες κορόνες - που διαβάσαμε στον τοπικό Τύπο, κύριε συνάδελφε- του Νομάρχη σας, ότι, τάχα, αθέτησε τις υποσχέσεις της η Υπουργός Παιδείας κι επομένως είναι αναξιόπιστη; Πιστεύω λοιπόν ότι, σύμφωνα με την ενημέρωση που σας κάναμε, εμείς ακολουθήσαμε ακριβώς εκείνα που σας είπαμε στη σύσκεψη. Και ο Οργανισμός Σχολικών Κτιρίων ζήτησε το 1.000.000 από την Υπουργό Παιδείας και η Υπουργός Παιδείας μόλις προχθές υπέγραψε την απόφαση να δοθεί από τον ΟΣΚ στη Νομαρχιακή Αυτοδιοίκηση του Νομού σας το 1.000.000 ευρώ για την αποπληρωμή των χρεών.
Ταυτοχρόνως, γνωρίζετε πολύ καλά -και σας το σημειώνω και τώρα, το είπαμε και στη σύσκεψη- ότι το υπόλοιπο των εφτακοσίων χιλιάδων ευρώ θα δοθεί από τα περιφερειακά προγράμματα Κρήτης προς έργο το οποίο να είναι νέο -διότι δεν χρηματοδοτούνται συνεχιζόμενα ή αποπερατωθέντα, ήδη, έργα σχολικής στέγης από το θεσμικό πλαίσιο που δικαιολογεί την εκταμίευση στα περιφερειακά προγράμματα- και αντιστοίχως η Νομαρχιακή Αυτοδιοίκηση θα δώσει έναντι αυτού τα 700.000 ευρώ για την ολοκλήρωση των ήδη εκτελεσθέντων εργασιών και την αποπεράτωση του προγράμματος.
Ό,τι λοιπόν υποσχεθήκαμε, το κάναμε μέσα στις τακτές ημερομηνίες. Γι' αυτό επαναλαμβάνω, όπως άρχισα τη μικρή αυτή αγόρευση, ότι κατά τη γνώμη μας είναι εκτός και τόπου και χρόνου και λογικής η ερώτησή σας. 
Σας ευχαριστώ πολύ.
ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
Ο κ. Κεγκέρογλου έχει το λόγο.
ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Πρόεδρε. 
Το αν, κύριε Υπουργέ, είναι εκτός τόπου, χρόνου και λογικής η ερώτησή μου, νομίζω ότι μπορούν να το κρίνουν οι πολίτες, οι οποίοι γνωρίζουν πάρα πολύ καλά ότι το πρόγραμμα σχολικής στέγης, λόγω του ότι δεν χρηματοδοτείται από το Υπουργείο Παιδείας, έχει σταματήσει στη μέση. Έργα τα οποία είχαν ξεκινήσει δεν ολοκληρώνονται, έργα τα οποία είχαν δημοπρατηθεί δεν ξεκινούν και έργα τα οποία έχουν μελετηθεί δεν δημοπρατούνται. Αυτή είναι μια πραγματικότητα, την οποία νομίζω ότι δεν μπορείτε να αρνηθείτε. 
Από εκεί και πέρα, σε σχέση με τις υποσχέσεις, για τα έργα τα οποία είναι στη μέση -με την έννοια ότι έχουμε νομικές συμβάσεις με τους εργολήπτες- δεν δικαιολογείται σε καμία περίπτωση η καθυστέρηση χρηματοδότησής τους, και αποπληρωμής τους, γιατί τα επιπλέον χρήματα που πληρώνονται στους εργολήπτες λόγω αυτής της καθυστέρησης -χωρίς να αφορούν έργα, αλλά να αφορούν μεταβολές λόγω αλλαγής του "λ'" της χρονικής καθυστέρησης- πληρώνονται από τη φορολογία των Ελλήνων πολιτών. Νομίζω ότι αυτή η καθυστέρηση είναι αδικαιολόγητη. Θα πρέπει, ίσως, να αναζητηθούν και ευθύνες από όποιους τις έχουν σε σχέση με αυτή την παραπάνω πληρωμή που θα υπάρξει έτσι ή αλλιώς.
Κύριε Υπουργέ, χωρίς να θέλω να αναλάβετε εσείς, εξ ολοκλήρου, τις ευθύνες για το Υπουργείο Παιδείας σε σχέση με την ελλιπή χρηματοδότηση για το Νομό Ηρακλείου, θα ήθελα να σας ξαναπώ ότι το Πρόγραμμα είναι ύψους περίπου 8.500.000 ευρώ και έχει ανάγκη από άμεση χρηματοδότηση. Τα 2.000.000 ευρώ αφορούν μόνο τα εκτελούμενα έργα τα οποία εκτελούνται και που οι εργολήπτες έχουν υποβάλει παραστατικά για πληρωμή και υπάρχει αδυναμία πληρωμής τους και σε καμία περίπτωση δεν αρκούν για να εξυπηρετήσουν τις ανάγκες του Νομού, για το πρόγραμμα Σχολικής Στέγης.
Έτσι, θα ήθελα εκτός από σαφή απάντηση για το πότε θα δοθούν αυτά τα 1.765.000 ευρώ -που είναι το ακριβές νούμερο- να μας πείτε και τι σκοπό έχετε για το 2005 σε σχέση με τη συνολική χρηματοδότηση του Προγράμματος. Γιατί αν μείνουμε για 765.000 ή στο 1.000.000 ή 2.000.000, δεν συζητάμε για Πρόγραμμα Σχολικής Στέγης. Θα ήθελα την απάντησή σας και σε αυτό το σημείο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με την ίδια προσοχή που απάντησα στην πρωτολογία μου στο συνάδελφο, με την ίδια προσοχή και επικεντρώνοντας στο ίδιο σημείο της προσπάθειας που θα πρέπει να κάνουμε όλοι, ώστε να αποφεύγεται σ' αυτές τις περιπτώσεις ο λαϊκισμός -χωρίς να το χρεώνω σε σας, κύριε συνάδελφε- θέλω να κάνω και τη δευτερολογία μου. Θέλω, δηλαδή, να με ακούσετε προσεκτικά, κύριε συνάδελφε.
Όσον αφορά το χρονικό ορίζοντα, σας το είπα και στην πρωτολογία μου, σας το είπε και η Υπουργός και γραπτώς και προφορικώς, δε θα φύγουμε από το χρονικό ορίζοντα του τέλους Μαρτίου, έτσι όπως ορίζεται και για την εκταμίευση από τον ΟΣΚ, αφού σας είπα ότι υπεγράφη η σχετική απόφαση από την Υπουργό, έτσι όπως ορίζεται και από την κατανομή ανά νομό του συνολικού ποσού από το Πρόγραμμα Δημοσίων Επενδύσεων που θα δοθεί στις περιφερειακές διοικήσεις για  να εκταμιευθεί σε νέα έργα που θα έχουν εντάξει αυτές για το τρέχον έτος, όσον αφορά τη σχολική στέγη. Έτσι, λοιπόν, ο ορίζοντας είναι σαφής.
Θα ήθελα όμως να σας πω κάτι άλλο, όσον αφορά τα "αιώνια" 8.000.000 ευρώ, για τα οποία σας ενημερώνει η Νομαρχία σας ότι υπάρχουν εκκρεμότητες με εργολάβους, με ήδη αποπερατωθείσες εργολαβίες κλπ. Εμείς θα θέλαμε, ως Κυβέρνηση, να σας πούμε τα εξής που τα είπαμε και στους συναδέλφους σας του Νομού και του ιδίου κόμματος που ήλθαν σε αυτή τη σύσκεψη και πιστεύω ότι μας άκουσαν με πολλή προσοχή και ήδη θα διερευνούν αυτό που θα σας πω ότι θα πρέπει και εσείς να διερευνήσετε. 
Πρώτα απ' όλα, νομίζω ότι σ' αυτή την Αίθουσα, επειδή πολύ σωστά είπατε ότι αναφερόμαστε σε κονδύλια τα οποία θα αποπληρωθούν από τους κόπους και από τον ιδρώτα του ελληνικού λαού, θα πρέπει να ψάξετε και να δείτε γι' αυτό το Πρόγραμμα, που συνολικά το ανεβάζετε και εσείς στα 8.000.000 ευρώ, ποιο είναι το κόστος στο οποίο ανήλθαν οι κατασκευές αυτού του πακέτου ανά αίθουσα διδασκαλίας και τότε, αν οι πληροφορίες που έχουμε ήδη συλλέξει είναι ακριβείς, πιστεύω ότι ο οποιοσδήποτε ψύχραιμος παρατηρητής θα τρίβει τα μάτια του. 
Δεύτερον, να δείτε πώς έγιναν και βάσει ποιας λογικής και ποιων καταγεγραμμένων αναγκών οι συμβάσεις αυτές για σχολικές μονάδες.
Είχαμε ανάγκη τόσες σχολικές μονάδες; Ο μαθητικός πληθυσμός της περιοχής και η εξέλιξή του δικαιολογούσε τη δημιουργία νέων σχολείων; 
Αν όλα αυτά τα δείτε -γιατί σας διαβεβαιώνω και με επιφόρτισε με αυτό η Υπουργός Παιδείας να σας το πω σήμερα, απαντώντας και για λογαριασμό της, ότι εμείς, ως Υπουργείο Παιδείας, συγκεντρώνουμε στοιχεία για να τα δείξουμε αυτά στους Βουλευτές που έχετε την αγωνία για την ολοκλήρωση του προγράμματος Σχολικής Στέγης στο Νομό Ηρακλείου- τότε θα φανεί, κανονικά, πως έγιναν αυτές οι συμβάσεις, γιατί έγιναν και με ποια λογική πρέπει να αποπληρωθούν σ' αυτό το συνολικό ύψος των 8.000.000 ευρώ.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
Θα συζητήσουμε τώρα την τρίτη επίκαιρη ερώτηση δεύτερου κύκλου με αριθμό 713/1.3.2005 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Εθνικής Άμυνας, σχετικά με την πολιτική οργάνωση των σχολικών μονάδων σε περίπτωση πολέμου κλπ.
Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
"Η εφαρμογή του επί δεκαετίες ανενεργού Νομοθετικού Διατάγματος 17/28.8.1974 που υπογράφεται από τον στρατηγό της χούντας Φαίδωνα Γκιζίκη, το οποίο προβλέπει την πολιτική οργάνωση όλων των δημοσίων υπηρεσιών, μη εξαιρουμένων και των σχολικών μονάδων, αποφασίστηκε πρόσφατα σε σύσκεψη διαεπιτελική και διυπουργική στη Νομαρχία Αθηνών, σχετικά με την Πολιτική Άμυνα και προστασία του αμάχου πληθυσμού. Υλοποιώντας την απόφαση αυτή, οι Διευθύνσεις Δευτεροβάθμιας Εκπαίδευσης Αθηνών κάλεσαν με έγγραφά τους τους διευθυντές όλων των γυμνασίων και λυκείων να συντάξουν Εσωτερικό Κανονισμό Δημόσιων Ανεξάρτητων Ιδρυμάτων (ΔΑΙ) μέχρι 25.1.2005, σύμφωνα με τα σχετικά μνημόνια του Τοπικού Σχεδίου Πολιτικού Σχεδιασμού Έκτακτης Ανάγκης (ΠΣΕΑ) με την κωδική ονομασία "ΑΙΓΕΥΣ", που αφορούν την πολιτική οργάνωση των σχολείων σε περίπτωση πολέμου. 
Εν έτει 2005 καλούνται επομένως οι σχολικές μονάδες να φροντίσουν στην εξεύρεση καταφυγίων για την περίπτωση  αεροπορικής επιδρομής, την εκπαίδευση στην εξουδετέρωση εκρηκτικών μηχανημάτων κλπ.
Με την απόφαση αυτή η πολιτεία καλλιεργεί κλίμα τρομοϋστερίας και δημιουργεί την εντύπωση στους εκπαιδευτικούς και γονείς, αλλά περισσότερο στους μαθητές, πως η χώρα μας κινδυνεύει, απειλείται και ετοιμάζεται ολοταχώς για πόλεμο. 
Κατόπιν αυτών ερωτώνται οι κύριοι Υπουργοί:
1. Ποιοι λόγοι επιβάλλουν την εφαρμογή του επί δεκαετίες ανενεργού Ν.Δ. 17/1974 και, εν έτει 2005, η εκπαιδευτική κοινότητα πρέπει να ντυθεί στο "χακί" και να ενταχθεί στο κλίμα τρομοϋστερίας που καλλιεργούν οι Ηνωμένες Πολιτείες αντί να προσανατολίζεται στον αγώνα για περισσότερη δημοκρατία, ελευθερία, δικαιοσύνη και κοινωνική προκοπή στη χώρα μας και σε όλον τον κόσμο;
2. Από πού προκύπτει κίνδυνος αεροπορικής επιδρομής ή άλλης κακόβουλης ενέργειας και πρέπει οι σχολικές μονάδες να εκπαιδευτούν αναλόγως και να λάβουν μέτρα, όπως εξουδετέρωση εκρηκτικών μηχανημάτων και εξεύρεση καταφυγίων;"
Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, θα ήθελα να απαντήσω στον εκλεκτό συνάδελφο, γι' αυτήν την πολύ σημαντική επίκαιρη ερώτηση που κατέθεσε στον κοινοβουλευτικό έλεγχο, τα εξής:
Κύριε συνάδελφε, το Νομοθετικό Διάταγμα 17/1974, όπως μας ενημερώνει η αντίστοιχη Γενική Διεύθυνση Πολιτικής Προστασίας, δεν έχει διατάξεις οι οποίες μέχρι σήμερα να έχουν ατονήσει περί Πολιτικής Σχεδιάσεως Έκτακτης Ανάγκης και εφαρμόζονται αυτές χωρίς καμία διακοπή έτσι όπως το κράτος έχει συνέχεια από την προηγούμενη στη σημερινή Κυβέρνηση κ.ο.κ.. Ορίζει την οργάνωση της πολιτικής άμυνας της χώρας σε καιρό ειρήνης, για να προλάβει την προστασία της ζωής και της περιουσίας των πολιτών σε περίπτωση πολέμου, έτσι όπως σας το διαβάζω από το αντίστοιχο ιδρυτικό. 
Για το σκοπό αυτό, όπως γνωρίζετε πολύ καλά, υπάρχουν σε κάθε Υπουργείο Διευθύνσεις στις οποίες έχει ανατεθεί ο Πολιτικός Σχεδιασμός Έκτακτης Ανάγκης -τις οποίες λέω συντομογραφικά ΠΣΕΑ- οι οποίες καταρτίζουν συγκεκριμένα σχέδια αντιμετώπισης κινδύνων και συντονίζουν τις απαραίτητες και απαιτούμενες ενέργειες των υποκείμενων υπηρεσιών. Εκτός, δε, των προγραμμάτων αυτών, υπάρχουν και σχέδια σε τοπικό, περιφερειακό επίπεδο από τις περιφερειακές διοικήσεις και τις νομαρχιακές αυτοδιοικήσεις σε κάθε νομό και περιφέρεια της χώρας.
Τώρα, στο Υπουργείο Παιδείας και Θρησκευμάτων υπάρχει, όντως, Διεύθυνση Π.Σ.Ε.Α., όπως σε όλα τα Υπουργεία όπως σας προείπα, η οποία έχει ως στόχο να συντάξει σχέδια για την ομαλή λειτουργία των σχολείων όλων των βαθμίδων και υπηρεσιών της εκπαίδευσης σε περίπτωση πολέμου, όσο μακρινή και όσο ευχόμαστε να είναι τελείως υποθετική η περίπτωση ενός πολέμου.
Να σας ενημερώσω ποια είναι αυτά τα σχέδια. Είναι το Γενικό Σχέδιο του Υπουργείου Εσωτερικών με την ονομασία "ΚΑΔΜΟΣ", το "ΑΙΓΕΥΣ" για τη λειτουργία των σχολείων σε περίπτωση επιστράτευσης των εκπαιδευτικών, το "ΦΟΙΒΟΣ" για τη λειτουργία των μαθητικών συσσιτίων και το "ΦΑΝΟΣ" -είναι σχέδιο του Υπουργείου Εργασίας που μας έχει κοινοποιηθεί- για τη λειτουργία ταχύρυθμων σχολείων εργατοτεχνιτών.  
Σε κάθε νομαρχία λοιπόν, όπως σας είπα, και σε κάθε περιφέρεια δομείται ένα αντίστοιχο περιφερειακής σημασίας πρόγραμμα. Απαιτείται λοιπόν συνεχής αναθεώρηση αυτών, διότι μεταβάλλονται συνεχώς τα στοιχεία που αναφέρονται σε κάθε πρόγραμμα. Συγκεκριμένα, το δικό μας πρόβλημα είναι τα μεταβαλλόμενα πολιτικής προστασίας στοιχεία που αφορούν στο εκπαιδευτικό και μαθητικό δυναμικό των σχολείων. 
Τώρα, πώς είναι το ιστορικό των ενεργειών για τις οποίες ρωτάτε. Στις 2 και 3 Φεβρουαρίου του 2004, δηλαδή ένα μήνα προ των περσινών εκλογών, έγινε επιθεώρηση από μικτή επιτελική επιτροπή του ΓΕΕΘΑ στη νομαρχία Αθηνών -το γνωρίζετε αυτό απ' ό,τι φαίνεται από την ερώτησή σας- για τη διαπίστωση της ετοιμότητας εφαρμογής των τοπικών σχεδίων. Παράλληλα δε, οι διευθυντές ΠΣΕΑ όλων των Υπουργείων για την περιφέρεια Αττικής έδωσαν στους υπαλλήλους τους ρητές εντολές για την αναθεώρηση των σχεδίων και τη σύνταξη μνημονίων και ενεργειών για τις εμπλεκόμενες υπηρεσίες και για το κατά πόσο ανατροφοδοτούν αυτά τα σχέδια, όπως έχουν υποχρέωση. Μια, λοιπόν, από την εντελλόμενες ενέργειες ήταν και η σύνταξη, για την οποία ρωτάτε, ενός εσωτερικού κανονισμού των σχολικών μονάδων ως Δημοσίων Ανεξαρτήτων Ιδρυμάτων (ΔΑΙ) σε εφαρμογή του τοπικού σχεδίου ΚΑΔΜΟΣ.
Επειδή, λοιπόν, το κράτος έχει συνέχεια, στις 18.5.2004 ζητήθηκε από τις περιφερειακές υπηρεσίες να κάνουν αναθεώρηση των τοπικών σχεδίων, να τα συμπληρώσουν και να τα καταθέσουν στη γενική αρχή που μαζεύει αυτά τα σχέδια, έτσι όπως είχαμε ανάγκη, κατ' επιταγή όλων αυτών των αποφάσεων, μετά τον έλεγχο στη νομαρχία Αττικής ένα μήνα προ των περασμένων εκλογών.
Θα ολοκληρώσω στη δευτερολογία μου επειδή δεν έχω άλλο χρόνο.
ΠΡΟΕΔΡΕΥΩΝ (Σωτήρης Χατζηγάκης):  Ο κ. Λεβέντης έχει το λόγο.
ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, όταν διάβασα αυτό το κείμενο νόμισα ότι πρόκειται περί αστείου ή νόμισα ότι βρισκόμουν στο 1944 ή στο 1967-1968. Όταν είδα λοιπόν τις ημερομηνίες, πραγματικά, έτριβα τα μάτια μου και δεν το πίστευα. 
Τι λέμε εδώ εμείς; Τι πρέπει να κάνουμε σε περίπτωση αεροπορικής επιδρομής. Περιμένουμε από κάπου αεροπορική επιδρομή; Είναι κάτι δηλαδή που μας διαφεύγει ως τώρα; Είναι κάτι που μόνο για τα σχολεία πρέπει να ληφθεί μέριμνα ή και για τα νοσοκομεία και για όλους τους πολίτες; Πρέπει να κάνουμε καταφύγια, πρέπει να κάνουμε ατομικά καταφύγια για να φυλαχτούμε και από πυρηνική επιδρομή ή δεν ξέρω και εγώ τι άλλο; Είναι πράγματα που δεν μπορούσα να τα φανταστώ.
Λέει, τι θα πρέπει να κάνουμε σε καιρό πολέμου και σε περίπτωση βομβαρδισμού από αέρα. Να βρούμε -έτσι λέει- κοντινούς χώρους με διπλή τουλάχιστον ταράτσα. Αν είναι και τριπλή ή και τετραπλή ακόμα καλύτερα, προφανώς. Επίσης, να υπάρχει εξοπλιστικό υλικό στα σχολεία, το οποίο βέβαια θα πρέπει να το προμηθευτούν με δαπάνες, λέει, του σχολικού ταμείου και των συλλόγων γονέων και κηδεμόνων. Συνεχίζει και λέει ότι θα πρέπει να γίνει εντατική εκπαίδευση των μαθητών σ' αυτά τα θέματα, γιατί όσο πιο καλά είναι εκπαιδευμένοι -και αυτό πρέπει να γίνει και στο σπίτι- τόσο πιο εύκολα θα μπορούν να διαφύγουν. Συνεχίζει, θα πρέπει να υπάρχει άσκηση των οικογενειών και, κατά την ώρα της επιδρομής, καλό είναι να κλείνει ο διακόπτης και σε περίπτωση επιδρομής δεν θα πρέπει να σπεύσουν οι γονείς να πάρουν τα παιδιά τους από τα σχολεία, γιατί θα δημιουργηθεί κυκλοφοριακό κομφούζιο και αυτό θα είναι χειρότερο. Επομένως, τότε και αυτοί θα πρέπει να φυλαχτούν. Και σε περίπτωση επιδρομής συνιστά και κάτι άλλο: κρατήστε την ψυχραιμία σας, πέστε στο πάτωμα, μπρούμυτα, βάλτε τα χέρια πάνω από το κεφάλι, γιατί ο πανικός σ' αυτές τις περιπτώσεις είναι ο χειρότερος συνέταιρος και μη φοβάστε τίποτε. 
Από τη μια λοιπόν λέει, χριστιανοί πού φύγωμεν; Έρχεται η Δευτέρα Παρουσία και από την άλλη, να είσθε ψύχραιμοι. Είναι σοβαρά πράγματα αυτά; Εν έτι 2005 θα υποστούμε μόνο εμείς επιδρομή; Μήπως θα πρέπει να ενημερώσουμε και την Ευρωπαϊκή 'Ενωση να πάρει αντίστοιχα μέτρα και αυτή; Συμβαίνουν αυτά τα πράγματα σε άλλες ευρωπαϊκές χώρες; 
ΠΡΟΕΔΡΕΥΩΝ (Σωτήρης Χατζηγάκης):  Ο Υφυπουργός Εθνικής Παιδείας και Θρησκευμάτων έχει το λόγο.
ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, στη πρωτολογία μου κατέστησα σαφές, ότι αυτά είναι διαχρονικά σχέδια. Δεν είναι σχέδια που τα έφτιαξε αυτή η κυβέρνηση, και σας παρακαλώ αυτό να γίνει σαφές και να βγει απ' αυτή την ερώτηση και από αυτή την ανταλλαγή απόψεων που γίνεται, πιστεύω, με καλή προαίρεση. 
Είναι, λοιπόν, διαχρονικά σχέδια, τα οποία, προφανώς, έχουν ξεκινήσει δεκαετίες πριν και τα οποία -γι' αυτό το σκοπό γίνονται οι έλεγχοι- πρέπει να ανανεώνονται, να αναθεωρούνται και να ανατροφοδοτούνται, προπαντός για την αποφυγή δύσκολων καταστάσεων και για την πρόληψη. 
Σας λέω, λοιπόν, επειδή μου μιλάτε για Ευρωπαϊκή Ένωση, κύριε συνάδελφε και ίσως να μην είστε ενημερωμένος, ότι το ψάξαμε και σας απαντώ ως εξής: Είναι βέβαιο ότι οι αντίστοιχοι τομείς πολιτικής άμυνας υφίστανται και λειτουργούν σε χώρες, όπως η Γαλλία, η Ισπανία, αλλά και η Πολωνία, η Τσεχία, ο Καναδάς, η Σλοβακία. Όλες αυτές οι χώρες κινδυνολογούν για να προστατεύσουν τα παιδιά τους στον τομέα τουλάχιστον της εκπαίδευσης; 
Δεύτερον, θα ήθελα να σας πω το εξής: Για να αποφορτίσουμε όλη αυτή την ατμόσφαιρα, θα πούμε πέντε πράγματα τα οποία πρέπει να μείνουν ως αλήθεια. Τι έγινε με την εντολή που έδωσε η Διεύθυνση Πολιτικού Σχεδιασμού Έκτακτης Ανάγκης του Υπουργείου μας; Έγινε το εξής στις 5-5-2004: Ζητήσαμε από τους διευθυντές -αυτό και μόνο είναι για το οποίο σας απαντώ σύγχρονο- των σχολικών μονάδων της Πρωτοβάθμιας Διεύθυνσης της Αθήνας να προβούν στη σύνταξη εσωτερικού κανονισμού για τα σχολεία ως ΔΑΥ, επισημαίνοντας το έγγραφο του Υπουργείου Παιδείας πως -σας το διαβάζω επακριβώς γιατί το έχω μπροστά μου- ουδεμία έκτακτη ανάγκη το επιβάλλει, προς αποφυγή πανικού. 
Προφανώς, είναι αυτονόητο και λογικό και ηθικά στηριγμένο ότι δεν υπάρχει καμία ανάγκη, αλλά εμείς θα έπρεπε να ανταποκριθούμε να το συμπληρώσουμε αυτό και να το στείλουμε στη Νομαρχία. Από εκεί και μετά, έπρεπε να συγκεντρωθούν στη Γενική Διεύθυνση Πολιτικού Σχεδιασμού της χώρας όλα αυτά τα σχέδια, επειδή, επί μία σχεδόν δεκαετία, δεν είχε γίνει ανατροφοδότησή τους με τα στοιχεία τα οποία έπρεπε να ανανεώσουν τα προγράμματα. 
Έτσι, λοιπόν, η προσπάθεια να υπάρχουν σχέδια ετοιμότητος, όπως και στις άλλες χώρες που σας είπα, επ' ουδενί είναι υπεύθυνη για το ότι ενσπείρει, τάχα, πανικό. Απόδειξη αποτελεί το ότι κανείς δεν ενδιαφέρθηκε από τα σχολεία, από τους μαθητές, να πει ότι βρισκόμαστε ήδη στη λογική προπαρασκευής της αποφυγής ενός πολέμου ή τουλάχιστον των συνεπειών του. 
Σας ευχαριστώ πολύ. 
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
Πριν προχωρήσουμε στην επόμενη ερώτηση, κυρίες και κύριοι συνάδελφοι, θέλω να κάνω γνωστό στο Σώμα ότι τη συνεδρίασή μας παρακολουθούν  από τα άνω δυτικά θεωρεία και αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα: "30 Χρόνια από το Σύνταγμα του 1975", καθώς και στους λοιπούς χώρους του Μεγάρου της Βουλής, εβδομήντα εννέα φοιτητές και φοιτήτριες και δύο καθηγητές από το Τμήμα Νομικής του Πανεπιστημίου Αθηνών. 
Η Βουλή τους καλωσορίζει. 
(Χειροκροτήματα από όλες τις πτέρυγες της Βουλής)
Κυρίες και κύριοι συνάδελφοι, επόμενη είναι η με αριθμό 710/1-3-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Ανάπτυξης και Εμπορικής Ναυτιλίας, σχετικά με τη λήψη μέτρων ανάπτυξης της Ναυπηγοεπισκευαστικής Ζώνης, κλπ. 
Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
"Η ναυπηγοεπισκευαστική βιομηχανία έχει τεράστιες δυνατότητες για τη χώρα μας με τα δυόμισι χιλιάδες νησιά που διαθέτουμε και τη μεγαλύτερη πλοιοκτησία στον κόσμο. Οι κυβερνήσεις μέχρι τώρα, υποταγμένες στα κελεύσματα της Ευρωπαϊκής Ένωσης (7η Κοινοτική Οδηγία), προσπαθούν να την κλείσουν και επειδή δεν μπορούν, συρρικνώνουν καθημερινά τη Ναυπηγοεπισκευαστική. Τη Ζώνη κράτησαν ανοικτή κάτω από πραγματικά δύσκολες συνθήκες και σε εχθρικό περιβάλλον από μεριάς πολιτείας οι αγώνες των εργαζομένων και των φορέων του Πειραιά. 
Η Ζώνη αποτελεί την τελευταία βιομηχανική-παραγωγική δραστηριότητα του Πειραιά, τη μοναδική που μπορεί να δώσει εργασία και να αντιμετωπίσει την ανεργία (19% κατά το Εργατικό Κέντρο Πειραιά). 
Είναι απαραίτητο η Κυβέρνηση να πει, επιτέλους, και κάποιο όχι στην Ευρωπαϊκή Ένωση και τα μεγάλα μονοπώλια της Ευρώπης. 1) Να εφαρμόσει κλαδική πολιτική Ναυπηγοεπισκευαστικής. 2) Να προχωρήσει στα έργα υποδομής (δεξαμενές, δίκτυα αέρα και νερού κλπ.). 3) Να φέρει νέες δουλειές στη Ζώνη (κατασκευές πλοίων, κρατικές παραγγελίες, ανανέωση της ακτοπλοΐας, κίνητρα-χρηματοδοτήσεις, να υλοποιηθούν οι δεσμεύσεις του διυπουργικού οργάνου). 4) Στήριξη του εργατικού δυναμικού της ζώνης, προστασία των ανέργων, προσέλκυση νέου δυναμικού. 
Δυστυχώς, παρά τις δεσμεύσεις της κυβέρνησης της Νέας Δημοκρατίας δια στόματος του ίδιου του Πρωθυπουργού στο Πέραμα (που αποδέχθηκε όλες τις παραπάνω θέσεις των φορέων) βλέπουμε η κατάσταση να παραμένει ίδια και να μην γίνεται πράξη καμία από τις εξαγγελίες της. Αντίθετα βλέπουμε τον ΟΛΠ Α.Ε. να προσπαθεί να συρρικνώσει τη Ν/Ζώνη αποσπώντας το Μώλο της ΔΕΗ και να ζητάει να γίνει με αυτοχρηματοδότηση η τρίτη προβλήτα Περάματος. 
Ερωτώνται οι κύριοι κύριοι Υπουργοί, τι από τα παραπάνω προτίθεται να εφαρμόσει η Κυβέρνηση; 
Προτίθεται να προχωρήσει στη χωροθέτηση της Ζώνης και να εφαρμόσει το μητρώο επισκευαστών που έπρεπε να έχουν γίνει από το 1998;". 
Το λόγο έχει ο Υπουργός Εμπορικής Ναυτιλίας κ. Εμμανουήλ Κεφαλογιάννης. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ξέρω ο αγαπητός συνάδελφος σε ποιον, πραγματικά, ήθελε να απευθύνει αυτήν την ερώτηση. Στον Υπουργό Ανάπτυξης ή στον Υπουργό Ναυτιλίας; Έτυχε να βρίσκομαι εδώ για να απαντήσω σε άλλη ερώτηση της κυρίας Παντελάκη, οπότε θα σας πω εγώ τα μισά και εάν δεν καλυφθείτε, απευθύνετε την ερώτηση και στον Υπουργό Ανάπτυξης.
  Αυτό που θέλω να διαβεβαιώσω, κύριε συνάδελφε, τη Βουλή είναι ότι το τελευταίο πράγμα που επιθυμεί αυτή η Κυβέρνηση είναι να κλείσει η Ναυπηγοεπισκευαστική Ζώνη. Όπως περιγράφετε και εσείς στην ερώτησή σας, υπάρχει ένα μεγάλο πρόβλημα εκεί, ένα πρόβλημα που δεν ξεκίνησε βέβαια σήμερα. Είναι πολλών ετών, σχεδόν δεκαετιών και οφείλει η Κυβέρνηση και το κάνει - και θα σας περιγράψω πώς θα το κάνει - να σκύψει πάνω σε αυτό το σοβαρό πρόβλημα και να δώσει λύση. Και εμείς θα κριθούμε από τη λύση και την επιτυχία της λύσης, την οποία θα δώσουμε.
Παρότι, όμως, έχουμε μια διαφορετική ιδεολογική τοποθέτηση, θέλω να σας πω μια κινέζικη παροιμία που λέει το εξής: "Όταν σε κάποιον πεινασμένο αγοράσεις ένα ψάρι, τον ξεπεινάς μια φορά". Αυτές είναι οι επιδοτήσεις στη Ναυπηγοεπισκευαστική Ζώνη, που είναι μέσα στα τελευταία χρόνια 10.000.000.000 δραχμές, 3.000.000 ευρώ, 1.000.000.000 δηλαδή παλιές δραχμές μόνο φέτος. "Όταν τον μάθεις να ψαρεύει τον ξεπεινάς μια ζωή".
ΝΙΚΟΛΑΟΣ ΓΚΑΤΖΗΣ: Ποιοι τα έφαγαν, κύριε Υπουργέ;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς, λοιπόν, κάνουμε μια σοβαρή μελέτη και το γνωρίζετε πολύ καλά. Σας έχουμε ενημερώσει και εσάς προσωπικά. 
Από τις πρώτες μέρες που ανέλαβε η Κυβέρνησή μας, έχει συσταθεί μία επιτροπή υπό την προεδρία του Γενικού Γραμματέα του Υπουργείου Εμπορικής Ναυτιλίας, με έξι ομολόγους του από άλλα Υπουργεία. Προηγήθηκε μια σύσκεψη με έξι Υπουργούς στο Υπουργείο Εμπορικής Ναυτιλίας, για να δώσουμε λύσεις. Ήδη έχουμε προχωρήσει. Έχουμε καταλήξει, έχει οριστεί συγκεκριμένος μελετητής, βρέθηκαν τα χρήματα από το Υπουργείο Εθνικής Οικονομίας και βεβαίως, αυτό που επιθυμούμε είναι να γίνει σωστή διάγνωση με τη συνεργασία και των ανθρώπων, οι οποίοι εργάζονται στη Ναυπηγοεπισκευαστική Ζώνη, των εταιρειών -γνωρίζετε ότι υπάρχει ένα πολύ μεγάλο θέμα με το μητρώο- και βεβαίως των σωματείων με προοπτική μέλλοντος. Επίσης, γνωρίζετε ότι υπάρχει ένας πολύ δύσκολος και σκληρός ανταγωνισμός, διεθνώς, από χώρες, όπως η Κορέα, η Πολωνία, η Βουλγαρία, η Τουρκία, η Ρουμανία και άλλες χώρες και πρέπει να δούμε τι χρειάζεται να γίνει.
 Η Κυβέρνηση θα βάλει το χέρι στην τσέπη, θα δημιουργήσει εκείνες τις υποδομές οι οποίες χρειάζονται -γιατί χρειάζονται όντως υποδομές- και ο ΟΛΠ όσον αφορά και το Υπουργείο Εμπορικής Ναυτιλίας θα συμμετάσχει και αυτός σε αυτή τη διαδικασία για να δώσουμε μια λύση που θα φέρει αποτελέσματα τα αμέσως επόμενα χρόνια. 
Ευχαριστώ. 
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
Ο κ. Πατσιλινάκος έχει το λόγο.
ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
Πρέπει να τονίσω, κύριε Υπουργέ, ότι οι δυνατότητες που έχει η ναυπηγοεπισκευή είναι τεράστιες. Ταυτόχρονα θέλω να τονίσω ότι έχουμε ένα από τα καλύτερα εργατικά δυναμικά στον κόσμο. Τρίτον, θα πω ότι έχουμε ένα κλίμα που δεν χάνουμε μέρα στη ναυπηγοεπισκευή. Αυτά, λοιπόν, τα συγκριτικά πλεονεκτήματα που έχουμε, δυστυχώς, εδώ και τουλάχιστον μια δεκαετία τα στρέφουμε εναντίον των εργαζομένων, εναντίον της ζώνης και όχι στην ανάπτυξή της.
Είναι βαριές οι ευθύνες και του ΠΑΣΟΚ, αλλά πιστεύω, γι αυτό το χρόνο που πέρασε, και της Νέας Δημοκρατίας. Δηλαδή η επιτροπή αυτή που είπατε απλώς έκανε καταγραφή των προβλημάτων επί ένα χρόνο. Θα σας πω και κάτι άλλο. Είναι και μία καταγραφή, η οποία υπολείπεται από τις καταγραφές που ήδη είχαμε.
Θέλουμε μέτρα. Οι άνεργοι δεν αντέχουν άλλο. Η ανεργία στον κλάδο έχει φτάσει στο 90%. Πολλές φορές έχουν προσπαθήσει να τους βγάλουν απέξω. 
Στη Ζώνη υπάρχει το μεγάλο πρόβλημα, ότι η κοινοτική οδηγία έχει σταματήσει τις διαδικασίες επιδότησής της από οποιαδήποτε μεριά. Θα σας πω ότι το Πέραμα πήρε ένα πρόγραμμα "ERBAN" ύψους 5.000.000.000, από τα οποία το 1.000.000.000 το έδινε για τη Ζώνη. Και όμως, δεν επιτρέπουν να δοθεί αυτό το 1.000.000.000.
Έτσι, πιστεύω ότι χρειάζεται μία πολύ πιο δραστική πολιτική. Για παράδειγμα, μπορείτε να κάνετε και σήμερα τη χωροθέτηση της Ζώνης. Υπάρχουν αποφάσεις διυπουργικών οργάνων και του Διοικητικού Συμβουλίου του ΟΛΠ και μπορούμε να την κάνουμε αύριο. Γιατί περιμένουμε; 
Το μητρώο των επισκευαστών πρέπει να μπει σε λειτουργία. Και αυτό είναι κολλημένο.
Γιατί δεν μπαίνουμε στις κατασκευές, κύριε Υπουργέ; Αυτήν τη στιγμή, διακόσια πενήντα πλοία φτιάχνονται στο εξωτερικό και εμείς έχουμε κάνει πραγματικά καταπληκτικές κατασκευές πάνω στα βράχια, χωρίς ναυπηγική κλίνη. Όλα αυτά, λοιπόν, είναι πλεονεκτήματα που πρέπει οπωσδήποτε να τα αξιοποιήσουμε. 
Ως προς τις δεξαμενές, πιστεύω ότι και η επιτροπή είδε πως ο ΟΛΠ δεν έχει καμία διάθεση να τις κάνει. Πρέπει να βρούμε τα χρήματα, για να στήσουμε τις δεξαμενές, γιατί δεν μπορούμε να έχουμε καμία βελτίωση χωρίς αυτές.
ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πατσιλινάκο.
Ορίστε, κύριε Υπουργέ, έχετε το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, θα συμφωνήσω μαζί σας ότι έχουμε ένα από τα πιο αξιόλογα εργατικά δυναμικά στο χώρο της Ναυπηγοεπισκευαστικής Ζώνης. Θα είναι πραγματικά τραγωδία, εάν αυτοί οι άνθρωποι οδηγηθούν εκτός δουλειάς. Απόδειξη αυτού που λέω -και δεν το λέω για να κολακεύσω εσάς και κυρίως τους εργαζόμενους- είναι ότι αυτοί οι ίδιοι άνθρωποι είναι περιζήτητοι στο εξωτερικό. Πηγαίνουν στη Γερμανία ή σε άλλες χώρες και χρησιμοποιούνται γι' αυτό το οποίο γνωρίζουν. Δεν ξέρω αν είναι δόκιμη η έκφραση στη Βουλή, αλλά λένε ότι είναι οι καλύτεροι που κάνουν πατέντες, οι "πατεντάκηδες". Αυτό σημαίνει, ότι καθένας που φέρνει το πλοίο του για επισκευή, αν κάποιος άξιος, ειδικευμένος σε κάποιον τομέα, βρει έναν τρόπο να φτιάξει τη μηχανή του, μπορεί να κερδίσει εκατομμύρια ευρώ. 
Άρα, αυτό σημαίνει ότι δεν έχουμε σύστημα, αλλά έχουμε καλούς εργαζόμενους. Φαίνεται ότι έχουμε πρόβλημα στο σύστημα και πρέπει να το δούμε. Δεν μπορεί η Ναυπηγοεπισκευαστική Ζώνη να λειτουργεί με βάση τις επιδοτήσεις. Αυτό συζητούμε τώρα. Θέλουμε να πάρουμε το αξιόλογο εργατικό δυναμικό, να δούμε τι λάθη κάναμε στο παρελθόν, να μπουν και το δημόσιο και ο ΟΛΠ, να πληρώσουν, αλλά να λειτουργήσει με ιδιωτικοοικονομικά κριτήρια. Δεν μπορούμε τη μια να βρίζουμε το κεφάλαιο και τους εφοπλιστές και την άλλη να τους λέμε "φέρτε πλοία, για να τα επισκευάσουμε στη ζώνη". Πρέπει να τους συμφέρει.
Το άρθρο 114 του παλιού Συντάγματος και, το άρθρο 120 του ισχύοντος Συντάγματος, δηλαδή το ακροτελεύτιο άρθρο του Συντάγματος περί πατριωτισμού των Ελλήνων, δεν έχει εφαρμογή. Πρέπει κάποιος να κερδίσει. Πρέπει, λοιπόν, να δημιουργήσουμε τις προϋποθέσεις εκείνες που θα προσελκύσουν τα πλοία. Νομίζω ότι αυτό θα γίνει με την καλή συνεργασία που υπάρχει. Σας λέω ότι, αν δεν είχα την ευκαιρία να απαντήσω στη δική σας ερώτηση σήμερα, όπως και της κ. Παντελάκη, είχαμε κλείσει ραντεβού με τους ανθρώπους της Ναυπηγοεπισκευαστικής Ζώνης, σε συνέχεια μιας συνάντησης της προηγούμενης εβδομάδας για να συζητήσουμε όλα αυτά τα θέματα. Η συνάντηση ανεβλήθη λόγω της ερώτησής σας για την Τετάρτη. 
Πάντως, αυτό που θέλω να σας πω -και συμφωνώ μαζί σας- είναι ότι χρειάζονται υποδομές. Αυτές οι δύο δεξαμενές που αναφέρατε, χωρίς να τις κατονομάσετε, πρέπει να γίνουν και θα γίνουν στην Κυνοσούρα ή όπου αλλού χρειάζεται. Θα γίνει η χωροθέτηση, αλλά όλα αυτά πρέπει να μας τα βγάλει μια σοβαρή μελέτη, για να μπορούμε να ασκήσουμε σοβαρή πολιτική, γιατί αλλιώς θα πάμε πάλι στις επιδοτήσεις και ούτε οι εργαζόμενοι θα μπορούν να βρίσκουν δουλειά, ούτε η ελληνική ναυπηγική ή επισκευαστική βιομηχανία θα μπορεί να ανασάνει και να προκόψει.
Ευχαριστώ πολύ.
ΠΡΟΕΔΡΕΥΩΝ (Σωτήρης Χατζηγάκης): Η με αριθμό 712/1-3-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Εθνικής Άμυνας και Οικονομίας και Οικονομικών, σχετικά με τη λειτουργία της ΕΛΒΟ διαγράφεται λόγω κωλύματος του Υπουργού.
Θα συζητηθεί τώρα η με αριθμό 706/1-3-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την εφαρμογή μέτρων για την πρόληψη των επιπτώσεων στην υγεία από την κατανάλωση των προϊόντων καπνού.
Η επίκαιρη ερώτηση του κυρίου συναδέλφου έχει ως εξής:
"Προ τριετίας περίπου η τότε κυβέρνηση ολοκλήρωσε τα μέτρα προστασίας των καπνιστών και αντιμετώπισης του καπνίσματος. Η πολιτική αυτή ήταν αποτέλεσμα ενός ευρύτατου διαλόγου και μιας ευρύτατης συμφωνίας όλων των κοινωνικών και επιστημονικών φορέων, όπως ΑΔΕΔΥ, ΓΣΕΕ, ΣΕΒ, ΠΙΣ, ΠΟΕΔΗΝ, Ομοσπονδία Νοσοκομειακών Γιατρών, Υπουργείο Παιδείας κλπ.
Η ολοκλήρωση και η εφαρμογή των μέτρων εξελίσσοντο παράλληλα με τις αποφάσεις της Ε.Ε. και του Π.Ο.Υ., αφού η κυβέρνηση ξεκαθάρισε με την Ευρωπαϊκή Επιτροπή, ότι είναι άλλο η αντικαπνιστική εκστρατεία και άλλο η καπνική πολιτική.
Η πλήρης κυβερνητική απραξία σε όλους τους τομείς του Υπουργείου Υγείας, κατά τη διάρκεια του πρώτου χρόνου, έφεραν τα θέματα υγείας σε επικίνδυνη στασιμότητα. Η δημόσια διατυπωμένη, όμως, άποψη του κ. Υπουργού εναντίον των μέτρων "για ένα περιβάλλον ελεύθερο καπνού παντού" και η έλλειψη οποιουδήποτε μέτρου εφαρμογής του προγράμματος σηματοδοτεί μεγάλους κινδύνους για τον ελληνικό λαό και ιδιαίτερα για τους νέους.
Κατόπιν αυτών, ερωτάται ο κύριος Υπουργός Υγείας και Κοινωνικής Αλληλεγγύης:
1. Γιατί δεν εφαρμόζει το νομοθετικό πλαίσιο και δεν υλοποιεί το πρόγραμμα "για μια Ελλάδα ελεύθερη καπνού".
2. Τι έχει κάνει η Kυβέρνηση για να προετοιμάσει την εφαρμογή της σύμβασης του Παγκόσμιου Οργανισμού Υγείας που υπέγραψε και η χώρα μας και πότε θα φέρει τη σύμβαση στη Βουλή για ψήφιση."
Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι η αναφορά, συνέχεια, στις βλαπτικές ιδιότητες του καπνίσματος υπό τη μορφή των επίκαιρων ερωτήσεων δημιουργεί και ένα αίσθημα, ότι πράγματι, κάποιοι αμετανόητοι καπνιστές μπορεί, κύριε Νασιώκα, να βγουν ωφελημένοι από την αναφορά που κάνουμε ακριβώς στη βλαπτική ιδιότητα του καπνίσματος. 
Είναι, όμως, γεγονός ότι υγειονομικές διατάξεις, υπουργικές αποφάσεις, αστυνομικές διατάξεις κατά του καπνίσματος φαίνεται να μη συγκινούν κανένα. Χαρακτηριστικά παραδείγματα έχουμε στα νοσοκομεία, όπου υπάρχουν διάφορες ταμπέλες επιτοιχίως, και εν τούτοις, αρειμανίως κάποιοι καπνίζουν κάτω από τα απαγορευτικά σήματα "Απαγορεύεται το κάπνισμα, αστυνομική διάταξη 323", αν θυμάμαι καλά. 
Οι αποφάσεις αυτές δεν έχουν τελεσφορήσει, παρά τον οποιονδήποτε έλεγχο που ασκείται μέσω παλαιάς υπουργικής αποφάσεως του 2003, αν ενθυμούμαι, τον έλεγχο από τα ΠεΣΥΠ και επίσης από τους διοικητές των νοσοκομείων, από το Σώμα Ελέγχου του Υπουργείου Υγείας ΣΕΥ και αυτοδυνάμως από τις Νομαρχιακές Αυτοδιοικήσεις σε χώρους πρωτοβάθμιας φροντίδας υγείας, σε νοσοκομεία, στα μέσα μαζικής μεταφοράς. Εν τούτοις, θα έλεγα ότι έχουν αποτύχει, παρά τις φιλότιμες προσπάθειες που κατέβαλαν και καταβάλλουν οι υπεύθυνοι του Υπουργείου ΥγείαΔιερωτάται κανείς: Γιατί; Μένουν ασυγκίνητοι; Προφανώς φαίνεται ότι χρειάζεται η αγωγή του πολίτη, η αγωγή του παιδιού, που ξεκινάει από την οικογένεια, ξεκινάει από το σχολείο, ξεκινάει μέσα στην κοινωνία. 
Ας μη λησμονούμε ότι κι εμείς, οι Βουλευτές, παιδαγωγικά λειτουργούμε προς τους συμπολίτες μας. Ας μην ξεχάσουμε -το έχω αναφέρει ξανά- την προσπάθεια που είχε καταβάλει ο πρώην Πρόεδρος της Βουλής κ. Κακλαμάνης να βγάλει από την Αίθουσα, "από τα ορεινά" τους σκληρούς καπνιστές συναδέλφους. Βέβαια, μετεκινήθησαν μερικά μέτρα πιο έξω, στο Περιστύλιο. 
Να, λοιπόν, που κι εμείς θα πρέπει να αναλάβουμε πρωτοβουλίες και να αναφερθούμε στις συγκεκριμένες βλαπτικές ιδιότητες που έχει το κάπνισμα. Προς την κατεύθυνση αυτή, παρά τις προσπάθειες μέσω ενημερωτικών εκπομπών και φυλλαδίων που υπάρχουν εκ μέρους του Υπουργείου, όπως είναι επί παραδείγματι τα διάφορα έντυπα που υπάρχουν ότι "μύθος είναι" για το τσιγάρο, "εσύ καπνίζεις, αλλά εμένα με βλάπτεις", όπως επίσης και διάφορα οπτικοακουστικά σποτάκια που υπάρχουν, θα έλεγα ότι κάθε 1η Μαΐου, που είναι η μέρα κατά του καπνίσματος και γίνεται μία εκστρατεία, κανείς δε συγκινείται.
Να, λοιπόν, που θα πρέπει, κύριοι συνάδελφοι, να γίνει μία μεγάλη προσπάθεια ενημέρωσης όλων των πολιτών, θα έλεγα, διότι φαίνεται ότι οποιαδήποτε αστυνομικά μέτρα ή διάφορες παρεμβάσεις διοικητικής φύσεως, επιβολής προστίμων σ' όλους αυτούς τους παραβάτες -αν τους θεωρήσουμε έτσι- στις έξεις του ζην, δυστυχώς, έχει αποδειχθεί ότι μέχρι σήμερα δεν έχουν αποδώσει.
Είναι όμως μια καλή ευκαιρία, ένα καλό μάθημα προς τους πολίτες. Και θα έλεγα ότι πρέπει να ξεκινήσουμε μέσα από τα σχολειά πρώτα, προκειμένου να μάθουν το τι θα αντιμετωπίσουν τα παιδιά μας αύριο από τις βλαπτικές ιδιότητες του τσιγάρου και να μην επαφίενται στην εφηβική δύναμη που έχουν, στο να μεταθέτουν τις οποιεσδήποτε βλαπτικές ιδιότητες στο μέλλον, σαν κάτι που να δεν τους αφορά.
ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Νασιώκας.
ΕΚΤΟΡΑΣ ΝΑΣΙΩΚΑΣ: Κύριε Υφυπουργέ, μπορεί να διαφωνούμε σε πολλά στην πολιτική μας. Όσον αφορά όμως την πρόληψη και την εφαρμογή μέτρων για ένα περιβάλλον ελεύθερου καπνού για όλους, για τα παιδιά μας και ιδίως για τους καπνιστές, θα έπρεπε να συμφωνούμε όλοι. 
Δυστυχώς, η σημερινή σας απάντηση δεν είναι τίποτε άλλο παρά ένα ευχολόγιο και μας γεμίζει απογοήτευση. Φαίνεται ότι η Κυβέρνηση δεν εκτιμά πόσο σημαντική είναι αυτή η προσπάθεια και γενικότερα η πρόληψη.
Συμφωνούμε με την πρότασή σας για παρέμβαση από κοινού. Και είναι η άσκηση, δηλαδή να αλλάξουμε τον τρόπο ζωής και να προχωρήσουν τα προγράμματα της αγωγής υγείας που σταμάτησαν στα σχολεία μας. Έφυγε πριν λίγο ο Υφυπουργός Παιδείας. Άλλη παρέμβαση είναι στη διατροφή. Δεν συνεδρίασε επί ένα ολόκληρο χρόνο η εθνική επιτροπή για τη διατροφή. Είχε κάνει μια τεράστια δουλειά, είχε κάνει τα διατροφικά πρότυπα, την μεσογειακή διατροφή και την προβολή των δικών μας προϊόντων. Βεβαίως είναι το κάπνισμα που κατά την άποψή μου, είχαμε κάνει πολύ περισσότερα βήματα. Ξέρω βεβαίως τις δυσκολίες. Είναι μια εξάρτηση. Είναι μια πολύ δύσκολη υπόθεση για έναν καπνιστή να απεξαρτηθεί από μια βλαπτική συνήθεια.
Η γραπτή απάντηση, που μου δώσατε πριν από λίγο καιρό σε μένα και σε άλλους συναδέλφους, είναι σαν αυτή που μας είπατε σήμερα, δηλαδή ένα ευχολόγιο και τίποτα παραπάνω. Το ότι από 27 Φεβρουαρίου άρχισε να εφαρμόζεται, ετέθη σε ισχύ η διεθνής σύμβαση του Παγκόσμιου Οργανισμού Υγείας από τις πρώτες 57 χώρες δείχνει κάτι. Ξέρετε πόσο συνέβαλε η πατρίδα μας για να γίνει αυτή η σύμβαση; Και ο τότε Υπουργός Υγείας κ. Στεφανής, προήδρευε εκ μέρους της Ευρωπαϊκής Ένωσης στη Γενεύη. Δεν κάνατε τον κόπο να ερμηνεύσετε το κείμενο αυτής της σύμβασης. Είναι ακόμα ξενόγλωσσο. Δεν έχει πάει στους φορείς, και στις υπηρεσίες για να αρχίσει η εξειδίκευση.
Έρχομαι τώρα στα μέτρα. Τι διαπιστώσεις να κάνουμε. Τα παιδιά μας συνεχίζουν να καπνίζουν σε μεγάλο ποσοστό. Συνεχίζουν να μπαίνουν οι Ελληνίδες στο κάπνισμα κατά ένα πολύ μεγάλο ποσοστό. Πριν λίγα χρόνια ο καρκίνος του πνεύμονα ήταν όγδοος στη συχνότητα για τις γυναίκες. Τώρα είναι δεύτερος και πάει να ξεπεράσει και τον καρκίνο του μαστού. 
Έρχομαι, επαναλαμβάνω, στα μέτρα εφαρμογής στον ιδιωτικό και δημόσιο τομέα, όπου εκεί συμφωνήσαμε όλοι. Εφαρμόζεται αυτό στο μετρό, στα τρένα, στα αεροπλάνα. Αλλού όμως καθόλου. 
Υπάρχει πρόβλημα στο δημόσιο τομέα. Δεν θα αναφερθώ στον ευρύτερο δημόσιο τομέα. Θα αναφερθώ στο νοσοκομείο που επισημάνατε και σεις. Το Σαββατοκύριακο είχα την ατυχία να επισκεφθώ δύο ασθενείς σε δύο νοσοκομεία. Δεν μπορείτε να φανταστείτε τι είδα. Να καπνίζουν γιατροί, άρρωστοι, επισκέπτες αλλά και αυτοί που εξέταζαν και περιποιούνται τους ασθενείς. 
Να σας πω και κάτι ακόμα που έχετε ευθύνη, συμβολικά. Στα γραφεία των Υπουργών Υγείας, οι σύμβουλοι, οι συνοδοί, οι επισκέπτες όλοι καπνίζουν. Αυτό δεν συνέβαινε. Είχαμε κάνει ειδικούς χώρους. Θα πρέπει η οποιαδήποτε ενέργεια να έχει και ένα παιδευτικό χαρακτήρα. 
Κλείνοντας θέλω να πω το εξής. Πράγματι, υπάρχουν τεράστια συμφέροντα που πιέζουν να υπάρχει το κάπνισμα και να μην παίρνονται βασικά μέτρα. Εγώ δεν πιστεύω ότι εσείς πιέζεστε από τα συμφέροντα και δεν το κάνετε. Το θέμα είναι ότι δεν το έχετε ιεραρχήσει σαν πρώτο και χρειάζεται να σας πείσουμε και να συστρατευτούμε όλοι μαζί γι' αυτό, αρχίζοντας από τα σχολεία και πηγαίνοντας παντού. 
Δεν μπορεί στο Υπουργείο Υγείας, κύριε Υπουργέ, όλοι οι υπάλληλοι να καπνίζουν στους διαδρόμους. Δεν μπορεί να γίνεται αυτό. Να πάνε να καπνίσουν στους ειδικούς χώρους. Αυτό πρέπει να το περάσουμε σε όλο τον ιδιωτικό και δημόσιο τομέα όπως έχουμε συμφωνήσει.
Ευχαριστώ.
ΠΡΟΕΔΡΕΥΩΝ (Σωτήρης Χατζηγάκης): Τον λόγο έχει ο Υφυπουργός Υγείας και Κοινωνικής Αλληλεγγύης, κ. Γιαννόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι για τις τελευταίες θέσεις του πρώην Υφυπουργού Υγείας και συναδέλφου, κ. Νασιώκα. Όπως θα ξέρετε, κύριε συνάδελφε εμείς οι γιατροί είμαστε και λίγο κακομαθημένοι. Αυτό αποτελεί ένα στοιχείο που πραγματικά ντροπιάζει και τον πολιτισμό μας, θα έλεγα ακόμη και τον Ιπποκρατικό όρκο. Και το λέγει αυτό κάποιος που είναι σφόδρα αντικαπνιστής και έχοντας παρεξηγηθεί ενίοτε για τις θέσεις μου.
Όσον αφορά στο αν υπάρχουν -όπως είπατε- οικονομικά συμφέροντα τα οποία  υπηρετούμε ενδεχομένως ή παρακινούμαστε από αυτά, θα πρέπει να ξέρετε ότι το μεγαλύτερο συμφέρον μας είναι η διασφάλιση της υγείας του ελληνικού λαού. Διότι ξέρετε πολύ καλά ότι η  μεγάλη αντικαπνιστική εκστρατεία γίνεται διότι οι βλαπτικές ιδιότητες του καπνίσματος στοιχίζουν σε οποιαδήποτε εθνική οικονομία πολλαπλάσια χρήματα απ' όσα μπορεί να αποφέρει οποιαδήποτε καπνική πολιτική. Αλλά θα σας έλεγα, πάνω στο σχόλιο της δεύτερης ερώτησής σας, ότι το 2003 η σύμβαση-πλαίσιο του Παγκόσμιου Οργανισμού Υγείας ψηφίστηκε από τον κ. Στεφανή όπως αναφέρατε και τώρα γίνεται μια διεργασία με τα σαράντα μέλη που έχουν ήδη ψηφίσει, να γίνει το νομοθετικό πλαίσιο για να γίνει κύρωση της συμφωνίας αυτής. Αυτό, όπως γνωρίζετε, είναι μια διαδικασία κατά την οποία και τα συναρμόδια Υπουργεία και το Υπουργείο Γεωργίας και το Υπουργείο Εθνικής Οικονομίας, με τις διευθύνσεις τις οποίες έχουν, πρέπει να δώσουν τις συγκεκριμένες προτάσεις τους και φιλοδοξούμε, σύμφωνα με την απόφαση την οποία έχει εκδώσει ο κύριος Υπουργός, μέσα σε ένα βραχύτατο χρονικό διάστημα να έχουμε τις θέσεις αυτές από τα συναρμόδια Υπουργεία για να κυρωθεί αυτή η σύμβαση στη Βουλή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Θα ήθελα ένα λεπτό ακόμα, κύριε Πρόεδρε, διότι, όπως είπαμε πρέπει να περάσει και ένα μήνυμα, ιδιαίτερα στην νεολαία μας. 
Αλλά θα πρέπει να γνωρίζουμε και επιμένω ότι οι βλαπτικές ιδιότητες του καπνίσματος δεν είναι μόνο ο καρκίνος του πνεύμονα, δεν είναι μόνο η στεφανιαία νόσος, δεν είναι μόνο η αποφρακτική αρτηριοπάθεια, υπάρχουν και πολλά άλλα νοσήματα. Και μάλιστα υιοθέτησε ο Παγκόσμιος Οργανισμός Υγείας μια αφίσα που δείχνει τις βλαπτικές ιδιότητες όπως τη νόσο του Βurger, ακρωτηριασμένα χέρια και πόδια, τη βλαπτική δράση την οποία έχει ακόμα και στη λίμπιντο των ανθρώπων, τις βλαπτικές ιδιότητες που δημιουργεί και για τον καρκίνο του μαστού, για τον καρκίνο της ουροδόχου κύστεως, για τον καρκίνο του στόματος, για όλες αυτές τις μορφές της πανοργανικής βλαπτικής διάστασης του καπνίσματος. Αλλά βλέπετε όμως αγαπητοί συνάδελφοι, όταν οι συνάδελφοι καρδιολόγοι συνταγογραφούν και καπνίζουν αρειμανίως, τι μήνυμα περνάει προς τον ελληνικό λαό; Είναι μια καλή προσπάθεια. Ας ξεκινήσουμε όλοι αυτή την εκστρατεία για το κάπνισμα για να καταδείξουμε πράγματι στον ελληνικό λαό ότι αν καπνίζει, αύριο τον περιμένει ένας καρκίνος. 
ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
Εισερχόμαστε στην δεύτερη επίκαιρη ερώτηση με αριθμό 711/1-3-2005 της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την μείωση της τιμής των εισιτηρίων και των ναύλων των εμπορευμάτων στην ακτοπλοΐα κλπ.
Η επίκαιρη ερώτηση της κ. Παντελάκη έχει ως εξής:
"Η πολιτική και της σημερινής Κυβέρνησης -όπως πριν των κυβερνήσεων του ΠΑΣΟΚ- τροφοδοτεί την αδιαλλαξία, ενισχύει  τις απειλές και τους εκβιασμούς των εφοπλιστών, οι οποίοι με επιδοτήσεις 44.000.000 ευρώ και με νέα προνόμια το 2005, παράνομα ακινητοποίησαν δεκάδες ακτοπλοϊκά πλοία, απέλυσαν χιλιάδες ναυτεργάτες, δημιουργώντας τεράστια προβλήματα στους εργαζόμενους και στους κατοίκους των νησιών. 
Οι εφοπλιστές κατέθεσαν στο ΥΕΝ τα δρομολόγια και τη συχνότητα των δρομολογίων για την περίοδο 2005-2006 με κίνητρο την αύξηση των κερδών των ναυτιλιακών επιχειρήσεων, πετώντας στα σκουπίδια τον αντιλαϊκό ν. 2932-2001 και προκλητικά απαιτώντας νέα προνόμια. 
Καμία ναυτιλιακή εταιρεία δεν καθόρισε την τιμολογιακή πολιτική για την οικονομική θέση των εισιτηρίων των επιβατών και των ναύλων των εμπορευμάτων, με αρνητικές επιπτώσεις για τη νέα τουριστική περίοδο 2005 και για τους εργαζομένους, τους επαγγελματοβιοτέχνες και τους μικρομεσαίους αγρότες στα νησιά. 
Ερωτάται ο κύριος Υπουργός, προτίθεται να πάρει μέτρα και ποια για τη μείωση της τιμής των εισιτηρίων και των ναύλων των εμπορευμάτων, καθώς και για την απρόσκοπτη σύνδεση των νησιών καθ' όλη τη διάρκεια του χρόνου;"  
Ο Υπουργός, ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, αυτό που θέλω να διαβεβαιώσω τη Βουλή είναι ότι η νομιμότητα και αυτή τη χρονιά θα τηρηθεί στο ακέραιο σε όλα τα επίπεδα. Ισχύει βεβαίως ο κανονισμός της Ευρωπαϊκής Ένωσης, ο οποίος επιτρέπει την επιβολή δημόσιας υπηρεσίας και όπου χρειαστεί αυτή θα γίνει. Η πολιτεία οφείλει και θα εγγυηθεί, την απρόσκοπτη πρόσβαση όλων των συμπατριωτών μας που ζουν στη νησιωτική Ελλάδα, σε τακτά δρομολόγια και καθ' όλη τη διάρκεια του χρόνου.
Για το λόγο αυτό, πέραν του γεγονότος ότι οι ακτοπλοϊκές εταιρείες δηλώνουν που θέλουν να δρομολογήσουν τα πλοία τους, το Υπουργείο Εμπορικής Ναυτιλίας και το Υπουργείο Αιγαίου και Νησιωτικής Πολιτικής με ένα προϋπολογισμό που αναφέρετε και εσείς στην ερώτησή σας, περίπου 15.000.000.000 παλαιές δραχμές ή 44.000.000 περίπου ευρώ, επιδοτεί δρομολόγια. Έτσι με τον καλύτερο δυνατό τρόπο μέσα στα πλαίσια που η πολιτεία βεβαίως μπορεί και οι δυνατότητες των πλοίων τα οποία έχουν δρομολογηθεί στις ακτοπλοϊκές μας γραμμές, μπορούν να επιτελέσουν, να μπορέσουμε να δώσουμε αυτή τη δυνατότητα πρόσβασης στη νησιωτική Ελλάδα, κυρίως στους κατοίκους αλλά βεβαίως και στους χιλιάδες ταξιδιώτες που το καλοκαίρι ή το χειμώνα θέλουν να επισκεφθούν τα νησιά αυτά.
Οι πλοιοκτήτες υποβάλλουν στο ΥΕΝ δηλώσεις δρομολόγησης των πλοίων τους. Το κράτος ελέγχει ότι πληρούνται οι προβλεπόμενες προϋποθέσεις, παρεμβαίνει για λόγους δημόσιας υπηρεσίας και όπου παραβιάζεται ο νόμος, οι κατά τόπους λιμενικές αρχές επιβάλλουν τις διοικητικές κυρώσεις, εκείνες που προβλέπει ο νόμος. 
Νομίζω, λοιπόν, ότι το θεσμικό πλαίσιο μας δίνει τη δυνατότητα να τηρήσουμε τις προϋποθέσεις αυτές που σας περιέγραψα και βεβαίως πιστεύουμε ότι και φέτος θα είμαστε καλύτερα απ' ό,τι ήμασταν πέρυσι, μιας και τέσσερα νέα πλοία ζήτησαν να δρομολογηθούν στις γραμμές του Αιγαίου. Μάλιστα, τα δύο απ' αυτά είναι ταχύπλοα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
Το λόγο έχει η κ. Ελπίδα Παντελάκη.
ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
Βέβαια, κύριε Υπουργέ, δεν προλάβατε στην πρωτολογία σας να μου μιλήσετε για τα εισιτήρια, για τις τιμές των εισιτηρίων, φαντάζομαι θα το πείτε μετά. Και εγώ τώρα είμαι υποχρεωμένη συνολικά, βέβαια, να σταθώ και σ' αυτό. 
Εμείς, κύριε Υπουργέ, δεν θα κάνουμε πίσω ούτε ένα βήμα από το δίκαιο αίτημα που υπάρχει για φτηνές, συχνές και ασφαλείς ακτοπλοϊκές συγκοινωνίες. Και δεν είναι μόνο αν είναι σε τακτά χρονικά διαστήματα. Είναι γνωστή η ιστορία ότι για να πας στα νησιά του Αιγαίου, ιδιαίτερα, στα Δωδεκάνησα και προς τα βόρεια, περνάς σαράντα κύματα και κάνεις ατέλειωτες ώρες. Παίζουν πολλά πράγματα ρόλο. 
Είναι, λοιπόν, ζητούμενα όλα αυτά και βέβαια, η ίδια η ζωή, παρ' όλη την επιθυμία σας διαψεύδει τα πράγματα. Αλλά πριν ξεκινήσουμε τη σημερινή συνεδρίαση, αναφορές υπήρχαν από τα νησιά που ζητούσαν να αντιμετωπίσετε το θέμα της ακτοπλοΐας. Τα προβλήματα, δηλαδή, υπάρχουν και βοούν, δεν χρειάζεται να τα συζητούμε. Το θέμα είναι να υπάρξει πολιτική βούληση για να αντιμετωπιστούν.
Εμείς όταν κάνουμε την επίκαιρη ερώτηση για μείωση των εισιτηρίων, δεν το κάνουμε για το θεαθήναι, το εννοούμε αυτό. Είναι ανάγκη να γίνει. Προσέξτε τι γίνεται. Εδώ έχουμε τρελά κέρδη το προηγούμενο διάστημα. Οι "Μινωικές Γραμμές" μόνο είναι στη δέκατη ένατη σειρά των πιο κερδοφόρων επιχειρήσεων στην Ελλάδα και έχουν αύξηση στα καθαρά κέρδη 164%. Η περιβόητη "ATTIKA GROUP" του κ. Παναγόπουλου, 300%. Πήρε τώρα και 9,5% από τις "Μινωικές Γραμμές", 34% από τις μετοχές του Στρίντζη και 11,5% της "HELLAS FLYING DOLPHINS" και πάει λέγοντας. Κέρδη υπάρχουν πολλά, φοροαπαλλαγές υπάρχουν, κίνητρα, προνόμια, επιδοτήσεις -εντάξει είναι για τις άγονες γραμμές κλπ- αλλά από την άλλη όμως τι θα γίνει με αυτόν τον κόσμο ο οποίος ταξιδεύει σε ένα τέτοιο νησιωτικό σύμπλεγμα που μεταφέρεται συνέχεια και την τρομερή επιβάρυνση που έχουν τα εμπορεύματα που το κόστος είναι 20%-30% και παραπάνω που μεταφέρεται στα νησιά και επιβαρύνονται οι μικρομεσαίες επιχειρήσεις που σήμερα τσακίζονται από τη γενικότερη πολιτική της Κυβέρνησης αλλά μετακυλύεται το κόστος στους καταναλωτές. 
Αλλά πείτε μου κάτι, κύριε Υπουργέ, μια που είπατε ότι εφαρμόζεται η νομοθεσία. Εγώ σας το έχω ξαναθέσει, σας το λέω τώρα άλλη μία φορά τώρα που με προκαλέσατε ότι εφαρμόζεται, πείτε μου τι έγινε με την "HELLAS FLYING DOLPHINS" που υπάρχει μηνυτήρια αναφορά από τον εισαγγελέα για ληξιπρόθεσμες βεβαιωμένες οφειλές από Δ.Ο.Υ.
Τι σημαίνει αυτό; Σημαίνει ότι παίρνουν τα εισιτήρια από τον κόσμο, πληρώνονται και δεν αποδίδουν αυτά τα χρήματα. Τι έγινε γι' αυτό; Πείτε μου ένα παράδειγμα που τιμωρήθηκε κάποιος εφοπλιστής. Και επειδή εμείς εδώ έχουμε μία συνέχεια στη συζήτηση στην Ολομέλεια -βέβαια, όποιος διαβάσει τα Πρακτικά δεν θα το καταλάβει, αλλά έχει την αξία του- μπορεί να πει κανείς ότι τα βάζουμε με τους εφοπλιστές αλλά από την άλλη ζητάμε να δώσουν δουλειές. Και εγώ σας λέω: Αν δεν υπήρχε αυτή η πελατεία που έχουν οι ακτοπλόοι βρέξει χιονίσει μ' αυτόν τον κόσμο που πηγαινοέρχεται, αν δεν είχαν τους ναυτεργάτες που δουλεύουν στα καράβια, θα υπήρχαν εφοπλιστές; 
Άρα, δεν έχουμε εμείς ανάγκη τους εφοπλιστές, αλλά απλούστατα ο κόσμος τους κάνει ιδιοκτήτες και κάνουν κουμάντο. Αυτό είναι το ζήτημα. Η πολιτική εξουσία που υπάρχει. Και το ζήτημα της απελευθέρωσης είναι γενικότερο πρόβλημα. Εμείς σας λέμε στο διά ταύτα να πάρετε ορισμένα μέτρα, να μη φαίνεται εν πάση περιπτώσει τόσο πολύ ότι μεροληπτείτε υπέρ των εφοπλιστών. Κρατείστε και κάποια προσχήματα. Γιατί αυτές οι προτάσεις είναι για προσχήματα. Δεν είναι για αντιμετώπιση. Εγώ λέω να το ξανασκεφθείτε έστω και μετά από τη σημερινή ημέρα, γιατί και η απεργία των ναυτεργατών που έληξε -και το τι πήρε το γνωρίζετε πολύ καλά- δείχνει πολλά σημάδια που πρέπει να τα σκεφθείτε καλά. 
Ευχαριστώ.
ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δε νομίζω ότι στο παράδειγμα που αναφέρετε έχετε καμία ένδειξη ότι η Κυβέρνηση εμποδίζει να προχωρήσει αυτή η διαδικασία με βάση το τι ορίζει ο νόμος. Το αντίθετο μάλιστα. Προς κάθε κατεύθυνση. Αναφέρατε το ΣΔΟΕ και το Υπουργείο Οικονομικών και βεβαίως το ΝΑΤ. Ό,τι παραβάσεις υπάρχουν καταγράφονται, καταλογίζονται και επιβάλλονται οι ανάλογες ποινές.
Το δεύτερο πράγμα που θέλω να σας πω είναι το εξής. Για εμάς, ενδεχομένως και λόγω διαφοράς στην ιδεολογία, το κέρδος δεν είναι κατάρα ούτε εχθρός. Το θεωρούμε υγεία.
ΕΛΠΙΔΑ ΠΑΝΤΕΛΑΚΗ: Για όλο το λαό είναι κέρδος...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όταν υπάρχει κέρδος μέσα σε κανόνες ανταγωνισμού -και αυτό πρέπει να επιτηρήσουμε εμείς, να υπάρχουν κανόνες ανταγωνισμού- και άρα παρατηρείται μείωση τιμών και βελτίωση ποιότητας -όντως δεν σας είπα τίποτα στην πρωτολογία μου και θα αναφερθώ τώρα- θέλουμε να υπάρχει κέρδος. Διότι σκεφθείτε: ποια εταιρεία θα μείνει με αυτά τα πλοία που υπάρχουν, αν δεν υπάρχει κέρδος; Βέβαια, έχουμε και παλαιότερα πλοία αλλά έχουμε και πάρα πολλά σύγχρονα, ίσως από τα πιο σύγχρονα που κυκλοφορούν στις θάλασσες της Ευρώπης. Καλό είναι να υπάρχει κέρδος. Βέβαια το κέρδος δεν μπορεί να είναι σε βάρος των πολιτών και κυρίως των πολιτών εκείνων που έχουν ανάγκη. Γι' αυτό και η πολιτεία έχει ορίσει ποιο θα είναι το ύψος των αυξήσεων στην οικονομική θέση. 
ΝΙΚΟΛΑΟΣ ΓΚΑΤΖΗΣ: Για αισχροκέρδεια μιλάμε, όχι για κέρδη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διότι, βεβαίως, δεν υπάρχει άλλος τρόπος οι περισσότεροι πολίτες να πάνε στα νησιά. Σας λέω λοιπόν ότι ισχύει στο ακέραιο η απόφαση που έχει πάρει το Υπουργείο Εμπορικής Ναυτιλίας από τον Ιούλιο του 2004 και για την περίοδο 2005-2006. Ποια ήταν αυτή η αύξηση που δόθηκε; Από 0,18 ευρώ ως 0,80 ευρώ. Ούτε ένα μπουκάλι εμφιαλωμένο νερό. Το θέμα δεν είναι να στραγγαλίσουμε τις εταιρείες πολλές από τις οποίες είναι και εταιρείες λαϊκής βάσης. Το πρόβλημα είναι να προσφέρουμε κανόνες ανταγωνισμού και εναλλακτικά δρομολόγια -και θα σας πω και γι' αυτά- μέσα σε ένα κλίμα τέτοιο, όπου από τον ανταγωνισμό θα μειώνονται οι τιμές και εκεί που υπάρχουν μονοπωλιακές καταστάσεις θα παρεμβαίνει το κράτος. 
Επίσης προγραμματίζουμε να χρησιμοποιηθούν εναλλακτικοί λιμένες, όπως είναι το λιμάνι του Λαυρίου. Η αξιοποίησή του και η επέκταση του προαστιακού προς αυτό το λιμάνι θα βοηθήσει στη δραματική μείωση των τιμών στο ανατολικό Αιγαίο και στη σύντμηση του χρόνου. Για να σας δώσω ένα παράδειγμα, ένα από τα δύο ταχύπλοα που μπαίνουν τώρα στις γραμμές -και περιμένουμε και άλλα- αν φύγει από το Λαύριο και πάει στα Μεστά της Χίου, θα κάνει το δρομολόγιο σε τρεισήμισι ώρες αντί για δώδεκα. Αυτοί οι οποίοι μεταβαίνουν στη Χίο θα πληρώνουν 30 ευρώ αντί για 80 ευρώ. Έχει μεγάλη σημασία. Αντί να πάνε σε δεκαοκτώ ώρες στη Σάμο, θα πηγαίνουν σε πεντέμισι. Προσπαθούμε, λοιπόν, με διάφορους τρόπους -ξέρετε ότι βρήκαμε μια πολύ δύσκολη κατάσταση- να δρομολογήσουμε τα πράγματα με τέτοιον τρόπο, ώστε να ικανοποιήσουμε τις δικαιολογημένα αυξημένες ανάγκες των νησιών και των κατοίκων τους. 
Βεβαίως, θέλω να ευχαριστήσω και από του Βήματος της Βουλής τον Υπουργό Συγκοινωνιών κ. Λιάπη, που σε χρόνο πρωτοφανή για τα δεδομένα του δημοσίου προχώρησε το νομοσχέδιο, το οποίο κατατίθεται άμεσα στη Βουλή, για τα υδροπλάνα. Δε λύνει το πρόβλημα της ακτοπλοΐας το υδροπλάνο. Όμως, θα δώσει ζωή σε μερικά νησιά, τα οποία θα αναπτυχθούν τουριστικά, και θα δημιουργηθεί εκείνη η ζήτηση που χρειάζεται, για να πάνε τα ακτοπλοϊκά δρομολόγια και να κρατήσουμε και τον κόσμο στα νησιά. Θα κάνουμε, λοιπόν, ό,τι είναι δυνατόν και φέτος, για να προστατεύσουμε με τον καλύτερο τρόπο τα συμφέροντα της νησιωτικής Ελλάδας.
Σας ευχαριστώ.
ΕΛΠΙΔΑ ΠΑΝΤΕΛΑΚΗ: Πάντως, από το 2001 ανέβηκαν 60% τα εισιτήρια. 
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 54/27/8-2-2005 επερώτηση των Βουλευτών του ΠΑΣΟΚ κ.κ. Αντωνίας (Τόνιας) Αντωνίου, Ελένης-Μαρίας Αποστολάκη, Ευάγγελου Βενιζέλου, Κωνσταντίνου Βρεττού, Βασιλείου Γερανίδη, Μαρίας Δαμανάκη, Άννας Διαμαντοπούλου, Ιωάννη Δριβελέγκα,  Ροδούλας Ζήση, Πέτρου Κατσιλιέρη, Ελεωνόρας Κατσέλη, Γεωργίου Λιάνη, Άνδρέα Λοβέρδου, Λάζαρου Λωτίδη, Ιωάννη Μαγκριώτη, Χρύσας Μανωλιά, Στυλιανού Ματζαπετάκη, Γρηγορίου Νιώτη, Βασιλείου Οικονόμου, Θεόδωρου Πάγκαλου, Αλέξανδρου Παπαδόπουλου, Βασιλικής (Βάσως) Παπανδρέου, Ιωάννου (Γιάννου) Παπαντωνίου, Ευάγγελου Παπαχρήστου, Παναγιώτη Σγουρίδη, Εμμανουήλ Σκουλάκη, Αναστάσιου Σιδηρόπουλου, Κωνσταντίνου Σπηλιόπουλου, Εμμανουήλ Στρατάκη, Κωνσταντίνου Τσίμα, Απόστολου-Αθανάσιου Τσοχατζόπουλου, Ανδρέα Φούρα, Μιχαήλ Χρυσοχοΐδη, Τηλέμαχου Χυτήρη και Μιχαήλ Καρχιμάκη προς τον Υπουργό Εξωτερικών, σχετικά με θέματα που αφορούν τον Απόδημο Ελληνισμό.
Πριν δώσω το λόγο στον πρώτο επερωτώντα θέλω να σας κάνω γνωστό ότι για τη συζήτηση της επερώτησης Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Ιωάννης Μαγκριώτης, σύμφωνα με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημήτρη Ρέππα.
Το λόγο έχει ο πρώτος επερωτών, ο κ. Γρηγόριος Νιώτης.
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, με την παρούσα επερώτησή μας επιχειρούμε να ανοίξουμε -στα πλαίσια της επιδιωκόμενης πάντα συναίνεσης και ομοψυχίας στα θέματα Απόδημου Ελληνισμού- συζήτηση και διάλογο μέσα στο ελληνικό Κοινοβούλιο για μία ομάδα σημαντικών, κορυφαίων θεμάτων που συνδέουν την Ελλάδα με τον έξω Ελληνισμό, θέματα τα οποία είτε διαχρονικά είναι σε στασιμότητα -αυτό κυρίως οφείλεται στην απουσία ομοφωνίας ή ευρύτερης συναίνεσης για αντιμετώπισή τους- είτε σε θεσμική, κατοχυρωμένη απαίτηση των νόμων και του Συντάγματος, όπου οι διαδικασίες επίλυσής τους απαιτούν τη σύμφωνη γνώμη ή τη διαμόρφωση συμφωνίας σε επίπεδα μεγάλων πλειοψηφιών, είτε οφείλονται σε αβελτηρίες και καθυστερήσεις. Ασφαλώς στα σημεία που θα διαπιστώνουμε ότι υπάρχουν τέτοιες καθυστερήσεις και κατά τη σημερινή συζήτηση, θα το επισημαίνουμε ανοίγοντας και τα ζητήματα που αφορούν την ευθύνη που έχουμε ως κόμματα, ως Κυβέρνηση, για την προώθηση αυτών των θεμάτων.
Το πρώτο ζήτημα που φέρνουμε προς συζήτηση με την επερώτησή μας είναι η αναγκαία προώθηση προς ψήφιση του εκκρεμούντος εκτελεστικού νόμου του Συντάγματος για το Συμβούλιο Απόδημου Ελληνισμού, σύμφωνα με το άρθρο 108, παράγραφος 2 του Συντάγματος. Αφορά το Συμβούλιο Απόδημου Ελληνισμού, όπως προείπα, και συνδέεται με μία διαχρονικά κατοχυρωμένη ομοφωνία, θα έλεγα, των κομμάτων του ελληνικού Κοινοβουλίου από το 1989, όταν πρωτοψηφίστηκε ο ιδρυτικός νόμος Συμβουλίου Αποδήμου Ελληνισμού, αργότερα με την προώθηση του προεδρικού διατάγματος του 1994 και με την απολύτως ομόφωνη ψήφιση του άρθρου 108, παράγραφος 2 του Συντάγματος, όπως αναθεωρήθηκε το 2000. Σύμφωνα με τη διατύπωση του άρθρου "νόμος ορίζει τα σχετικά με την οργάνωση, τη λειτουργία και τις αρμοδιότητες του Συμβουλίου Αποδήμου Ελληνισμού, που έχει ως αποστολή την έκφραση όλων των δυνάμεων του απανταχού Ελληνισμού".
Eίναι αναγκαίος, λοιπόν, ο νόμος αυτός και πρέπει να πω ότι από το 2000, μετά την ολοκλήρωση των διαδικασιών, αν θέλετε, της ψηφίσεως του Συντάγματος, η κυβέρνηση του ΠΑΣΟΚ πήρε πρωτοβουλία και έφερε προς διάλογο θέματα και κεφάλαια αυτού του νέου εκτελεστικού νόμου, θέματα τα οποία άνοιξαν θεσμικά και εντός του Κοινοβουλίου στα πλαίσια της διακομματικής επιτροπής της Βουλής αλλά και στα πλαίσια του Απόδημου Ελληνισμού με τη διατύπωση ερωτημάτων και θέσεων, ενώ εν τέλει το 2003, ενώπιον του ελληνικού Κοινοβουλίου αλλά και ενώπιον του Συμβουλίου Αποδήμου Ελληνισμού ως εισηγητικού και γνωμοδοτικού οργάνου, ο τότε αρμόδιος Υφυπουργός κ. Μαγκριώτης έφερε ολοκληρωμένο σχέδιο νόμου, το οποίο μπήκε προς συζήτηση στη Διακομματική Επιτροπή της Βουλής αλλά και προς τα αρμόδια όργανα του απόδημου ελληνισμού. Αυτό το σχέδιο νόμου δεν μπόρεσε να συζητηθεί στην παγκόσμια συνέλευση του Συμβουλίου Αποδήμου Ελληνισμού του Δεκεμβρίου του 2003 με αποτέλεσμα να μην ολοκληρωθεί η προσπάθεια αυτή. 
Παρατηρούμε από το 2004 μια τακτική από την κυβερνητική πλευρά να μηδενίσει το χρόνο και τις διαδικασίες, να θέσει τα θέματα από την αρχή και μάλιστα τώρα πια, εν έτει 2005, ενώ είχαμε σχέδιο νόμου στο οποίο βεβαίως η νυν Κυβέρνηση, κυρίαρχη κατά τη βούληση του λαού, θα μπορούσε και να διαφωνήσει και να επαναδιατυπώσει τις θέσεις της, έχουμε την επανεκκίνηση από μηδενικής βάσεως του διαλόγου μέσα σ' ένα πλαίσιο ερωτημάτων που δεν στοιχειοθετούν τελικές πολιτικές απόψεις και εν τέλει μια καθυστέρηση, μία χρονοβόρα διαδικασία, η οποία σε καμία περίπτωση δεν βοηθά την ολοκλήρωση του αναγκαίου κοινοβουλευτικού διαλόγου αλλά και την ολοκλήρωση των γνωμοδοτήσεων και εισηγήσεων στα πλαίσια του Συμβουλίου Απόδημου Ελληνισμού.
Με την παρούσα επερώτησή μας επιδιώκουμε να διασφαλίσουμε τη συναίνεση και τη σύμφωνη γνώμη όλων των πλευρών του Κοινοβουλίου, και ιδιαιτέρως, να ακούσουμε την Κυβέρνηση για το ποιο χρονοδιάγραμμα θέτει για την ψήφιση αυτού του εκτελεστικού νόμου καθώς μπαίνουμε ήδη στο δεύτερο έτος της ευθύνης της παρούσης Κυβέρνησης και υπάρχει κίνδυνος να φτάσουμε στην παγκόσμια συνέλευση του 2005, του παρόντος έτους, χωρίς να έχουμε τελικά εκτελεστικό νόμο. 
Υπάρχει ένα δεύτερο ζήτημα που συνδέεται με την απρόσκοπτη συνέχιση της λειτουργίας του Συμβουλίου Αποδήμου Ελληνισμού, ανεξάρτητα από την πορεία ψήφισης του νέου εκτελεστικού νόμου. Το Συμβούλιο Αποδήμου Ελληνισμού έχει θωρακιστεί νομοθετικά και συνταγματικά. Είναι μια πρωτοβουλία διακομματικού επιπέδου του ελληνικού Κοινοβουλίου. Απαιτείται η διαρκής συναίνεση και η ομοφωνία των κομμάτων και προς αυτή την κατεύθυνση αναζητούμε εκείνες τις πρωτοβουλίες και από την κυβερνητική πλευρά αλλά και από τη στήριξη τη δική μας και των υπολοίπων κομμάτων σε σχέση με τέτοιες κυβερνητικές πρωτοβουλίες, ώστε το ΣΑΕ να μη μένει κενό γράμμα στα πλαίσια του νόμου και του Συντάγματος.
Από τη στιγμή που αιωρείται η ψήφιση του εκτελεστικού νόμου, διαπιστώνουμε ότι το Συμβούλιο Απόδημου Ελληνισμού, έστω και αν χρηματοδοτείται, δεν έχει εκείνη την κινητικότητα και τις πρωτοβουλίες, ώστε να εμπεδώνει στην πράξη τις επιταγές του Συντάγματος και του νόμου, δημιουργείται δε η πεποίθηση στον Απόδημο Ελληνισμό ότι το όργανο αυτό δεν παρεμβαίνει και δεν ολοκληρώνει τις πολιτικές και τα προγράμματα, τον εισηγητικό και γνωμοδοτικό του ρόλο.
Στα πλαίσια και της παρούσας συζητήσεως αναζητούμε εκείνη τη σύμφωνη γνώμη, ώστε να μην αναμένουμε την ψήφιση του εκτελεστικού νόμου για εκείνες τις πρωτοβουλίες που πρέπει να πάρει η Κυβέρνηση και το ελληνικό Κοινοβούλιο για την υποστήριξη του ρόλου του ΣΑΕ, δεδομένου ότι όλα τα κόμματα αντιλαμβανόμαστε ότι συμφωνούμε ότι η κύρια αποστολή του Συμβουλίου Απόδημου Ελληνισμού είναι ο εισηγητικός και γνωμοδοτικός ρόλος. 
Όμως, τέτοιες δραστηριότητες δεν προωθούνται, είτε γιατί δεν τις έχουμε αντιμετωπίσει νομοθετικά στα πλαίσια του Κανονισμού της Βουλής είτε διότι δεν υπάρχει ένα τέτοιο διάγραμμα πρωτοβουλιών. Προς αυτήν την κατεύθυνση θα θέλαμε να δώσουμε έναν τόνο προσοχής προς την κυβερνητική πλευρά και να δούμε ένα τέτοιο διάγραμμα πρωτοβουλιών μέσα στο 2005.
Θα έλεγα ότι όλο το 2004 διήλθε με μία πλήρη αναθεώρηση των απόψεων της παρούσας Κυβέρνησης σε σχέση με την άποψη που είχε η προηγούμενη κυβέρνηση για τις παράλληλες προγραμματικές δραστηριότητες του ΣΑΕ. Δεν είμαι εκείνος που αυτήν την ώρα θα θέσω ζήτημα, εάν σωστά ή όχι η Κυβέρνηση της Νέας Δημοκρατίας ακυρώνει προγράμματα, όπως η "ΕΛΛΗΝΙΑΔΑ", όπως οι κατασκηνώσεις των νέων αποδήμων, όπως προγράμματα που αφορούν τη φιλοξενία δύο χιλιάδων νέων ομογενών μέσω των ελληνικών κοινοτήτων και με τη στήριξη των δήμων και των κοινοτήτων μέσω της ΚΕΔΚΕ στα πλαίσια προγραμματικής συμβάσεως. Υπάρχει ένας μακρύς κατάλογος δράσεων του Συμβουλίου Απόδημου Ελληνισμού που το 2004 ακυρώθηκαν. Εντάξει, ήταν μετεκλογική χρονιά, εντάξει είχαμε την Ολυμπιάδα. Έχουμε ήδη μπει τώρα στο 2005 και δεν κινείται πάλι τίποτα προς αυτήν την κατεύθυνση. 
Μπορεί η άποψη της Κυβερνήσεως να είναι ότι εμείς δεν επιθυμούμε να έχει προγραμματική δραστηριότητα το ΣΑΕ. Μάλιστα, καμία αντίρρηση. Τότε τι ακριβώς πιστεύει η Κυβέρνηση ότι πρέπει να κάνει το ΣΑΕ το 2004 και το 2005; Για ποιο λόγο το χρηματοδοτούμε; Τι προγράμματα απαιτούμε από το ΣΑΕ; Ποιες πολιτικές υλοποιούμε; Προς ποία κατεύθυνση υπηρετούμε τις επιταγές του Συντάγματος, που εν πάση περιπτώσει η επιταγή του Συντάγματος υπάρχει ανεξαρτήτως του εκτελεστικού του νόμου και μας δεσμεύει όλους;
Πιστεύω ότι περισσότερο από την επαναδιατύπωση κειμένων νόμων κλπ, αυτό που χρειάζεται να διασφαλιστεί στα πλαίσια του ελληνικού Κοινοβουλίου και ιδιαιτέρως στα πλαίσια της κυβερνητικής πολιτικής είναι, τι είναι αυτό που ζητάει η ελληνική πολιτεία από το Συμβούλιο Απόδημου Ελληνισμού. Εάν είναι ο εισηγητικός και ο γνωμοδοτικός ρόλος ας διαγράψει η Κυβέρνηση πρωτοβουλίες και διαδικασίες μέσω των οποίων να στοχεύει στην ικανοποίηση αυτού του ρόλου και εάν χρειάζεται ως εκ τούτου λόγω της μείωσης των προγραμματικών δραστηριοτήτων του ΣΑΕ και μείωση των δαπανών του, ας πει η Κυβέρνηση και ποιες λειτουργικές δαπάνες πλέον δεν είναι απαραίτητες, αφού το ΣΑΕ περιορίζεται και μόνο σε κάποιο ρόλο εισηγητικού ή γνωμοδοτικού χαρακτήρα. Πάντως, το να διέρχεται ο χρόνος εις αναμονή της ψηφίσεως του νέου εκτελεστικού νόμου και τέτοιος νόμος να μην ψηφίζεται, να υπάρχει πλαίσιο νόμου από τη περίοδο του ΠΑΣΟΚ, το οποίο να ακυρώνεται εξ ολοκλήρου ως να μην έγινε παντάπασι συζήτηση, ως να είναι όλα αρνητικά στο πλαίσιο αυτού του νόμου, να μηδενίζεται λοιπόν ο χρόνος, να μηδενίζεται μία πορεία δύο ετών και να χάνουμε και άλλο ενάμιση χρόνο σχεδόν από την περίοδο της Νέας Δημοκρατίας, δεν μπορώ να πω ότι αισθανόμαστε, ιδιαιτέρως, ευτυχείς. 
Ένα τρίτο ζήτημα που συνδέεται με την παρούσα επερώτησή μας είναι η ανάγκη αναβάθμισης της Γενικής Γραμματείας. Αυτός είναι ένας στόχος διατυπωμένος από όλα τα κόμματα, λειτουργική αναβάθμιση, προγραμματική και χρηματοδοτική και σε επίπεδο στελεχών. 
Προεκλογικά ακούσαμε την εξαγγελία του κυρίου Πρωθυπουργού για ίδρυση Υφυπουργείου Αποδήμου Ελληνισμού. Μόνο Υφυπουργείο Απόδημου Ελληνισμού δεν είδαμε μέχρι τώρα. 
Με την παρούσα επερώτησή μας καλούμε την Κυβέρνηση να επαναδιατυπώσει και να διευκρινίσει τις πολιτικές και προγραμματικές της προθέσεις. Τι εννοούσε ο κύριος Πρωθυπουργός όταν έλεγε ότι θα δημιουργεί  Υφυπουργείο Απόδημου Ελληνισμού; Τι είναι αυτό το Υφυπουργείο, εκτός από το εάν είναι ένας νεολογισμός; Γιατί δημιουργεί και μία σύγχυση η διατύπωση του όρου "Υφυπουργείο", γιατί εάν Υφυπουργείο είναι η κατάργηση της θέσης του Γενικού Γραμματέα Απόδημου Ελληνισμού, αυτό δε μας βρίσκει καθόλου σύμφωνους, ούτε, βεβαίως, βρίσκει σύμφωνο τον Απόδημο Ελληνισμό, ο οποίος περίπου χαιρέτισε αυτήν την εξαγγελία του κυρίου Πρωθυπουργού, θεωρώντας ότι υπάρχει ατζέντα, η οποία ιδρύει περίπου ένα νέο κυβερνητικό στρατηγείο, αναβαθμίζει τους πόρους και τα προγράμματα και δίνει διέξοδο σε όλη αυτήν την προσμονή του εξωελληνισμού για μία περαιτέρω ενίσχυση της στήριξής του από το Εθνικό Κέντρο, από την Ελλάδα.
Για τη διατύπωση του άρθρου 51 παράγραφος 4 του Συντάγματος δεν εγκαλούμε την Κυβέρνηση για ευθύνη.
Αναζητούμε στα πλαίσια, κυρίως, της διακομματικής συναίνεσης και του αναγκαίου διαλόγου, μία πρώτη βάση συζήτησης για την ενεργοποίηση του άρθρου 51, παράγραφος 4 που αφορά την άσκηση των πολιτικών δικαιωμάτων των εκτός επικρατείας Ελλήνων. 
Είναι μία διάταξη που με πρωτοβουλία των κυβερνήσεων του ΠΑΣΟΚ ήρθε προς ψήφιση κατά τη διαδικασία αναθεωρήσεως του Συντάγματος. Είχαμε τη σύμφωνη γνώμη, η οποία είναι επαινετέα από τη Νέα Δημοκρατία και το Συνασπισμό. Είχαμε τις μερικές επιφυλάξεις του Κομμουνιστικού Κόμματος Ελλάδος, ειδικά, για την επιστολική ψήφο. Το ζητούμενο είναι ότι ο αναγκαίος εκτελεστικός νόμος που θα ενεργοποιήσει τη διάταξη αυτή, απαιτεί τα 2/3 του συνόλου των δυνάμεων της Βουλής. Τέτοια πλειοψηφία, τόσο αυξημένη χωρίς την έναρξη ενός διαλόγου σε μια βάση, δεν μπορεί να επιτευχθεί. 
Αυτό που προσφέρουμε σήμερα εμείς στη Νέα Δημοκρατία, είναι αυτό που δεν προσέφερε η Νέα Δημοκρατία σε μας στην περίοδο της διακυβερνήσεώς μας. 
ΒΥΡΩΝ ΠΟΛΥΔΩΡΑΣ: Λάθος.
ΓΡΗΓΟΡΙΟΣ ΝΙΩΤΗΣ: Θα μας τα πείτε μετά, κύριε Πολύδωρα. Εάν το προσφέρατε, τότε θα ζητήσω συγνώμη μετά. 
Αλλά το ζητούμενο, όπως είπαμε, δεν είναι οι ευθύνες. Το ζητούμενο είναι: για τρία, τέσσερα μεγάλα κεφάλαια του Απόδημου Ελληνισμού μπορούμε να βρούμε συναίνεση να προχωρήσουμε τα θέματα; Αν το κάνετε, νομίζω ότι η Κυβέρνηση είναι η πρώτη που θα επαινεθεί. Από εκεί και πέρα, εμείς θα έχουμε την πολιτική συνείδησή μας ήσυχη ότι κάναμε το καθήκον μας. Γιατί καθήκον μας είναι να εφαρμόζουμε το Σύνταγμα. Και δεν πετύχαμε παρά την υπερψήφιση του Συντάγματος με τέτοια αυξημένη ομοφωνία, γιατί ακριβώς λείπει η πρώτη βάση. Αυτή την πρώτη βάση την προσφέρουμε σήμερα και προτείνουμε μία έναρξη διαλόγου με στόχο τη συναίνεση, να ξεκινήσει η εφαρμογή του άρθρου 51 παράγραφος 4 από την Ευρωπαϊκή Ένωση.
Δεν έχω χρόνο -ούτε είναι λόγος- τώρα να υποστηρίξω το αν μπορούμε συνταγματικά να εφαρμόσουμε τη διάταξη πρώτα στην Ευρωπαϊκή Ένωση. Το ζητούν οι Έλληνες της Ευρώπης, το ζητούν οι ομοσπονδίες. Αρκετοί συνταγματολόγοι θεωρούν ότι μπορούμε. 
Επιτέλους, ας ξεκινήσουμε την εφαρμογή είτε της επιστολικής ψήφου είτε της ψήφου με άλλο πρόσφορο μέσον, δηλαδή, μέσω κάλπης στα προξενεία, με δεδομένο ότι στην Ευρώπη έχουμε ήδη την εμπειρία από τις Ευρωεκλογές και μπορεί αυτό να γίνει ανέτως. 
Ένα τελευταίο ζήτημα είναι η απόδοση της ελληνικής υπηκοότητας στους παρεπιδημούντες ως μονίμους πλέον κατοίκους στην Ελλάδα Έλληνες Βορειοηπειρώτες ή τέως μονίμους κατοίκους στην Αλβανία, ορμώμενους εξ Αλβανίας, οι οποίοι πλέον έχουν συμπληρώσει πέραν της δεκαετίας πια στην Ελλάδα και με βάση τον υφιστάμενο κώδικα περί ιθαγενείας είναι δυνατόν να τους αποδοθεί η ελληνική ιθαγένεια. 
Εμείς ως ΠΑΣΟΚ εκφράζουμε αυτή την ευχή και αυτή την πολιτική διάθεση και βούληση να αντιμετωπισθεί το πρόβλημα των χιλιάδων πλέον στην Ελλάδα μονίμων κατοίκων Βορειοηπειρωτών, να ενεργοποιηθεί ο υφιστάμενος νόμος. Ασφαλώς στα πλαίσια άλλων πρωτοβουλιών θα μπορούσαμε να συζητήσουμε και θέματα που αφορούν τους υπόλοιπους Έλληνες της Βορείου Ηπείρου.
Τέλος, διατυπώνουμε στην επερώτησή μας την πρόταση που μας ήρθε από τις συνομοσπονδίες της Ευρώπης, ώστε τα χρήματα τα οποία λαμβάνουν κάθε χρόνο αυτές οι ομοσπονδίες των ελληνικών κοινοτήτων, τα οποία εδίδοντο και επί ΠΑΣΟΚ, δίδονται και τώρα επί Νέας Δημοκρατίας,  να είναι θεσμοθετημένοι πόροι. Βρίσκουμε την πρότασή τους, που ήρθε προ τριών μηνών, πολύ σωστή. Δεν λέμε ούτε παρεμβαίνουμε για το ποιο θα είναι το ποσό αυτό. Αυτό το κρίνει κάθε φορά η Κυβέρνηση. Πιστεύω ότι χρηματοδοτήθηκαν, όπως τόνισα και επί ΠΑΣΟΚ και τώρα επί Νέας Δημοκρατίας. Όμως η πρότασή τους είναι σωστή. 
Να θεσμοθετηθούν αυτοί οι πόροι ώστε να γνωρίζουν οι ελληνικές κοινότητες από πριν, από το Δεκέμβριο, με βάση τον προϋπολογισμό, ποια είναι τα χρήματα τα οποία θα λάβουν ως ενίσχυση από την ελληνική Κυβέρνηση, από τη Γενική Γραμματεία Απόδημου Ελληνισμού και έτσι να μπορούν να βάλουν μπροστά τις εργασίες τους στα πλαίσια ενός πιο ορθολογικού και πιο κατοχυρωμένου και στους οικονομικούς πόρους προγράμματος. 
Αυτά όσον αφορά την πρωτολογία μου. Θα επανέλθω στη δευτερολογία μου.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νιώτη.
Το λόγο έχει ο κ. Ματζαπετάκης.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, εκφράζω την ικανοποίησή μου, γιατί έστω με τη μορφή μιας επερώτησης συζητάμε μέσα στην Ολομέλεια σήμερα θέματα για τον Απόδημο Ελληνισμό, δηλαδή, για ένα μεγάλο κομμάτι του Ελληνισμού που θα άξιζε, πέρα από τη συζήτηση που κάνουμε δύο φορές το μήνα στην επιτροπή μας, να συζητείται και στην Ολομέλεια. Αναφέρθηκα γι' αυτό το θέμα στην επιτροπή, όπου τα θέματα τίθενται και αντιμετωπίζονται με μια πολύ καλή διάθεση, με μία συναίνεση, με ένα συναγωνισμό ιδεών και θέσεων που όλες κατατείνουν χωρίς κομματικές αντιπαραθέσεις στο να βρούμε μία καλύτερη λύση για τα προβλήματα των Ελλήνων του εξωτερικού.
Όταν μας ρωτάνε πόσοι είμαστε εμείς οι Έλληνες επί της γης, ισχυριζόμαστε ότι είμαστε δεκαοκτώ εκατομμύρια, δηλαδή έντεκα εκατομμύρια στην Ελλάδα και επτά εκατομμύρια οι εκτός Ελλάδος. Φοβάμαι, όμως ότι δεν αντιμετωπίζονται ισότιμα οι εκτός Ελλάδος. Στα έξι βασικά θέματα της επερώτησής μας θα συζητήσουμε για ποιο λόγο δεν αντιμετωπίζονται ισότιμα οι επτά εκατομμύρια Έλληνες διαβιούντες εκτός Ελλάδος. Στα έξι θέματα που θα συζητήσουμε πιστεύω ότι θα μπορούσαν να προστεθούν και άλλα. Ένα θέμα το οποίο δεν έχει τεθεί σήμερα και που πρέπει κάποια στιγμή να τεθεί, είναι το θέμα της απογραφής. Πρέπει να εκτιμήσουμε τον αριθμό των Ελλήνων που ζουν στο εξωτερικό, πόσοι είναι, πού ζουν, ποιοι είναι, από πρώτη, δεύτερη ή τρίτη γενιά, ούτως ώστε οποιοδήποτε πρόγραμμα καλούμαστε να εφαρμόσουμε, να στηρίζεται σε συγκεκριμένα στοιχεία. Αυτήν την ώρα όλα είναι υποθέσεις. 
Ο κ. Νιώτης προηγουμένως αναφέρθηκε στην απόφαση σχετικά με το άρθρο 108 παράγραφος 2 του Συντάγματος, που αποφαίνεται ότι το ΣΑΕ πλέον είναι ένα γεγονός. Όμως, αν δεν γίνει ο εκτελεστικός νόμος, που να καθορίζει τις αρχές, τις θέσεις και τις δυνατότητες του ΣΑΕ, θα υπολειτουργεί, όπως και τώρα υπολειτουργεί η Γενική Γραμματεία Απόδημου Ελληνισμού και το Υφυπουργείο Απόδημου Ελληνισμού, το οποίο ακόμη δεν υπάρχει. Μια υπόσχεση που έχει  μείνει υπόσχεση και δεν έχει υλοποιηθεί όπως και τόσες άλλες υποσχέσεις από την πλευρά της Κυβέρνησης. 
Όσον αφορά το θέμα του εκτελεστικού νόμου αναπτύχθηκε πιο πολύ από τον κ. Νιώτη, αλλά θα έλεγα ότι μέχρι το τέλος του 2003 όχι απλώς είχαν γίνει εκείνες οι διερευνητικές προσπάθειες ούτως ώστε να ακούσουμε και τις θέσεις των εκτός Ελλάδος Ελλήνων και φορέων, αλλά είχαμε κάνει μία συγκεκριμένη πρόταση για το νόμο που δυστυχώς, είτε εξαιτίας των εκλογών είτε εξαιτίας κάποιων άλλων λόγων δεν προχώρησε. Πρέπει να προχωρήσει ταχύτατα. 
Προ διμήνου περίπου, όταν είχα λάβει μέρος στη συζήτηση επί του προϋπολογισμού, είχα αναφερθεί και πάλι στα θέματα του Αποδήμου Ελληνισμού. Τότε είχα κάνει μία αναγωγή για το τι χρήματα αντιστοιχούν και δίδονται από το γενικό κρατικό προϋπολογισμό σε σχέση με τους εντός και εκτός Ελλάδος. Για τα Υπουργεία, για το ΣΑΕ, για τη Γενική Γραμματεία, το ποσό αντιστοιχεί στο 0,016% του συνολικού προϋπολογισμού. Και δεν λέμε ότι χρειάζονται Ρίο - Αντίρριο ή έργα οι Έλληνες συμπατριώτες μας στο εξωτερικό. Χρειάζονται ορισμένα πολύ βασικά θέματα που αφορούν την παιδεία, τη γλώσσα. Χρειάζονται κέντρα ελληνικής εκπαίδευσης και τόσα άλλα πράγματα που δυστυχώς δεν έχουν γίνει. Αναφέρθηκε η πρόταση που έχει γίνει από τις ομοσπονδίες. Δεν είναι ανάγκη να κάνουμε τους Έλληνες του εξωτερικού να φθάνουν στο σημείο να επαιτούν τα αυτονόητα.
Πρέπει να συγκεκριμενοποιήσουμε τα ποσά τα οποία θα δίνονται και τα οποία είναι απαραίτητα για να κρατήσουμε ζωντανό αυτό τον ιστό των Ελλήνων. Αλλά δεν είναι μόνο το οικονομικό θέμα. Υπάρχει και άλλο πολύ πιο σημαντικό και αυτό είναι το θέμα της υπόστασης των Ελλήνων. Αρνούμαστε ακόμα να τους αναγνωρίσουμε το δικαίωμα ψήφου ή και αν δεν αρνούμαστε, αυτό δεν έχει γίνει πράξη. Πρόκειται για ένα θέμα το οποίο πρέπει επιτέλους να το δούμε. Άλλες χώρες έχουν προχωρήσει και το παράδειγμα των οποίων έχει αποδείξει ότι το συγκεκριμένο ζήτημα θέλει δουλειά ακόμα. Εμείς όμως καθυστερούμε. 
Εγώ θα ήθελα να τονίσω και στον Υπουργό και στους κυρίους συναδέλφους το γεγονός ότι προηγουμένως απεδείχθη ότι όλοι έχουμε καλή διάθεση να προσφέρουμε. Εδώ δεν κάνουμε επερώτηση για να ζητήσουμε μόνο ευθύνες, αλλά κάνουμε μια πρόταση -και αυτό είπα και στο ξεκίνημά μου- για το πώς θα συμβάλουμε όλοι στο να γίνει κάτι καλύτερο. Το θέμα των Ελλήνων πατριωτών μας στο εξωτερικό είναι τεράστιο. 
Ο χρόνος δεν μου επιτρέπει, αλλά θα ήθελα να πω ότι θα πρέπει τουλάχιστον, να προχωρήσουμε στον εκτελεστικό νόμο, διότι εάν δεν προχωρήσουμε στον εκτελεστικό νόμο, θα πρέπει να προχωρήσουμε στο εκτελεστικό εμείς οι ίδιοι. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε Ματζαπετάκη. 
Κυρίες και κύριοι συνάδελφοι, έχω την τιμή να σας ανακοινώσω πως το Κομμουνιστικό Κόμμα Ελλάδας με απόφαση του Κοινοβουλευτικού του Εκπροσώπου κ. Κολοζώφ ορίζει ως Κοινοβουλευτικό Εκπρόσωπό του στη σημερινή επερώτηση των Βουλευτών του ΠΑΣΟΚ το Βουλευτή κ. Νικόλαο Γκατζή. 
Το λόγο έχει ο κ. Γερανίδης. 
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, σήμερα, ίσως, και για πρώτη φορά στα κοινοβουλευτικά ήθη επιλέξαμε ως κόμμα τη διαδικασία του κοινοβουλευτικού ελέγχου για ένα πολύ πολύ μεγάλο θέμα, το θέμα του Απόδημου Ελληνισμού. Δεν ερχόμαστε σ' αυτήν τη συζήτηση με τον κλασικό όρο της Αντιπολίτευσης. Δεν ερχόμαστε με τέτοια διάθεση, αλλά θεωρούμε ότι και η Ολομέλεια και σε αυτό το επίπεδο θα πρέπει να έχει τη δική της συμβολή σε αυτή την πολύ-πολύ μεγάλη προσπάθεια, την οποία θεωρώ ότι σε διακομματικό επίπεδο την πήγαμε πολύ καλά και αν όχι πολύ καλά, αρκετά καλά. 
Ερχόμαστε, λοιπόν, σ' αυτήν τη συζήτηση γιατί μια σειρά φαινομένων ή οπισθοχωρήσεων στο διάστημα του ενός χρόνου μάς ανησύχησαν. Όσον αφορά τον εκτελεστικό νόμο, όταν όλα τα κόμματα -και εμείς και η Νέα Δημοκρατία αλλά και το σύνολο του πολιτικού κόσμου- διατυμπανίζαμε σε κάθε επαφή μας το πώς πετύχαμε την εθνική, τη διακομματική συνεννόηση, γιατί το προηγούμενο σχέδιο των κυβερνήσεών μας δεν πρέπει να ήταν η αρχή των δικών σας νέων προσπαθειών;  Γιατί σ' αυτό και στα πλαίσια της διακομματικής επιτροπής, ως Αξιωματική Αντιπολίτευση, δεν αντιπαραθέσατε με σαφήνεια κάτι άλλο, όταν, δηλαδή, διεξαγάγαμε τη συζήτηση. 
Και εν πάση περιπτώσει, αν είχατε κάποιες ιδέες, γιατί προκρίνατε μια διαδικασία προβληματική και ασαφή με ένα ερωτηματολόγιο και με μια προσπάθεια, στην οποία διακρίνουμε την επιθυμία σας να υφαρπάξετε τη γνώμη κάποιων ιδεών τις οποίες δεν ξέρουμε, μέσα από διαδικασίες που προκρίνατε, των οργάνων του Αποδήμου; Γιατί να είμαστε για ένα τέτοιο μεγάλο θέμα σε ένα τέτοιο ασαφές περιβάλλον;
Εμείς όλοι διακομματικά σε μία ύψιστη στιγμή ομονοήσαμε και δημιουργήσαμε -πολιτικό μας τέκνο είναι το ΣΑΕ-  το ΣΑΕ. Μετά από έξι, εφτά χρόνια λειτουργίας, όλοι μας αναγνωρίζουν ότι έχουμε νέες εμπειρίες και ότι πρέπει να δώσουμε μία νέα ώθηση. Όλοι μαζί κατακτήσαμε τη συνταγματική του κατοχύρωση και όλοι μαζί σε ένα καθαρό πεδίο πολιτικών σχέσεων μαζί με τους απόδημους πρέπει να εγγυηθούμε το νέο ποιοτικό άλμα. 
Κύριε Υφυπουργέ, τις διαδικασίες που προκρίνατε μέσα από την ασάφειά τους μας φοβίζουν. Αυτό θέλουμε να το καταθέσουμε στην Εθνική Αντιπροσωπεία. Η ίδια η λειτουργία του ΣΑΕ το αποδεικνύει. Εμείς δεν ισχυριζόμαστε ότι είχαμε ένα πλήρες και ολοκληρωμένο εθνικό σχέδιο ούτε ότι όλοι μαζί κατορθώσαμε ποτέ να το κάνουμε. Αυτό, όμως, που ισχυριζόμαστε είναι ότι κάναμε σημαντικά βήματα, με μεγάλους σταθμούς, σε μεγάλες επιτυχίες. 
Ανησυχούμε, βλέποντας μια υπολειτουργία του ΣΑΕ, με την ευθύνη της ίδιας της Κυβέρνησης. Ανησυχούμε, όταν βλέπουμε σημαντικές κατακτήσεις του Ελληνισμού σήμερα να καταργούνται, να αμφισβητούνται. Υπάρχει κατάργηση για το 2004 και ασάφεια για το 2005. 
Τι θα πούμε στα Ελληνόπουλα πρώτης, δεύτερης και τρίτης γενιάς, που με μία σειρά προγράμματα και της Γενικής Γραμματείας και με συμμετοχή των δήμων και κοινοτήτων έρχονταν στην Ελλάδα; Τι θα πούμε σε μία σειρά άλλων πρωτοβουλιών παραλλήλων προγραμμάτων; Τι θα πούμε για τις μεγάλες κατακτήσεις του ΣΑΕ σε μία κορύφωση έκφρασης αλληλεγγύης με τα κέντρα υγείας στις χώρες της τέως Σοβιετικής Ένωσης, όταν βλέπουμε ένα μετεωρισμό της Κυβέρνησης απέναντι σε αυτές τις μεγάλες πολιτικές; 
Όλα αυτά, κύριε Πρόεδρε, μας ανησυχούν. Η Νέα Δημοκρατία υποσχέθηκε αυτόνομο Υπουργείο Απόδημου Ελληνισμού. Τώρα πόσο αυτό συνδεόταν με την υπόσχεσή της για ευέλικτη και ολιγάριθμη Κυβέρνηση είναι άλλο θέμα. Όμως, αυτό που είδαμε είναι κατάργηση του Γενικού Γραμματέα. 
Δεν επικαλούμαστε ότι ήμασταν πάνσοφοι, αλλά κάναμε μια πολυετή προσπάθεια. Πήραμε τη Γενική Γραμματεία με προϋπολογισμό 2.000.000.000 δραχμές και τη φτάσαμε στα 5,5 δισεκατομμύρια. Ανησυχούμε, λοιπόν, και γι' αυτήν την εξέλιξη και ζητούμε από την Κυβέρνηση να μας ξεκαθαρίσει τι εννοεί με το Υφυπουργείο που δεν έκανε και τι προτίθεται να κάνει στο μέλλον. 
Επιστολική ψήφος. Είναι και αυτή μια κορυφαία στιγμή για το ελληνικό Κοινοβούλιο. Πράγματι, οι διερευνητικές προσπάθειές μας δεν έδειξαν ένα τοπίο όπου μπορεί, επιτέλους, να υπάρχει μια σύνθεση για το νόμο. Λέμε στη νέα Κυβέρνηση να το ξεκινήσει με μία διαδικασία, βήμα-βήμα. Είναι ένα δύσκολο θέμα. Δύσκολα θα πιάσουμε τα 2/3 του Συντάγματος. Όμως, αξίζει τον κόπο μία προσπάθεια. 
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γερανίδη. 
ΒΑΣΙΛΕΙΟΣ ΓΕΡΑΝΙΔΗΣ: Ένα λεπτό, κύριε Πρόεδρε.
ΠΡΟΕΔΡΕΥΩΝ (Σωτήρης Χατζηγάκης): Θέλετε να πάρετε και το χρόνο της δευτερολογίας σας; 
ΒΑΣΙΛΕΙΟΣ ΓΕΡΑΝΙΔΗΣ: Όλοι τον πήραν, κύριε Πρόεδρε.
ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε συνάδελφε. Όμως, σας παρακαλώ συντομεύετε.
ΒΑΣΙΛΕΙΟΣ ΓΕΡΑΝΙΔΗΣ: Για τις ελληνικές κοινότητες θέλω να πω. Φέρνουμε το θέμα, γιατί είναι πρόταση συνολική, όλων των ομοσπονδιών της Ευρώπης. Δεν μπορεί να μας αφήσει απαθείς. Είναι μία συγκροτημένη πρόταση ότι πρέπει να υπάρχουν θεσμοθετημένοι πόροι μέσω των ομοσπονδιών στις κοινότητες. Αυτό θα δώσει και την ευκαιρία όλοι μαζί -οι οργανώσεις των ομογενών μας και εμείς με τη δική μας συμβολή- να βρούμε και το νέο ρόλο των κοινοτήτων στον 21ο αιώνα. 
Τέλος, κύριε Πρόεδρε, οφείλουμε να αξιοποιήσουμε στο έπακρο όλες τις μορφές που μας δίνετε και στο Εθνικό Κοινοβούλιο, στο κορυφαίο αυτό όργανο λαϊκής κυριαρχίας, για να αναδείξουμε επιτέλους με τη συμβολή όλων των κομμάτων μία ολοκληρωμένη εθνική στρατηγική, συμφωνημένη, για τον Απόδημο Ελληνισμό, που να μην δέχεται τις υστεροβουλίες ή τις καθυστερήσεις ή τις αποδυναμώσεις από την εναλλαγή των κομμάτων. Αυτός ήταν ο στόχος για τη σημερινή συζήτηση. 
(Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γερανίδη. 
Το λόγο έχει η κ. Ροδούλα Ζήση. 
ΡΟΔΟΥΛΑ ΖΗΣΗ: Κύριε Πρόεδρε, με υψηλό αίσθημα ευθύνης και με σοβαρότητα, αξιοποιώντας το θεσμικό μας ρόλο θεωρούμε ότι σε ένα τέτοιο θέμα, όπως το θέμα του Συμβουλίου Απόδημου Ελληνισμού και γενικά ο Απόδημος Ελληνισμός, έπρεπε να πάρουμε αυτήν την πρωτοβουλία, να φέρουμε το θέμα στη Βουλή με τη μορφή της επερώτησης, για να ανοίξει ένας διάλογος ουσιαστικός και σημαντικός πάνω σε αυτό το τεράστιο θέμα. 
Αν τελικά για όλα τα άλλα ζητήματα η Κυβέρνηση της Νέας Δημοκρατίας έχει παρουσιάσει καθυστερήσεις και αντιφάσεις, σε αυτό το θέμα, δηλαδή, στο θέμα το συνταγματικό αλλά και εθνικό, θα έπρεπε να έχει πάρει η ίδια την πρωτοβουλία της ενημέρωσης και στην αρμόδια επιτροπή, αλλά και στην Ολομέλεια της Βουλής. 
Γι' αυτό τολμήσαμε, κύριε Πρόεδρε, αυτήν την επερώτηση. Δεν είναι ο αντιπολιτευτικός χαρακτήρας αυτός που κυριαρχεί, αλλά η αγωνία και το ενδιαφέρον όλων μας -όπως και όλων σας- για ένα ζήτημα που έχει την ομοψυχία, την ενιαία εθνική στρατηγική και πρέπει να έχει τη συναίνεση των κομμάτων και βεβαίως τη βούληση των ελληνικών κοινοτήτων, του απανταχού Ελληνισμού, να λειτουργήσουμε σωστά και να συνεχίσουμε αυτό το μεγάλο οικοδόμημα που ξεκίνησαν οι προηγούμενες κυβερνήσεις του ΠΑΣΟΚ και οι αρμόδιοι Υπουργοί, με όλες τις παραλήψεις και όλα τα σημεία εκείνα που μπορούμε σήμερα να διορθώσουμε.
Πιστεύω, κύριε Πρόεδρε, ότι χάθηκε πολύτιμος χρόνος γιατί ήδη όπως αναφέρθηκε από τον εισηγητή μας είχαμε ξεκινήσει την εναρμόνιση, με προτάσεις νόμου με σχέδιο νόμου, στις συνταγματικές μας υποχρεώσεις και άνοιξε αυτός ο διάλογος το 2002 στη Βουλή και με τους θεσμούς και με το ΣΑΕ και βεβαίως είχε ολοκληρωθεί κατά κάποιον τρόπο η διαβούλευση, αλλά λόγω του ότι το προεδρείο τότε της συνέλευσης δεν προλάβαινε να δώσει τις δικές του θέσεις, αυτός ο διάλογος έμεινε ανενεργός, χωρίς να σημαίνει ότι έπρεπε και να σταματήσει. Η νέα Κυβέρνηση της Νέας Δημοκρατίας οφείλει να μας πει ξεκάθαρα πάνω σε ποιο πλαίσιο θα προχωρήσει ο εκτελεστικός νόμος, αυτή η συνεργασία του Απόδημου Ελληνισμού και ποιες είναι, κύριε Υφυπουργέ, αν μου επιτρέπετε να απευθυνθώ σε εσάς, οι πρωτοβουλίες που αναλαμβάνετε, που έχετε αναλάβει ή που θα αναλάβετε προς αυτήν την κατεύθυνση. Είναι πλέον απόλυτα βέβαιο ότι χρειαζόμαστε όλοι να ακούσουμε τις σαφείς προτάσεις σας, αν θέλετε και αυτό που είπαν συνάδελφοι, τη χαρτογράφηση αυτής της μεγάλης ομόψυχης φέρουσας δυνατότητας του Απόδημου Ελληνισμού να προχωρήσουμε μπροστά στις συνταγματικές επιταγές αλλά όχι μόνο, κύριε Υφυπουργέ, και άλλες πρωτοβουλίες τις οποίες μπορούμε να πάρουμε σύμφωνα με αυτά που επιτάσσει το Σύνταγμα και οι δεσμεύσεις μας.
Δεν θέλω, κύριε Πρόεδρε, να υπερασπιστώ την προηγούμενη κυβερνητική πορεία. Όμως, υπήρξαν προγράμματα, υπήρξαν πρωτοβουλίες συγκεκριμένες. Δεν έχουμε απαντήσεις. Γιατί δεν προχώρησαν; Γιατί σταμάτησαν; Γιατί σταμάτησαν οι χρηματοδοτήσεις; Γιατί δεν πάρθηκαν νέες πρωτοβουλίες; Τι πήγε στη θέση τους; Πώς λειτουργεί το ΣΑΕ; Θέλετε να συνεχίσει να λειτουργεί ή όχι; Και ακόμη, με ποιον τρόπο θέλετε; Αυτό δεν πρέπει να γίνει σαφές την εποχή που των Ελλήνων οι κοινότητες σε όλους τους γαλαξίες ψάχνουν να βρουν τελικά το δικό τους στίγμα αυτής της ενιαίας εθνικής στρατηγικής, που οι προηγούμενες τουλάχιστον επιταγές συνταγματικές και νομικές επιβάλλουν; 
Πιστεύω λοιπόν ότι αυτή η επερώτησή μας έχει ακριβώς αυτόν το στόχο. Ζητούμε απαντήσεις. Οι απαντήσεις μπορεί να καθορίσουν να οριοθετήσουν και ευθύνες σε όποια πλευρά ανήκουν αυτές. Όμως πρέπει να τολμήσουν. Είναι ζητήματα πολύ σοβαρά και επιτέλους ο ελληνικός λαός, κύριε Πρόεδρε, άκουσε το ενδιαφέρον του Πρωθυπουργού στην προεκλογική περίοδο να αποτυπώνεται ως διοικητική αναβάθμιση των θεμάτων του Απόδημου Ελληνισμού λέγοντας ότι θα δημιουργήσει Υφυπουργείο Απόδημου Ελληνισμού. Υφυπουργός για τον Απόδημο Ελληνισμό υπήρχε πάντα. Όμως τελικά τι έκανε και ακύρωσε τις αρμοδιότητες της Γενικής Γραμματείας που στο πεδίο της εφαρμογής των αποφάσεων και ηθικών και πολιτικών δεσμεύσεων στον Απόδημο Ελληνισμό κρινόταν και η προηγούμενη κυβέρνηση αλλά θα κριθεί και η σημερινή; Γιατί λοιπόν ο κύριος Υφυπουργός που πρέπει να σας πω, κύριε Πρόεδρε, ότι την εποχή που ήταν στην επιτροπή στο προεδρείο, μάλιστα στη διακομματική της Βουλής είχε μια εξέχουσα κινητικότητα σ' αυτά τα ζητήματα; 'Ολοι μαζί τα συζητούσαμε. Είχαμε κατακτήσει την ομοψυχία. 
Γιατί σήμερα από την πλευρά και το ρόλο και την υπεύθυνη θέση της Κυβέρνησης δεν δείχνει την ίδια κινητικότητα, την ίδια ευθύνη, τον ίδιο προγραμματισμό, τις ίδιες πρωτοβουλίες -τουλάχιστον τις ίδιες- που ζητούσε τότε από την Κυβέρνηση του ΠΑΣΟΚ και που τουλάχιστον η κυβέρνηση του ΠΑΣΟΚ τις πήρε;
Υπάρχουν κι άλλα ζητήματα που θέτει η επερώτηση. Κύριε Πρόεδρε, σας ευχαριστώ, γιατί ξέρω ότι μου δώσατε περισσότερο χρόνο. Ίσως στη δευτερολογία μου να μπορέσω να αξιοποιήσω το χρόνο για τα άλλα ζητήματα. Πάντως, ειλικρινά οι προθέσεις μας, κύριε Υπουργέ και κύριε Πρόεδρε, είναι προθέσεις να ανοίξει ένας διάλογος, ένας διάλογος ουσιαστικός και αυτός ο διάλογος να είναι μέσα στην Εθνική μας Αντιπροσωπεία, για να ξέρουμε όλοι τις κατευθύνσεις και τους προσανατολισμούς γι' αυτήν τη μεγάλη υπόθεση, την εθνική μας υπόθεση.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κυρία Ζήση.
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
Κύριε Υπουργέ, κυρίες και κύριοι συνάδελφοι, δεν υπάρχει αμφιβολία ότι ο απόδημος και μεταναστευτικός Ελληνισμός θα πρέπει να μας ενώνει όλους. Δεν πρέπει η Ελλάδα εκτός συνόρων να ξαναπληγωθεί. Δεν πρέπει να γίνει πεδίο κομματικών αντιπαραθέσεων.
Συνεπώς η επερώτηση, την οποία καταθέσαμε και συζητούμε σήμερα, σε καμία περίπτωση δεν εμπεριέχει τη διάθεση της καταγγελίας αυτής καθ' εαυτής στη Νέα Δημοκρατία. Η αγωνία μας θέλουμε να γίνει αφορμή διαλόγου. Θέτουμε προβλήματα τα οποία υπάρχουν και θα πρέπει πάνω σε αυτά τα προβλήματα να συζητήσουμε, εφόσον θέλουμε να προσθέσουμε, να βοηθήσουμε και να αξιοποιήσουμε το δυναμικό του απόδημου και μεταναστευτικού Ελληνισμού.
Ας μην μπούμε στα ποσοστά ευθύνης. Πιστεύω ότι η στατιστική είναι η διαστροφή της πολιτικής, όταν μπαίνει στην πολιτική. Άρα το πόσο ευθύνεστε εσείς ή εμείς, αν το συζητήσουμε, νομίζω ότι δεν θα προάγουμε το διάλογο, ο οποίος πιστεύω ότι, για να γίνει γόνιμος και εποικοδομητικός, πρέπει να τεθεί στη βάση του προβληματισμού.
Τα ζητήματα τα οποία θέτουμε στην επερώτησή μας, κύριε Υφυπουργέ, είναι κατά την άποψή μου πέντε, χωρίζονται σε πέντε κεφάλαια.
Ως προς το θέμα του Συμβουλίου του Απόδημου Ελληνισμού, θεωρούμε ότι θα πρέπει η λειτουργία του να συνεχιστεί απρόσκοπτα. Τι σημαίνει αυτό. Σημαίνει ότι η χρηματοδότησή του θα πρέπει να γίνεται σε τακτά χρονικά διαστήματα και θα πρέπει να είναι κατά τέτοιον τρόπο διανεμημένη χρονικά, ώστε να μπορεί το Συμβούλιο να αποδώσει το έργο το οποίο πρέπει να αποδώσει. Με το να παίρνει τα λεφτά στο τέλος του χρόνου, δεν μπορεί να επιτελέσει το έργο που θα έπρεπε να επιτελέσει. Και ας μην ξεχνάμε ότι αυτά τα οποία υποσχέθηκαν εκείνοι να βάλουν ως Συμβούλιο Απόδημου Ελληνισμού, η συγχρηματοδότηση δηλαδή, έχουν μπει.
Παράλληλα θεωρούμε ότι πρέπει, επιτέλους, να προχωρήσουμε στην εφαρμογή του αναθεωρημένου άρθρου του Συντάγματος, του άρθρου 108, παράγραφος 2, και εκεί διαπιστώνουμε ότι υπάρχει μια ολιγωρία.
Το δεύτερο κεφάλαιο, το οποίο κατά την άποψή μου συζητά αυτή η επερώτηση, είναι η ψήφος των αποδήμων. Θα πρέπει να προχωρήσουμε στην εφαρμογή του αναθεωρημένου άρθρου 51, παράγραφος 4 του Συντάγματος και πιστεύω ότι πρέπει να δούμε με ποιον τρόπο θα αποκτήσουμε την πολυπόθητη πλειοψηφία, ώστε ο νόμος αυτός να εφαρμοστεί.
Το τρίτο κεφάλαιο είναι για την υπηκοότητα των Βορειοηπειρωτών. Επιτέλους, ας εφαρμοστεί ο Κώδικας Ιθαγενειών και γι' αυτούς ή αν, κατά κάποιον τρόπο, πρέπει να το συζητήσουμε, ας το συζητήσουμε. Γιατί να αποκλείονται από τις διατάξεις του νόμου αυτού οι κατά τα άλλα συμπολίτες μας; Διότι εδώ ζουν, εδώ εργάζονται.
Το τέταρτο κεφάλαιο είναι η αναβάθμιση της Γενικής Γραμματείας Απόδημου Ελληνισμού.
Θεωρώ ότι η επανίδρυση του κράτους που ξεκίνησε με την υποβάθμιση της Γενικής Γραμματείας Απόδημου Ελληνισμού και την ίδρυση -που δεν ιδρύθηκε- Υφυπουργείου, δεν βοηθάει τον Απόδημο Ελληνισμό. Άλλο ο Υφυπουργός Απόδημου Ελληνισμού που προσπαθεί να πάρει αρμοδιότητες δεξιά και αριστερά και άλλο η ίδρυση Υφυπουργείου Απόδημου Ελληνισμού. Θεωρώ ότι το βήμα που κάνατε ήταν μετέωρο. 
Το πέμπτο κεφάλαιο είναι η στήριξη του δικτύου των ελληνικών κοινοτήτων και ομοσπονδιών.
Θα προσθέσω στον προβληματισμό των συναδέλφων τα εξής: 
Υπήρχε μια προεργασία την οποία δεν αξιοποιήσατε στην εφαρμογή ή στην προώθηση του εκτελεστικού νόμου του αναθεωρημένου άρθρου 108 παράγραφος 2 του Συντάγματος. Αυτό το κείμενο θα έπρεπε να απλοποιηθεί, τα συμπεράσματά του να δοθούν στις κοινότητες και να προσθέσουν ή να αφαιρέσουν σε ζητήματα που έπρεπε να βελτιωθούν. Εσείς ξεκινήσατε ένα διάλογο σε μηδενική βάση. Υπάρχει η εμπειρία που μας έχει δείξει ο τρόπος με τον οποίο προχωρούμε στην Αναθεώρηση του Συντάγματος.  Υπάρχει η Βουλή που διαπιστώνει ότι πρέπει κάποια άρθρα του Συντάγματος να αναθεωρηθούν. Έτσι υπάρχουν επιτροπές σ' αυτήν τη Βουλή που συζητούν αυτά τα άρθρα. Αυτή η προεργασία που γίνεται, μεταφέρεται μετά στην επιτροπή της αναθεωρητικής Βουλής, συζητιέται, εμπλουτίζεται και έρχεται στην Ολομέλεια, όπου τα άρθρα αυτά ψηφίζονται. Εσείς ξεκινήσατε από μηδενική βάση. Αυτό για μας είναι μια λάθος προσέγγιση, είναι μία λάθος τακτική. Έπρεπε να δημιουργήσετε κείμενο και βάσει αυτού του κειμένου οι ελληνικές κοινότητες, οι ομοσπονδίες, ο Απόδημος Ελληνισμός, το ΣΑΕ να προχωρήσει και να συζητήσει. 
Αγωνιούμε επίσης ότι δεν προχωρούμε στην προσεγγιστική εφαρμογή, αν θέλετε, της επιστολικής ψήφου. Πρέπει να τολμήσουμε, να καταθέσουμε το νόμο, να συζητήσουμε και συζητώντας μπορούμε μετά να βρούμε την πολυπόθητη πλειοψηφία, ώστε ο νόμος αυτός να τεθεί σε εφαρμογή. 
ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, ολοκληρώστε.
ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω μ' αυτό, κύριε Πρόεδρε.
Όσο για την οργάνωση του δικτύου των κοινοτήτων και των ομοσπονδιών του Απόδημου Ελληνισμού, θεωρώ ότι πρέπει να τεθεί αυτή η οργάνωση και η χρηματοδότηση σε ένα γενικότερο σχέδιο της διαφήμισης της μεταολυμπιακής Ελλάδας. Πρέπει να αξιοποιήσουμε τον Απόδημο Ελληνισμό προς την κατεύθυνση αυτή. Μέχρι σήμερα οι χρηματοδοτήσεις οι οποίες δίνονται, δίνονται χωρίς να υπάρχει μία συγκεκριμένη σκοπιμότητα. Πρέπει λοιπόν να δούμε βάσει ενός σχεδίου πώς μπορούμε να τους αξιοποιήσουμε. Αυτοί οι άνθρωποι έφυγαν με τη λογική ότι η Ελλάδα είναι μια "ψωροκώσταινα". Η σημερινή Ελλάδα δεν είναι έτσι. Σήμερα η μεταολυμπιακή Ελλάδα είναι μία άλλη Ελλάδα. Αυτό πρέπει να τους γίνει κατανοητό ως τουρίστες, ως επενδυτές και να αξιοποιήσουν αυτά τα χρήματα που δίνονται. Πιστεύω ότι σ' αυτήν τη βάση πρέπει να συζητήσουμε. 
Ευχαριστώ κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Σωτήρης Χατζηγάκης): Ολοκληρώθηκε ο κατάλογος των επερωτώντων ομιλητών. 
Ο κ. Σκανδαλάκης, αρμόδιος Υφυπουργός, έχει το λόγο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, κυρίες και κύριοι συνάδελφοι, παρόλη την έκπληξή μου για το χρόνο υποβολής αυτής της επερώτησης, μία επερώτηση που έχει υπογράψει όλο το βαρύ πυροβολικό -και χαίρομαι- του ΠΑΣΟΚ, οφείλω να σας ευχαριστήσω μέσα από τα βάθη της καρδιάς μου, γιατί μου δίνετε την ευκαιρία να ενημερώσω την Εθνική Αντιπροσωπεία για τα πεπραγμένα, πολιτικές πρωτοβουλίες και δράσεις που έχει αναλάβει η Κυβέρνησή μας ένα χρόνο ανάληψης της διακυβέρνησης της χώρας από την Κυβέρνηση της Νέας Δημοκρατίας με Πρωθυπουργό τον Κώστα Καραμανλή. 
Σαν σήμερα, ένα χρόνο, οι απόδημοι είχαν συμβάλει και αυτοί να έλθουμε στην εξουσία, διότι αυτά που είπατε δεν ευσταθούν.
Και αν μεν κάποιος ακροατής άκουγε αυτά, θα νόμιζε ότι ήσασταν χρόνια στην Αντιπολίτευση και έρχεστε τώρα να κάνετε κριτική. Αναρωτιέμαι στα αλήθεια ποιος είναι ο στόχος. Προφανώς να μάθει ο Απόδημος Ελληνισμός τι δεν κάνατε γι' αυτόν και τι κάνουμε εμείς σαν Κυβέρνηση. Φαίνεται ότι καλούμαι να απολογηθώ ως συνεχιστής και διαχειριστής της πολιτικής που διαμορφώθηκε επί των ημερών της κυβερνήσεώς σας. 
Ας αναφερθώ λοιπόν λακωνικά στις ερωτήσεις σας. Θέλω να κάνω μια παρατήρηση όμως σε αυτούς που γνωρίζουν το θέμα. Πόσες συνεδριάσεις χρειάζεται κάποιος για να απαντήσει σε αυτές τις ερωτήσεις που έχετε στην επερώτηση; Νομίζω ότι θα χρειαζόταν να κάνετε οκτώ επερωτήσεις, αν ενδιαφερόσασταν πραγματικά να μάθετε τι συμβαίνει. 
Θα μιλήσω πρώτα για τη μη προώθηση του εκτελεστικού νόμου και για το ΣΑΕ. Το Προεδρείο του ΣΑΕ, ως γνωστόν, για την άσκηση των αρμοδιοτήτων του συγκαλείται ανά τρίμηνο. Η ορκωμοσία της Κυβερνήσεως έγινε το Μάρτιο του 2004. Η Επιτροπή Απόδημου Ελληνισμού έγινε το Μάιο.
Έγιναν λοιπόν οι συνεδριάσεις και στις συνεδριάσεις αυτές συμμετείχατε και εσείς. Ήμαστε μαζί εκεί. Τον Ιούνιο έγινε η πρώτη, ακολούθησε τον Αύγουστο η επόμενη λόγω Ολυμπιακών Αγώνων. Θέλω εδώ να ευχαριστήσω τους απόδημους εθελοντές ομογενείς για την προσφορά τους στους Αγώνες. Η επόμενη συνεδρίαση έγινε το Δεκέμβριο του 2004.
Περί τα μέσα του Οκτωβρίου ενημέρωσα τη διακομματική επιτροπή και παρουσίασα τα αποτελέσματα των συζητήσεων που είχαμε κάνει μαζί με το Προεδρείο του ΣΑΕ, ούτως ώστε να τα αξιολογήσουμε μαζί, καθώς και τους βασικούς άξονες, τις αρμοδιότητες για την οργάνωση, τη λειτουργία, τη διαχείριση και το οικονομικό σκέλος, τον έλεγχο και την αξιολόγηση. Όλα αυτά λοιπόν δεν εκφράζουν ακινητοποιημένο θεσμικά το ΣΑΕ. 
Σε ό,τι αφορά τον εκτελεστικό νόμο, αναφέρατε ότι είχατε φέρει τον τέλειο και λειτουργικό εκτελεστικό νόμο. Θα προσπαθήσω να επαναφέρω σε τάξη τη μνήμη σας. Πρώτον, δεν υπήρξε ολοκληρωμένο σχέδιο νόμου. Δεύτερον, ήρθε στη διακομματική επιτροπή ένα μήνα πριν από το Συνέδριο και όλοι μαζί φωνάζαμε να αποσυρθεί. Το ξεχάσατε; 
Τρίτον, δεν είχε ερωτηθεί η ομογένεια σε εύλογο χρονικό διάστημα και το σχέδιο απεστάλη στις οργανώσεις δεκαπέντε μέρες πριν την Τακτική Συνέλευση του ΣΑΕ. Τέταρτον, απερρίφθη σχεδόν ομόφωνα και από τη διακομματική επιτροπή και από το Συνέδριο του ΣΑΕ, απόδειξη ότι δεν ψηφίστηκε. Καίτοι κυβέρνηση ήσασταν, πλειοψηφία όμως δεν είχατε για τον εκτελεστικό νόμο. 
Το ενθυμήστε αυτό. Θα καταθέσω στα Πρακτικά τις θέσεις πρώην συναδέλφων, που ήμασταν μαζί στη διακομματική επιτροπή, πρώην προέδρων της διακομματικής επιτροπής, Βουλευτών και ομογενειακών οργανώσεων. Θα καταθέσω τι έλεγαν τότε. 
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Τι έλεγαν λοιπόν; Γιατί αν δούμε αυτά, θα καταλάβουμε ότι οι ισχυρισμοί που κάνατε είναι αβάσιμοι τελείως. Γιατί δεν είχατε νόμο και δεν κάναμε ουσιαστικό διάλογο -τον ενθυμήστε- με τη διακομματική επιτροπή. Ο κ. Μαγκριώτης έφερε ένα σχέδιο, το οποίο εμφάνισε το Δεκέμβριο του 2003, δηλαδή τρία χρόνια περίπου μετά την Αναθεώρηση του Συντάγματος. 
Τι έλεγαν λοιπόν ορισμένοι από εσάς, κύριοι του ΠΑΣΟΚ; "Καλό θα ήταν να περιμένουμε να ακούσουμε τη γνώμη των αποδήμων". Αλλού: "Ότι αυτός ο νόμος, που παρουσιάζει ο Υφυπουργός, είναι προσχέδιο και υπάρχουν επιφυλάξεις". Οι ομογενείς έλεγαν "ότι πιστεύουν πως θα μείνει στην ιστορία σαν προσχέδιο Μαγκριώτη, διότι όταν ένα προσχέδιο καταργείται από την πράξη του, δεν είναι λειτουργικό". 
Άρα δεν υπήρχε σχέδιο νόμου. Το φέρατε στο παρά πέντε, το απορρίψαμε όλοι μαζί, τώρα μη ζητάτε τα ρέστα. Ήδη όμως από την πρώτη συνεδρίαση του ΣΑΕ, θεωρώντας ότι ο νόμος είναι μεγίστης σημασίας, το έθεσα στα μέλη του προεδρείου, παρόντων και των μελών της μόνιμης διακομματικής επιτροπής στη Θεσσαλονίκη.
Εδόθη χρόνος ούτως ώστε να το μελετήσουν και να διαμορφώσουν τις προτάσεις τους. Ισχυρίζεστε ότι είπα: ο διάλογος να είναι από μηδενική βάση. Προφανώς δεν παρακολουθήσατε τη συνεδρίαση, διότι έστω και αυτό το προσχέδιο νόμου το οποίο είχε φέρει ο κ. Μαγκριώτης, αυτό συζητήσαμε με το Προεδρείο του ΣΑΕ και τη διακομματική επιτροπή στη Θεσσαλονίκη. Βάλαμε και αυτό σαν μπούσουλα. 
Δεύτερον, πιστεύω ότι η στοιχειώδης επιστημονική και δεοντολογική σκοπιμότητα επιβάλλει την έναρξη συζητήσεων από μηδενική βάση. Άλλωστε, αυτό είναι δόγμα σας: να ξεκινάμε από μηδενική βάση. Έθεσα λοιπόν υπ' όψιν τους  και το νόμο τον οποίο είχατε και πρότεινα να ξεκινήσουμε από τη βάση της ομογένειας επί μηδενικής βάσεως. Δεν σας αρέσει. Τελικά, τι θέλετε;
Τρίτον: είναι κακό δηλαδή να ακούσουμε τις προτάσεις και τις ανησυχίες της βάσεως και να προτρέψουμε το ΣΑΕ να ασκήσει επιτέλους για πρώτη φορά τον ουσιαστικό γνωμοδοτικό και εισηγητικό του ρόλο; Έχω πει χιλιάδες φορές: Είμαστε υπέρμαχοι του ΣΑΕ και του νόμου, αλλά δυστυχώς μια πυραμίδα εσείς προσπαθείτε να τη χτίζετε από την κορυφή προς τη βάση. 
Η επιτροπή λοιπόν ανέλαβε να φέρει μια ολοκληρωμένη πρόταση. Έφερε ιδέες. Τις συγκεντρώσαμε. Τις κατηγοριοποιήσαμε και τις παρουσιάσαμε με πίνακες στην τελευταία συνεδρίαση του ΣΑΕ. Καταθέτω λοιπόν τι έγινε όταν καταθέσαμε και το νόμο σας, το δικό σας νόμο, το Δεκέμβριο του 2004, για να ξεκινήσουμε από αυτό. Ορίστε, για τα Πρακτικά.
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΝΙΚΟΛΑΟΣ ΓΚΑΤΖΗΣ: Του 2003.
ΓΡΗΓΟΡΙΟΣ ΝΙΩΤΗΣ: Το Δεκέμβριο του 2003.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Το Δεκέμβριο του 2004 εγώ επανέφερα στο Προεδρείο του ΣΑΕ και στη διακομματική το νόμο του κ. Μαγκριώτη, να το συζητήσουν. Είναι στα Πρακτικά γραμμένο. Προφανώς δεν το είδατε ή δεν το ενθυμείσθε.
ΒΥΡΩΝ ΠΟΛΥΔΩΡΑΣ: Ως πρώτη βάση. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ως πρώτη βάση. Στα Πρακτικά είναι γραμμένα, κύριε Μαγκριώτη. Πρακτικά του ΣΑΕ είναι. Δεν είναι δικά μου. 
ΠΡΟΕΔΡΕΥΩΝ (Σωτήρης Χατζηγάκης): Συνεχίστε την ομιλία σας, κύριε Υπουργέ. 
ΝΙΚΟΛΑΟΣ ΓΚΑΤΖΗΣ: Ερωτηματολόγιο φέρατε...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεύτερον, οι κατηγορίες από το ερωτηματολόγιο έχουν κωδικοποιηθεί. Τις καταθέτω και αυτές στα Πρακτικά.
(Στο σημείο αυτό ο Υφυπουργός Εξωτερικών  κ. Παναγιώτης Σκανδαλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Συμφωνήσαμε μαζί με τη διακομματική επιτροπή και το Προεδρείο του ΣΑΕ να υπάρξει ένα χρονοδιάγραμμα, δηλαδή να ορίσει το ΣΑΕ μια επιτροπή, η οποία θα κωδικοποιήσει τις προτάσεις του, οι οποίες θα έρθουν μέχρι τις 15 Φεβρουαρίου. Οι αντιπρόεδροι του ΣΑΕ θα μαζέψουν από την περιφέρεια και από τη βάση, από τις οργανώσεις, από τις κοινότητες, από τις ομοσπονδίες, από τους πολιτιστικούς συλλόγους τις παρατηρήσεις τους και 1η Μαρτίου θα στείλουν στο Προεδρείο του ΣΑΕ όλες αυτές τις παρατηρήσεις και στις 31 Μαρτίου το Προεδρείο του ΣΑΕ θα στείλει στον αρμόδιο Υφυπουργό τα αποτελέσματα, ο οποίος στη διακομματική επιτροπή είπε ότι τον Απρίλιο θα καταθέσει όλες αυτές τις προτάσεις. Αυτά έχουμε συζητήσει και αυτά έχουμε πει στη διακομματική επιτροπή, εκτός και αν τα ξεχνάτε. 
Επιχορήγηση του ΣΑΕ: Άκουσα να λέτε ότι δεν επιχορηγείται. Ποιος σας το είπε αυτό; Επιχορηγείται -και εκείνο το οποίο θεσμοθετήσαμε είναι να επιχορηγείται σε τακτά χρονικά διαστήματα- και όχι αυτό που ίσχυε, αυτό που μας έλεγε ο πρόεδρος ότι γύριζε στους διαδρόμους σαν επαίτης. Θέλω να πω ότι συγκεκριμένα για το 2004 η Κυβέρνηση συνέχισε να χρηματοδοτεί το ΣΑΕ με το συνολικό ποσό του 1.398.868 ευρώ. Οι αιτιάσεις περί καθυστερήσεων στην καταβολή των δόσεων είναι ανυπόστατες. Εκείνο το οποίο ζήτησα -και δεν ξέρω αν το αρνείστε εσείς- είναι ότι θα πρέπει να υπάρξει κάποιος απολογισμός για τα χρήματα τα οποία λαμβάνει το ΣΑΕ. Είναι προαπαιτούμενες αυτές οι προϋποθέσεις βάση νόμου για τη χρηματοδότηση. Εκτός και αν δεν θέλετε να το βάλουμε αυτό.
Για το τρέχον έτος τα κονδύλια που θα διατεθούν θα είναι συγκριτικώς μεγαλύτερα λόγω της διοργάνωσης της ΣΤ' τακτικής συνέλευσης. 
Για τα ιατρικά κέντρα: Τα ιατρικά κέντρα είναι βασικά σκέψη και υλοποίηση του προέδρου του ΣΑΕ του κ. Άθενς. Υποστηρίζονται οικονομικά από την ελληνική πολιτεία, την κυβέρνηση των ΗΠΑ καθώς και από ιδιωτικούς φορείς και φιλανθρωπικά ιδρύματα. 
ΑΠΟΣΤΟΛΟΣ ΚΑΚΛΑΜΑΝΗΣ: Και από τη Βουλή των Ελλήνων, κύριε Υφυπουργέ. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Και από τη Βουλή. 
Τα προγράμματα για τα ιατρικά κέντρα, όπως με ενημέρωσαν οι αρμόδιες υπηρεσίες ήταν περίπου από 300.000 μέχρι 400.000 ευρώ το χρόνο κατά μέσο όρο. Το 2004 χρηματοδοτήθηκε με 375.000 ευρώ. Επομένως συνεχίζεται σχεδόν η ίδια επιχορήγηση η οποία προϋπήρχε. Συνεπώς οι αιτιάσεις μόνο αβάσιμες και ανυπόστατες μπορούν να χαρακτηρισθούν. 
Η "ΕΛΛΗΝΙΑΔΑ": Κύριοι συνάδελφοι, δεν γνωρίζετε ότι η επερώτηση που κάνατε σε μένα για την "ΕΛΛΗΝΙΑΔΑ" είναι σε λάθος Υφυπουργό; Δεν γνωρίζετε ότι δεν ανήκει στο Υπουργείο Εξωτερικών αλλά είναι μία αστική μη κερδοσκοπική εταιρεία με εταίρους το ΣΑΕ και την Ολυμπιακή Επιτροπή; Δεν γνωρίζω γιατί το κάνατε αυτό, αλλά θα έπρεπε να γνωρίζατε ότι η επιτροπή αυτή συστάθηκε και εξυπηρετούσε ορισμένους και την προβολή ορισμένων. Και το είχαμε συζητήσει αυτό στη διακομματική επιτροπή όλοι μαζί. Μάλιστα ο χρόνος της προετοιμασίας τότε που έγινε η "ΕΛΛΗΝΙΑΔΑ" ήταν λιγότερος από ένα μήνα. Και θέλω εδώ να πω ότι είδα με πολλή έκπληξη ότι υπέγραφε και η κ. Δαμανάκη. Η κ. Δαμανάκη είχε κάνει μία ερώτηση στον τότε Υπουργό τον κ. Βενιζέλο και ρωτούσε με τι ποσά έχει επιχορηγηθεί, αν είναι ακριβές ότι θα στοιχίσει περίπου 900.000 ευρώ, ποιος είναι ο δημόσιος φορέας που θα δαπανήσει το παραπάνω ποσό, αν θεωρείται επαρκές το διάστημα για την προετοιμασία αγώνων, αν τα χίλια τριακόσια εβδομήντα άτομα είναι αρκετά, έλεγε επίσης ότι δεν είχαν ενημερωθεί και όλες οι οργανώσεις. Δεν ενθυμείσθε πώς το είχαμε κουβεντιάσει στη διακομματική επιτροπή; Εγώ θα καταθέσω την ερώτηση που είχε κάνει η κ. Δαμανάκη για τα Πρακτικά. 
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά την προαναφερθείσα ερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Ο κ. Βενιζέλος είχε απαντήσει τότε ότι κόστισε περίπου 1.000.000 ευρώ. Ερωτώ -και το είχαμε συζητήσει όλοι- έπιασε τόπο; Να χαλάσουμε 2.000.000 ευρώ, αλλά να πιάνουν τόπο, όχι να τα χαλάμε για φιέστες. 
Και κάτι άλλο που δεν είπατε σε αυτό που ρωτήσατε. Γνωρίζετε αν έχει λυθεί ο οικονομικός απολογισμός της διαχειρίσεως της "ΕΛΛΗΝΙΑΔΑΣ" τότε; Να σας πω εγώ: Δεν τον έχετε λύσει. Και πρέπει να ξέρετε ότι ο απολογισμός τον οποίο έχουν κάνει αναφέρει έξοδα 757.000 ευρώ και έσοδα 917.000 ευρώ. Τι έγιναν τα υπόλοιπα; 
Εμείς θα αξιολογήσουμε λοιπόν με τα συναρμόδια Υπουργεία τη σκοπιμότητα της δράσεως αυτής καθ' εαυτής και εφόσον προκύψουν θετικά στοιχεία και εφόσον συμφωνήσουμε και στη διακομματική επιτροπή θα προσδιοριστεί το πλαίσιο και ο φορέας της υλοποιήσεως. 
Προγράμματα φιλοξενίας για την Τοπική Αυτοδιοίκηση: Εδώ πλέον θα έπρεπε να έχω κάνει άλλη ειδικότητα για να απαντήσω και όχι χειρουργική. Μα, είμαστε σοβαροί αυτήν τη στιγμή; Γιατί δεν έγιναν τα προγράμματα φιλοξενίας πέρυσι; Μήπως ενθυμείστε; Η θέση του Υπουργείου μας είναι να διευρύνουμε τη συνεργασία με άλλα Υπουργεία και η Τοπική Αυτοδιοίκηση είναι ένα από τα πεδία δράσεως των σχέσεων των αποδήμων σε επίπεδο κυττάρου τοπικό. Γι' αυτόν το λόγο από τα μέσα Νοεμβρίου του 2004 έστειλα επιστολές στο Υπουργείο Εσωτερικών καθώς και στη ΚΕΔΚΕ. Να σας επισυνάψω λοιπόν στα Πρακτικά αυτές τις επιστολές. 
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά τις  προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Παράλληλα εδόθη εντολή να δεσμευθεί στον προϋπολογισμό της Γενικής Γραμματείας για το 2005 το ποσό που αναλογεί στη Γενική Γραμματεία. 
Η ανταπόκριση τόσο του Υπουργείου Εσωτερικών όσο και της ΚΕΔΚΕ ήταν άμεση, με αποτέλεσμα να εκδοθεί απόφαση της ΚΕΔΚΕ που ενέκρινε το σχετικό Πρόγραμμα Φιλοξενίας για το 2005.
Θα σας καταθέσω στα Πρακτικά τις αποφάσεις της ΚΕΔΚΕ και του Υπουργείου Εσωτερικών.
Τώρα τίθεται το ερώτημα γιατί δεν εκτελέστηκε το πρόγραμμα του 2004. Είσαστε υπεύθυνοι, κύριοι, διότι δεν είχατε κάνει ούτε αίτηση για χρηματοδότηση. Στη δευτερολογία μου, επειδή δεν έχω χρόνο, θα σας μιλήσω γι' αυτό. Όμως, αυτήν τη στιγμή, θα ήθελα να σας αναφέρω πως για το γεγονός ότι δεν εκτελέστηκε το πρόγραμμα είσαστε αποκλειστικά και μόνο υπεύθυνοι εσείς και πρέπει να ζητήσετε και συγγνώμη από τα Ελληνόπουλα που δεν ήλθαν να φιλοξενηθούν, γιατί δεν είχατε κάνει ούτε αίτηση! Αυτό είναι γραμμένα στα πρακτικά του Υπουργείου. Εάν μου φέρετε εσείς στοιχεία ότι είχατε κάνει τέτοια ενέργεια, να ζητήσω συγγνώμη δημοσίως!
ΙΩΑΝΝΗΣ ΜΑΓΚΡΙΩΤΗΣ: Σε ποιον να κάνουμε αίτηση;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Να ρωτήσετε τον κ. Νιώτη πώς έπαιρνε τις επιδοτήσεις από την ΚΕΔΚΕ. 
ΙΩΑΝΝΗΣ ΜΑΓΚΡΙΩΤΗΣ: Μα, είναι μέσα στον προϋπολογισμό.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όχι, κάνετε λάθος.
ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ!
Συνεχίστε, κύριε Υπουργέ.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Λόγω ελλείψεως χρόνου, θα απαντήσω εκτενέστερα στο θέμα αυτό στη δευτερολογία μου.
Αναβάθμιση Γενικής Γραμματείας Αποδήμου Ελληνισμού: Το θέμα της αναβάθμισης της Γενικής Γραμματείας είναι πολύπλοκο και εννοείται ότι δεν περιορίζεται στο εγχείρημα της θέσεως του Γενικού Γραμματέα που καταργήσαμε. Πρόκειται για ένα πρώτο μέτρο που θεωρήθηκε σωστό και ελπίζουμε οι εξελίξεις να μας δικαιώσουν. Καθώς λοιπόν υπήρχε άσκηση αρμοδιοτήτων και του Γενικού Γραμματέα και από τον Υφυπουργό, υπήρξε πολλές φορές -θα έλεγα- μια αντιπαλότης και δυσλειτουργία. Αυτή τη στιγμή, λοιπόν, νομίζω ότι είναι προτιμότερο να υπάρχει η πολιτική η οποία θα εφαρμοστεί από το Υφυπουργείο και όχι από το Γενικό Γραμματέα.
Εγώ, πριν προβώ σ' αυτήν την ενέργεια, ήλθα σε διάλογο με το Σύλλογο και το Προεδρείο των υπαλλήλων της Γενικής Γραμματείας. Σύντομα, εξάλλου, θα ξεκινήσει η διαδικασία για την αναμόρφωση του Οργανισμού της Γενικής Γραμματείας σε συνεργασία με τους εργαζόμενους και το Σύλλογό τους λαμβάνοντας υπ' όψιν την εμπειρία τους, η οποία είναι μεγάλη και δυστυχώς την είχατε "βάλει στο ψυγείο" εξαιτίας των προβλημάτων της λειτουργίας τόσο του παλιού οργανισμού όσο και του ισχύοντος. 
Η όλη προσπάθεια εντάσσεται στο ευρύτερο πλαίσιο αναμόρφωσης του Οργανισμού του Υπουργείου Εξωτερικών που έχει ήδη ξεκινήσει. Επιπλέον, έχουν ληφθεί μέτρα για την αλλαγή τρόπου επιχορηγήσεως των οργανώσεων.
Άκουσα κάτι -και ήταν πολύ ευχάριστο αυτό που είπατε- το οποίο έχω ανακοινώσει και το κουβέντιασαν στην Ευρώπη. Πώς επιχορηγούσατε μέχρι σήμερα, κύριοι συνάδελφοι, τις κοινότητες και τις ομοσπονδίες; Γνωρίζετε; Θα σας πω εγώ, λοιπόν. Η αξιολόγηση η οποία γινόταν πιστεύω ότι δεν γινόταν σωστά. Πιστεύω ότι η χρηματοδότηση των κοινοτήτων θα πρέπει να γίνεται με προκαθορισμένα αντικειμενικά και αδιάβλητα κριτήρια κατά τα πρότυπα του ΟΟΣΑ και της Ευρωπαϊκής Ένωσης.
Έρχομαι τώρα στο θέμα των βάσεων. Είχατε βάση με τις οργανώσεις στη Γενική Γραμματεία; Οι υπάλληλοι έκαναν τα πάντα αλλά εντολή δεν έπαιρναν για το πώς θα τις κωδικοποιήσουν και τι στοιχεία έπρεπε να έχει μια οργάνωση για να χρηματοδοτηθεί. Παίρναμε λοιπόν τις οργανώσεις και αυξάναμε ή μειώναμε, ανάλογα με το αν ήταν φιλικά προσκείμενες προς εμάς ή όχι. 
Πιστεύω λοιπόν ότι εκείνο το οποίο κάνουμε σήμερα, που επικαιροποιούμε δηλαδή τον έλεγχο της εγκυρότητος και την αξιολόγηση της βάσεως δεδομένων της Γενικής Γραμματείας με τη βοήθεια των πρεσβειών, των γενικών προξενείων, του ΣΑΕ, των κοινοτήτων και όλων όσων εμπλέκονται, θα μας δώσει μια βάση δεδομένων, η οποία θα έχει ελεγμένα στοιχεία και όχι στοιχεία ελλιπή, πεπαλαιωμένα και πολλές φορές ανακριβή. 
Πρόσφατα με το ν. 3320/2005 άρθρο 15, μετά από δική μας πρωτοβουλία ιδρύεται Κέντρο Εξυπηρέτησης Αποδήμων Ελλήνων με το οποίο στην αρχή θα υπάρχει πιλοτικά σύνδεση με τις πρεσβείες και αργότερα με τα γενικά προξενεία, ούτως ώστε ο Έλληνας του εξωτερικού να απολαμβάνει αυτά τα οποία απολαμβάνει ο Έλληνας στην πατρίδα μας.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
Έχει ξεκινήσει έρευνα με ερωτηματολόγιο για την αξιολόγηση των Εδρών των Ελληνικών Σπουδών. Θέλω επίσης, να σας πω -και αυτό δεν είναι μομφή- ότι όχι μόνο επιχορηγήθηκαν οι κοινότητες -θα σας τα πω αργότερα- αλλά επιχορηγήθηκαν και σε χρωστούμενα, τα οποία χρωστούσατε εσείς.
Επιστολική ψήφος. Γνωρίζετε ότι η Νέα Δημοκρατία στην Αναθεώρηση του Συντάγματος τάχθηκε υπέρ της καθιερώσεως της επιστολικής ψήφου. Μαζί ψηφίσαμε, λοιπόν, το Σύνταγμα και τις διατάξεις του. Από το 2001 που ψηφίστηκε το Σύνταγμα, τρία ολόκληρα χρόνια που είχατε τη διακυβέρνηση της χώρας δεν φέρατε κανένα σχέδιο νόμου ούτε μιλήσατε ποτέ γι' αυτό. Γιατί; Τώρα το θυμηθήκατε; Τώρα θυμηθήκατε την επιστολική ψήφο; 
Εγώ δεν γνωρίζω αν αυτό το λέτε απλώς για την επερώτηση ή το πιστεύετε. Παρ' όλα αυτά γνωρίζετε ότι είναι ένα πολύ σύνθετο πρόβλημα και πρέπει να υπάρξει ρύθμιση σημαντικών θεσμικών και τεχνικών προδιαγραφών και πρέπει να ασχοληθούμε με το ποιοι ψηφίζουν. Είπατε μόνο για τους Ευρωπαίους. Γιατί, κύριοι συνάδελφοι; Οι απόδημοι της Αμερικής, της Αυστραλίας, της Αφρικής είναι δευτέρας διαλογής απόδημοι; Πώς το βλέπετε; Δύο μέτρα και δύο σταθμά για τους αποδήμους;
Πιστεύω, λοιπόν, ότι θα πρέπει να δούμε το όλο θέμα σοβαρά. Να δούμε τις προϋποθέσεις και να δούμε ποιο είναι το συμφέρον των αποδήμων.
Και κάτι άλλο. Γνωρίζετε ότι απαιτούνται τα 2/3 της Βουλής ... 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, οι συνάδελφοι έκαναν παρέκκλιση δωδεκάμισι λεπτών και θα σας παρακαλέσω να μου δώσετε....
ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ο χρόνος κρατήθηκε κανονικά από τις δευτερολογίες. Θα πάρετε κι εσείς χρόνο από τη δευτερολογία σας. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δώστε μου, κύριε Πρόεδρε, πέντε λεπτά. 
ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ελληνικές Ομοσπονδίες: Νομίζω ότι τουλάχιστον ως προς τον ισχυρισμό σας για την έλλειψη πολιτικής στήριξης θα πρέπει να γελάει κανείς. Εγώ θα σας πω ότι κληρονομήσαμε έλλειψη πλαισίου οικονομικής στήριξης των οργανώσεων. Δίνατε έτσι χρήματα αλλά και τάζατε έτσι. 
Ρωτήστε τη Γενική Γραμματεία πόσα δώσαμε για τα οποία όμως, είχατε στείλει εσείς επιστολή ότι σας στέλνω τα λεφτά και δεν τα στείλατε ποτέ. Ποτέ δεν τα στείλατε και για ορισμένες κοινότητες, για ομοσπονδίες, για έδρες. Δεν ήταν μόνο ότι επιδοτήσαμε τις κοινότητες το 2004, επιδοτήσαμε και κοινότητες και πανεπιστήμια για τα οποία είχατε υποχρέωση από το 2003. 
Δεν θα σας πω τώρα για την περίπτωση Πάχτα με τη χρηματοδότηση της ελληνικής κοινότητας στη Μελβούρνη με ποσό 1,5 εκατομμυρίου ευρώ, που γνωρίζετε ότι εκκρεμεί στα δικαστήρια. Έτσι δίνατε χρήματα στις κοινότητες.
Πιστεύω, λοιπόν, ότι πρέπει να υπάρξει -και αυτή είναι η πρόθεσή μας- θέσπιση κριτηρίων επιλογής προς χρηματοδότηση βάσει των αιτουμένων προγραμμάτων και δράσεων. Δηλαδή, θα πρέπει να δούμε αν ασχολούνται με την ελληνική παιδεία, με τη γλώσσα, με τον ελληνικό πολιτισμό, με τις πανεπιστημιακές έδρες, με τη δημιουργία διδακτικών εργαλείων και με τη διδασκαλία της ελληνικής γλώσσας. Να δούμε αν υπάρχει αξιολόγηση νέων τεχνολογιών και δικτύου. Να δούμε επίσης, αν υπάρχει απονομή υποτροφιών. Εκεί θα τους αξιολογήσουμε. 
Ως προς την ενίσχυση, επειδή λέτε ότι δεν τους δώσαμε λεφτά, σας είπα ότι δώσαμε και τα προηγούμενα και χρωστούμενα. 
Το 2004 δαπανήθηκε ποσό για την Ευρώπη -επειδή ρωτάτε- 902.000 ευρώ, από το οποίο το 33% αφορούσε επιχορηγήσεις σε ομοσπονδίες. Το 2003 επιχορηγήθησαν με 747.000 ευρώ. Τώρα, εγώ μαθηματικός δεν είμαι, γιατρός είμαι, αλλά -δεν ξέρω- τα 747.000 ευρώ είναι μεγαλύτερο του ποσού των 902.000 ευρώ; Αν είναι, τότε συγγνώμη.
Το σύνολο των επιχορηγήσεων όλων των ομογενειακών οργανώσεων που δεν επιχορηγήθησαν -ακούστε τα- ανά τον κόσμο το 2004 πήραν το ποσό οι οργανώσεις 1.414.000 ευρώ, αυξημένα δηλαδή 20% σε σχέση με το 2003. Το 2003 ξέρετε πόσα δώσατε; Δώσατε 1.143.000 ευρώ. Εάν πάλι το ποσό των 1.143.000 ευρώ είναι μεγαλύτερο του ποσού 1.414.000 ευρώ, τότε συγγνώμη. 
Υπ' όψιν ότι σας είπα πως χρωστούσατε πάρα πολλά, τα οποία είχατε τάξει με επιστολές.
Θα καταθέσω τον πίνακα στα Πρακτικά.
Κύριοι συνάδελφοι, θέλω να μιλήσω για την απόδοση της ελληνικής ιθαγένειας στους Βορειοηπειρώτες. Νομίζω ότι το έχουμε κουβεντιάσει στην διακομματική επιτροπή και είναι ένα πολύ σοβαρό θέμα, το οποίο δεν σηκώνει ούτε λαϊκισμό ούτε αντιπαράθεση. Κύριο μέλημα της ελληνικής πολιτείας υπήρξε και συνεχίζει να είναι ο σεβασμός των δικαιωμάτων της εθνικής μειονότητας στην Αλβανία. Γι' αυτό η Κυβέρνηση δραστηριοποιείται τόσο σε επίπεδο διμερών σχέσεων όσο και σε ευρωπαϊκό επίπεδο.
Δεύτερον, πιστεύω ότι αυτές οι παράμετροι χαρακτηρίζουν και τη δική σας πολιτική την οποία είχατε -εκτός και αν την αναιρείτε αυτήν τη στιγμή- και αυτήν την οποία έχουμε εμείς. Σε κάτι λοιπόν που είχαμε στη διακομματική κοινή πολιτική, εάν θέλετε να το αλλάξετε, να το πείτε εδώ αυτήν τη στιγμή.
Απορώ για το ερώτημα λοιπόν σχετικά με το θέμα απόδοσης της ελληνικής ιθαγένειας. Πιστεύω ότι δεν προέκυψε σήμερα αλλά χρονίζει, ιδιαίτερα κατά την τελευταία δεκαετία και χρήζει ιδιαίτερης προσοχής και σεβασμού και ό,τι κάναμε εμείς μαζί σας, να το κάνετε και σεις σήμερα, γιατί είναι εθνικό θέμα. 
Η Κυβέρνηση έχει ολοκληρώσει την επεξεργασία κειμένου της νέας κοινής υπουργικής απόφασης, η οποία βελτιώνει αισθητά τους όρους διαμονής -το γνωρίζετε αυτό- και τα δικαιώματα των εδώ διαβιούντων ομογενών.
Κύριοι συνάδελφοι, κλείνοντας πιστεύω ότι θέλει αρετή και μνήμη η άσκηση εποικοδομητικής κριτικής και ιδιαίτερα σε θέματα ομογένειας που λόγοι ευαισθησίας και εθνικής στρατηγικής επιβάλλουν προσεκτικότερη προσέγγιση και αντιμετώπιση.
Το ελληνικό έθνος πιστεύω ότι υπήρξε πάντα και εξακολουθεί να είναι μέχρι σήμερα, έθνος διασποράς. Νομίζω ότι οι θεσμοί, οι πνευματικές αξίες, καθιστούν την προσφορά του μοναδική στο παγκόσμιο σκηνικό. 
Θέλω να επαναλάβω το έμπρακτο ενδιαφέρον της Κυβερνήσεως και προσωπικά του Πρωθυπουργού Κώστα Καραμανλή για τον Απόδημο Ελληνισμό και την ενδυνάμωση των θεσμών με το μητροπολιτικό κέντρο.
Κύριοι συνάδελφοι, ορισμένοι από μας έχουμε κάνει μια διαδρομή και ποτέ στην ιστορία, όπως είπατε εσείς, δεν έχει έρθει εδώ επερώτηση. Θα μπορούσαμε να έχουμε φέρει δεκαπέντε, αλλά θεωρούσαμε ότι το θέμα είναι εθνικό και έχω πει πολλές φορές ότι στην ομογένεια μας ενώνει ένα πράγμα, το εθνικό τους θέμα, η εθνική τους υπόσταση. Έχω πει και πολλές φορές έξω ότι η σημαία για τον απόδημο δεν είναι ούτε της Νέας Δημοκρατίας ούτε του ΚΚΕ ούτε του Συνασπισμού ούτε του ΠΑΣΟΚ, αλλά είναι η ελληνική και γι' αυτό δεν ήρθαμε ποτέ, πάντα το συζητούσαμε, στη διακομματική. 
Ως προς την ενημέρωση που δεν πήρατε, όπως είπε η εκλεκτή συνάδελφος, θέλω να σας ενημερώσω ότι και τη διακομματική επιτροπή ενημέρωσα και με το ΣΑΕ κουβεντιάσαμε σε τρεις συνεδριάσεις παρούσης της διακομματικής επιτροπής και το προεδρείο της διακομματικής επιτροπής το ενημέρωσα κατ' ιδίαν τρεις φορές. Πιστεύω λοιπόν ότι τουλάχιστον πρέπει να λέγεται η αλήθεια.
Το ενδιαφέρον, λοιπόν, το οποίο έχουμε εκφράζεται στην πράξη -και το εκφράζουμε- με μια σειρά ενεργειών, πρωτοβουλιών που έλαβαν χώρα στη χώρα μας κατά το διάστημα της δωδεκάμηνης διακυβερνήσεως από το κόμμα της Νέας Δημοκρατίας. Αν θέλετε, λοιπόν, πραγματικά να ασχοληθούμε με τον Απόδημο Ελληνισμό, ούτως ώστε να του δώσουμε τις βάσεις τις οποίες μας ζητάνε, πρέπει να δουλέψουμε όλοι εθνικά και να βάλουμε ένα πρόγραμμα, διότι μέχρι σήμερα πιστεύω ότι σε ορισμένους τομείς δεν γινόταν εθνική πολιτική για τον Απόδημο Ελληνισμό αλλά απλώς κομματική.
Σας ευχαριστώ πολύ.
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Εθνικής Άμυνας, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και του Οργανισμού για την Απαγόρευση των Χημικών Όπλων (ΟΑΧΟ) για τα προνόμια και τις ασυλίες του (ΟΑΧΟ)".
Παραπέμπεται στην αρμόδια Διαρκή Επιτροπή.
Κυρίες και κύριοι συνάδελφοι, ο συνάδελφος κ. Σάββας Τσιτουρίδης ζητά ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
Επίσης, ο συνάδελφος κ. Πέτρος Αλιβιζάτος ζητά ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το λόγο. 
Ισχύει και για εσάς το ίδιο, κύριε Μαγκριώτη. Έχετε δεκαπέντε λεπτά. Μπορείτε να πάρετε και χρόνο από τη δευτερολογία σας. Καταγράφεται για όλους ο χρόνος και θα παρακαλέσω να τον τηρήσουμε.
ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε.
ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα να υπενθυμίσω και πάλι στο Προεδρείο ότι ο Κανονισμός δεν προβλέπει ότι παίρνουμε χρόνο από τη δευτερολογία για την πρωτολογία. Ξέρω ότι είναι δύσκολη η θέση στην οποία έρχεται το Προεδρείο, αλλά πρέπει να εφαρμοσθεί ο Κανονισμός, γιατί αλλιώτικα δεν θα υπάρχει διάλογος. Η δευτερολογία αυτόν το σκοπό έχει, διότι κάποιοι συνάδελφοι καμιά φορά πρωτολογούν και εν συνεχεία φεύγουν και δεν ακούν καν την απάντηση για να ανταπαντήσουν, αν θέλουν.
ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, κάθε φορά το Προεδρείο ζητά την έγκριση του Σώματος...
ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά το Σώμα έχει ελαστικά κριτήρια.
ΠΡΟΕΔΡΕΥΩΝ (Γεώργιος Σούρλας): ...και ως εμπειρότερος από εμένα ξέρετε ότι είναι ζωντανή η συνεδρίαση και μπορεί να δώσει τη δυνατότητα στο Προεδρείο να το κάνει.
Δεύτερον, είναι πάρα πολύ δυσάρεστο, δύσκολο για το Προεδρείο να παρεμβαίνει σε μια ώρα που ο Υπουργός ή ο Κοινοβουλευτικός Εκπρόσωπος θέλει να ολοκληρώσει και να τον διακόπτει. Αν, όμως, τηρηθεί ο χρόνος πρωτολογίας και δευτερολογίας...
ΑΠΟΣΤΟΛΟΣ ΚΑΚΛΑΜΑΝΗΣ: Συμφωνώ με όλα όσα λέτε, αλλά έχει γίνει κανόνας πια, όποιοι μιλούν να λένε "θέλω και χρόνο από τη δευτερολογία μου".
ΠΡΟΕΔΡΕΥΩΝ (Γεώργιος Σούρλας): Όχι, δεν είναι κανόνας.
ΑΠΟΣΤΟΛΟΣ ΚΑΚΛΑΜΑΝΗΣ:  Εγώ όσες φορές έχω βρεθεί εδώ, το ίδιο γίνεται.
ΠΡΟΕΔΡΕΥΩΝ (Γεώργιος Σούρλας): Έτυχε, κύριε Πρόεδρε.
ΒΥΡΩΝ ΠΟΛΥΔΩΡΑΣ: Καλό είναι να είμαστε στον κανόνα που λέει το Προεδρείο.
ΠΡΟΕΔΡΕΥΩΝ (Γεώργιος Σούρλας): Το Προεδρείο επιθυμεί και επιδιώκει πλήρη εφαρμογή του Κανονισμού, αλλά βλέπετε όμως ότι το Σώμα δεν συμμορφώνεται. Το Προεδρείο δεν μπορεί να κτυπάει συνέχεια τα κουδούνια. Είναι πολύ δύσκολο. Το ξέρετε πολύ καλά από τη μακρά θητεία σας.
Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε.
Κυρίες και κύριοι συνάδελφοι, αν όπως λέει ο εθνικός μας ποιητής "το αληθές είναι εθνικόν" και όπως τόνισε και ο κύριος Υφυπουργός, τότε θα τον καλέσω να ανακαλέσει αυτό που στο ξεκίνημα της ομιλίας του διατύπωσε, ότι οι ομογενείς πριν ένα χρόνο συνέβαλαν στην ανατροπή της κυβέρνησης του ΠΑΣΟΚ και έδωσαν τη νίκη στη Νέα Δημοκρατία. Γιατί διαφορετικά η επίκληση με την οποία έκλεισε ότι η ομογένεια είναι εθνική υπόθεση και μας ενώνει όλους είναι υποκριτική. Αν μας ενώνει όλους, δεν θα πρέπει τότε να τους επικαλούμαστε για την αλλαγή των εκλογικών συσχετισμών στην Ελλάδα.
Κύριε Υπουργέ, θα ήθελα να σας πω ότι η επερώτησή μας δεν έχει την έννοια της καταγγελίας. Η επερώτησή μας έχει την έννοια -όπως τόνισε και ο εισηγητής μας κ. Νιώτης και οι άλλοι αγορητές- του ελέγχου για τον ένα χρόνο της διαχείρισης των πολύ σημαντικών υποθέσεων της ομογένειας, αλλά και του ανοίγματος ενός δημόσιου διαλόγου γύρω από τους στόχους της ομογένειας, τα αιτήματά τους, που, όπως πολύ σωστά είπατε, στο τέλος πρέπει να μας ενώνουν.
Στόχος αυτής της επερώτησης είναι η συναίνεση και ευχόμαστε να μη μας φέρετε ποτέ στη δύσκολη θέση να καταγγείλουμε -να δώσουμε δηλαδή αυτό το περιεχόμενο σε μια επόμενη επερώτηση- την πολιτική σας γύρω από το θέμα της ομογένειας. Πάντοτε όμως θα ελέγχουμε, θα είμαστε εποικοδομητικοί και θα αναζητούμε τη συναίνεση και την κοινή σύμπλευση.
Εσείς είσθε Κυβέρνηση, εσείς έχετε την ευθύνη. Ελπίζουμε ότι δεν θα μας οδηγήσετε σε μια επερώτηση-καταγγελία. Θέλουμε πάντοτε οι ερωτήσεις μας και ο κοινοβουλευτικός διάλογος να είναι ερωτήσεις ελέγχου, όπως το Σύνταγμα επιτάσσει και ο Κανονισμός της Βουλής για την Αντιπολίτευση, αλλά και προτάσεων για τη διαμόρφωση συναινετικών προοπτικών.
Κυρίες και κύριοι συνάδελφοι, το ΣΑΕ ήταν μία μεγάλη κατάκτηση των προηγούμενων χρόνων που συνένωσε όλες τις δυνάμεις του Ελληνισμού. Όλα τα κόμματα της Βουλής βοήθησαν και προσέφεραν σ' αυτήν τη μεγάλη υπόθεση. Επειδή, όμως, και πάλι ο Υπουργός επικαλέστηκε την ιστορική μνήμη, πρέπει να πούμε ότι οι κυβερνήσεις του ΠΑΣΟΚ ήταν αυτές που από τη δεκαετία του '80 δημιούργησαν και συγκρότησαν τη Γενική Γραμματεία Απόδημου Ελληνισμού. Τότε, για πρώτη φορά η χώρα μας αποκτά ομογενειακή πολιτική και υπάρχει επίσημος κρατικός μοχλός και βραχίονας. 
Βεβαίως, η κυβέρνηση του καλοκαιριού του 1989 διαμόρφωσε το πρώτο πλαίσιο για τη λειτουργία ενός Συμβουλίου Απόδημου Ελληνισμού που και αυτό, όμως, θεσμοθετήθηκε και έγινε πράξη από την επόμενη κυβέρνηση του ΠΑΣΟΚ, χωρίς να παραγνωρίζω το ρόλο όλων των κομμάτων και των κυβερνήσεων, γιατί οι λύσεις ήταν συναινετικές. Έχει σημασία, όμως, ποιες κυβερνήσεις, ποιοι πολιτικοί και ποια παράταξη είχε τις πρωτοβουλίες για τη διαμόρφωση ομογενειακής πολιτικής.
ΝΙΚΟΛΑΟΣ ΓΚΑΤΖΗΣ: Εδώ κάνετε λάθος.
ΙΩΑΝΝΗΣ ΜΑΓΚΡΙΩΤΗΣ: Τόνισα ότι και το Κομμουνιστικό Κόμμα...
ΝΙΚΟΛΑΟΣ ΓΚΑΤΖΗΣ: Όχι και το Κομμουνιστικό Κόμμα. Το Κομμουνιστικό Κόμμα ήταν εισηγητής.
ΙΩΑΝΝΗΣ ΜΑΓΚΡΙΩΤΗΣ: Αγαπητέ συνάδελφε, το τόνισα προηγουμένως, όταν μίλησα για την κυβέρνηση του καλοκαιριού του 1989.
ΠΡΟΕΔΡΕΥΩΝ (Γεώργιος Σούρλας): Σας παρακαλώ να μην κάνετε διάλογο μεταξύ σας.
ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, έχει περάσει ένας χρόνος και σήμερα μας θυμίσατε πως πριν από τριακόσιες εξήντα πέντε ημέρες κερδίσατε τις εκλογές. Όμως, στο θέμα του εκτελεστικού νόμου, όπως προβλέπει το Σύνταγμα, βρισκόμαστε ακόμη από την πλευρά της Κυβέρνησης μ' ένα non paper, στο οποίο διατυπώνετε ερωτήματα, ενώ ήσασταν μία πανέτοιμη κυβέρνηση, που χρόνια ασχολείστε και διαχειρίζεστε μέσα από τη διακομματική επιτροπή τα θέματα της ομογένειας. Και ενώ δεν ζητήσατε διά του Πρωθυπουργού ούτε μία ημέρα περίοδο χάριτος, ένα χρόνο μετά, από την πλευρά της Κυβέρνησης, είστε με τη διατύπωση και την άτυπη κατάθεση ενός non paper με ερωτήματα και όχι με θέσεις. 
Εμείς από το 2002 ανοίξαμε το διάλογο στην ομογένεια. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όχι, κύριε Μαγκριώτη, και ανοίξατε το διάλογο!
ΙΩΑΝΝΗΣ ΜΑΓΚΡΙΩΤΗΣ: Έχουν τοποθετηθεί και έχουν συζητήσει και τα περιφερειακά συμβούλια και το Συμβούλιο Απόδημου Ελληνισμού. Ολοκληρώνοντας αυτόν το διάλογο, διατυπώσαμε ένα ολοκληρωμένο σχέδιο νόμου, το οποίο από το Σεπτέμβρη του 2003, με δική μου πρωτοβουλία και επανειλημμένες οχλήσεις, συζητήθηκε στη διακομματική επιτροπή. Από το Σεπτέμβρη έχει δοθεί ολοκληρωμένο σχέδιο νόμου προς τις ομογενειακές οργανώσεις, για να συζητηθεί στην κορυφαία διαδικασία τους το Δεκέμβρη του 2003. Καταθέτω για τα Πρακτικά το σχέδιο νόμου.
(Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν σχέδιο νόμου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Βεβαίως, οι πολλές ομογενειακές οργανώσεις ζήτησαν περισσότερο χρόνο για τη συζήτηση. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Πότε το δώσατε;
ΙΩΑΝΝΗΣ ΜΑΓΚΡΙΩΤΗΣ: Το Σεπτέμβρη του 2003 έδωσα το ολοκληρωμένο κείμενο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Το είχατε δεκαπέντε ημέρες. Ποτέ δεν το δώσατε. Ας λέμε την αλήθεια τουλάχιστον.
ΒΥΡΩΝ ΠΟΛΥΔΩΡΑΣ: Μου φαίνεται ότι το αποσύρατε παραχρήμα.
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε Υπουργέ!
Μετά από ένα χρόνο, εσείς, έχοντας ένα ολοκληρωμένο σχέδιο νόμου, όχι μόνο δεν βρίσκεστε ένα βήμα μπροστά, αλλά πολλά βήματα πίσω. 
Σήμερα θέλουμε να μας πείτε -γιατί ανακοινώσατε ένα χρονοδιάγραμμα συνέχειας του διαλόγου- την ακριβή χρονική στιγμή που θα καταθέσετε στη Βουλή το τελικό σχέδιο νόμου, που θα προκύψει και από την προέκταση του διαλόγου, όπως την ανακοινώσατε, για να ψηφιστεί.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ήσασταν εδώ, όταν μιλούσα, ή έξω;
ΙΩΑΝΝΗΣ ΜΑΓΚΡΙΩΤΗΣ: Ήμουν μέσα στην Αίθουσα, κύριε Υπουργέ.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Προφανώς, δεν παρακολουθούσατε.
ΙΩΑΝΝΗΣ ΜΑΓΚΡΙΩΤΗΣ: Ήμουν μέσα στην Αίθουσα. Είπατε ότι θα φέρετε στη διακομματική επιτροπή, τον Απρίλιο, τις τελικές προτάσεις που θα στείλουν οι ομογενειακές οργανώσεις και το ΣΑΕ και παρακαλώ να ανακληθούν τα Πρακτικά από την ομιλία σας. Είπατε ότι θα φέρετε αυτές τις προτάσεις στη διακομματική επιτροπή, αλλά εγώ ζητώ να μάθω πότε θα έρθει το τελικό δικό σας σχέδιο νόμου στη διακομματική επιτροπή, αλλά και στην Επιτροπή Εξωτερικών και Άμυνας, που είναι η αρμόδια επιτροπή, για να επεξεργαστεί και νομοτεχνικά το νομοσχέδιο. Θέλω να ξέρω πότε θα έρθει στην Ολομέλεια αυτό το νομοσχέδιο.
Αυτές τις ημερομηνίες σας ζητούμε, γιατί είμαστε βέβαιοι -φοβούμαστε με το ρυθμό που πάτε- πως θα πραγματοποιηθεί και η επόμενη παγκόσμια συνέλευση, το Δεκέμβριο του τρέχοντος έτους, και δεν θα έχει ψηφιστεί στη Βουλή ο εκτελεστικός νόμος. Χρονοδιαγράμματα δεσμευτικά της κατάθεσης προς ψήφιση στη Βουλή της δικής σας πρότασης και όχι των προτάσεων των ομογενειακών οργανώσεων προς συζήτηση στη διακομματική επιτροπή: Είναι άλλο το ένα, κύριε Υπουργέ, κι άλλο το άλλο.
Δεύτερον: Κύριε Υπουργέ, δεν κατάλαβα τους λόγους που επικαλεσθήκατε γιατί καταργήσατε όλα τα θεσμοθετημένα προγράμματα που πραγματοποιούσε και είχε θεσμοθετήσει χρόνια τώρα το Υπουργείο Εξωτερικών και η Γενική Γραμματεία Απόδημου Ελληνισμού τόσο με το ΣΑΕ όσο και με τις ομογενειακές οργανώσεις, όπως επίσης με πανεπιστημιακά ιδρύματα της χώρας μας, με τους φορείς της Τοπικής και Νομαρχιακής Αυτοδιοίκησης. Δεν χρειάζεται πρόσθετη αίτηση από την πλευρά του Υπουργείου Εξωτερικών για τη χρηματοδότηση αυτών των κονδυλίων. Αυτά τα κονδύλια προβλέπονται στον τακτικό προϋπολογισμό του Υπουργείου Εξωτερικών και αναφέρονται στη Γενική Γραμματεία Απόδημου Ελληνισμού. Απ' αυτά τα κονδύλια δίνουμε στα προγράμματα φιλοξενίας, το ποσοστό δηλαδή της συμμετοχής της Γενικής Γραμματείας Απόδημου Ελληνισμού. 
Εσείς αυτά τα θεσμοθετημένα προγράμματα, που είχαν την καθολική αποδοχή των ομογενών, στην κρίσιμη χρονιά των Ολυμπιακών Αγώνων, τα ακυρώσατε και τα χρήματα αυτά, κύριε Υπουργέ, τα διαχειριστήκατε ως Γενική Γραμματεία Απόδημου Ελληνισμού -δεν θέλω να πω προσωπικά, δεν θέλω να σας ρίξω τέτοια μομφή- ως Υπουργείο Εξωτερικών, χωρίς τις θεσμοθετημένες διαδικασίες. Βέβαια, κύριε Υπουργέ...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, θα ήθελα να κάνω μία παρέμβαση.
ΠΡΟΕΔΡΕΥΩΝ (Γεώργιος Σούρλας): Επιτρέπετε, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Δεν έχω αντίρρηση.
ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Αυτήν τη στιγμή μου φαίνεται ότι δεν περάσατε από το Υπουργείο Εξωτερικών. Πρώτον, τα χρήματα αυτά έχουν μεταφερθεί γι' αυτήν τη χρονιά. Δεν έχει σπαταληθεί ούτε ένα πενηνταράκι.
ΙΩΑΝΝΗΣ ΜΑΓΚΡΙΩΤΗΣ: Μην εκτίθεστε.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεύτερον, θα σας ενημερώσω για κάτι πάνω σ' αυτό. Για το 2004 δεν υπήρξε πρόβλεψη χρηματοδότησης του προγράμματος στην κοινή υπουργική απόφαση κατανομής κεντρικών αυτοτελών πόρων των ΟΤΑ, καθόσον δεν υποβλήθηκε αντίστοιχη πρόταση από την επελθούσα πολιτική ηγεσία του Υπουργείου Εξωτερικών. Τι άλλο θέλετε να σας πω;
ΙΩΑΝΝΗΣ ΜΑΓΚΡΙΩΤΗΣ: Θα σας απαντήσω αμέσως. Κρατήστε μου το χρόνο, κύριε Πρόεδρε.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Είχατε ξεχάσει προφανώς ότι πρέπει να κάνετε κάτι ή δεν γνωρίζατε. 
ΙΩΑΝΝΗΣ ΜΑΓΚΡΙΩΤΗΣ: Θα σας απαντήσω αμέσως. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Τι να μου απαντήσετε; Ορίστε. Το καταθέτω για τα Πρακτικά.
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΙΩΑΝΝΗΣ ΜΑΓΚΡΙΩΤΗΣ: Γιατί; Δεν μου επιτρέπετε να σας απαντήσω;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεν γνωρίζατε; Δεν ρωτήσατε τους άλλους; Δεν ξέρατε, δεν ρωτάγατε τουλάχιστον;
ΠΡΟΕΔΡΕΥΩΝ (Γεώργιος Σούρλας): Θα σας απαντήσει ο κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Επειδή ξέρω πολύ καλά, θα σας απαντήσω αμέσως.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεύτερον, μη λέτε ανακρίβειες, γιατί ούτε ένα πρόγραμμα δεν έμεινε ανεκτέλεστο και σας παρακαλώ πάρα πολύ αυτά που λέτε να μην τα λέτε για κομματικούς λόγους. Θα μου πείτε τώρα ποιο πρόγραμμα δεν εκτελέστηκε. 
ΙΩΑΝΝΗΣ ΜΑΓΚΡΙΩΤΗΣ: Δεν κατάλαβα...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Μη μας λέτε τότε...
ΙΩΑΝΝΗΣ ΜΑΓΚΡΙΩΤΗΣ: Θα σας πω αμέσως. Το πρόγραμμα "ΦΙΛΟΞΕΝΙΑ", σας το είπα.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Μα, σας το λέω. Δεν κάνατε αίτηση. 
ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε την παρέμβασή σας.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Είστε υπεύθυνοι. 
ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, συνεχίστε, σας παρακαλώ.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κύριε Πρόεδρε.
Θα πληροφορήσω τον κύριο Υπουργό γιατί, απ' ό,τι καταλαβαίνω, τριακόσιες εξήντα πέντε μέρες πέρασαν κι ακόμη δεν έχει καταλάβει πώς λειτουργεί το Υπουργείο Εξωτερικών, το Υφυπουργείο, η Γενική Γραμματεία και τα ανάλογα προγράμματα.
Κύριε Υπουργέ, σας το ξαναλέω και ρωτήστε τους υπηρεσιακούς παράγοντες. Ελπίζω αυτοί να το ξέρουν, γιατί μερικοί ήταν και στο δικό μου γραφείο.
ΠΡΟΕΔΡΕΥΩΝ (Γεώργιος Σούρλας): Να υποβάλω μία παράκληση, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Βεβαίως.
ΠΡΟΕΔΡΕΥΩΝ (Γεώργιος Σούρλας): Δεν μπορούμε να αποφύγουμε να λέει ο ένας στον άλλο ότι δεν κατάλαβε, και δεν γνώριζε, και δεν είδε; Να το αποφύγετε και οι δύο, και ο κύριος Υπουργός και εσείς.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, σας παρακαλώ. Δεν χρησιμοποίησα κανέναν προσωπικό τόνο και όταν για μια στιγμή "έφυγε η γλώσσα μου", το ανακάλεσα αμέσως. Στον κύριο Υπουργό παρακαλώ η παρατήρηση, γιατί αυτός χρησιμοποίησε αυτές τις εκφράσεις.
ΠΡΟΕΔΡΕΥΩΝ (Γεώργιος Σούρλας): Το λέω προς πάσα κατεύθυνση. Το να λέει ο ένας στον άλλον ότι δεν κατάλαβε...
ΙΩΑΝΝΗΣ ΜΑΓΚΡΙΩΤΗΣ: Παρακαλώ, κύριε Πρόεδρε. Δεν χρησιμοποίησα...
ΠΡΟΕΔΡΕΥΩΝ (Γεώργιος Σούρλας): Όποιος το λέει, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Να κάνετε την παρατήρηση στον Υπουργό.
ΠΡΟΕΔΡΕΥΩΝ (Γεώργιος Σούρλας): Δεν λέω για σας προσωπικά, κύριε Μαγκριώτη. Το λέω για όποιον το λέει.
ΙΩΑΝΝΗΣ ΜΑΓΚΡΙΩΤΗΣ: Ναι, αλλά κατά τη διάρκεια της δικής μου ομιλίας το είπατε.
ΠΡΟΕΔΡΕΥΩΝ (Γεώργιος Σούρλας): Θα παρακαλέσω να διεξαχθεί ήρεμα η συζήτηση.
ΒΥΡΩΝ ΠΟΛΥΔΩΡΑΣ: Προχωρήστε τώρα.
ΙΩΑΝΝΗΣ ΜΑΓΚΡΙΩΤΗΣ: Εμένα με διέκοψε ο Πρόεδρος, κύριε Πολύδωρα, για να μου κάνει την παρατήρηση, που όφειλε να κάνει στον Υπουργό. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, δεν την απηύθυνα σε σας προσωπικά, προς όλους απευθύνθηκα.
ΙΩΑΝΝΗΣ ΜΑΓΚΡΙΩΤΗΣ: Κάνατε, όμως, την παρατήρηση την ώρα που μίλαγα εγώ κι όχι ο Υπουργός, που έκανε αυτό που λέτε.
ΠΡΟΕΔΡΕΥΩΝ (Γεώργιος Σούρλας): Εγώ, όμως, δεν καταλαβαίνω ο Υπουργός τι έκανε...
ΙΩΑΝΝΗΣ ΜΑΓΚΡΙΩΤΗΣ: Θα το τονίσω και θα το διευκρινίσω αμέσως, αρκεί να μου κρατάτε το χρόνο και από τις δικές σας διακοπές.
ΠΡΟΕΔΡΕΥΩΝ (Γεώργιος Σούρλας): Θα έχετε χρόνο.
ΙΩΑΝΝΗΣ ΜΑΓΚΡΙΩΤΗΣ: Σας ευχαριστώ πολύ.
Κύριε Υπουργέ, δεν χρειάζονται πρόσθετα κονδύλια και χρηματοδότηση. Μέσα στον προϋπολογισμό του Υπουργείου είναι τα προγράμματα φιλοξενίας. Μερίδιο, κομμάτι του προϋπολογισμού του Υπουργείου πήγαινε για τα προγράμματα φιλοξενίας. Ένα ποσοστό έδινε το Υπουργείο Εξωτερικών και ένα μεγαλύτερο ποσοστό από τους κεντρικούς αυτοτελείς πόρους το Υπουργείο Εσωτερικών και συνεργαζόταν η Γενική Γραμματεία Απόδημου Ελληνισμού με τις νομαρχιακές αυτοδιοικήσεις και με τις τοπικές αυτοδιοικήσεις. Έστελναν επιστολές σ' όλη την ομογένεια και οργανώναμε τα προγράμματα φιλοξενίας για τα παιδιά της ομογένειας όλων των ηλικιών.
Και τα προγράμματα αφορούσαν την μάθηση της ελληνικής γλώσσης, τη γνωριμία με την Ελλάδα, την επαφή με τον ελληνικό πολιτισμό και είχαν καθολικά αγκαλιαστεί. Όπως βεβαίως και την παγκόσμια κατασκήνωση των νέων, επίσης ένας θεσμός τον οποίον δεν πραγματοποιήσατε. 
Αυτά τα χρήματα, κύριε Υπουργέ, που ήταν για τα θεσμοθετημένα αυτά προγράμματα, εσείς τα διαχειριστήκατε και τα δώσατε στους συλλόγους, τις ομοσπονδίες, στους φορείς για άλλα προγράμματα και δραστηριότητες. Γι' αυτό φέρατε και παρουσιάσατε ότι υπάρχει αύξηση χρηματοδότησης στην Ευρώπη από 700.000 ευρώ στα 900.000 ευρώ, αν ενθυμούμαι καλά. Βεβαίως, όταν δεν λειτούργησαν αυτά τα προγράμματα, που ήταν εκατοντάδων χιλιάδων ευρώ, αυτά τα χρήματα θα τα δίνατε κατά τι παραπάνω στις ομοσπονδίες και στις κοινότητες.
Δεύτερον, κύριε Υπουργέ, θέλω να σας πω ότι στον κρατικό προϋπολογισμό δεν υπάρχει μεταφορά πόρων. Όσα ευρώ δεν απορροφώνται μέχρι τα τέλη του Δεκέμβρη, επιστρέφονται στο Γενικό Λογιστήριο του Κράτους. Αυτό πρέπει να το ξέρετε. Εκτός και αν σας είπαν ψέματα από το Υπουργείο Οικονομικών, ότι αυτά που δεν απορροφήσατε στο "2004", θα σας τα βάλουμε στο "2005".
Όσα ευρώ δεν απορροφώνται στο τρέχον οικονομικό έτος επιστρέφονται στο Γενικό Λογιστήριο του Κράτους και από 1η Ιανουαρίου του επόμενου έτους εκτελείται ο νέος προϋπολογισμός. Δεν υπάρχουν κρατούμενα στον κρατικό προϋπολογισμό. Αυτό είναι η δεύτερη παρατήρηση που θέλω να σας κάνω. Γι' αυτό τακτοποιείστε τα με το Υπουργείο Οικονομικών, μήπως και δεν σας είπαν την αλήθεια οι υπηρεσιακοί του παράγοντες, γιατί δεν πιστεύω ότι ο Υπουργός Οικονομικών σας είπε τέτοια αναλήθεια.
Τρίτον, αναφερθήκατε στην "ΕΛΛΗΝΙΑΔΑ". Κατ' αρχάς γνωρίζετε πάρα πολύ καλά ότι η "ΕΛΛΗΝΙΑΔΑ" είχε μοναδική επιτυχία, χειροκροτήθηκε απ' όλους. Και βέβαια, το κλείσιμο του οικονομικού της απολογισμού είχε να κάνει με μια εκκρεμότητα στη χρηματοδότηση του Υπουργείου Πολιτισμού, ελαχίστη την οποία μπορούσατε εσείς, αφού αναλάβατε στη συνέχεια την Κυβέρνηση, να την πραγματοποιήσετε και βεβαίως να ολοκληρώσετε και τον οικονομικό απολογισμό. Αυτό είναι το ένα. Για να μην αφήνονται αιχμές και αιωρούνται διάφορα υπονοούμενα.
Αυτό που σας ρωτούμε είναι γιατί αυτό το τεράστιο απόθεμα εμπειρίας που βοήθησε πάρα πολύ και τους Ολυμπιακούς Αγώνες -γιατί συγκροτήθηκαν εθνικές ομάδες και παρουσιάστηκαν με εθνικά χρώματα στους Ολυμπιακούς Αγώνες για αθλήματα, που δεν είχαν καλλιεργηθεί και δεν είχαν αναπτυχθεί στην Ελλάδα, όπως επίσης και αθλητές ενίσχυσαν από την ομογένεια άλλες ολυμπιακές μας ομάδες σε ατομικά και συλλογικά αθλήματα και ενώθηκε με αυτόν τον τρόπο ο ελληνισμός της Ελλάδας με τον ελληνισμό της διασποράς, στο μεγαλύτερο παγκόσμιο γεγονός, που ήταν οι Ολυμπιακοί Αγώνες- γιατί αυτό το απόθεμα της εμπειρίας και των επιτυχιών δεν το αξιοποιήσατε μέχρι τώρα και σας ακούω να λέτε από το Βήμα της Βουλής ότι θα το αξιοποιήσουμε και θα δούμε τι θα κάνουμε στο μέλλον. Δηλαδή μέσα στο χρόνο που πέρασε, στις τριακόσιες εξήντα πέντε ημέρες, δεν βρήκατε ούτε μια μέρα για να αξιολογηθεί όλο αυτό το υλικό και να έχετε κάνει ήδη ένα σχέδιο;
Σας ερωτώ και εδώ να μας πείτε ποιο είναι το δεσμευτικό σας χρονοδιάγραμμα, έστω και ένα χρόνο μετά, γι' αυτήν την αξιολόγηση.
Τρίτον. Είπατε για τα προγράμματα της Μαύρης Θάλασσας. Κύριε Υπουργέ, δεν ήταν 300.000 ευρώ η ενίσχυση προς το ΣΑΕ και τον κ. Άθενς για τα προγράμματα της Μαύρης Θάλασσας. Τα 300.000 ευρώ είναι από τον κωδικό αριθμό της Γενικής Γραμματείας Απόδημου Ελληνισμού και σ' αυτό έχετε δίκιο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κάνετε λάθος.
ΙΩΑΝΝΗΣ ΜΑΓΚΡΙΩΤΗΣ: Αλλά το Υπουργείο Εξωτερικών και από την αναπτυξιακή βοήθεια, από το άλλο του σκέλος, είχε βοηθήσει με αρκετές χιλιάδες ευρώ τα δύο προηγούμενα χρόνια το πρόγραμμα των ιατρικών κέντρων, ιατρικής, φαρμακευτικής και νοσηλευτικής φροντίδας στις χώρες της Μαύρης Θάλασσας. Αυτό το πρόγραμμα το σταματήσατε.
Εγώ θα σας καλέσω, δεν είναι δική σας ευθύνη, είναι άλλης πλευράς του Υπουργείου Εξωτερικών ...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κάνετε λάθος.
ΙΩΑΝΝΗΣ ΜΑΓΚΡΙΩΤΗΣ: Αν κάνω λάθος, μπορείτε να τα καταθέσετε.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Λέτε ανακρίβειες. Σας είπα τα νούμερα.
ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, μη διακόπτετε. Μπορείτε στη δευτερολογία σας να τα πείτε.
ΙΩΑΝΝΗΣ ΜΑΓΚΡΙΩΤΗΣ: Τα 300.000 ευρώ είναι της Γενικής Γραμματείας ...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όχι. Από το Υπουργείο. 
ΙΩΑΝΝΗΣ ΜΑΓΚΡΙΩΤΗΣ: Ακόμη χειρότερα, αν είναι συλλογικά από το Υπουργείο. Παρακαλώ, να τα καταθέσετε, γιατί έχουμε χίλια μύρια παράπονα και από το ΣΑΕ, αλλά και από τις ομογενειακές οργανώσεις της Μαύρης Θάλασσας, γιατί τα προγράμματα αυτά έχουν αδρανοποιηθεί.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεν έχετε ενημερωθεί. Θα τα καταθέσω για να τα δείτε.
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΙΩΑΝΝΗΣ ΜΑΓΚΡΙΩΤΗΣ: Κύριε Υφυπουργέ, δεν ακούσαμε τίποτε για τα δίκτυα του Ελληνισμού, το δίκτυο της νεολαίας. Πέρασε ένας χρόνος. Δεν ακούσαμε για το δίκτυο των επιχειρηματιών, που ήταν βασική σας προεκλογική δέσμευση και διακήρυξη ότι θα κτίσετε γέφυρες, ότι θα προσελκύσετε ξένα και ομογενειακά κεφάλαια. Τον απολογισμό, να δούμε παρακαλώ, γύρω από το δίκτυο των επιχειρηματιών, της νέας γενιάς και του πολιτισμού στον ένα χρόνο που πέρασε, που ήταν και βασικές προεκλογικές σας δεσμεύσεις.
Σας καλούμε, όπως γινόταν τα προηγούμενα χρόνια και όπως σας προτείνουν και οι κοινότητες της Ευρώπης και οι ομοσπονδίες, να θεσμοθετήσετε τα προγράμματα και να υπάρχουν από την αρχή του χρόνου τα δεσμευμένα και προγραμματισμένα κονδύλια για να ξέρουν οι ομογενείς, οι κοινότητες και άλλοι φορείς πόσα θα πάρουν και πότε θα τα πάρουν, για να κάνουν τα προγράμματά τους.
Ασφαλώς. Δεν έχω καταλάβει τώρα γιατί με διακόπτετε. Πρέπει να αναγιγνώσκω δηλαδή το κείμενο της επερώτησης κατά την παρέμβασή μου, κύριε Υπουργέ; Αυτή είναι για σας η διάσταση του διαλόγου στο Κοινοβούλιο;
Σας είπαν και οι άλλοι αγορητές του ΠΑΣΟΚ και κυρίως ο κ. Νιώτης, ότι στην προεκλογική σας δέσμευση και διακήρυξη προς τους ομογενείς, ήταν η δημιουργία Υφυπουργείου Απόδημου Ελληνισμού. Ένας χρόνος πέρασε βεβαίως και αυτή η ευέλικτη και αποτελεσματική κυβέρνηση δεν έχει υπάρξει και ούτε φαίνεται στον ορίζοντα, η οποία θα προσέθετε και το Υφυπουργείο Απόδημου Ελληνισμού.
Όμως εσείς, αντί γι' αυτό, προχωρήσατε στην κατάργηση της Γενικής Γραμματείας Απόδημου Ελληνισμού, που ήταν ένας νευραλγικός βραχίονας δυναμικός, με μεγάλη εμπειρία, γιατί είχε στελέχη  που είτε προέρχονταν από την ομογένεια είτε ανδρώθηκαν στη δουλειά τους με την ομογένεια. Και βεβαίως υπήρχαν και προβλήματα, υπήρχαν πολλές φορές και διαφορετικές προσεγγίσεις. Αυτό, όμως, δεν σημαίνει τίποτα. Δεν σημαίνει τίποτε και δεν υποβαθμίζει τη δουλειά του εκάστοτε Γενικού Γραμματέα Απόδημου Ελληνισμού. 
Κύριε Υπουργέ, η αλήθεια είναι ότι υπήρχαν πολλοί υποψήφιοι από το κόμμα σας για τη θέση αυτή. Μπροστά, όμως, στην αδυναμία να επιλέξετε ένα πρόσωπο καθολικής αποδοχής, καταργήσατε τη θέση του γενικού γραμματέα. Και το επιχείρημα βέβαια που διατυπώσατε ήταν ότι περιορίζεται το κράτος. Και δημιουργήσατε στη θέση του Γενικού Γραμματέα Απόδημου Ελληνισμού δυο θέσεις μετακλητών δίπλα στον Υφυπουργό. Δηλαδή πολλαπλασιάσατε τα πρόσωπα τα μετακλητά, που δουλεύουν στο Υπουργείο Εξωτερικών ή στη Γενική Γραμματεία, δηλαδή και το κόστος. Μειώσατε, όμως, την αποτελεσματικότητα.
Τώρα, όσον αφορά την επιστολική ψήφο, θα ήθελα να πω, κύριε Υπουργέ, ότι πράγματι έτσι είναι. Είναι πολύ σημαντικά, ευαίσθητα και λεπτά θέματα. Απλώς θα σας θυμίσω πως τα προηγούμενα χρόνια, της Αντιπολίτευσής σας, και ιδιαίτερα στην προεκλογική περίοδο, στους λόγους σας προς τους ομογενείς, στην ομιλία μάλιστα του κ. Καραμανλή, στη Γερμανία, προεκλογικά, πρώτο θέμα ήταν η επιστολική ψήφος και μία από τις προτεραιότητες της Κυβέρνησής σας.
Επειδή συμφωνώ ότι είναι ένα ευαίσθητο και πολύ σημαντικό θέμα, σας ερωτώ αν έχετε κάνει ένα βήμα από εκεί που παραλάβατε τη διαχείριση του θέματος από την κυβέρνηση του ΠΑΣΟΚ πριν τριακόσιες εξήντα πέντε ημέρες. Αν έχετε κάνει ένα βήμα, παρακαλώ καταθέστε το, επίσης και αν έχετε χρονοδιάγραμμα τετραετίας, μέσα δηλαδή στα όρια αυτής της τετραετίας, να φέρετε προς ψήφιση νομοσχέδιο στη Βουλή γύρω από την επιστολική ψήφο. Θέλουμε δεσμεύσεις συγκεκριμένες και διευκρινίσεις. Κατά τα άλλα συμφωνούμε ότι είναι ένα πολύ λεπτό και ευαίσθητο θέμα. Έτσι το αντιμετωπίζουμε, απλώς ήλθατε τώρα στη θέση που εμείς είχαμε όταν ήσασταν Αντιπολίτευση.
Ιθαγένεια για τους ομογενείς από την Αλβανία. Και πάλι συμφωνώ μαζί σας ότι είναι ένα σοβαρό θέμα. Όμως αυτό το θέμα δεν ήταν τόσο σοβαρό φαίνεται για σας όταν ήσασταν στην αντιπολίτευση ή όταν μιλούσατε προς τους ομογενείς από την Αλβανία και ιδιαίτερα από τη Βόρειο Ήπειρο.
Και εδώ σας ερωτώ: Ποιο είναι το ένα βήμα που κάνατε τριακόσιες εξήντα πέντε μέρες μετά, στο θέμα αυτό είτε στην Ευρωπαϊκή Ένωση είτε μέσα από τις διμερείς επαφές με την Αλβανία. Και δεύτερον πότε θα φέρετε μια διάταξη νόμου για την απόδοση της ιθαγένειας και των δικαιωμάτων που έχουν ως Έλληνες πλέον πολίτες, αφού κατοικούν στην Ελλάδα πάνω από μια δεκαετία οι ομογενείς μας από την Αλβανία.
Κλείνω με το θέμα του ΚΕΠ Αποδήμων. Το άκουσα πάρα πολύ ευχάριστα ότι έχει ψηφιστεί η διάταξη για τη δημιουργία ενός ΚΕΠ Αποδήμων, που πιλοτικά θα δει πώς θα οργανώσει την υποστήριξη των ομογενών.
Θέλω, όμως, να σας πω ότι εμείς είχαμε έτοιμη μαζί με το Υπουργείο Εσωτερικών την απόφαση -έγιναν οι πρόωρες εκλογές- για τη δημιουργία δυο ΚΕΠ Αποδήμων στο εσωτερικό της χώρας και ΚΕΠ αντίστοιχα αποδήμων στα μεγάλα ομογενειακά κέντρα.
Θέλω, λοιπόν, να σας ρωτήσω και εδώ εάν αυτήν την πολιτική και αυτήν την προετοιμασία την ολοκληρώσατε από τη μια πλευρά και από την άλλη το χρονοδιάγραμμα ίδρυσης αυτού του ΚΕΠ και το περιεχόμενο των δραστηριοτήτων.
ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε, και ελπίζω να μη μου κόψετε χρόνο από τη δευτερολογία μου γιατί τα πέντε λεπτά που υπερέβην είναι οι διακοπές που είχα. Σας ευχαριστώ πάρα πολύ.
ΠΡΟΕΔΡΕΥΩΝ (Γεώργιος Σούρλας): Όχι, έγινε η διακοπή με τη θέλησή σας.
ΙΩΑΝΝΗΣ ΜΑΓΚΡΙΩΤΗΣ: Καλά, κύριε Πρόεδρε, δεν πειράζει....
ΠΡΟΕΔΡΕΥΩΝ (Γεώργιος Σούρλας): Θα δώσουμε και ένα λεπτό παραπάνω.
ΙΩΑΝΝΗΣ ΜΑΓΚΡΙΩΤΗΣ: Και πέντε λεπτά να έχω, μου αρκούν για να πω αυτά  που πρέπει. 
Τελειώνοντας θα ζητήσω από τον κύριο Υπουργό αυτό που του ζήτησα στην αρχή της αγόρευσής μου. Να διαγράψει από τα Πρακτικά της Βουλής την τοποθέτησή του, ότι οι ομογενείς συνέβαλαν στην ανατροπή και στην καταψήφιση της κυβέρνησης του ΠΑΣΟΚ. Διότι τότε είναι υποκριτική η επίκληση στο τέλος της αγόρευσής του ότι τα θέματα των ομογενών -έτσι ακριβώς είπε- μας ενώνουν και είναι εθνικά θέματα.
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Γεώργιος Σούρλας): Επί του θέματος που έθιξε ο κ. Μαγκριώτης;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Γι' αυτό που με ρώτησε.
ΠΡΟΕΔΡΕΥΩΝ (Γεώργιος Σούρλας): Επ' αυτού και μόνο, κύριε Σκανδαλάκη.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Πρώτον, προφανώς, ο κ. Μαγκριώτης δεν ήταν στην Αίθουσα, γιατί από αυτά που του απάντησα δεν κατάλαβε τίποτα. Δεύτερον, εγώ δεν είπα αυτά που είπε. Ό,τι είπε ήταν δικά του. Δεν ανακαλώ κάτι το οποίο δεν είπα.
ΙΩΑΝΝΗΣ ΜΑΓΚΡΙΩΤΗΣ: Τα Πρακτικά της Βουλής παρακαλώ.
ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας, ο οποίος πιστεύω ότι θα τηρήσει το οκτάλεπτο. Άλλωστε ήταν αυστηρός για την τήρηση του Κανονισμού και συμφώνησε με τον κ. Κακλαμάνη. Ας σεβαστούμε το οκτάλεπτο.
Ορίστε, κύριε Πολύδωρα, έχετε το λόγο.
ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, η αναγκαία διευκρίνιση από πλευράς επερωτώντων και από πλευράς του κοινοβουλευτικού εκπροσώπου του ΠΑΣΟΚ για το χαρακτήρα αυτής της επερώτησης ήταν πολύτιμη και με διευκολύνει και εμένα στην απάντησή μου. Η διευκρίνιση, στην οποία αναφέρομαι, λέει ότι, για να αναδειχθεί το θέμα της ομογένειας και του Απόδημου Ελληνισμού, επελέγη ο τύπος της επερώτησης ακυρουμένου του εγκλητικού χαρακτήρα της επερώτησης. Το εκτιμώ με σοβαρότητα όλως ιδιαιτέρως, διότι -θα το επαναλάβω και εγώ- πρέπει να είμαστε ενωμένοι στα ζητήματα του ευρέως Ελληνισμού.
Πρέπει να είμαστε ενωμένοι για δυο λόγους: Πρώτον, γιατί με το πνεύμα της ομοθυμίας και της ομοψυχίας ενώνουμε τις δυνάμεις μας, για να τους υπηρετήσουμε όσο γίνεται καλύτερα και αποτελεσματικότερα και δεύτερον, για να μη δίνουμε το κακό παράδειγμα σ' αυτούς που μας παρατηρούν και μας παρακολουθούν. Δηλαδή, για τα θέματα της ομογένειας -το ετόνισε και ο κ. Σκανδαλάκης- είμαστε όλοι ενωμένοι. Θέλουμε να οργανώσουμε ένα λειτουργικό ρόλο επικοινωνίας και συμπαράστασης προς τα αδέλφιά μας της ξενιτιάς και όση προεργασία έχει συντελεστεί από όλες τις κυβερνήσεις, για το ευλογημένο αυτό θέμα, αποτελεί ένα πολύτιμο αποταμίευμα, για να προχωρήσουμε παραπέρα. 
Και ο έχων την τιμή να σας ομιλεί, κυρία και κύριοι συνάδελφοι, υπηρέτησε πριν από δώδεκα χρόνια το ευλογημένο αυτό θέμα, ως Υφυπουργός Εξωτερικών, αρμόδιος για θέματα Απόδημου Ελληνισμού. Δηλαδή είμαι προκάτοχος του κ. Σκανδαλάκη, του κ. Μαγκριώτη και του κ. Νιώτη και πιστεύω ότι υπηρέτησα ευόρκως. Από εκείνη την εμπειρία και παρακολουθώντας το θέμα πολύ στενά, σας λέω ότι έχουν γίνει βήματα, αλλά ακόμα χρωστάμε πολλά προς τον Απόδημο Ελληνισμό και τον ομογενειακό Ελληνισμό. Ίσως, διότι στα χρόνια που προηγήθηκαν είχαμε άλλες προτεραιότητες, όπως παραδείγματος χάριν την Ολυμπιάδα. Παρένθεση: Όπως και ο Υπουργός έπραξε, επαινώ και ευγνωμονώ τον ομογενειακό και Απόδημο Ελληνισμό για τη συμβολή του στην άψογη τέλεση των Ολυμπιακών Αγώνων και με τους εθελοντές και με την ευρύτερη εν γένει συνδρομή του. 
Θέλω να σημειώσω, όπως προκύπτει από τη συζήτηση και από το ίδιο το θέμα, ότι όλη η πολιτική που πρέπει να οργανώσουμε σαν λειτουργία με τον Απόδημο Ελληνισμό είναι πολιτική συνεργασίας και συνδρομής. Πρέπει να συνεργαστούμε με τους απόδημους Έλληνες και τους ομογενείς στην ξενιτιά, είτε είναι τα αδέλφια μας οι Πόντιοι είτε είναι οι τρίτης γενιάς Συνέλληνες της Αμερικής, οι δεύτερης και τρίτης γενιάς της Αυστραλίας, οι χθεσινοί μετανάστες της Ευρώπης και οι σημερινοί έγκυροι Ευρωπαίοι συμπολίτες μας, με όλους. Το αιώνιο ζητούμενο είναι γραμμές επικοινωνίας και συνεργασίας.
Θέλω να σημειώσω ιδιαίτερα μια παρένθεση για να μην επανέλθω. Ιδιαίτερη φροντίδα πρέπει να υπάρξει προς τον ποντιακό Ελληνισμό. Ειδικά για τον ποντιακό Ελληνισμό πρέπει να βρούμε κάπου τη χρυσή τομή. Τι θέλουμε, κυρίες και κύριοι Βουλευτές; Θέλουμε να εγκαταλείψουν εκείνες τις εστίες του Πόντου, της πατρίδας, της ποντιακής γης και της ποντιακής διασποράς εκεί στη Μαύρη Θάλασσα ή να μείνουν εκεί όσοι περισσότεροι γίνεται και εμείς να είμαστε πολύτιμοι συμπαραστάτες; Στις μέρες μου το είχαμε λύσει με την άποψη να μείνουν εκεί όσοι περισσότεροι γίνεται και εμείς να είμαστε πολύτιμοι, ουσιαστικοί όχι υποκριτικοί συμπαραστάτες. Θα είναι ζημιά και βλάβη αν αποψιλωθεί όλη η Μαύρη Θάλασσα και η Ευρασία από τα αδέλφια μας, τους Έλληνες Ποντίους. Κλείνει αυτή η παρένθεση.
Θέλω να λάβω θέση για μερικά ζητήματα. Πρώτα-πρώτα το ζήτημα, το οποίο αποτέλεσε αντιδικία του κυρίου Υπουργού με τον κ. Μαγκριώτη, είναι λελυμένο από απάντηση του Υπουργείου σε σχετική ερώτηση που είχαν υποβάλει οι Βουλευτές του ΠΑΣΟΚ και διευκρινίζω και εγώ -μπορεί να το διευκρινίσει καλύτερα ο κ. Σκανδαλάκης- ότι για τα προγράμματα φιλοξενίας η σχέση είναι τριμερής. Οι φιλοξενούμενοι νέοι, η Γενική Γραμματεία-Υφυπουργείο Απόδημου Ελληνισμού που βάζει το μερτικό του και η ΚΕΔΚΕ. Για την ΚΕΔΚΕ δεν υπήρξε αίτημα και οι κεντρικοί αυτοτελείς πόροι δεν είχαν τοποθετηθεί για το πρόγραμμα του 2004. Τόσο απλά. Όταν, λοιπόν, ο ένας από τους δυο που καταβάλλουν, δηλαδή ονομαστικά ΚΕΔΚΕ, με τους κεντρικούς αυτοτελείς πόρους, έχει άδεια ταμεία διότι δεν ελήφθη πρόνοια, ώστε να υπάρχει ο κωδικός από τους κεντρικούς αυτοτελείς πόρους, δεν εφαρμόστηκε το πρόγραμμα. Υπήρχε μόνο το 1/3 ή το 1/2 της καταβολής, δηλαδή του Υπουργείου Εξωτερικών και της Γενικής Γραμματείας Απόδημου Ελληνισμού, έλειπε η συμβολή, το μερίδιο, το μερτικό της ΚΕΔΚΕ. 
Θέλω να λάβω θέση για μερικά πολύ σοβαρά θέματα όπως παραδείγματος χάριν το κεφάλαιο του εκτελεστικού νόμου σύμφωνα με το άρθρο 108, παράγραφος 2 του Συντάγματος. Εκκρεμεί. Άρα δεν υπήρξε καμία πρόοδος από την προηγούμενη διοίκηση. Είναι ένας ευαίσθητος νόμος, ένας λεπτός νόμος που χρειάζεται να οργανώσει θεσμικά αυτό που είπα με μια απλή λέξη, συνεργασία και συνδρομή στον Απόδημο Ελληνισμό.
Δεν είναι μόνο η αντιπροσωπευτικότητα, η οποία οργανώνεται με το ΣΑΕ. Είναι και η λειτουργία. Και μπορεί να βγαίνει η λειτουργία χωρίς εκτελεστικό νόμο. Η αντιπροσωπευτικότητα, όμως, έτσι όπως προϊδεάζει και υπαγορεύει το 108, παράγραφος 2, είναι ένα λεπτό θέμα που θέλει τη φροντίδα και την προσοχή του. Με βάση και εδώ την έννοια της απογραφής του πληθυσμού των ομογενών ή των αποδήμων Συνελλήνων, οι οποίοι θα μετέχουν σε αυτές τις κοινότητες, ομοσπονδίες και εν τέλει στη διαδικασία για τη συγκρότηση του ΣΑΕ και των αντιπροσωπευτικών οργάνων. Έτσι, λοιπόν, ειδικώς για εκείνο το προσχέδιο, απεσύρθη πανηγυρικά. Συνεπώς καλώς κινούμεθα από μηδενική βάση, η οποία δεν είναι απολύτως μηδενική.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα ήθελα την ανοχή σας λίγο.
ΠΡΟΕΔΡΕΥΩΝ (Γεώργιος Σούρλας): Έχετε ένα λεπτό.
ΒΥΡΩΝ ΠΟΛΥΔΩΡΑΣ: Επειδή είναι σοβαρά τα θέματα, πρέπει ο Κοινοβουλευτικός Εκπρόσωπος να λάβει θέση. Θα μπορούσα να έχω δυο λεπτά;
ΠΡΟΕΔΡΕΥΩΝ (Γεώργιος Σούρλας): Ας πάρει απόφαση το Σώμα. Κύριε Κακλαμάνη, σας ακούω.
ΑΠΟΣΤΟΛΟΣ ΚΑΚΛΑΜΑΝΗΣ: Δεν ρίχνει "βόμβες" ο κ. Πολύδωρας.
ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Πολύδωρα, για δυο λεπτά.
ΒΥΡΩΝ ΠΟΛΥΔΩΡΑΣ: Ευχαριστώ. Η ανελαστικότητα να μην κληρώσει πρώτα-πρώτα πάνω μου. 
Του κ. Μαγκριώτη το προσχέδιο αποτελεί, όπως είπε ο κ. Σκανδαλάκης στην εμπεριστατωμένη απάντησή του για όλα τα θέματα, βάση διαλόγου. 
Θέλω να πω για την επιστολική ψήφο. Για την επιστολική ψήφο έχουμε παράσχει την κατ' αρχήν συναίνεσή μας. Συμφωνούμε εκθύμως.
Πρέπει να λάβουμε υπόψη μας δύο θέματα: Είναι πολλά τα τεχνικά θέματα, αλλά πρώτα-πρώτα το ποιοι ψηφίζουν. Δηλαδή, ποιος είναι ο εκλογικός κατάλογος των Συνελλήνων. Και αυτό πρέπει να το καταλήξουμε σε συνεννόηση, όχι μόνο των πτερύγων της Βουλής για να συγκροτηθούν τα 2/3, που είναι ο όρος του Συντάγματος, αλλά να συνεννοηθούμε και με τους Συνέλληνες του εξωτερικού. Δηλαδή, να έχει εγκυρότητα. Είναι σοβαρά τα θέματα. Και πάνω στις τεχνικές δυσκολίες, για τις οποίες μιλούμε, σας ζητώ να συνεκτιμήσετε και μια ηθική δυσκολία: Να μην εξαχθεί η ένταση του κομματικού ανταγωνισμού στις ευαίσθητες περιοχές -όλες εξ ορισμού είναι ευαίσθητες περιοχές- των Συνελλήνων του εξωτερικού.
Για την ιθαγένεια και την υπηκοότητα στους αδελφούς Βορειοηπειρώτες ή -έγκυρος επίσης και ο άλλος όρος- τους ομογενείς εξ Αλβανίας. Γιατί είναι έγκυρος; Αν δεν μου είχε η δεινή ιστορία κάμει τις εξώσεις και τις εξορίες προς βορρά, θα μπορούσα να μιλάω για τόπο Βόρειο Ήπειρο και πολίτες αδελφούς Συνέλληνες Βορειοηπειρώτες και να τελειώνω. Αλλά έχω Έλληνες και στο Ελ Μπασάν, φερ' ειπείν, εξωσθέντες εκεί. Γι' αυτό είναι έγκυρος και ο όρος. Μολονότι ο πυρήνας, ο κορμός, είναι "Βόρειος Ήπειρος" και "Βορειοηπειρώτες", είναι έγκυρος εξ ίσου και ο όρος "Έλληνες ομογενείς της Αλβανίας". Εκεί, όπως αντιλαμβάνεστε, προέχει το ζήτημα να μην απισχναθεί ο Ελληνισμός. Το ξέρετε το κεφάλαιο των διμερών σχέσεων, το τόνισε και ο Υπουργός. Θέλουμε τις εγγυήσεις. Δεν θέλουμε να ερημώσει ο τόπος, να απισχναθεί. Δηλαδή, να μη χάσουμε ούτε Έλληνα από τα εδάφη εκείνα, Έλληνα της μειονότητος και τα εδάφη με το ιδιαίτερο χαρακτηριστικό. 
Για τους εδώ υπάρχοντες πολίτες θέλουμε τη μέγιστη δυνατή πολιτική ισοτιμία. Αυτό μπορεί να οργανωθεί και με ανασύνταξη του καταλόγου των ειδικών δελτίων ταυτότητος και με ειδικότερους νόμους, που θα είναι έξω από το προϊόν των διμερών σχέσεων και των διμερών συνεννοήσεων με τη γείτονα χώρα.
ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πολύδωρα.
ΒΥΡΩΝ ΠΟΛΥΔΩΡΑΣ: Για το Υφυπουργείο θέλω να πω μια λέξη.
ΠΡΟΕΔΡΕΥΩΝ (Γεώργιος Σούρλας): Μία λέξη μόνο.
ΒΥΡΩΝ ΠΟΛΥΔΩΡΑΣ: Νομίζω ότι υπήρξα, από τη νέα σειρά, ο πρώτος Υφυπουργός Απόδημου Ελληνισμού. 
Καλώς έχεις στο Υπουργείο Εξωτερικών. Δεν μπορείς να σεργιανάς, να περιοδεύεις, να επιθεωρείς -το ξέρουν οι συνάδελφοι που διετέλεσαν στο Υφυπουργείο Εξωτερικών- στην ξένη, διαχειριζόμενος σχέσεις με τους Έλληνες ομογενείς, οι οποίοι είναι υπήκοοι της άλλης χώρας, έτσι αυθαιρέτως και με μόνο το εσωτερικό δίκαιο και το αίσθημα δικαίου και πολιτικής ηθικής και συνεργασίας, όπως σας είπα προηγουμένως. Περνάς αναγκαστικά από το Υπουργείο Εξωτερικών και από τη διπλωματική γραμμή και από τις διπλωματικές αντιπροσωπείες.
Συνεπώς όσο εγώ μπόρεσα τότε και μπορώ τώρα να συμβάλω, το εννοώ το Υφυπουργείο Απόδημου Ελληνισμού στο Υπουργείο Εξωτερικών με τις όσες δυνατές...
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Πολύδωρα, παρακαλώ.
ΒΥΡΩΝ ΠΟΛΥΔΩΡΑΣ: Τελειώνω τη φράση μου, κύριε Πρόεδρε.
...εγγυήσεις λειτουργικές από τις υπηρεσίες του Υπουργείου Εξωτερικών και από τη Γενική Γραμματεία Απόδημου Ελληνισμού.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Νικόλαος Γκατζής.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Ο λαός μας λέει μια παροιμία: "Δύο μαλώνανε σε ξένο αχυρώνα". 
Θα ήθελα εδώ, κύριε Πρόεδρε, να αναφερθώ στο παρελθόν και πώς λειτούργησε αυτό το λεγόμενο ΣΑΕ. Εμείς παίξαμε ουσιαστικό ρόλο στο να δημιουργηθεί το 1989. Και στην Κυβέρνηση του καλοκαιριού τότε, συμμετείχαν όλα τα κόμματα. 
ΒΥΡΩΝ ΠΟΛΥΔΩΡΑΣ: Σωστό.
ΝΙΚΟΛΑΟΣ ΓΚΑΤΖΗΣ: Είχαμε την Οικουμενική. Από κει πέρασε, κύριε Πρόεδρε. 
ΑΠΟΣΤΟΛΟΣ ΚΑΚΛΑΜΑΝΗΣ: Καλοκαίρι, όχι; 
ΝΙΚΟΛΑΟΣ ΓΚΑΤΖΗΣ: Προς το φθινόπωρο ήταν.
ΑΠΟΣΤΟΛΟΣ ΚΑΚΛΑΜΑΝΗΣ: Όχι, στην Κυβέρνηση Ζολώτα.
ΝΙΚΟΛΑΟΣ ΓΚΑΤΖΗΣ: Στην Κυβέρνηση Ζολώτα πέρασε.
ΙΩΑΝΝΗΣ ΜΑΓΚΡΙΩΤΗΣ: Κύριε Γκατζή...
ΝΙΚΟΛΑΟΣ ΓΚΑΤΖΗΣ: Αυτό λέω, κύριε Μαγκριώτη, δεν είπα τίποτε άλλο.
Θέλω να πω, όμως, το εξής, ότι, ενώ υπήρχε ένας ιδρυτικός νόμος, ο οποίος πραγματικά διασφάλιζε μία ανεξάρτητη λειτουργία του ΣΑΕ, από εκεί και πέρα άρχισαν οι παρεμβάσεις και το ΣΑΕ είχε ξεφύγει τελείως από το πνεύμα, τους στόχους και τη λειτουργία που προσδιόριζε ο νόμος που δημιουργήθηκε για το ΣΑΕ.
ΑΠΟΣΤΟΛΟΣ ΚΑΚΛΑΜΑΝΗΣ:  Νομίζω ότι ο νόμος έγινε αργότερα.
ΝΙΚΟΛΑΟΣ ΓΚΑΤΖΗΣ: Αργότερα έγινε. Μα, μιλάω για αργότερα, κύριε Πρόεδρε, δεν μιλάω για τότε. Είπα ότι δημιουργήθηκε ο νόμος, από εκεί και πέρα έχουμε παρεμβάσεις, έχουμε προεδρικό διάταγμα με το οποίο ο ιδρυτικός νόμος αλλοιώθηκε πέρα για πέρα. Αλλοιώθηκε το πνεύμα που προέβλεπε τη λειτουργία του ΣΑΕ, τους στόχους κλπ. 
Έχουμε εκ των υστέρων και είχαμε και τότε διατυπώσει την άποψή μας ότι εμείς δεν μπορούμε να στηρίζουμε ένα τέτοιο ΣΑΕ που δημιουργείται μόνο και μόνο με τις παρεμβάσεις σαν ένα όργανο, που θα εξυπηρετεί μικροκομματικές επιδιώξεις. Οι παρεμβάσεις οι οποίες έγιναν είχαν αυτό το στόχο. Έφερε όντως ο κ. Μαγκριώτης ένα σχέδιο νόμου -τέλος Σεπτέμβρη περίπου- αλλά πήγε στα αζήτητα από το γεγονός ότι δεν είχε συζητηθεί έξω στον Ελληνισμό, στις ομοσπονδίες, στις κοινότητες, στα παραρτήματα του ΣΑΕ κλπ και ούτε η Βουλή, η επιτροπή είχε συζητήσει αυτό το νομοσχέδιο. Όμως, από τις κοινότητες είχε απορριφθεί ως πέρα για πέρα ένα νομοσχέδιο το οποίο έκανε εξάρτημα παραπέρα, κυβερνητικό πια, όχι μηχανισμό κυβερνητικό, αλλά υπηρεσία κυβερνητική θεσμοθετημένη, η οποία θα ποδηγετούσε τους ομογενείς σε μία πολιτική κατεύθυνση, στην οποία εμείς τουλάχιστον διαφωνούσαμε.
Τι πρέπει να δούμε σ' ένα νομοσχέδιο, σε αυτόν -αν θέλετε- τον εκτελεστικό νόμο; Τρία πράγματα, κατά την άποψή μας: τη δομή, τη λειτουργία και τους στόχους του ΣΑΕ. Να αρχίσουμε από τη δομή. Το σχέδιο νόμου του κ. Μαγκριώτη δεν αναφέρεται στο άρθρο 4 που μιλάει για τη δομή ούτε καν για κοινότητες και ομοσπονδίες. Θέλετε να σας πω τι λέει στο άρθρο 4; "Τα όργανα του ΣΑΕ, το προεδρείο, τα περιφερειακά συμβούλια, τα δίκτυα, η τακτική συνέλευση". Οι κοινότητες, οι ομοσπονδίες απέξω. Και δεν είναι τυχαίο. Ούτε η Κυβέρνηση ούτε η προηγούμενη κυβέρνηση...
ΙΩΑΝΝΗΣ ΜΑΓΚΡΙΩΤΗΣ:  Το άρθρο 3 αναφέρεται στα μέλη, όχι το άρθρο 4.
ΝΙΚΟΛΑΟΣ ΓΚΑΤΖΗΣ: Στο 4 λέει για τα όργανα του ΣΑΕ. Δεν αναγνωρίζεται η ομοσπονδία σαν θεσμικό όργανο, σαν βάση, σαν κύτταρο, σαν οργάνωση που συλλέγει τελικά τα προβλήματα, τα μεταφέρει -αν θέλετε- στο ΣΑΕ και διεκδικεί. Και αυτό δεν είναι τυχαίο, γιατί το ΣΑΕ δεν το θέλετε σαν διεκδικητικό, το θέλετε μόνο σαν γνωμοδοτικό. Ο ιδρυτικός νόμος μιλάει και για διεκδικητικό ρόλο, που μπορεί να παίξει το ΣΑΕ. 
Από αυτήν την άποψη, λοιπόν, θα πρέπει να δούμε πώς τελικά θα γίνει. Εμείς λέμε αυτό που λένε και οι κοινότητες και μάλιστα οι κοινότητες της Ευρώπης και οι ομοσπονδίες. Τι είπαν στην τελευταία συζήτηση που έκαναν; Ότι θα πρέπει να αναγνωριστεί ο θεσμικός και νομικός ρόλος των κοινοτήτων και των ομοσπονδιών και να χρηματοδοτηθούν μάλιστα. Να γίνει θεσμική και νομική αναγνώριση. 
Εδώ δεν έγινε τίποτε από όλα αυτά και ερχόμαστε από την άλλη μεριά να χύσουμε δάκρυα σήμερα για τον Ελληνισμό, όταν τον έχουμε παρεμποδίσει τελείως. Τι έχει κάνει η προηγούμενη κυβέρνηση; Μου φαίνεται ότι την ίδια τακτική ακολουθεί και η τωρινή: Έξω οι κοινότητες, έξω οι ομοσπονδίες, αλλά ένα ρόλο στα δίκτυα. Και ερωτώ: Ποιο δίκτυο λειτούργησε, όταν για την Ευρώπη υπήρχε ένα δίκτυο για όλες τις χώρες, για τη νεολαία -ας πούμε- για τη γυναίκα, για τον πολιτισμό, για τη γλώσσα, για την παράδοση; Ποιο ΣΑΕ λειτούργησε από όλα αυτά; Κανένα.
Από την άλλη τι γίνεται; Απονευρώνει  τις κοινότητες και τις  ομοσπονδίες από μία ουσιαστική δραστηριότητα, που είναι τελικά και ο πολιτισμός και η νεολαία και οι γυναίκες κλπ..
Σωστά σήμερα οι ομοσπονδίες της Ευρώπης βάζουν σαν επιτακτικό αίτημα την κατάργηση ουσιαστικά των κοινοτήτων.
Για τη χρηματοδότηση η αντίληψη και των δυο κομμάτων είναι να πληρώνουν οι απόδημοι. Να θυμίσω το προεδρικό διάταγμα που έφερε ο κ. Μαγκριώτης; Τι ήταν αυτό το προεδρικό διάταγμα, κύριε Μαγκριώτη; Τι το θέλετε και το φέρατε; Θα μείνει στην ιστορία σαν ένα έκτρωμα.
ΙΩΑΝΝΗΣ ΜΑΓΚΡΙΩΤΗΣ: Προεδρικό διάταγμα δεν είχα φέρει ποτέ. 
ΝΙΚΟΛΑΟΣ ΓΚΑΤΖΗΣ: Πώς δεν το φέρατε; Παραμονές εκλογών δεν το φέρατε για το ΣΑΕ; 
ΙΩΑΝΝΗΣ ΜΑΓΚΡΙΩΤΗΣ: Νομοσχέδιο έφερα. 
ΝΙΚΟΛΑΟΣ ΓΚΑΤΖΗΣ: Για το προεδρικό διάταγμα λέω, δεν λέω για το νομοσχέδιο. Άλλο το προεδρικό διάταγμα, άλλο το νομοσχέδιο. Ένα προεδρικό διάταγμα, το οποίο είναι ένα έκτρωμα ουσιαστικά. Καθ' όλη τη λειτουργία, τη διαδικασία του ΣΑΕ, ποδηγετεί όλες τις δραστηριότητές του.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα μου δώσετε όσο χρόνο δώσατε και στον προηγούμενο ομιλητή.
ΠΡΟΕΔΡΕΥΩΝ (Γεώργιος Σούρλας): Είναι δυνατόν να αδικήσουμε το ΚΚΕ και ιδιαίτερα τον εκπρόσωπο από τη Μαγνησία; 
ΝΙΚΟΛΑΟΣ ΓΚΑΤΖΗΣ: Θα ήθελα επίσης να πω το εξής: Δεν είναι δυνατόν ο μετανάστης να πληρώνει τα έξοδα του ΣΑΕ. Αυτό είναι απαράδεκτο πέρα για πέρα. Δεν είναι δυνατόν να γίνεται σήμερα μία αντιπαράθεση με νούμερα, τόσα έδωσε λέει ο κ. Σκανδαλάκης, λες και τα έδωσε από την τσέπη του, τόσα έδωσε η προηγούμενη κυβέρνηση, ο κ. Μαγκριώτης, λες και τα έδωσε και αυτός από την τσέπη του, για τους απόδημους και να γίνεται εδώ ένας πλειστηριασμός ποιος έδωσε τα περισσότερα. Τις ανάγκες τις κάλυψαν; Όταν έχουμε, άλλοι λένε επτά, άλλοι λένε έξι, άλλοι λένε οκτώ εκατομμύρια Έλληνες έξω; Ένας προϋπολογισμός τεσσάρων - πέντε δισεκατομμυρίων είναι αρκετός, όταν μάλιστα πολλά από τα χρήματα αυτά πηγαίνουν για ιδιαίτερους σκοπούς και ιδιαίτερες εξυπηρετήσεις; Αλλά εγώ σας λέω ότι πηγαίνουν όλα για τις ανάγκες. Είναι αρκετά τα πέντε, πεντέμισι δισεκατομμύρια για να καλύψουν τις ανάγκες έξι, επτά, οκτώ, πέντε εκατομμυρίων Ελλήνων του εξωτερικού; 
ΓΡΗΓΟΡΙΟΣ ΝΙΩΤΗΣ: Για τι δισεκατομμύρια μιλάτε; Για ευρώ ή για δραχμές; 
ΝΙΚΟΛΑΟΣ ΓΚΑΤΖΗΣ: Για δραχμές μιλάμε, γιατί ξέρετε ποια είναι η χρηματοδότηση. Εδώ είμαστε όλοι μέλη της επιτροπής.
Θεωρώ ότι πρέπει η χρηματοδότηση να γίνεται από τον κρατικό προϋπολογισμό τόσο για το ΣΑΕ όσο και για την ενίσχυση δραστηριοτήτων των κοινοτήτων που έχουν έναν παραδοσιακό πατριωτικό, εθνικό χαρακτήρα για τις δράσεις έξω, τόσο για τη γλώσσα όσο για την παράδοση, την ιστορία κλπ.
Επίσης, θα πρέπει, κύριοι Βουλευτές, να δούμε ότι το ΣΑΕ τελικά, που υπάρχουν προτάσεις για την εκλογή του, για το ένα, για το άλλο, δεν μπορεί να εκλέγεται ο Πρόεδρος από τη Γενική Συνέλευση. Ούτε ο Πρόεδρος ούτε ο Αντιπρόεδρος. Θα πρέπει να έχουμε έμμεση εκλογή και μάλιστα με απλή αναλογική να γίνεται η εκλογή του προεδρείου. Θα πω και άλλα παρακάτω γι' αυτό, αλλά δεν με παίρνει ο χρόνος και είναι τεράστια τα προβλήματα που αντιμετωπίζει η λειτουργία του ΣΑΕ κλπ.
Είπα, λοιπόν, για τη δομή. Θα πρέπει να τελειώσω πάνω σ' αυτό με το εξής: Εμείς είμαστε ενάντια στο να υπάρχουν αυτές οι εκκλησιαστικές οργανώσεις. Γιατί δηλαδή ένας Έλληνας με οθωμανική πίστη δεν θα πρέπει να είναι μέλος αυτών των κοινοτήτων; Είπατε προηγουμένως και εσείς και ο κ. Σκανδαλάκης ότι το βάζουμε σε εθνική ελληνική βάση. Δεν λειτουργούν, όμως, έτσι οι οργανώσεις του εξωτερικού, Αμερικής, Καναδά.  Σε θρησκευτική βάση λειτουργούν. Και ξέρετε ποιος ορίζει το προεδρείο; Ο καντηλανάφτης της εκκλησίας. Για ποια υπόσταση, λοιπόν, μιλάμε έξω των κοινοτήτων; Ή θα έχουμε κοινότητες ελληνικές ή θα είναι όλοι οι Έλληνες ίσοι, ανεξάρτητα του θρησκεύματος, μέσα στην ελληνική κοινότητα ή τελικά θα πούμε ότι έχουμε μία θρησκευτική κοινότητα. Και αυτά ας τα αναλάβει τελικά η Εκκλησία, ας τα αναλάβει ο Μακαριότατος. 
ΒΥΡΩΝ ΠΟΛΥΔΩΡΑΣ: Δεν αποκλείονται.
ΝΙΚΟΛΑΟΣ ΓΚΑΤΖΗΣ: Δεν είναι ότι δεν αποκλείονται. Είναι οι μοναδικές οργανώσεις που λειτουργούν σ' αυτές τις περιοχές.
Δεν έχουμε από εκεί κοινότητες, δεν έχουμε ομοσπονδίες. Θα μπορούν οι Έλληνες να κάνουν τις ομοσπονδίες τους και να είναι μέλη των οργανώσεων του παραρτήματος του ΣΑΕ κλπ..
Επίσης έχουμε και τους εθνικοτοπικούς συλλόγους. Πολύ σωστά λειτουργούν για να σώσουν την παράδοση, τον πολιτισμό κλπ.. Αυτοί, όμως, ανήκουν στις κοινότητες, ανήκουν στις ομοσπονδίες. Δεν μπορεί από 'κει να καλεί ο κάθε Υπουργός όποιον θέλει λέγοντας: "Έλα και εσύ, γιατί είσαι της τάδε εθνικοτοπικής". Μέσα από τις κοινότητες, τις ομοσπονδίες ή τους αναγνωρίζουμε ότι παίζουν ένα λειτουργικό ρόλο, ότι είναι ένα κύτταρο  συσπείρωσης, διεκδίκησης και πάλης για την εκεί επίλυση των προβλημάτων τους και τη διασύνδεσή τους με τη μητέρα πατρίδα ή τελικά τους απεμπολούμε και λέμε "όποιος θέλει, ας έρθει" και μάλιστα όπως μας βολεύει κάθε φορά. 
Εμείς είχαμε καταθέσει και προτάσεις συγκεκριμένες για το πώς πρέπει να λειτουργήσει. Θεωρούμε ότι πρέπει και ο ρόλος του ΣΑΕ να αναβαθμιστεί, όπως και η τακτική συνέλευσή του. 
Να πω δυο λόγια για τις εκλογές. Το Σύνταγμα δεν αναφέρεται μόνο στην επιστολική ψήφο. Αναφέρει "ή με άλλο τρόπο ή με άλλη διαδικασία". Όπως θυμάστε, εμείς παλέψαμε -και η πτέρυγα του ΠΑΣΟΚ τότε- να καταργηθεί ο ν. 330 και το σκέλος που αναφερόταν στην επιστολική ψήφο στα συνδικάτα. Καταργήσαμε τότε την επιστολική ψήφο στα συνδικάτα. 
Για να δείτε πόσο συντηρητικοποιείται το ΠΑΣΟΚ, το πού έχει φθάσει, θα ήθελα να αναφέρω ότι ζητά σήμερα επιστολική ψήφο, όταν δεν ήθελε πριν από μια δεκαετία, δεκαπενταετία ούτε την επιστολική ψήφο στα συνδικάτα.
Είμαστε αντίθετοι λοιπόν και έχουμε παραδείγματα για το ότι μπορεί να ψηφίζουν, όπως ψήφισαν στις ευρωεκλογές. 
Όσον αφορά τους Βορειοηπειρώτες, δεν είναι μόνο ότι δεν τους αναγνωρίζεται η ιθαγένεια. Το έγκλημα το μεγάλο που έκανε η προηγούμενη κυβέρνηση και το συνεχίζει και αυτή, είναι ότι ενώ υπάρχουν ένα εκατομμύριο περίπου μετανάστες, όχι μόνο Βορειοηπειρώτες αλλά και άλλοι, μόνο οι εκατόν πενήντα έχουν πράσινη κάρτα. 'Ολοι οι άλλοι κινούνται εκβιαστικά. Και εδώ πρέπει να δούμε πώς τα μεγάλα συμφέροντα εκμεταλλεύονται αυτούς τους ανθρώπους και τους έχουν στο χέρι με το να τους διώχνουν. 
Λέγεται ότι υπάρχει εγκύκλιος του ΠΑΣΟΚ και έχει βγει και άλλη μια της Νέας Δημοκρατίας, παρόμοια, που αναφέρει ότι τα παιδιά που οι γονείς τους δεν έχουν τακτοποιηθεί, δεν μπορούν να πηγαίνουν στα σχολεία. Γι' αυτό έγινε και η επιδρομή, αν θυμάστε, πέρσι στη Φιλαδέλφεια με την κοπέλα εκείνη που συνέλαβαν, καθώς και τους καθηγητές, γιατί πήγαινε σχολείο και δεν είχε τα απαραίτητα χαρτιά.
Τέλος, εκείνο που πρέπει να δούμε, είναι αν το ΣΑΕ θα παίξει πραγματικά ένα ρόλο όχι απλώς εισηγητικό στο νόμο, όπως έλεγε το προηγούμενο σχέδιο νόμου ή δεν ξέρω πώς θα το διαμορφώσει η Κυβέρνηση, αλλά ένα ρόλο που πραγματικά θα εκφράζει τα προβλήματα των Ελλήνων μεταναστών, θα τα συνδυάζει με την πατρίδα και μέσα από διακρατικές σχέσεις θα βοηθάει στην επίλυση των εκεί μεγάλων προβλημάτων που έχουν. Εμείς ένα τέτοιο νόμο θα τον στηρίξουμε. Αν είναι διαφορετικός, θα τον καταψηφίσουμε.
ΠΡΟΕΔΡΕΥΩΝ (Γεώργιος Σούρλας):  Ο πρώην Πρόεδρος της Βουλής κ. Κακλαμάνης έχει το λόγο.
ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, στο φίλο μου κ. Γκατζή θέλω να τονίσω ότι πράγματι ο νόμος ο ιδρυτικός του ΣΑΕ ψηφίστηκε επί συγκυβερνήσεως, με Πρωθυπουργό τον κ. Τζαννετάκη. Ήταν τρεις γραμμές όλες κι όλες, που ανέφεραν ότι ιδρύεται με εισηγητικό και γνωμοδοτικό ρόλο το ΣΑΕ και από 'κει και πέρα όλα τα άλλα με διάταγμα. Ήταν, λοιπόν, ένας τύπος. Καλώς έγινε. Καμιά φορά κάποια πράγματα και εδώ στη Βουλή γίνονται -έστω και αν γίνονται- για να δικαιολογήσουν ή να εξυπηρετήσουν άλλους σκοπούς - μπορεί να γίνονται και για να βγαίνει απ' αυτά κάτι καλό. Τότε ξεκίνησε αυτή η ιδέα. 
Τότε η πλευρά του Συνασπισμού, του ενιαίου, με κάτι τέτοια πράγματα δικαιολογούσε το μείζον. Τώρα, όμως, θέλω επίσης να τον παρακαλέσω να θυμηθεί ότι άλλο ήταν η επιστολική ψήφος στα συνδικάτα, όπου δηλαδή κάποιος εργατοπατέρας ή και κομματοπατέρας έπαιρνε εξουσιοδοτήσεις τάχα και έριχνε στην κάλπη ό,τι ήθελε και άλλο το αν πρέπει να βρούμε τρόπο να ψηφίζουν οι μετανάστες. Τι σημαίνει επιστολική ψήφος; Να πηγαίνεις στο προξενείο και να ρίξεις την ψήφο εκεί πέρα. 
ΝΙΚΟΛΑΟΣ ΓΚΑΤΖΗΣ: Αυτό λέω κι εγώ.
ΑΠΟΣΤΟΛΟΣ ΚΑΚΛΑΜΑΝΗΣ: Ωραία. Λοιπόν, μην μπερδεύετε πράγματα...
ΝΙΚΟΛΑΟΣ ΓΚΑΤΖΗΣ: Δεν είναι αυτή επιστολική ψήφος, κύριε Πρόεδρε...
ΑΠΟΣΤΟΛΟΣ ΚΑΚΛΑΜΑΝΗΣ: Όχι, διότι κάνετε ένα λάθος. Έχετε μία διάθεση τόσο επιθετική για το ΠΑΣΟΚ, ώστε ξοδέψατε όλο το χρόνο σας. Ευτυχώς σας δόθηκε και παράταση, για να μιλήσετε για τα θέματα των αποδήμων Ελλήνων.
ΝΙΚΟΛΑΟΣ ΓΚΑΤΖΗΣ: Για τα προβλήματα μιλούσα. 
ΑΠΟΣΤΟΛΟΣ ΚΑΚΛΑΜΑΝΗΣ: Θέλω επίσης να παρακαλέσω τον κύριο Υπουργό για το εξής: Κάθε κυβέρνηση έχει συμφέρον πολιτικό, για να προωθήσει το έργο της, να συναντά συναίνεση στη Βουλή. Εμείς είμαστε μία νέα Βουλή. Το πρόσεξα και ειλικρινά σας λέω ότι με ενοχλούσε προσωπικά. "Εκείνο δεν κάνατε", "έπρεπε να κάνετε εκείνο", "εσείς μιλάτε, που εδώ παραλείψατε". Όλα σε δεύτερο πληθυντικό πρόσωπο. Να πείτε για την Κυβέρνηση. Ένα χρόνο μετά την ανάληψη της εξουσίας επιμένετε να αναφέρεστε στα μη πεπραγμένα ή στα κακώς πεπραγμένα. Αλλά δεν βοηθάει αυτό και με εκπλήσσει πραγματικά. Εσείς έχετε ασχοληθεί με τα θέματα των αποδήμων, στην Επιτροπή Απόδημου Ελληνισμού. Όπως θυμάστε, με δική μου πρόταση, ως Προέδρου της Βουλής, αποφασίσαμε να συγκροτηθεί αυτή η Επιτροπή. Θα θυμάστε ότι πάντοτε όλοι μας επιμέναμε και περισσότερο όλων εγώ -εδώ υπήρχε μία ελαφρά διαφωνία του ΚΚΕ, το οποίο έτσι πίστευε και το σέβομαι- λέγοντας ότι θα ήθελα να πηγαίνετε εκεί και να μη δηλώνετε ποιου κόμματος είστε Βουλευτές. Να λέτε ότι είστε μία αντιπροσωπεία του Κοινοβουλίου. Εγώ αυτό πιστεύω, αν θέλουμε να είμαστε πραγματικά ειλικρινείς. Όλοι ενδιαφερόμαστε. Υπάρχει κανείς σ' αυτήν την Αίθουσα που θα έλεγε να ξεχάσουμε τον Απόδημο Ελληνισμό; 
Για ποιο λόγο, λοιπόν, να κάνουμε αυτήν την πλειοδοσία με καταγγελία προς την άλλη πλευρά για υστέρηση, για εγκατάλειψη κλπ.; Δεν είναι σωστό. Πράγματι το ΠΑΣΟΚ έκανε μία πολιτική για τους απόδημους. Ο ίδιος ο Ανδρέας Παπανδρέου έζησε ως μετανάστης και γι' αυτόν το λόγο είχε μία ιδιαίτερη συμπάθεια από τους μετανάστες του Καναδά, της Αμερικής, της Γερμανίας και των σκανδιναβικών χωρών. Πράγματι, ξεκίνησε το ΠΑΣΟΚ. Από κει και πέρα, όμως, αυτό δεν σημαίνει ότι το ΠΑΣΟΚ μονοπωλεί το ενδιαφέρον. Θα ήταν κακό, αν το έκανε αυτό. Ούτε η Νέα Δημοκρατία νομίζω ότι έχει κανένα λόγο να καθίζει άλλους στο εδώλιο του κατηγορουμένου, όπως κάνει συνεχώς. Και αυτό αρχίζει πια να ενοχλεί τον απλό πολίτη. Αυτό πρέπει να αρχίσει να το σκέπτεται και το ΚΚΕ. Ο πολίτης δεν μπορεί να ακούει συνέχεια ότι είναι στο ίδιο τσουβάλι, "άσπρος σκύλος, μαύρος σκύλος, όλοι οι σκύλοι μια γενιά". Υπάρχει μία Κυβέρνηση, που πρέπει χωρίς πυροβολισμούς να ελέγχεται. Εάν στόχος μας είναι όχι να προχωρήσει μία κυβέρνηση στο έργο της το καλό και το κακό να το αποτρέψουμε, αλλά να διευκολύνουμε το κακό βάλλοντας εναντίον της Αξιωματικής Αντιπολίτευσης, τότε θα έλεγα, άξιος ο μισθός μας. Να το ξέρουμε αυτό, γιατί το ίδιο έγινε και μετά το περίφημο καλοκαίρι του 1989. Έπεφταν τα ποσοστά μας και εννοώ τα ποσοστά της πλευράς εκείνης, διότι κάποιοι πολίτες θέλουν υπεράσπιση των αρχών τους και όχι των σκοπιμοτήτων της τρέχουσας πολιτικής ανάγκης.
ΝΙΚΟΛΑΟΣ ΓΚΑΤΖΗΣ: Αφήστε τους δικούς μας πολίτες να το κρίνουν οι ίδιοι.
ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε συνάδελφε. Όλοι οι πολίτες είναι ελεύθεροι. Δεν είναι γκετοποιημένοι στη Νέα Δημοκρατία, στο ΠΑΣΟΚ, στο ΚΚΕ ή οπουδήποτε αλλού. 
ΝΙΚΟΛΑΟΣ ΓΚΑΤΖΗΣ: Αφήστε να καθορίσουμε εμείς την πολιτική μας!
ΑΠΟΣΤΟΛΟΣ ΚΑΚΛΑΜΑΝΗΣ: Όχι, μιλάω για τους πολίτες, διότι όταν έφερα εγώ το ν. 1264 εδώ, το Κομμουνιστικό Κόμμα τον καταψήφισε. Και με εκείνο το νόμο κατηργήθη η επιστολική ψήφος για τα συνδικάτα, καταργήθηκε το lock out, αναγνωρίστηκαν οι συνδικαλιστικές οργανώσεις και έγινε η εκκαθάριση όλων των μητρώων. Το Κομμουνιστικό Κόμμα δυστυχώς δεν τον ψήφισε! 
ΝΙΚΟΛΑΟΣ ΓΚΑΤΖΗΣ: Γιατί τον καταψήφισε όμως; Γιατί αφήσατε τους ναυτεργάτες υπό καθεστώς γαλέρας. 
ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τα αυτά, κύριε συνάδελφε!
ΠΡΟΕΔΡΕΥΩΝ (Γεώργιος Σούρλας): Παρακαλώ! Μην πάμε σε άλλο θέμα τώρα!
Συνεχίστε, κύριε Πρόεδρε. 
ΑΠΟΣΤΟΛΟΣ ΚΑΚΛΑΜΑΝΗΣ: Το θέμα μας τώρα είναι ότι και αυτός ο εκτελεστικός νόμος έχει προβλήματα. Όμως, πρέπει να δούμε πώς θα προχωρήσει.
Τουλάχιστον σε ό,τι αφορά την Ευρώπη, νομίζω ότι εκεί δεν υπάρχει πρόβλημα διμερών σχέσεων και δεν θα πρέπει να ξοδεύονται λεφτά από τους ομογενείς ή από διάφορους ενδιαφερομένους, για να έρθουν ομογενείς ή μετανάστες να ψηφίσουν. Πολλοί, όπως ξέρετε, της δεύτερης γενιάς και στην Ευρώπη παίρνουν υπηκοότητα άλλων χωρών.
Τώρα σε ό,τι αφορά αυτό που είπατε, κύριε Σκανδαλάκη -και εδώ ήταν επίσης ένα λάθος σας- δηλαδή το "Γιατί ενδιαφέρεστε μόνο για την Ευρώπη; Δεν υπάρχει Ελληνισμός στην Αυστραλία, στον Καναδά;" δεν είπαμε μόνο για την Ευρώπη. Φυσικά και υπάρχει, αλλά, όπως σωστά είπε ο κ. Πολύδωρας, υπάρχουν και διάφορα προβλήματα που δεν είναι και τόσο εύκολο να ξεπεραστούν, αν δεν υπάρξουν πρώτα-πρώτα διμερείς συζητήσεις. Μάλιστα σ' αυτό το θέμα η Ευρωπαϊκή Ένωση μας διευκολύνει, γιατί το να στήσεις κάλπη στα προξενεία σου π.χ. στη Νεβάδα, δεν ξέρω αν και πώς θα το καταφέρεις.
Χρειάζεται, λοιπόν, να δούμε από κοινού όλα τα κόμματα -και όχι μόνο τα δυο μεγάλα που έχουν τα 2/3 της Βουλής, αλλά και το ΚΚΕ και ο Συνασπισμός- πώς θα προωθήσουμε αυτό το θέμα, διότι πραγματικά δεν πιστεύω και εγώ -και δεν είναι σωστό να το υπονοείτε και περίμενα ότι θα λέγατε ότι δεν το είπα, αλλά ούτε έχω τέτοια πρόθεση και σκέψη- ότι οι Έλληνες του εξωτερικού έδωσαν τη νίκη στη Νέα Δημοκρατία. Αυτό είναι λάθος. Αλλά ακόμη και αν έγινε, ακόμα και αν ξοδεύτηκαν περισσότερα χρήματα για να έρθουν περισσότεροι μετανάστες με αεροπλάνα κλπ., δεν πρέπει να τίθεται σ' αυτήν τη βάση το θέμα, διότι μας κάνει κακό. 
Τώρα όσον αφορά αυτό το σχέδιο νόμου, εσείς ο ίδιος λέτε ότι αυτό απερρίφθη μετά πολλών επαίνων και ότι τώρα αποτελεί βάση των συζητήσεων. Ή το ένα υπάρχει ή το άλλο. Λέτε ότι επαναφέραμε αυτό το σχέδιο. Εγώ δεν λέω ότι τα εγκαταλείψατε. Απλώς δεν θα πρέπει να υπάρχει αυτό το κλίμα της αντιδικίας για πράγματα που πρέπει να προχωρούν και κυρίως να μη λέμε από την Έδρα ή από εδώ πράγματα, τα οποία δημιουργούν στους έξω από εδώ την εντύπωση ότι υπάρχουν θέματα καθαρότητας, διαφάνειας κλπ. 
Εγώ ζήτησα την απάντηση του κ. Βενιζέλου στην ερώτηση της κ. Δαμανάκη. Δεν έχει κανένα πρόβλημα. Ο κ. Βενιζέλος δεν είπε 1.000.000, όπως αναφέρατε από την Έδρα. Λέει 800.000. Και -όπως είπατε- και ο απολογισμός των εξόδων έφτασε το 750.000 ευρώ. Τα δε έσοδα έφθασαν 900.000 ευρώ. 
Όταν, όμως, λέτε ότι δεν υπάρχει απολογισμός κλπ, τότε δημιουργείται η εντύπωση σε κάποιους ότι εδώ σπατάλησαν 1.000.000 ευρώ και ασφαλώς δεν είναι αυτή η πρόθεσή σας. Αλλά εδώ πέρα -και όταν αντιδικούμε- πρέπει να προσέχουμε πώς εκφραζόμαστε, για να μη δημιουργούμε εντυπώσεις τις οποίες δεν θέλουμε.
Κύριε Πρόεδρε, θέλω να πω για το ΣΑΕ. Πράγματι και η Βουλή συμβάλλει κάθε χρόνο στο πρόγραμμα αυτό για τα κέντρα υγείας του Ελληνισμού της Μαύρης Θάλασσας. Ο Ελληνισμός εκεί αλλά και οι άλλοι, οι ντόπιοι, όπως ξέρετε πολύ καλά, βοηθιούνται σ' αυτά τα θέματα. 
Τα δε προγράμματα του ΣΑΕ χρηματοδοτούνται κατά το 1/3 από τους ομογενείς μας, κατά το 1/3 από την ελληνική Κυβέρνηση -και το οφείλει- και κατά το 1/3 από προγράμματα του προϋπολογισμού του αμερικανικού δημοσίου. Και όταν εμείς εδώ δεν εκπληρώνουμε τις υποχρεώσεις μας, τότε δεν δίνονται τα χρήματα και από εκεί. Και πρέπει σ' αυτό το θέμα να κοιτάξουμε πώς θα είμαστε πιο εντάξει. 
Τέλος όσον αφορά τους ομογενείς της Αλβανίας, είναι κάποια πράγματα τα οποία πρέπει να προσπαθήσουμε να τα ξεκαθαρίσουμε, γιατί κάποιες φορές δημιουργούν σύγχυση και δίνουν και δικαιολογία σε κύκλους που θέλουν την αντιδικία μεταξύ των χωρών και των λαών ακόμα- να εκμεταλλεύονται αυτές τις καταστάσεις. 
Έγινε ένα λάθος. Τελείωσε. Πήγαμε - αυτή είναι η πραγματικότητα - το '90-'92 στο Αργυρόκαστρο, θεώρησε ο κόσμος ότι εδώ πλέον μπορούν να έλθουν και έκτοτε και οι ομογενείς και οι άλλοι Αλβανοί έρχονται και είναι λογικό αυτό. 
Σήμερα έχουμε ένα τεράστιο πρόβλημα. Υπάρχουν ομογενείς εξ Αλβανίας που είναι σαράντα και πενήντα χρόνια εδώ. Είδα προχθές ένα φίλο μου από το πανεπιστήμιο, τον κ. Δημητριάδη, ένα δικηγόρο, ο οποίος είναι ομογενής. 
Θέλω να πω κάτι που νομίζω ότι είναι και χρήσιμο να το ακούσετε, κύριε Υπουργέ. Προχθές στο συνέδριο του ΠΑΣΟΚ ήλθε ο κ. Φάτος Νάνο. Βέβαια εγώ δεν ξέρω αλβανικά, αλλά πέρα απ' αυτό που μεταφράστηκε, ρωτούσα εν συνεχεία και κάποιους ομογενείς, που ήταν εκεί, τι ακριβώς εννοούσε. Είπε για νόμο που θα αναγνωρίζει τη διπλή ιθαγένεια. Διότι το πρόβλημά μας είναι, δίνοντας εμείς την ιθαγένεια, να μην κόψει η αλβανική κυβέρνηση την αλβανική υπηκοότητα. Θα παρακαλέσω γι' αυτήν την πληροφορία που σας δίνω τώρα, να δείτε μέσω των διπλωματικών μας υπηρεσιών ποια βάση έχει και ίσως ο πρέσβης μας εκεί να πάει να το ρωτήσει, αφού πάρετε και από τη γραμματεία του ΠΑΣΟΚ -θα σας το στείλουμε αυτό- το τι είπε, για να δούμε τι εννοούσε. Πρέπει να αρχίσει σ' αυτήν τη βάση αυτή η συζήτηση, διότι σε άλλων υπηκοοτήτων Αλβανούς πολίτες στερούν την αλβανική. 
Θέλω να σας παρακαλέσω πραγματικά να δείτε τα προγράμματα του ΣΑΕ. Έχει και ο κ. Γκατζής δίκιο, εκεί που λέει για τους συλλόγους, οργανώσεις κλπ.. Εμείς πρέπει να λύνουμε τα προβλήματα. Θυμάστε ότι όταν ξεκίνησε το ΣΑΕ, είχαμε πρόβλημα με τον Αρχιεπίσκοπο της Αυστραλίας, αλλά και μρ το Οικουμενικό Πατριαρχείο που θεωρούσε ότι το ΣΑΕ θα ανατρέψει το status των κοινοτικών συλλόγων που είναι στην ουσία της εκκλησίας. Πρέπει και από τη μια μεριά και από την άλλη να δούμε πώς θα συσπειρώσουμε τον Ελληνισμό, όποια σωματεία, είτε ομοσπονδίες, πώς θα τον αξιοποιήσουμε και πώς θα τον βοηθήσουμε. Καλό είναι να γίνει και αυτή η βάση δεδομένων, αλλά να μη γίνει έτσι που φοβάμαι ότι θα συνέβαινε και επί ΠΑΣΟΚ. Διότι πολλοί έξω έχουν απλώς σφραγίδες. Το ξέρουμε αυτό. Αλλού υπάρχουν μαζικές οργανώσεις και αλλού σφραγίδες. Να μη γινόμαστε εμείς σε βάρος των Ελλήνων του εξωτερικού συνεργοί σε τέτοιες ιστορίες. Κάντε αυτήν τη βάση, ώστε να ελέγχονται όλα αυτά τα ζητήματα. 
ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Πρόεδρο για την παρέμβασή του.
Εισερχόμαστε στο στάδιο των δευτερολογιών.
Πρέπει να σας πω, από τα στοιχεία που έχω εδώ, πως προκύπτει ότι ο πρώτος επερωτών, ο κ. Νιώτης, δικαιούται πέντε λεπτά και οι υπόλοιποι συνάδελφοι δύο λεπτά για να μιλήσουν. 
Ο κ. Νιώτης έχει το λόγο.
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, δεν δέχομαι ότι τα δύο λεπτά που πήρα, τα πήρα με τη συναίνεσή μου για τη δευτερολογία μου και παρακαλώ να τηρηθεί ο Κανονισμός. 
ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ξέρετε ότι και ανοχή υπάρχει και σεβασμός και εκτίμηση. Δεν μπορεί το Προεδρείο να είναι κάθε φορά σε στενοχώρια. Θα τηρηθεί ο Κανονισμός και θα διακόπτεται ο ομιλητής. Ζητάω από το Σώμα μια παράταση και αντιδράτε, διαμαρτύρεστε. Σας παρακαλώ πάρα πολύ! Να σεβαστείτε και τη θέση του Προεδρείου. Πώς αλλιώς θα γίνει δηλαδή; Ακόμη περισσότερη ανοχή και επιείκεια;
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, το Προεδρείο πρέπει να έχει ενιαία θέση. 
ΠΡΟΕΔΡΕΥΩΝ (Γεώργιος Σούρλας):  Μιλήσατε αντί για δεκαπέντε λεπτά, δεκαοκτώ λεπτά και οκτώ λεπτά δικαιούστε. 
ΓΡΗΓΟΡΙΟΣ ΝΙΩΤΗΣ:  Δεν άκουσα από τον τότε Προεδρεύοντα τέτοια προϋπόθεση και δεν είναι η πρώτη φορά που περνάμε κατά ένα ή δύο λεπτά το χρόνο μας. 
ΠΡΟΕΔΡΕΥΩΝ (Γεώργιος Σούρλας): Να σέβεστε και το Προεδρείο που όταν φθάνει η ώρα πρέπει να σας παρακαλά, αλλά και να σας στενοχωρεί βεβαίως. Πρέπει να μας διευκολύνετε στην εφαρμογή του Κανονισμού. Είδατε τον κ. Κακλαμάνη πώς έκανε την παρατήρηση και εύλογα την έκανε.
Ορίστε, έχετε το λόγο.
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, πρώτα θα κάνω ένα σχόλιο για την έκπληξη, που, όπως δήλωσε, δοκίμασε ο κύριος Υφυπουργός για την επερώτησή μας, όπως και για το φόβο, του ότιι με το βαρύ πυροβολικό με το οποίο ήρθε το ΠΑΣΟΚ, είχαμε πρόθεση να τον εξοντώσουμε. Σε καμία περίπτωση. 
Πρώτα απ' όλα, επαναλαμβάνουμε και πάλι ότι η επερώτηση δεν έχει ούτε προσωπικό στόχο τον Υφυπουργό ούτε πολιτικό στόχο τη Νέα Δημοκρατία. Ένα μόνο στόχο έχει: Τη διασφάλιση της αναγκαίας συναίνεσης και ομοψυχίας για την επίλυση μεγάλων, στρατηγικού χαρακτήρα, θεμάτων του Απόδημου Ελληνισμού, για τα οποία έχει ζωτικό ενδιαφέρον και, βεβαίως, μητρική ευθύνη η Ελλάδα ως γεννήτωρ χώρα. Επομένως μακριά από εμάς αυτές οι προθέσεις!
Μάλιστα η συνυπογραφή του κειμένου της επερωτήσεως από το σύνολο των Βουλευτών του τομέα εξωτερικής πολιτικής, άμυνας και απόδημου ελληνισμού μαρτυρεί μόνο ένα: Τη δήλωση του ιδιαιτέρου πολιτικού ενδιαφέροντος του ΠΑΣΟΚ να υποστηρίξει όποιες πρωτοβουλίες προέλθουν από την Κυβέρνηση για την επίλυση αυτών των θεμάτων. Άρα προς στήριξη ήταν και όλη αυτή η στρατιά του βαρέος πυροβολικού του ΠΑΣΟΚ, γιατί, επιτέλους, πρέπει να ανοίγουμε τα θέματα στην κατεύθυνση επίλυσης των προβλημάτων. Γι' αυτό και καλώ και παρακαλώ τον κύριο Υφυπουργό, ο οποίος πρέπει να αισθάνεται ότι θα έχει τη στήριξή μας -γιατί προέρχεται από τη διακομματική επιτροπή της Βουλής, έχει τη γνώση, ξέρει τα προβλήματα, έχει συνεργαστεί με το σύνολο των δυνάμεων του Κοινοβουλίου- να βάλουμε μπροστά τη λύση μεγάλων, σοβαρών και στρατηγικού χαρακτήρα ζητημάτων. 
Αυτό σημαίνει ότι σήμερα αναμέναμε -και αναμένουμε και τώρα στις δευτερολογίες- να βγουν πιο καθαρά μηνύματα από την Κυβέρνηση πρώτα, αλλά και από τα κόμματα του ελληνικού Κοινοβουλίου, μηνύματα τα οποία θα απευθυνθούν όχι μόνο μέσα στο πλαίσιο του ελληνικού Κοινοβουλίου, αλλά κυρίως θα πάνε από εμάς εδώ προς τον Απόδημο Ελληνισμό. 
Πρέπει, κυρίες και κύριοι συνάδελφοι, να πάει ένα πολύ καθαρό μήνυμα στους Έλληνες του εξωτερικού και στους ομογενείς μας, το μήνυμα ότι το ελληνικό Κοινοβούλιο, εκπροσωπώντας το ελληνικό έθνος και τον ελληνικό λαό ιδιαιτέρως, λέει "ναι" στην υλοποίηση των επιταγών του Συντάγματος, που πρόσφατα, με την Αναθεώρησή του, ήρθε με μεγαλύτερη σαφήνεια και μεγαλύτερη καθαρότητα να δώσει επιταγές σ' εμάς τους κοινοβουλευτικούς και στα κόμματα για να οργανώσουμε έτσι το Παγκόσμιο Συμβούλιο Απόδημου Ελληνισμού, ώστε να αποτελεί την έκφραση όλων των δυνάμεων του απανταχού Ελληνισμού. 
Αυτό το "όλων των δυνάμεων" το απευθύνει το Σύνταγμα προς πάντας και εντός και εκτός Ελλάδος. Αυτό σημαίνει ότι δεν μπορεί να υπάρχουν διακρίσεις. Δεν μπορεί να ακούγεται -αν θέλετε- και κομματική άποψη. Σέβομαι καθ' όλα το Κομμουνιστικό Κόμμα Ελλάδας, αλλά δεν μπορεί να ακούγεται ότι δεν έχουν θέση οι εκκλησιαστικές κοινότητες. 
Δεν είναι θέμα πολιτικής μας βούλησης, κύριε συνάδελφε, όταν το Σύνταγμα καθορίζει ότι όλες οι δυνάμεις του Απόδημου Ελληνισμού θα πρέπει να αποτελούν οργανωτικό μέρος του Συμβουλίου Απόδημου Ελληνισμού, το οποίο πρέπει να εκφράζει αυτές τις δυνάμεις. Πρέπει, λοιπόν, να τις εκφράζει μ' έναν τρόπο, οργανωτικά, χρηματοδοτικά και προγραμματικά -και αυτό είναι ευθύνη του εκτελεστικού νόμου και κυρίως της Κυβέρνησης και όλων των Κομμάτων εδώ- ώστε να διασφαλίσουμε τη συναίνεση που διασφαλίσαμε το 1989 και όλα τα επόμενα χρόνια. Αυτός ο νόμος πρέπει να βοηθήσει το Συμβούλιο Απόδημου Ελληνισμού και τον έξω Ελληνισμό σ' αυτόν το ρόλο του. 
Δεύτερο θέμα είναι η επιστολική ψήφος ή η με άλλο πρόσφορο μέσο ψήφος. Δεν πάει άλλο. Πρέπει να επαινέσω και τον κ. Παπανδρέου, ο οποίος βγήκε προεκλογικώς και επαναδέσμευσε το ΠΑΣΟΚ στην κατεύθυνση της επιστολικής ψήφου. Θα επαινέσουμε -και θέλουμε να το κάνουμε αυτό- την Κυβέρνηση της Νέας Δημοκρατίας και τον κύριο Πρωθυπουργό, που και εκείνος προεκλογικά το τόνισε, όπως επίσης το τόνισαν και τα άλλα κόμματα. Επιτέλους, πήραμε μια πολύ μεγάλη πρωτοβουλία. Εδώ ο έπαινος είναι κυρίως για όλα τα κόμματα. Πρέπει, όμως, να πούμε ότι το ΠΑΣΟΚ έβαλε στο Σύνταγμα την πρόταση για την επιστολική ψήφο ή άλλο πρόσφορο μέσο, όπως σωστά είπατε. 
Τώρα, λοιπόν, είναι η ώρα ευθύνης της Κυβερνήσεως της Νέας Δημοκρατίας. Τείνουμε χείρα αλληλεγγύης και βοηθείας. Λέμε: "Ελάτε ν' ανοίξουμε συζήτηση, για να διαμορφώσουμε τα δύο τρίτα."
Είναι εύκολο; Περιμένει ο Έλληνας απόδημος, ιδιαιτέρως στην Ευρώπη, στην Αμερική, στην Αυστραλία, στην Αφρική, παντού, ο Έλληνας του εξωτερικού -γιατί περί αυτού πρόκειται- μια απάντηση για το πώς η Βουλή θα διαμορφώσει την κατάσταση.
Και εμείς λέμε: Ελάτε να πάμε βήμα-βήμα. Επιτέλους, τολμούμε να κάνουμε μια πρόταση. Δεν αποκλείουμε κανένα. Αλλά ελάτε να πάμε βήμα-βήμα. Να κάνουμε και το διάλογο. Εδώ είναι η Ευρωπαϊκή Ένωση, που έχουμε την εμπειρία από τις ευρωεκλογές. Να δούμε την υλοποίηση της επιστολικής ψήφου ή και με κάλπη στα προξενεία και να κάνουμε αυτό που έκαναν ήδη οι Γάλλοι, αυτό που έγινε στην Ευρώπη και σε όλο τον κόσμο. Οι Ιταλοί ήδη μας στέλνουν ένα ακόμα ευρωπαϊκό μήνυμα. Στις επόμενες εκλογές θα ψηφίσουν όλοι οι Ιταλοί του εξωτερικού.
Και νομίζω ότι προς αυτήν την κατεύθυνση περιμένουμε και σήμερα και αύριο από την Κυβέρνηση να ανακοινώσει εκείνα τα μέτρα, που θα αρχίσουν να υλοποιούν τη συνταγματική επιταγή στο πλαίσιο της διαμόρφωσης ομοφωνίας.
Για το θέμα, κύριε Πρόεδρε, των Ελλήνων Βορειοηπειρωτών, που κατοικούν δέκα, δεκαπέντε, είκοσι χρόνια στην Ελλάδα, δεν υπάρχει κανένας φόβος γι' αυτούς να στερηθούν καμία ιθαγένεια. Επιτέλους το Υπουργείο Εξωτερικών ας συσκεφτεί με το Υπουργείο Εσωτερικών και ας αποφανθούν.
Εμείς πάλι εδώ ερχόμαστε ως ΠΑΣΟΚ, έχει κάνει επ' αυτού δήλωση και ο Πρόεδρός μας και ο αρμόδιος συντονιστής μας και  το λέμε κι εμείς τώρα: Δεν μπορούν εκατόν πενήντα χιλιάδες Βορειοηπειρώτες να περιμένουν χωρίς υπηκοότητα και να τους στέλνουμε στα χέρια ακραίων κύκλων εδώ στην Ελλάδα. Είναι μείζον εθνικό ζήτημα η αποκατάσταση των δικαιωμάτων τους. Και οφείλει η Κυβέρνηση τις πρωτοβουλίες αυτές να μην τις ξεπερνάει με μια αόριστη διατύπωση περί τάχα υψηλών κινδύνων κλπ.
Να ανοίξουμε, λοιπόν, αυτήν τη συζήτηση. Και σίγουρα την οφειλή μας απέναντι στους Βορειοηπειρώτες θα την ξεπληρώσουμε διαφυλάσσοντας τα εθνικά μας συμφέροντα. Δεν θα είναι κανείς χαμένος και δεν υπάρχει καμία κομματική σκοπιμότητα. Εμείς σεβαστήκαμε κάποια πράγματα. Προεκλογικά -θυμάστε- είχαμε φέρει το θέμα ως Κυβέρνηση. Και επειδή τότε ειπώθηκε από κάποια κόμματα: "Μα, έξι μήνες προ των εκλογών;", το αποσύραμε.
Τώρα εσείς έχετε το χρόνο και πρέπει να ανοίξετε αυτήν τη συζήτηση. Και εμείς σας δίνουμε λύση και πρόταση μετριοπαθή, πρόταση η οποία σε καμία περίπτωση δεν βάζει την Κυβέρνηση σε ιδιαίτερη δυσκολία. Αυτή είναι η άποψή μας.
Χαίρω, κύριε Υφυπουργέ, γιατί η προγραμματική σύμβαση προωθήθηκε μεταξύ του Υπουργείου Εξωτερικών, του Υπουργείου Εσωτερικών και της ΚΕΔΚΕ. Και οπωσδήποτε αυτό το εκφράζω και ως ικανοποίησή μας για τις πρωτοβουλίες που πήρατε ως Υφυπουργός.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Θα έχαιρα, όμως, ιδιαιτέρως εάν η κ. Πετραλιά και ο αρμόδιος Υφυπουργός Αθλητισμού δεν έλεγαν άλλα στη μία απάντησή τους και άλλα μετά. Και επιτέλους να ξεκαθαριστεί το θέμα του πώς βλέπει η Νέα Δημοκρατία και η Κυβέρνησή της το ζήτημα των παγκόσμιων αθλητικών και πολιτιστικών αγώνων της νεολαίας του Απόδημου Ελληνισμού. Δεν μπορούμε, όταν κατοχυρώνουμε βήματα πολιτικής, να απαλλοτριώνουμε και να πετάμε τα χρήματα και τις χρηματοδοτήσεις στην αχρησία, μέσα από αόριστες παλινωδίες, όπως ακούω ότι έχει τώρα το Υπουργείο Πολιτισμού...
ΠΡΟΕΔΡΕΥΩΝ (Γεώργιος Σούρλας): Ολοκληρώστε όμως, κύριε συνάδελφε.
ΓΡΗΓΟΡΙΟΣ ΝΙΩΤΗΣ: ... ότι ήθελε - εμένα μου είχε απαντήσει η κ. Πετραλιά ότι το θέλει το πρόγραμμα...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Τελικά, κύριε Νιώτη, δεν μου είπατε: Χρειάζεται να κάνετε παρέμβαση, για να πάρετε τα χρήματα; Για να το ακούσουν οι συνάδελφοί σας.
ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, χρειάζεται να ζητάτε το λόγο από το Προεδρείο.
ΓΡΗΓΟΡΙΟΣ ΝΙΩΤΗΣ: Εγώ ξέρω ότι ένας χρόνος χρειάστηκε, κύριε Υφυπουργέ, για να έχουμε αυτήν τη θετική λύση. Σας επαινούμε, αλλά μη μας προκαλείτε.
ΠΡΟΕΔΡΕΥΩΝ (Γεώργιος Σούρλας): Κύριε Νιώτη, τελειώστε, σας παρακαλώ.
ΓΡΗΓΟΡΙΟΣ ΝΙΩΤΗΣ: Βλέπετε ότι, όταν απονέμουμε εύσημα, τα απονέμουμε.
ΠΡΟΕΔΡΕΥΩΝ (Γεώργιος Σούρλας): Κύριε Νιώτη, ολοκληρώστε. Θα τα πουν οι επόμενοι συνάδελφοι.
ΓΡΗΓΟΡΙΟΣ ΝΙΩΤΗΣ: Αλλά εμείς θα στηρίζουμε την προσπάθεια να εφαρμόζουμε πολιτική στον Απόδημο Ελληνισμό. Η Κυβέρνηση, ό,τι λύνει θετικά, υπέρ της είναι πρώτα απ' όλα. Εμείς χαίρουμε να βλέπουμε να προωθούνται τα ζητήματα
Τα υπόλοιπα θα τα πούνε οι κύριοι συνάδελφοί μου.
Ευχαριστώ.
ΠΡΟΕΔΡΕΥΩΝ (Γεώργιος Σούρλας): Δεν έχετε παράπονο. Και τη δευτερολογία στο σύνολο την πήρατε και περισσότερο χρόνο πήρατε. Αντιλαμβάνεται το Προεδρείο ότι είναι ένα πάρα πολύ σοβαρό θέμα, με την εθνική του διάσταση και ένας γόνιμος διάλογος γίνεται, αλλά μη μας φέρνετε και σε δύσκολη θέση περισσότερο.
Και πιστεύω ότι δεν θα το κάνει τώρα ο κ. Γερανίδης, που θα πάρει τη δευτερολογία του των τριών λεπτών. Θα παρακαλέσω να περιοριστεί εκεί.
Έχετε το λόγο, κύριε Γερανίδη.
ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Γερανίδης δεν είναι δικηγόρος. Θα τα πει περιεκτικά.
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, σε σχέση με...
ΠΡΟΕΔΡΕΥΩΝ (Γεώργιος Σούρλας): Ο Πρόεδρος είπε ότι δεν είστε δικηγόρος και αυτό σημαίνει ότι θα τα πείτε σύντομα.
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, έχω να κάνω τις εξής παρατηρήσεις από τη μέχρι τώρα συζήτηση: 
Αγαπητέ φίλε Υφυπουργέ, νομίζω ότι μπορώ να σας προσφωνώ έτσι λόγω της συνεργασίας που είχαμε, της κοινής προσπάθειας και του κοινού αγώνα. Η τοποθέτησή σας, όσον αφορά την πρωτομιλία -περιμένω με ενδιαφέρον και τη δευτερολογία σας- δεν αντέκρουσε κάποιους φόβους που έχουμε ως προς τις προθέσεις σας από τα βήματα των δώδεκα μηνών διακυβέρνησης στο συγκεκριμένο θέμα, ιδιαίτερα ως προς το μοντέλο με το οποίο απαντήσατε ή τοποθετηθήκατε. 
Θεωρώ ότι και το ύφος ακόμα έχει τη  συμβολή του στην προσπάθεια συναίνεσης. Νομίζω ότι πρέπει να γίνει από όλους μας -και από σας- ιδιαίτερα μεγαλύτερη προσπάθεια. Η Κυβέρνησή σας έχασε πολύ χρόνο για να καταλάβει ότι έγινε κυβέρνηση. Το ΚΚΕ ακόμα δεν κατάλαβε ότι άλλαξε η Κυβέρνηση. Ο Πρόεδρος, ο κ. Απόστολος Κακλαμάνης, με τη μεγάλη του εμπειρία και τη σοφία του έστειλε και αυτός το δικό του μήνυμα, τη δική του συμβολή, την οποία χρειαζόμαστε. 
Πιο ειδικά, δεν χρειαζόταν αυτό που είπατε, το εξής: "Δώσαμε τόσα παραπάνω εκεί, τόσα παραπάνω εκεί...". Αυξήσατε, κύριε Σκανδαλάκη, τον προϋπολογισμό επί των αποδήμων και δεν το κατάλαβε κανένας από τους τριακόσιους; Κάνατε εσωτερικές ανακατανομές. Αυτό που είπατε, με τη δικαιολογητική βάση ότι η αλληλογραφία από την ΚΕΔΚΕ δεν ήλθε, δεν το κάνατε. Αυτό το αναδιανείματε σε άλλους σκοπούς. 
Προς τι, λοιπόν, αυτή η  έπαρση; Αυτή είναι όλη η αλήθεια. Αν εσείς κάνατε ένα χρόνο να οργανώσετε αυτήν τη διαδικασία που πρέπει να οργανωθεί σ' ένα δύο μήνες -και θεωρώ ότι προλαβαίνετε και εσείς αυτά όλα τα παράλληλα προγράμματα να τα "περπατήσετε- εγώ συνεχίζω να ανησυχώ. 
Είναι θετικό ότι επαναβεβαιώσατε -έστω με καθυστέρηση ενός χρόνου- ότι τα προγράμματα φιλοξενίας θα προχωρήσουν. Όμως είναι πολύ ανησυχητικό το μοντέλο επεξήγησης για την "ΕΛΛΗΝΙΑΔΑ", θα το μελετήσουμε. Μετά από ένα χρόνο, πόσο άλλο χρόνο θέλετε για να μελετήσετε, να τοποθετηθείτε απέναντι σ' αυτόν το θεσμό, αν τον συνεχίσετε; Μαζί σας θα το βελτιώσουμε. Εξάλλου ήταν μία εμπειρία μοναδική και πρώτη, έστω και αν είχε αδυναμίες. 
Αυτό που θέλω να τονίσω ιδιαίτερα στη δευτερολογία μου -σας το είπα και στην πρωτομιλία μου, αλλά δεν το σχολιάσατε, σχολιάστε το στη δευτερολογία σας- είναι πως πολύ φοβάμαι την ασάφεια με την οποία προχωρείτε, για να προσεγγίσετε το θέμα του εκτελεστικού νόμου -στο ΣΑΕ αναφέρομαι- χωρίς, δηλαδή, μια φιλοσοφία γραμμένη επί χάρτου έστω. 
Θέλατε να μην ξεκινήσετε από εκεί που τέλειωσε και παρέδωσε ο προηγούμενος Υφυπουργός. Αυτό είναι δικαίωμά σας. Ας σας κρίνει η ιστορία. Θέλατε να ξεκινήσετε κάτι αυτοτελές. Το ερωτηματολόγιο δεν δίνει προσανατολισμό. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν περιγράψατε ούτε μία φιλοσοφία, την οποία να εισηγείστε και βάσει της οποίας θα γίνει η συζήτηση. Το non paper δεν νομίζω ότι είναι αυτό, το οποίο θα έπρεπε να ήταν για να  υπάρξει συμβολή της Κυβέρνησης. 
Δεύτερον, σας είπα "αν επιχειρείτε", γιατί οι κινήσεις της Κυβέρνησης δείχνουν ότι θέλει να εκμαιεύσει γνώμη...
ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Γερανίδη.
ΒΑΣΙΛΕΙΟΣ ΓΕΡΑΝΙΔΗΣ: ...την οποία δεν τη λέει, αλλά την ψυθιρίζει, αυτή είναι χειρότερη. Θέλω να σας προειδοποιήσω ότι αυτή δεν συμβάλλει σε κανένα συναινετικό πλαίσιο. Τότε με δική σας ευθύνη για πρώτη φορά στο Ελληνικό Κοινοβούλιο, σ' ένα τέτοιας καθοριστικής εθνικής σημασίας θέμα, θα βρεθούμε στη δύσκολη θέση να διαχωρίσουμε τη θέση μας. 
Αν σε κάτι θέλουμε να συμβάλουμε ή να στείλουμε ένα μήνυμα με τη σημερινή συζήτηση, είναι να ανοίξει το παιχνίδι και να γίνει διαφανέστατο, καθαρό, όπου ο καθένας να λέει τις ιδέες του, όχι μόνο τα κόμματα...
ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ, κύριε Γερανίδη. 
ΒΑΣΙΛΕΙΟΣ ΓΕΡΑΝΙΔΗΣ:  Εγώ θέλω να δώσω και τη δική μου θέση, τη δική μου κοσμοθεωρία για όλα αυτά τα πράγματα. Όμως όλοι μαζί πρέπει να βρούμε τον κοινό τόπο, το κοινό σημείο. Είναι ένα δύσκολο εγχείρημα και γι' αυτό και για την επιστολή ψήφο και για μια σειρά άλλων θεμάτων. Πιστεύω πως ιστορικά το πράξαμε όλοι μας. Αξίζει και από εδώ και πέρα να προσπαθήσουμε. 
Σας ευχαριστώ πολύ.
ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Ροδούλα Ζήση. 
ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
Κύριε Υπουργέ, όταν αναπτύξατε την ομιλία σας, με πολύ μεγάλη προσοχή παρακολούθησα τις όποιες απαντήσεις δώσατε. Κατάλαβα όμως ότι, όπως πήρατε την επερώτηση -με τη γνωστή πρακτική των επερωτήσεων και της κομματικής αντιπαράθεσης ή της αντιπολίτευσης που συνήθιζε το κόμμα σας να κάνει στις κυβερνήσεις του ΠΑΣΟΚ- είχατε ετοιμάσει απαντήσεις, θα έλεγα, πολύ σκληρές και πολύ πιο χαμηλές των προσδοκιών του θέματος που ανέπτυσσε η επερώτηση και που, όπως εσείς παραδεχθήκατε, είναι ένα θέμα που δεν έχει χρώματα, κόμματα και αρώματα. 
Είδα, λοιπόν, ότι δεν είχατε υπολογίσει το ήθος, το ύφος αλλά και τη βούληση που με τις πρωτομιλίες μας καταθέσαμε εδώ στη Βουλή, δηλαδή ότι  πραγματικά γι' αυτό το μεγάλο θέμα της συναίνεσης, της ομοψυχίας, της ενότητας, το μεγάλο εθνικό θέμα, θέλουμε να συμβάλουμε ανοίγοντας το διάλογο με τη δική μας επερώτηση, ζητώντας, δηλαδή, αυτά που είπατε, να μας τα πείτε πιο καθαρά, με τους νέους σχεδιασμούς, με τα νέα προβλήματα που αντιμετωπίζετε ή αντιμετωπίσατε στην προσπάθεια που κάνατε, για να υπάρξουν εξελίξεις στο συγκεκριμένο θέμα και βεβαίως να συμβάλουμε εκεί ή να εμπλουτίσουμε τη δική σας πολιτική πρόταση με δικές μας προτάσεις. Γιατί δεν αποδέχεστε το νέο ήθος και ύφος του κοινοβουλευτικού ελέγχου που το ΠΑΣΟΚ, αν θέλετε, τολμά να παρουσιάζει μ' αυτήν την επερώτηση; Και μας λέτε ότι είμαστε και κατηγορούμενοι. Γιατί εσείς ποτέ δεν φέρατε μια τέτοια επερώτηση στη Βουλή;
Συνεχίζετε βεβαίως -κάνοντας και τώρα ερωτήσεις- να ρωτάτε για κάποια χαρτάκια ή κάποιες αιτήσεις, αν έγιναν ή όχι. Μα, κύριε Υπουργέ, όταν είπα πριν για "των Ελλήνων τις κοινότητες", μίλησα για τον Απόδημο Ελληνισμό, για τον απανταχού Ελληνισμό, για το παγκόσμιο χωριό του Ελληνισμού, που έχει και προβλήματα αλλά και απαιτήσεις στο σύγχρονο κόσμο -όπου η Ελλάδα πια είναι   ισχυρή χώρα της Ευρωπαϊκής Ένωσης, έχει διμερείς σχέσεις με πολλές χώρες, συμβάλλει στην πολυμέρεια, στις πολυμερείς σχέσεις- για όλα αυτά τα ζητήματα που από τη συζήτηση προέκυψαν. 
Άρα, λοιπόν, δεν μπορούμε να μιλάμε με το λόγο, τα εργαλεία και τη γνώση παρωχημένων εποχών, που βεβαίως υπήρχαν και λάθη στις διαπραγματεύσεις πολλές φορές ή στη λειτουργία. Όμως από το να έχω κάνει παραλείψεις ή λάθη, μέχρι του να μην κάνω τίποτα ή να μην ενημερώνω, αλλά να είμαι ικανοποιημένος σαν κόμμα, σαν κυβέρνηση, για κάποια ερωτηματολόγια που έχω θέσει και για κάποια non papers που έχω κυκλοφορήσει, νομίζω ότι αυτό απέχει μακράν του περιεχομένου που θέλουμε να δώσουμε στον κοινοβουλευτικό διάλογο για τα μείζονα ζητήματα του τόπου, πόσω μάλλον για τα εθνικά θέματα.
Άρα -θέλοντας να μιλήσω και για το ύφος του εισηγητή μας, του κ. Νιώτη- εδώ δεν ήρθαμε να δώσουμε εύσημα ο ένας στον άλλον, ούτε ήρθαμε για στείρα αντιπολίτευση. Ήρθαμε για ουσιαστικό διάλογο για θέματα που έχουν προχωρήσει πολύ, λιγότερο ή καθόλου ή που έχει γίνει μια εκκίνηση, για τα οποία ο απόδημος ελληνισμός αγωνιά και ρωτά όλους εμάς στην Εθνική Αντιπροσωπεία τι σκεφτόμαστε να κάνουμε και που πρέπει σ' αυτόν το διάλογο να επικρατήσει η διαφάνεια και ο πλούτος των απόψεων και των προτάσεων, για να είναι όλα ανοιχτά και να ξεκινήσουμε μια νέα συζήτηση. Γιατί είδατε ότι το ΠΑΣΟΚ έχει συγκεκριμένη θέση σ' όλα τα ζητήματα και διαπιστώνετε επίσης ότι πάρα πολλά νομοσχέδια επί της αρχής τα στηρίξαμε, γιατί δεν μπορούμε πια με το στείρο εγωισμό, είτε της εξουσίας είτε της Αντιπολίτευσης, να ακυρώνουμε συλλογικές προσπάθειες ομοψυχίας για θέματα μείζονος σημασίας. 
Πιστεύω, λοιπόν, ότι πρέπει να συνδράμουμε όλοι -να δώσουμε τη συνδρομή μας, όπως είπε ο Κοινοβουλευτικός σας Εκπρόσωπος- και να ανοίξουμε τις γραμμές συνεργασίας και συνέργειας, συνδυασμένες όμως πολιτικά και με το άλλο κομμάτι του Υπουργείου Εξωτερικών: με τις οικονομικές σχέσεις - με όλες τις σχέσεις- και με τη διπλωματία. Να είμαστε ανοιχτοί πάνω στα θέματα που έχουμε με τις χώρες που φιλοξενούν τους απανταχού Έλληνες. 
Είναι, λοιπόν, ζητήματα και ευαίσθητα κα σοβαρά και ωραία όμως, για να βάλουμε τον πήχη ψηλά και να θέσουμε στοιχήματα με τους εαυτούς μας για την πολιτική μας επάρκεια και για το υψηλό φρόνημά μας, αν θέλετε. 
Πιστεύω λοιπόν -ευχαριστώντας και τον κύριο Πρόεδρο για τη συμβολή του σ' αυτό- ότι δεν έχετε ακόμη ολοκληρώσει κύριε Υπουργέ, όχι απέναντι στο βαρύ πυροβολικό, όπως αναφερθήκατε, της Αντιπολίτευσης, αλλά απέναντι στην Εθνική Αντιπροσωπεία και κυρίως απέναντι στον απανταχού Ελληνισμό. Πρέπει πολλά να πείτε και να κάνετε και σε όσα είναι θετικά, η δική μας συμβολή, πρόταση, βοήθεια και συνεργασία είναι εκ των ων ουκ άνευ!
Αυτό ήταν το νόημα της επερώτησής μας. Τα άλλα είναι πολύ μικρά, πολύ τεχνικά, πολύ διοικητικά και πολύ παλιά, για να μπορούν να συμβάλουν σ' αυτόν το διάλογο που εμείς ζητούμε να ξεκινήσει. 
Ευχαριστώ.
ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παναγιώτης Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ: Πρώτη παρατήρηση, κύριε Πρόεδρε: Εμείς υποβάλαμε την επερώτηση ως αφετηρία προβληματισμού, ως αφορμή διαλόγου. Εσείς, κύριε Υπουργέ, επιστρέψατε την επερώτηση ως επερώτηση προς τους επερωτώντες για λάθη και παραλείψεις της προηγούμενης κυβέρνησης.
Δεύτερη παρατήρηση: Η κριτική μας εστιάστηκε κυρίως στο θέμα του ΣΑΕ, στον εκτελεστικό νόμο του αναθεωρημένου άρθρου του Συντάγματος, στο ότι δεν αξιοποιήσατε το υλικό της προεργασίας, που έγινε με το νόμο τον οποίο έφερε ο πρώην Υφυπουργός, ο κ. Μαγκριώτης, το Σεπτέμβριο του 2003, που δεν συζητήθηκε  το Δεκέμβριο του 2004 από το ΣΑΕ, γιατί δεν έκαναν την προεργασία που έπρεπε να κάνουν. Δεν το χρησιμοποιήσατε, δεν το αξιοποιήσατε αυτό το υλικό μ' ένα πολλαπλό ερωτηματολόγιο για να μπορεί να υπάρχει κωδικοποιημένη επιτέλους η άποψη του Απόδημου Ελληνισμού. 
Τρίτη παρατήρηση: Άλλο Υφυπουργός Εξωτερικών για θέματα Απόδημου Ελληνισμού μέσα στο Υπουργείο Εξωτερικών και άλλο Υφυπουργείο Απόδημου Ελληνισμού. Αυτή ήταν η υπόσχεσή σας; Εμείς, λοιπόν, σας κριτικάρουμε γιατί την υπόσχεσή σας δεν την τηρείτε. Είπε ο Κοινοβουλευτικός σας Εκπρόσωπος, ο κ. Πολύδωρας, ότι άλλη οντότητα έχει ο Υφυπουργός ο εντεταλμένος μέσα στο Υπουργείο Εξωτερικών, ο οποίος να μπορεί να ασχολείται με θέματα Απόδημου Ελληνισμού και άλλη οντότητα έχει ένα Υφυπουργείο Απόδημου Ελληνισμού, που θα είναι εσωτερικού δικαίου. Άρα, αποφασίστε. Εν τοιαύτη περιπτώσει, οι απόδημοι ψήφισαν, όπως είπατε, εσάς για το λόγο ότι τους υποσχεθήκατε Υφυπουργείο και εσείς τελικά κάνατε Υφυπουργό. 
Τέταρτη παρατήρηση: Η ψήφος των απόδημων θέλει σκέψη, περίσκεψη και διάλογο. Εγώ θα σας πω το δικό μου προβληματισμό. Αυτός ο οποίος ψηφίζει, πρέπει να έχει επαφή με την πραγματικότητα της χώρας στην οποία ψηφίζει. Γι' αυτό και το Σύνταγμα προέβλεψε πολύ σοφά ότι πρέπει να υπάρχει ενισχυμένη πλειοψηφία για το νόμο που θα περάσει για την ψήφο των απόδημων Ελλήνων.
Όμως εκεί που σας κριτικάρουμε, είναι το εξής: Επιτέλους, θα πρέπει να αρχίσουμε προσεγγιστικά να συζητάμε το ζήτημα. Θα πρέπει να δημιουργήσουμε επιτροπή, όπου θα συζητήσουμε το ζήτημα. Θα πρέπει να δούμε πώς μπορούμε να αποκτήσουμε αυτήν τη διαβόητη, την πολύτιμη -αν θέλετε- πλειοψηφία που χρειάζεται, για να ψηφιστεί ένας τέτοιος νόμος. Και σας είπαμε ότι αυτό μπορεί να γίνει, αν θέλετε, σε πρώτη φάση μέσα στην Ευρωπαϊκή Ένωση, να αποκτήσουμε μια εμπειρία, να αποκτήσουμε κάτι θετικό και αυτό το θετικό να το μετεξελίξουμε περαιτέρω στην ψήφο όλων των αποδήμων απανταχού του κόσμου. Αλλά και αυτό δεν το κάνετε, διστάζετε. 
Μια πρόταση: Οι χρηματοδοτήσεις προς τον Απόδημο Ελληνισμό, προς τις κοινότητες και τις ομοσπονδίες του Απόδημου Ελληνισμού, θα πρέπει να αξιοποιηθούν στα πλαίσια ενός ευρύτερου σχεδίου, ώστε να πιάσουν τόπο. Να μπορούν, δηλαδή, να συνδυαστούν με τη διαφήμιση, με την τουριστική προβολή της μεταολυμπιακής Ελλάδος.
Κάποια στιγμή επιτέλους δεν θα πρέπει να σπαταλάμε τα χρήματα. Τα χρήματα για να πιάνουν τόπο, πρέπει να είναι σ' ένα γενικότερο σχέδιο. Χρηματοδοτώ αποβλέποντας σε κάτι προς όφελος της Ελλάδας και όλου του Ελληνισμού. 
Κλείνω λέγοντας ότι συμφωνώ με τον κ. Βύρωνα Πολύδωρα για το ότι εμείς δεν θα πρέπει σε καμία περίπτωση να συρρικνώσουμε τον Ελληνισμό. Ο Ελληνισμός θα πρέπει να παραμείνει εκτός των συνόρων της Ελλάδας. Το να φτιάξουμε μια Ελλάδα δεκαπέντε εκατομμυρίων κατοίκων, δεν σημαίνει τίποτα. Θέλουμε τον Ελληνισμό και το ελληνικό έθνος να απλώνεται εκεί που βρίσκεται, στις εστίες που γεννήθηκε και πρέπει να το βοηθήσουμε. Όμως για να το βοηθήσουμε, θα πρέπει πάση θυσία να ομονοήσουμε και να κάνουμε βήματα πιο συντονισμένα. 
Σας ευχαριστώ. 
ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των επερωτώντων Βουλευτών. 
Το λόγο έχει ο Υφυπουργός κ. Σκανδαλάκης, για να δευτερολογήσει. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριοι συνάδελφοι, εκπλήσσομαι απόψε. Εκπλήσσομαι για δύο λόγους. Πρώτον, είχα συνεργαστεί από το 1996 με κάποιους συναδέλφους με ομοψυχία για τα θέματα του Απόδημου Ελληνισμού. Σήμερα βρίσκω άλλους συναδέλφους, καινούργιους, με μία διαφορετική νοοτροπία. 
ΓΡΗΓΟΡΙΟΣ ΝΙΩΤΗΣ: Με συγχωρείτε, κύριε Υπουργέ. Μάλλον δεν αντιληφθήκατε τίποτα. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δύο λεπτά, κύριε συνάδελφε.
ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, μη διακόπτετε. Θα μιλήσει ο κ. Μαγκριώτης μετά. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Μιλάτε για συναίνεση και ομοψυχία. Και μίλησε και ο Πρόεδρος, ο κ. Κακλαμάνης, γι' αυτό το πράγμα και γνωρίζετε ότι είμαι από αυτούς που έχουν συμβάλει σ' αυτό! Στην επερώτηση, την οποία έχετε υπογράψει, είπα "βαρύ πυροβολικό", γιατί όλα αυτά τα τριάντα πέντε άτομα που υπογράφουν, είναι ό,τι το δυναμικότερο στο ΠΑΣΟΚ.
ΙΩΑΝΝΗΣ ΜΑΓΚΡΙΩΤΗΣ: Σας ανεβάσαμε. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Σας ευχαριστώ πάρα πολύ. 
Όταν λοιπόν ξεκινάτε την επερώτησή σας -εκτός και εάν ορισμένοι από τους υπογράφοντες δεν έχουν διαβάσει την εισήγηση της επερωτήσεως- με τη φράση "με την παρούσα επερώτησή μας επιδιώκουμε την αποκάλυψη ευθυνών της παρούσας Κυβέρνησης για καθυστερήσεις, ανακολουθίες που παρατηρούνται", αυτό είναι συναίνεση; Εάν είναι συναίνεση, τότε θα πάω να καθίσω να μάθω Ελληνικά από την αρχή!
ΓΡΗΓΟΡΙΟΣ ΝΙΩΤΗΣ: Μας την απέρριπταν ως επερώτηση, κύριε Υπουργέ.
ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Αυτά γράφετε! Επομένως δεν έρχεστε με συναινετικό πνεύμα. 
ΓΡΗΓΟΡΙΟΣ ΝΙΩΤΗΣ: Προ ημερησίας διατάξεως συζήτηση δεν δικαιούμεθα. 
ΠΡΟΕΔΡΕΥΩΝ (Γεώργιος Σούρλας): Κύριε Νιώτη, σας παρακαλώ, μη διακόπτετε. Αφήστε τον Υπουργό να προχωρήσει στη διατύπωση των απόψεών του. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεύτερον, επεξηγώ αυτά που μου είπαν οι συνάδελφοι περί συναινέσεως. 
ΓΡΗΓΟΡΙΟΣ ΝΙΩΤΗΣ: Διαβάστε πιο κάτω! Μην τα διαβάζετε μισά. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Να μη διαβάζω; Χαϊδεύουμε και χτυπάμε δηλαδή; 
ΠΡΟΕΔΡΕΥΩΝ (Γεώργιος Σούρλας): Κύριε Νιώτη, παρακαλώ πολύ να μη γίνει άλλη διακοπή. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Νιώτη, γνωρίζετε ότι είσαστε από τους συναδέλφους που έχουμε συνεργαστεί πάρα πολύ.
ΠΡΟΕΔΡΕΥΩΝ (Γεώργιος Σούρλας): Και δεν μας έχετε συνηθίσει, κύριε Νιώτη, σε διακοπές. Είστε ήρεμος Βουλευτής. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Γνωρίζετε τα θέματα του Απόδημου Ελληνισμού και τα έχουμε κουβεντιάσει και έχουμε προβληματιστεί μαζί, όπως επίσης το ίδιο έχει συμβεί με τον κ. Γερανίδη. Θέλω να πω ότι δεν χάσαμε ούτε ένα λεπτό αφότου αναλάβαμε την Κυβέρνηση. Ούτε ένα λεπτό! Προσπαθήσαμε να κρατήσουμε αυτά τα οποία είχατε οικοδομήσει και να ισχυροποιήσουμε τους υφισταμένους θεσμούς και να χτίσουμε κάτι καινούργιο. 
Γνωρίζαμε όλοι ότι το ΣΑΕ λειτουργούσε μεν, αλλά ήταν κομμένα τα φτερά του. Δεν του δίναμε τη δύναμη που χρειαζόταν. Το είχαμε συμφωνήσει όλοι στη διακομματική επιτροπή. Τώρα βλέπω ότι έχετε αντίρρηση. 
Θέλω, λοιπόν, να πω και στον κύριο Πρόεδρο σχετικά με την "ΕΛΛΗΝΙΑΔΑ" και επαναλαμβάνω σ' αυτούς οι οποίοι δεν το γνωρίζουν ότι δεν είναι αρμοδιότητα του Υπουργείου Εξωτερικών. Είναι από άλλο Υπουργείο. Δεν το γνωρίζετε. 
ΙΩΑΝΝΗΣ ΜΑΓΚΡΙΩΤΗΣ: Είναι συναρμοδιότητα. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όσο για την κ. Δαμανάκη, είχε κάνει λίγες μέρες πριν από τις εκλογές ερώτηση στον Υπουργό κ. Βενιζέλο. Πήρε την απάντηση, αλλά υπογράφει σ' αυτήν την ερώτηση για την "ΕΛΛΗΝΙΑΔΑ"!
Τι να απαντήσω πάλι; Αυτά τα οποία είχε απαντήσει ο κ. Βενιζέλος; Θεωρώ ότι κάπου υπάρχει πρόβλημα, εκτός αν θέλετε να το μετατρέψουμε σε αντιπολιτευτική συζήτηση ότι θα περιμένατε μεγαλύτερη ειλικρίνεια σ' αυτά που σας είπα. Πότε είχαν δοθεί χρήματα στο ΣΑΕ σε τακτές ημερομηνίες; Να ξέρουν, δηλαδή, ότι στις 15 Απριλίου, στις 15 Ιουνίου, στις 15 Σεπτεμβρίου θα πάρουν τα χρήματα; Είχε συμβεί κάτι τέτοιο; Μήπως ενθυμείσθε, κύριε συνάδελφε, ότι ο κ. Άθενς μας έλεγε ότι έχει βαρεθεί να τρέχει στους διαδρόμους να κάνει το ζητιάνο και ότι δεν τον δέχονται οι Υπουργοί; Ψέματα είναι; Γιατί, λοιπόν, να μη λέμε την αλήθεια εδώ μέσα; 
Και έρχομαι στο σχέδιο. Αυτό το οποίο έπρεπε να πω είναι ότι απορρίπτουμε το σχέδιο που είχε φέρει ο κ. Μαγκριώτης. Δεν το πράξαμε. Το φέραμε σα βάση και είπαμε ότι θα δούμε από εκεί τι πρέπει να κρατήσουμε και τι πρέπει να διορθώσουμε. Είπατε ότι πάμε να κάνουμε παιχνίδια και ότι έχουμε δώσει ορισμένες απόψεις, ένα non paper. Δηλαδή, είναι κακό που περιμένουμε τις απόψεις των αποδήμων; Είναι κακό για κάτι το οποίο απευθύνεται στους απόδημους να μας πουν τα προβλήματά τους και από κει να δημιουργήσουμε τη βάση; Δηλαδή, πρέπει να φέρουμε ένα νόμο και να τους πούμε "πάρτε τον και φάτε τον"; Ε, όχι. Αυτό το κάνατε εσείς, κύριε Μαγκριώτη. Εγώ δεν θα το κάνω. Θα αποφασίσει ο Απόδημος Ελληνισμός τι θέλει να ψηφίσουμε γι' αυτόν και αυτό θα ψηφίσουμε. 
ΒΑΣΙΛΕΙΟΣ ΓΕΡΑΝΙΔΗΣ: Κακό είναι να τους λέτε στο αυτί τι να πουν. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όχι, έβαλα τα θέματα με βάση το σχέδιο του κ. Μαγκριώτη. Αυτό, λοιπόν, είναι κακό. Σας πειράζει η πολλή δημοκρατία. Σας πειράζει ο διάλογος. Σας πειράζει η πληροφορία από τη βάση. Κάπου πρέπει να συνεννοηθούμε. Τι θέλετε; Πέστε μου. Να φτιάξω ένα νόμο και να σας τον φέρω αύριο το πρωί; Να τον φτιάξει η διακομματική επιτροπή και το ΣΑΕ και να συναποφασίσουμε όλα τα κόμματα; Μπορείτε να μου πείτε τι θέλετε; Μπορείτε να αποφασίσετε; 
Για τις επιχορηγήσεις είπα ότι δώσαμε εγώ περισσότερα. Και δεν το λέω για να μου απαντήσετε. Απλώς σας λέω ότι ίσως η πολλή δημοκρατία, που πάω να επιφέρω μέσα στην ομογένεια, σας ενοχλεί. Λοιπόν, για τις επιχορηγήσεις είπα δώσαμε περισσότερα. Όταν όμως λέτε ότι δεν επιχορηγούμε, είναι αδικία. Είναι αδικία μεγάλη να λέτε ότι δεν δίνουμε και έχουμε δώσει 20% περισσότερα. Κάπου δεν είναι αδικία; Δεν σας ενοχλεί; Δεν σας πνίγει το δίκιο; 
ΙΩΑΝΝΗΣ ΜΑΓΚΡΙΩΤΗΣ: Πού το λέμε;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Στην επερώτησή σας. Διαβάστε τη. Δεν έχετε διαβάσει την επερώτηση που υπογράψατε.
ΙΩΑΝΝΗΣ ΜΑΓΚΡΙΩΤΗΣ: Πού δώσατε 20% παραπάνω; Αφού ο προϋπολογισμός ο συνολικός είναι ίδιος, πώς δώσατε παραπάνω; 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κάνετε λάθος. Σας τα έδωσα να τα δείτε ...
ΙΩΑΝΝΗΣ ΜΑΓΚΡΙΩΤΗΣ: Ποια; Σας τα έδωσα και θα τα δείτε.
Προχωράμε στα ιατρικά κέντρα. Για τα ιατρικά κέντρα, κύριε πρώην Υπουργέ, προφανώς ή δεν καταλάβατε ή δεν γνωρίζατε ότι εκτός από της Γενικής Γραμματείας, από το Υπουργείο Εξωτερικών το 2000 δώσατε 400.000 δολάρια. Το 2001 δεν δώσατε ούτε ένα πενηνταράκι. Το 2002 δώσατε 596.000 ευρώ, το 2003 δώσατε 650.000 ευρώ. Δηλαδή, δίνατε μέσο όρο 400.000 ευρώ περίπου. Δώσαμε τα ίδια φέτος ... 
ΙΩΑΝΝΗΣ ΜΑΓΚΡΙΩΤΗΣ: Όχι, δώσατε 375.000 ευρώ, άρα παρακάτω.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Είπατε ότι δεν δώσαμε όμως ...
ΙΩΑΝΝΗΣ ΜΑΓΚΡΙΩΤΗΣ: Θα σας πω. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Τι να πείτε; Έχετε αντίρρηση γι' αυτό; Θα το καταθέσω στα Πρακτικά. 
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΙΩΑΝΝΗΣ ΜΑΓΚΡΙΩΤΗΣ: Είναι επίσημο χαρτί  υποθέτω ...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Είναι επίσημο χαρτί από το Υπουργείο Εξωτερικών.
ΡΟΔΟΥΛΑ ΖΗΣΗ: Με τι ημερομηνία, κύριε Υπουργέ; 
ΓΡΗΓΟΡΙΟΣ ΝΙΩΤΗΣ: Πότε δόθηκαν, κύριε Υπουργέ;
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δεν μπορούμε να συνεχίσουμε έτσι. Αν ρωτάτε εσείς ...
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Το 2004...
ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ, μισό λεπτό. 
Κύριοι συνάδελφοι, δεν μπορούμε να συνεχίσουμε έτσι. 
Κύριε Μαγκριώτη, καταγράψτε όσα οι συνάδελφοί σας θέλουν και θα τα πείτε όταν δευτερολογήσετε. Σας παρακαλώ πάρα πολύ.
Συνεχίστε, κύριε Υπουργέ. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Τουλάχιστον το θέμα του Απόδημου Ελληνισμού χρειάζεται και τόλμη και λεβεντιά και ειλικρίνεια. Λοιπόν, μη λέμε πράγματα τα οποία είναι ανυπόστατα. 
Όσον αφορά στο θέμα των κοινοτήτων, εγώ είπα -και το άκουσα και από σας- ότι πρέπει να αλλάξει ο τρόπος χρηματοδότησης των κοινοτήτων. Θέλω να σας πω ότι στο αρχείο βρήκα κοινότητες, οι οποίες δεν υπήρχαν. Βρήκα κοινότητες, οι οποίες είχαν διαλυθεί. Βρήκα κοινότητες, οι οποίες είχαν τρία άτομα. Μπορούν να χρηματοδοτούνται έτσι και να αδικούνται άλλες κοινότητες με προσφορά; Δηλαδή θέλετε να συνεχίσω αυτό που κάνατε; Σας ενοχλεί, λοιπόν, ότι πάμε να βάλουμε μία τάξη; 
Είπα ότι πρέπει να θεσπιστούν κριτήρια επιλογής για τη χρηματοδότηση. Δεν ξέρω, αλλά νομίζω ότι εμφανίζεστε σαν τους πυρομανείς που βάζουν φωτιά, καίνε τα πάντα και μετά κατηγορούν τους πυροσβέστες γιατί αργούν να τη σβήσουν. Αυτό μου θυμίζετε. 
ΙΩΑΝΝΗΣ ΜΑΓΚΡΙΩΤΗΣ: Καλό, αλλά δεν κολλάει εδώ. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Σε σας δεν κολλάει τίποτα, γιατί αν είχε κολλήσει, θα είχατε περάσει και το νόμο. 
Όσον αφορά το θέμα των κατασκηνώσεων, να ρωτήσετε τον κ. Νιώτη, ο οποίος επανειλημμένως ήρθε στο γραφείο, γιατί εγώ συμβουλεύομαι και συνομιλώ με όλους τους συναδέλφους. Όταν πήγα, του ζήτησα να μου πει ορισμένα πράγματα, γιατί είχε θητεύσει σε μία καρέκλα. Μου λέει "κάνε αίτηση, τρέξε, γράψε γράμματα, για να μη χάσουμε". Και πράγματι αυτό έκανα. Εσείς το χάσατε διότι περιμένατε ότι θα σκεφθούν ότι υπάρχει ένας Υφυπουργός Εξωτερικών και θα σας πουν "α, είσαι ωραίος, πάρε αυτά". 
Ορίστε, η απάντηση, σας την καταθέτω στα Πρακτικά, γιατί δεν πήρατε το 2004. Εσείς φταίτε, είσαστε υπαίτιοι. 
Ορίστε, το έγγραφο από το Υπουργείο, είναι η απάντηση από το Υπουργείο. 
(Στο σημείο αυτό ο Υφυπουργός Εξωτερικών κ. Παναγιώτης Σκανδαλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΙΩΑΝΝΗΣ ΜΑΓΚΡΙΩΤΗΣ: Εσύ δεν έχεις καταλάβει τι κυβερνάς. Αυτό το χαρτί είναι από το Υπουργείο Εσωτερικών. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Από το Υπουργείο είναι, από υπηρεσιακούς. 
ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, σας παρακαλώ. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όσο γι' αυτά που είπατε, είχα το θάρρος να μην έχω διώξει κανέναν ούτε να έχω αλλάξει θέση σε κάποιον από τους πρώην συνεργάτες σας. Οι ίδιοι συνεργάτες είναι στο Υπουργείο, οι ίδιοι είναι στη Γενική Γραμματεία, δεν πείραξα ούτε έναν. 
Για τα προγράμματα φιλοξενίας είπαμε. 
Όσον αφορά στο θέμα της επιστολικής ψήφου, αυτό που είπατε για τον κ. Καραμανλή, θα σας έλεγα ότι ο κ. Καραμανλής στους λόγους του -γιατί διαβάζετε τα μισά- είχε πει ότι η επιστολική ψήφος είναι συναίνεση στη Βουλή και θα πρέπει να αρχίσει ο διάλογος. 
ΡΟΔΟΥΛΑ ΖΗΣΗ: Αυτό σας ζητάμε με την επερώτηση. Αυτό κάνουμε. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Εσείς το αρχίζετε; Νομίζω ότι πρέπει να αρχίσει λίγο πιο ψηλά, εκτός και αν έχετε αναλάβει από τον κ. Παπανδρέου την υποχρέωση να φέρετε την επιστολική ψήφο. 
Όσο για το θέμα ενός Υφυπουργείου που είπατε, οι εξαγγελίες που έχουμε κάνει δεν είναι για το πρώτο έτος, είναι στο τέλος της τετραετίας, αλλά θέλω να σας πω τι εννοούμε Υφυπουργείο. Ακούσατε ότι ο Πρόεδρος προηγουμένως είπε ότι χρηματοδοτούσε το ΣΑΕ. Γνωρίζουμε από πού χρηματοδοτούνται -εδώ το έχουμε κουβεντιάσει χιλιάδες φορές- κοινότητες, ομοσπονδίες, ΣΑΕ; Δεν θα πρέπει να γίνει κάποια υπηρεσία που να συγκεντρώνει και να ασχολείται με ό,τι είναι εκτός της Ελλάδος; 
ΡΟΔΟΥΛΑ ΖΗΣΗ: Το Υφυπουργείο θα είναι υπηρεσία δηλαδή; 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Όσον αφορά στο θέμα της παιδείας, ασχολείται το Υπουργείο Εξωτερικών, το Υπουργείο Παιδείας, το Υπουργείο Πολιτισμού, χωρίς να γνωρίζει το ένα τι κάνει το άλλο. Πολλές φορές αδικούνται κοινότητες, πανεπιστήμια, σχολεία. 
Κλείνοντας, για να μην καταχραστώ άλλο χρόνο, θα ήθελα να πω ότι εγώ πιστεύω στη συναίνεση, στο διάλογο για το καλό των αποδήμων. Όπως δουλεύαμε τόσα χρόνια, πρέπει να συνεχίσουμε να δουλεύουμε όλοι μαζί για τους αποδήμους, εκτός και εφόσον αλλάξατε θέση, αλλάξατε λογική και πολιτική. 
Εγώ πάντως δεν θα την ακολουθήσω. Με όσους συναδέλφους από το ΠΑΣΟΚ, από το ΚΚΕ και από το Συνασπισμό συνεργαζόμαστε, συνεργαζόμαστε και με το ΣΑΕ, με το Προεδρείο, με τις Κοινότητες και θα συνεχίσω να το κάνω αυτό. 
Και θα συνεχίσω να κάνω ένα πράγμα: Θα ρωτώ τον απόδημο ποιο είναι το πρόβλημά του, τι τον πονά, τι θέλει για να μπορώ να του το επιλύω, κάτι που ποτέ δεν έγινε μέχρι σήμερα.
Ευχαριστώ πολύ.
ΡΟΔΟΥΛΑ ΖΗΣΗ: Να το κάνετε χωρίς non paper, με διαφάνεια. 
ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Μαγκριώτης για επτά λεπτά.
ΙΩΑΝΝΗΣ ΜΑΓΚΡΙΩΤΗΣ: Γιατί επτά λεπτά, κύριε Πρόεδρε; Γιατί κατεβάζετε το χρόνο προς τα κάτω; Τι τσιγκουνιά είναι αυτή;
ΠΡΟΕΔΡΕΥΩΝ (Γεώργιος Σούρλας): Κατά την πρωτολογία σας μιλήσατε περισσότερο και υπερβήκατε κατά τέσσερα λεπτά το χρόνο της πρωτολογίας σας.
ΙΩΑΝΝΗΣ ΜΑΓΚΡΙΩΤΗΣ: Οι διακοπές που μου έκανε ο Υπουργός κι εσείς ήταν αυτά τα τέσσερα λεπτά. 
ΠΡΟΕΔΡΕΥΩΝ (Γεώργιος Σούρλας): Θα σας δώσω το χρόνο που δικαιούστε, δηλαδή, τα οκτώ λεπτά.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, περί συναίνεσης ο λόγος. Κύριε Υπουργέ, όταν χαρακτηρίζετε την Αξιωματική Αντιπολίτευση ως πυρομανή, πώς ζητάτε συναίνεση; Εκτός και αν δεν καταλαβαίνετε το περιεχόμενο των όσων λέτε. 
Δεύτερον, κύριε Υπουργέ, σας ζήτησα να ανακαλέσετε και να διαγραφεί από το Πρακτικά της Βουλής η φράση που είπατε, ξεκινώντας την πρωτολογία σας. Δεν την ανακαλέσατε, δηλώνοντας ότι ποτέ δεν το είπατε αυτό. Καταθέτω τη σελίδα 82 των απομαγνητοφωνημένων Πακτικών για τα Πρακτικά της Βουλής.
(Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Κύριε Υπουργέ, λέτε το εξής: "Σαν σήμερα, ένα χρόνο, οι απόδημοι είχαν συμβάλλει να έρθουμε στην εξουσία". Αυτό είπατε στη σελίδα 82 των Πρακτικών. Δεν ενθυμείστε και τι λέτε.
Αν, λοιπόν, ζητάτε με πυρομανείς να υπάρξει συναίνεση, τότε λυπούμαι πολύ. Παρ' όλα αυτά, εμείς επειδή πιστεύουμε στη συναίνεση, θα συνεχίσουμε να την επιδιώκουμε και αυτόν το χαρακτήρα έχει η επερώτησή μας. Δεν είναι επερώτηση καταγγελίας, αλλά ελέγχου, όπως επιβάλλουν το Σύνταγμα και ο Κανονισμός της Βουλής και όπως ζητούν οι πολίτες και οι ομογενείς από την Αντιπολίτευση, εκτός και αν θέλετε να καταργηθεί ο ρόλος της Αντιπολίτευσης. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Έτσι γράφετε εσείς στην επερώτηση. 
ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, γνωρίζετε πολύ καλά πώς γράφονται οι επερωτήσεις. Σας παρακαλώ και πάλι να ανακαλέσετε. Σας κατέθεσα την ομιλία σας από τα Πρακτικά της Βουλής.
Κύριε Υπουργέ, ως προς την "ΕΛΛΗΝΙΑΔΑ" είπατε ότι δεν είναι ευθύνη του Υπουργείου Εξωτερικών, αλλά άλλου Υπουργείου, ότι είναι, δηλαδή, συνευθύνη των δύο Υπουργείων. Αποκρύπτετε, όμως, ποιο είναι το άλλο συνυπεύθυνο Υπουργείο που είναι αυτό του Πολιτισμού. Δηλαδή ρίχνετε μομφή στον Υπουργό Πολιτισμού τον κ. Καραμανλή ότι ένα χρόνο δεν έκανε τίποτα για την αξιολόγηση όλου του αποθέματος της εμπειρίας και των επιτυχιών της "ΕΛΛΗΝΙΑΔΑΣ"; Δύο φορές το επικαλεστήκατε, κύριε Υπουργέ.
Το άλλο Υπουργείο, λοιπόν, ποια πρωτοβουλία έχει πάρει για την "ΕΛΛΗΝΙΑΔΑ"; Μπορείτε να μας πείτε;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Να κάνει τη χρηστή διαχείριση που δεν κάνατε.
ΙΩΑΝΝΗΣ ΜΑΓΚΡΙΩΤΗΣ: Δεν το γνωρίζατε να το πείτε; Σαράντα λεπτά μιλήσατε. Δεν γνωρίζετε τι έχει κάνει το άλλο Υπουργείο και ο κύριος Πρωθυπουργός ως Υπουργός Πολιτισμού; Γιατί τον εκθέτετε;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, θα ήθελα το λόγο, αν μου επιτρέπει ο κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Σας επιτρέπω, αρκεί το Προεδρείο να κρατήσει το χρόνο μου.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Μαγκριώτη, πρέπει να ανακαλέσετε αυτό που είπατε αυτήν τη στιγμή. 
ΙΩΑΝΝΗΣ ΜΑΓΚΡΙΩΤΗΣ: Γιατί, κύριε Υπουργέ;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Εγώ εκθέτω τον Πρωθυπουργό της χώρας;
ΙΩΑΝΝΗΣ ΜΑΓΚΡΙΩΤΗΣ: Βεβαίως, όταν δύο φορές λέτε ότι είναι ευθύνη άλλου Υπουργείου και δεν είναι δική σας. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Σας είπα πολύ ευγενικά ότι ήταν οργανισμός. Μη θέλετε...
ΙΩΑΝΝΗΣ ΜΑΓΚΡΙΩΤΗΣ: Μπορείτε να επαναλάβετε τι είπατε, γιατί θα σας ξαναφέρω τα Πρακτικά της Βουλής. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Θα μιλήσω πλέον και για τους λογαριασμούς.
ΙΩΑΝΝΗΣ ΜΑΓΚΡΙΩΤΗΣ: Να πείτε ό,τι θέλετε. Εγώ παρακαλώ τους στενογράφους να φέρουν τα Πρακτικά της Βουλής.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Εγώ σας είπα ευγενικά πόσα εισπράξατε και πόσα ξοδέψατε.
ΙΩΑΝΝΗΣ ΜΑΓΚΡΙΩΤΗΣ: Ασφαλώς.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Μη θέλετε να επεκταθώ περισσότερο.
ΙΩΑΝΝΗΣ ΜΑΓΚΡΙΩΤΗΣ: Κύριε Σκανδαλάκη, ήδη επεκταθήκατε, έχετε κάνει τους υπαινιγμούς σας και σας απήντησε και ο κ. Κακλαμάνης. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών):  Σας είπα για τον Υπουργό κ. Βενιζέλο.
ΙΩΑΝΝΗΣ ΜΑΓΚΡΙΩΤΗΣ: Ήταν Υπουργός Πολιτισμού. Ο σημερινός Υπουργός Πολιτισμού είναι ο Πρωθυπουργός. Ζητώ να μου πείτε τι έχει κάνει ο Πρωθυπουργός.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Σας είπα ότι το θέμα επανεξετάζεται, αλλά προφανώς δεν παρακολουθείτε.
ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, καταλαβαίνω τη δυσχερή σας θέση. Εγώ αύριο θα σας φέρω τα Πρακτικά της ομιλίας σας, γιατί δεν την ενθυμείστε, όπως σας κατέθεσα και την πρωτολογία σας. Σας παρακαλώ και πάλι να ανακαλέσετε, γιατί τώρα πλέον υπάρχουν και τα Πρακτικά της ομιλίας σας.
Είπατε τον Άθενς ζητιάνο. Εγώ έχω ακούσει από τον Άθενς μόνο επαίνους και για την Κυβέρνηση και για όλα τα κόμματα ως προς την υποστήριξη που δίνουν στο Συμβούλιο Απόδημου Ελληνισμού. Σας παρακαλώ να μην εκθέτετε τον Πρόεδρο κ. Άθενς, γιατί είναι ένα πρόσωπο καθολικής αποδοχής. Μην τον χρησιμοποιείτε για να υπερασπιστείτε την πολιτική σας.
Και εδώ σας παρακαλώ να ανακαλέσετε, γιατί θα ζητήσω εγώ, ως ΠΑΣΟΚ, με επιστολή από τον κ. Άθενς, να επιβεβαιώσει ή να διαψεύσει αυτά που λέτε, δηλαδή, ότι σας είπε ότι γύριζε ως ζητιάνος στα Υπουργεία. 
Εγώ θέλω να τονίσω και τη μεγάλη προσφορά του κ. Άθενς και όλων των στελεχών του Συμβουλίου Απόδημου Ελληνισμού. Θέλω να τονίσω, συναδέλφισσες και συνάδελφοι, τη μεγάλη προσφορά του Προέδρου της Δημοκρατίας του κ. Στεφανόπουλου, τον οποίο είχα την τιμή να συνοδεύσω σε αρκετά ταξίδια του  στην ομογένεια και να γνωρίσω τη μεγάλη αγάπη του και την υποστήριξη προς τους ομογενείς και την παρότρυνση προς την Κυβέρνησή μας να δουλέψει ακόμη περισσότερο για τους ομογενείς. Είμαι βέβαιος ότι και ο κ. Παπούλιας, ο οποίος έχει ζήσει και στο εξωτερικό, θα συνεχίσει με τον ίδιο ζήλο αυτήν τη δουλειά.
Για τον εκτελεστικό νόμο θα πω ότι ο διάλογος κράτησε δύο χρόνια, κύριε Υπουργέ, στην ομογένεια και καταλήξαμε στο σχέδιο νόμου. Από εσάς, λοιπόν, ζητούμε τις δικές σας απόψεις και προτάσεις και το χρονοδιάγραμμα που θα φέρετε στη Βουλή, όταν φέρετε το νομοσχέδιο προς ψήφιση. Θα είναι μέσα στο 2005 το χρονοδιάγραμμα αυτό ή θα το ξεπεράσουμε το 2005; Δεν μου απαντήσατε και στη δευτερομιλία σας. Σας ζητώ στην τριτομιλία σας να δεσμευθείτε. Θα το φέρετε μέσα στο 2005; Θα το φέρετε μέχρι το καλοκαίρι; Θέλω να μου πείτε συγκεκριμένα, δεσμευτικά και όχι γενικά και αόριστα.
BAΣΙΛΕΙΟΣ ΓΕΡΑΝΙΔΗΣ: Και δώδεκα φορές να τον ρωτήσετε δεν θα πάρετε απάντηση. Θέλει να είναι θολό το τοπίο. 
ΙΩΑΝΝΗΣ ΜΑΓΚΡΙΩΤΗΣ: Δώσαμε παραπάνω είπατε, κύριε Υπουργέ, 20%. Παρακαλώ μπορείτε να καταθέσετε τον απολογισμό του προηγούμενου οικονομικού έτους; Κατ' αρχάς, θα είναι πολύ θετικό, εάν απορροφήσατε όλα τα κονδύλια του τακτικού προϋπολογισμού. Τα κοινοτικά δεν τα απορροφήσατε πάντως. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών):  Έλεος!
ΙΩΑΝΝΗΣ ΜΑΓΚΡΙΩΤΗΣ:Τα κοινοτικά δεν τα έχετε απορροφήσει. Και εμείς δεν τα είχαμε απορροφήσει, κύριε Υπουργέ. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ούτε ένα ευρώ.
ΙΩΑΝΝΗΣ ΜΑΓΚΡΙΩΤΗΣ: Ελπίζαμε, επειδή είχαμε προετοιμάσει τη δουλειά, ότι εσείς τουλάχιστον κάτι θα είχατε κάνει. Δεν το κάνατε. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών):  Είχατε προετοιμάσει;
ΙΩΑΝΝΗΣ ΜΑΓΚΡΙΩΤΗΣ: Θέλουμε προτάσεις για τα κοινοτικά κονδύλια. Δεν σας ελέγχουμε, όμως, γι' αυτό. Ελπίζω στο 2005 να το κάνετε. Θα θέλαμε να ακούσουμε τις προτάσεις σας.
Ο προϋπολογισμός, όμως, του 2004 είναι ποσοτικά ίδιος με τον προϋπολογισμό του 2003. Πείτε μας, πήρατε παραπάνω από το Υπουργείο Οικονομικών για τον τακτικό προϋπολογισμό; Γιατί καταργώντας τα προγράμματα φιλοξενίας, το world camp και μια σειρά από άλλες δραστηριότητες, σας περίσσεψε το 40% του προϋπολογισμού και βεβαίως δώσατε σε κοινότητες και ομοσπονδίες κάτι παραπάνω. Γι' αυτό λέτε ότι δώσατε 20% παραπάνω. Γιατί ήταν τα προγράμματα που καταργήσατε και μεταφέρατε σε άλλους κωδικούς. Αυτή είναι η αλήθεια και αυτή είναι η πραγματικότητα και καλώς κάνατε. Κακώς, όμως, δεν εκτελέσατε τα προγράμματα. 
Μας εγκαλείτε, κύριε Υπουργέ, γιατί δεν υπογράψαμε την ΚΥΑ για τα προγράμματα φιλοξενίας. Μα, εμείς ήμασταν ουσιαστικά είκοσι ημέρες στην Κυβέρνηση το 2004, γιατί προκηρύχθηκαν οι εκλογές. Εσείς, οκτώ μήνες μετά στείλατε το χαρτί για να υπογραφεί η ΚΥΑ για το 2005. Δεν μπορούσατε μόλις γίνατε Κυβέρνηση να υπογράψετε αυτήν την ΚΥΑ και να προλάβετε το πρόγραμμα μέσα στο 2004; Αυτό σας ερωτούμε. Ζητάτε από εμάς μέσα σε είκοσι ημέρες του 2004 να έχουμε υπογράψει και την ΚΥΑ και εσείς που είχατε όλο το 2004 δεν την είχατε κάνει. Την κάνατε το Νοέμβριο. Έλεος, κύριε Υπουργέ!
Είπατε ότι δώσατε από τη Διεθνή Οικονομική Βοήθεια και από την ΥΔΑΣ περισσότερα απ' ό,τι έδωσαν οι κυβερνήσεις του ΠΑΣΟΚ. Κατ' αρχάς, εγώ θα ήθελα ένα επίσημο έγγραφο του Υπουργείου Εξωτερικών και όχι μια λευκή κόλα με μαύρα γράμματα, για να δω αν είναι πράγματι αυτά τα κονδύλια που δόθηκαν από το Υπουργείο Εξωτερικών. Γιατί ενθυμούμαι, όταν παρέλαβα από τον κ. Νιώτη, ότι το 2000 από την ΥΔΑΣ ήταν 620 με 650 χιλιάδες δολάρια η ενίσχυση προς τον Άθενς για τα κέντρα υγείας και όχι 402 χιλιάδες δολάρια που λέτε εδώ. 
Δεύτερον, το 2001 που δεν υπάρχει χρήμα, είναι η αλλαγή που πέρασαν οι Διεθνείς Οικονομικές Σχέσεις από το Υπουργείο Εθνικής Οικονομίας στο Υπουργείο Εξωτερικών. Γι' αυτό ακριβώς δεν υπάρχει ποσό εκείνη τη χρονιά. Το 2002, όμως, δώσαμε 596.000 ευρώ, το 2003  650.000 ευρώ με το δικό σας χαρτί που καταθέσατε και εσείς δώσατε με το χαρτί που καταθέσατε 375.000 ευρώ. Εμείς έχουμε, δηλαδή, μια κλιμάκωση και φθάνουμε στο διπλάσιο το 2003, απ' ό,τι δώσατε το 2004. Πώς, λοιπόν, να μη σας ελέγχουμε, όταν υποδιπλασιάσατε από το 2003 στο 2004 τα χρήματα από την ΥΔΑΣ προς τη Μαύρη Θάλασσα;
Σας συγχαίρουμε που δώσατε και τα 375.000 ευρώ, αλλά είναι τα μισά απ' ό,τι δώσαμε εμείς τον προηγούμενο χρόνο. Αυτή είναι η αλήθεια και η πραγματικότητα.
Κύριε Πρόεδρε, θα ολοκληρώσω. Δεν είναι εδώ ο κ. Γκατζής βέβαια να του πω ότι δεν μπορεί οι κοινότητες και οι ομοσπονδίες να είναι όργανα του ΣΑΕ. Αυτό σημαίνει ότι καταργούνται οι κοινότητες και οι ομοσπονδίες. Καλά κάνει και συμφωνούμε μαζί του ότι πρέπει να υποστηρίξουμε τις κοινότητες και τις ομοσπονδίες, αλλά οι κοινότητες και οι ομοσπονδίες, όπως λέει το άρθρο 3 του σχεδίου νόμου που καταθέσαμε, είναι μέλη του ΣΑΕ, δεν είναι όργανα του ΣΑΕ. Οι ίδιες οι κοινότητες θα επαναστατήσουν αν ψηφίσουμε εδώ διάταξη με την οποία θα τις καταστήσουμε όργανα του ΣΑΕ. Θέλουν ακριβώς το αντίθετο οι κοινότητες. Ίσως στον προφορικό του λόγο από παραδρομή έκανε το λάθος. Εμείς, όμως, στο άρθρο 1 στους σκοπούς για το ΣΑΕ βάζουμε το διεκδικητικό χαρακτήρα του ΣΑΕ που δεν υπήρχε μέχρι σήμερα και που τον ζητούσε μέχρι και το ΚΚΕ που μας κατηγόρησε γιατί δαπάνησε τα οκτώ του λεπτά επερωτώντας την κυβέρνηση του ΠΑΣΟΚ. Ο αγαπητός συνάδελφος του ΚΚΕ δεν βρήκε ούτε ένα λεπτό για να αναφερθεί στον ένα χρόνο της Κυβέρνησης της Νέας Δημοκρατίας. Μπορεί να τους το χάρισε γιατί είναι η επέτειός τους σήμερα και δεν ήθελε να τους στεναχωρήσει. Ελπίζουμε τις επόμενες μέρες να το κάνει.
Κύριε Πρόεδρε, στην εποχή της παγκοσμιοποίησης η Ελλάδα έχει ένα μεγάλο πλεονέκτημα, την ομογένεια. Το θέμα δεν είναι απλώς να διατηρήσουμε κάποια επαφή με τους ομογενείς, ούτε να διατηρήσουν κάποια ψήγματα ελληνικότητας στη συνείδησή τους. Αυτό το κάνουν και μόνοι τους και είναι περήφανοι γι' αυτό και τους είδαμε πόσο χάρηκαν, πόσο λαχτάρησαν, πόσο συγκινήθηκαν με τους Ολυμπιακούς Αγώνες και την Ελλάδα, που είχε αυτήν τη δυνατότητα να διοργανώσει το πιο μεγάλο, το πιο λαμπρό παγκόσμιο γεγονός και συμμετείχαν αυθόρμητα και προσέφεραν σ' αυτήν την προσπάθεια. 
Εμείς θέλουμε να είμαστε στο κατώφλι του 21ου αιώνα και γι' αυτό σας καλούμε, κύριε Υπουργέ, στο δρόμο που ανοίξαμε και που θέλουν οι ομογενείς, για να αξιοποιήσουμε αυτό το παγκόσμιο πλεονέκτημα, τη σημερινή μας λαμπρή ομογένεια που έχει διαπρέψει, με ανθρώπους που είναι είτε επιχειρηματίες είτε επιστήμονες είτε άνθρωποι των γραμμάτων, της τέχνης, του αθλητισμού, του πολιτισμού, η γυναίκα, ο νέος. Αυτά τα τμήματα της ομογένειας, την ομογένεια του σήμερα και του μέλλοντος, πλάι στους θεσμούς που μέχρι σήμερα έπαιξαν έναν ιστορικό και καθοριστικό ρόλο, τις ενορίες, τις κοινότητες και τις ομοσπονδίες πρέπει να τις στηρίξουμε, για ν' αξιοποιήσουμε αυτό το παγκόσμιο πλεονέκτημα.
Γι' αυτό, στηρίξτε τα δίκτυα, στηρίξτε αυτό το κομμάτι του μέλλοντος, την ομογένειά μας. Αυτή είναι η προτροπή μας και αυτή είναι η πρότασή μας. Σ' αυτήν την προτροπή και την πρόταση, κύριε Υπουργέ, εμείς θα σας ελέγχουμε και ταυτόχρονα θα στηρίζουμε κάθε προσπάθειά σας.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, εκπλήσσομαι από τους συναδέλφους μ' αυτά που άκουσα. Ως αντιπολίτευση εμείς υποβάλαμε ερωτήσεις και δεν υποβάλαμε ούτε για να τιμωρήσουμε ούτε για να ελέγξουμε.
Προφανώς, κύριε Κοινοβουλευτικέ Εκπρόσωπε του ΠΑΣΟΚ, δεν ξέρατε, δε ρωτάγατε; Επιμένετε σ' αυτό. Ρωτήστε τον κ. Νιώτη, εφόσον θέλετε να τ' ακούσετε και ονομαστικώς. Εγώ γιατί έκανα το Νοέμβριο του 2004 αίτηση; Για να κερδίσω το 2005. Προφανώς δεν γνωρίζατε το θέμα περί του αποδήμου. Ρωτήστε τον κ. Νιώτη πότε έκανε...
ΙΩΑΝΝΗΣ ΜΑΓΚΡΙΩΤΗΣ: Τότε πώς οργάνωσα δύο χρόνια τα προγράμματα αν δεν γνώριζα; Πώς το έκανα;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δυστυχώς δεν γνωρίζατε το αντικείμενο, δεν γνωρίζατε τι θα πει ομογένεια, δεν την "ακουμπήσατε" ποτέ. Ρωτήστε τους συναδέλφους σας που έχουν κουραστεί, έχουν αγωνιστεί, έχουν πονέσει. Γι' αυτά που σας λέω εγώ, αν θέλετε να κάνουμε τρικ, το 2001 δεν το ξέρουμε. Το 2002 που φαίνεται διπλάσια σχεδόν είναι και του 2001 που δεν είχατε δώσει. Μην επιμένετε, λοιπόν, για πράγματα...
ΙΩΑΝΝΗΣ ΜΑΓΚΡΙΩΤΗΣ: ...(Δεν ακούστηκε)
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ρωτήστε. Τελικά το πιστεύετε το χαρτί ή δεν το πιστεύετε; Αυτά τα δικολαβίστικα δεν είναι σωστά. 
ΙΩΑΝΝΗΣ ΜΑΓΚΡΙΩΤΗΣ: Να φέρνατε επισήμως χαρτί.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Δεν μου το ζητήσατε. Θα σας το στείλω αύριο για να το δείτε.
Εσείς θέλετε να κάνετε το μαύρο άσπρο, αλλά δεν γίνεται. Γνωρίζετε πως δεκαπέντε χιλιάδες φορές σας είχαμε πει ότι οδηγείτε λάθος το "καράβι" που λέγεται ΣΑΕ. 
Όσο για τον κ. Άθενς, ρωτήστε τους συναδέλφους σας, ρωτήστε στη διακομματική επιτροπή. Ο άνθρωπος δουλεύει, είναι ένας άνθρωπος ο οποίος έχει προσφέρει για τον Απόδημο Ελληνισμό, έχει προσφέρει πολύ πριν μπει στο ΣΑΕ για την ομογένεια. Εσείς τώρα τελευταία τον μάθατε. Εγώ τον ξέρω είκοσι χρόνια και ξέρω την τεράστια προσφορά του, την οποία σέβομαι, πιστεύω, αναγνωρίζω και τον ευχαριστώ.
Αλλά από εκεί και πέρα σας λέγω ότι γι' αυτό έβαλα ημερομηνίες χρηματοδοτήσεως του ΣΑΕ. Γιατί την έκφραση "γυρίζω σαν ζητιάνος", ρωτήστε τους συναδέλφους σας που είναι δίπλα σας, που την είχε πει ενώπιόν μας.
Στη διακομματική επιτροπή είπα τις απόψεις μου για το νομοσχέδιο που εσείς δεν το φέρατε επί τρία χρόνια και το φέρατε το Δεκέμβριο, όπου δεν προλαβαίναμε να το διαβάσουμε. Σας το τονίζαμε αυτό στη διακομματική επιτροπή όλα τα κόμματα μηδενός εξαιρουμένου, ακόμη και του ΠΑΣΟΚ. Το αγνοείτε αυτό. Είπα προηγουμένως ότι η πολιτική θέλει και λεβεντιά, και πρέπει να παραδέχεσαι και τα λάθη σου.
Κύριοι συνάδελφοι, αυτό που κάνω αυτήν τη στιγμή είναι ότι ζητάω βοήθεια από τη βάση. Ζητάω τη βοήθεια από το ΣΑΕ. Παίρνουμε ό,τι είχαμε σαν δεδομένα και αυτά θα αποτελέσουν τη βάση, η οποία βάση θα ολοκληρωθεί πριν από το καλοκαίρι. Το Σεπτέμβριο δε με το άνοιγμα της Βουλής θα έλθει ο οριστικός νόμος -αυτό είπα και στη διακομματική επιτροπή ότι θα γίνει- ώστε πριν από τη γενική συνέλευση να υπάρχει ο νόμος τον οποίο θα έχουν προαποφασίσει οι απόδημοι.
Κύριοι συνάδελφοι, νομίζω ότι απάντησα μία προς μία τις ερωτήσεις σας. Διατυπώσαμε τις θέσεις μας, τις προτεραιότητές μας και τους άξονες της πολιτικής που θα ακολουθήσουμε. Είμαστε υπερήφανοι για τους ομογενείς μας και έχουν πολύ μεγάλη σημασία οι απόψεις τους για τα θέματα που τους αφορούν και θα πάρουν θέση στο επερχόμενο νομοσχέδιο.
Διανύουμε, κυρίες και κύριοι συνάδελφοι, πιστεύω μία ιστορική στιγμή για την Ελλάδα, αλλά και για όλον τον κόσμο. Η παγκοσμιοποίηση η οποία έρχεται δεν πρέπει όμως να μας αγγίζει. Η γλώσσα, ο πολιτισμός, τα γράμματα για τους ομογενείς, πρέπει να είναι αυτά που μας ενώνουν. Αυτό θα προσπαθήσω να κάνω σε ό,τι με αφορά, αυτό κάναμε και στη διακομματική επιτροπή.
Χαίρομαι που ήρθε αυτή η επερώτηση, χαίρομαι γιατί μου δόθηκε η ευκαιρία να απαντήσω. Λυπήθηκα, διότι, παρ' όλο που υπήρχε μία συναίνεση πάνω σ' αυτά τα θέματα, είδα τους συναδέλφους μου με τους οποίους συνεργαζόμουν, να έρχονται εδώ με μία διαφορετική αντίληψη και με μία διαφορετική δεοντολογία.
Αναφορικά μ' αυτό που είπατε για τη συναίνεση, είπα ότι δεν συνάδει με την επιδίωξή σας για αποκάλυψη ευθυνών της παρούσης Κυβέρνησης, διότι σας είπα ότι αυτό έπρεπε να το αναζητήσετε κάπου αλλού και σε μερικούς οι οποίοι είναι υπεύθυνοι για ό,τι δεν έγινε μέχρι σήμερα.
Σας ευχαριστώ.
ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Θα είμαι πολύ σύντομος, κύριε Πρόεδρε. Ο κύριος Υπουργός, μίλησε τρεις φορές, συνολικά πενήντα λεπτά και δεν μπόρεσε να απαντήσει στα ερωτήματα της Αντιπολίτευσης, αν δηλαδή δεσμεύεται για ένα χρονοδιάγραμμα κατάθεσης του νομοσχεδίου στη Βουλή για τον εκτελεστικό νόμο του Συντάγματος...
ΠΑΝΑΓΙΩΤΗΣ ΣΚΑΝΔΑΛΑΚΗΣ ( Υφυπουργός Εξωτερικών): Δεν ακούσατε τι σας είπα;
ΙΩΑΝΝΗΣ ΜΑΓΚΡΙΩΤΗΣ: Δεν είπατε χρονοδιάγραμμα κατάθεσης του νόμου. Είπατε ότι θα φέρετε τις προτάσεις των ομογενών στη Διαρκή Επιτροπή της Βουλής στο νομοσχέδιο που θα αφορά την ομογένεια.
ΠΑΝΑΓΙΩΤΗΣ ΣΚΑΝΔΑΛΑΚΗΣ ( Υφυπουργός Εξωτερικών): Το Σεπτέμβριο σας είπα.
ΙΩΑΝΝΗΣ ΜΑΓΚΡΙΩΤΗΣ: Το καταγράφουμε. Συνεπώς το ΣΑΕ του Δεκεμβρίου θα γίνει με τον παλιό νόμο, με το παλιό διάταγμα. Εάν κατατεθεί το Σεπτέμβριο, καταλαβαίνετε ότι δεν θα προλάβετε να οργανώσετε την όλη διαδικασία με βάση το νέο νόμο. Ομολογείτε, δηλαδή, την αποτυχία σας. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Να σας πω κάτι; Οι τρεις μήνες είναι λιγότεροι από τις δεκαπέντε μέρες που είχατε φέρει εσείς το νομοσχέδιο; Οι ενενήντα μέρες είναι περισσότερες από τις δεκαπέντε μέρες.
ΙΩΑΝΝΗΣ ΜΑΓΚΡΙΩΤΗΣ: Πάλι δεν καταλάβατε τι σας είπα. Αν θα έρθει το Σεπτέμβριο.
ΠΡΟΕΔΡΕΥΩΝ (Γεώργιος Σούρλας):  Κύριε Μαγκριώτη, το Προεδρείο δεν μπορεί να είναι θεατής εδώ. Ολοκληρώστε την τοποθέτησή σας.
Κύριε Υπουργέ, έχετε το δικαίωμα να απαντήσετε, μη διακόπτετε όμως. 
ΙΩΑΝΝΗΣ ΜΑΓΚΡΙΩΤΗΣ: Αν κατατεθεί το Σεπτέμβρη, σημαίνει ότι θα ψηφιστεί το νωρίτερο στα τέλη του Οκτώβρη, θα δημοσιευθεί το Νοέμβρη και εν τω μεταξύ θα έχουν προσκληθεί οι σύνεδροι του ΣΑΕ απ' το Σεπτέμβρη όπως γίνεται και το ΣΑΕ θα γίνει με τον παλιό νόμο. Ομολογία αποτυχίας. Τίποτε άλλο. 
Δεύτερον, κατέθεσα στον κύριο Υπουργό στη δευτερομιλία μου το τμήμα της ομιλίας του από τα Πρακτικά της Βουλής, σελίδα 82.  Επανέρχομαι, κύριε Υπουργέ. Είπατε χαρακτηριστικά: "Σαν σήμερα, ένα χρόνο, οι απόδημοι είχαν συμβάλλει να έλθουμε στην εξουσία". Επιτέλους, για την κοινοβουλευτική τάξη και τη δεοντολογία, απαντήστε αν σας εκφράζει η φράση της πρωτομιλίας σας ή σας ξέφυγε. Επιτέλους, εάν κρατάτε την ουσία, για τη δεοντολογία τουλάχιστον απαντήστε. Σεβαστείτε τις κοινοβουλευτικές διαδικασίες. 
Το ξανακαταθέτω, κύριε Πρόεδρε. 
(Στο σημείο αυτό ο Βουλευτής κ. Ι. Μαγκριώτης καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Αυτό για να καταλάβουμε ποιος θέλει τη συναίνεση.
Τρίτον, απευθύνομαι σε σας, κύριε Πρόεδρε, ως εκπρόσωπο του Προεδρείου της Βουλής. Το προηγούμενο Προεδρείο είχε βοηθήσει πάρα πολύ την ομογένεια από το δικό του προϋπολογισμό. Μέσα στο 2004 δεν είχε την ευκαιρία. Παρακαλώ το 2005 να συμβάλλει και το Προεδρείο -να το μεταφέρετε και στην Πρόεδρο- και αυτό, στην ενίσχυση των προγραμμάτων της ομογένειας. 
Και θα κλείσω λέγοντας ότι θα περιμένουμε από το Υπουργείο Πολιτισμού και από το Υπουργείο Εξωτερικών να μας φέρουν ταχύτατα την αξιολόγηση της "ΕΛΛΗΝΙΑΔΑΣ" και τις προτάσεις τους. Όπως επίσης, θα παρακαλούσα τον κύριο Υπουργό να απαντήσει στις συνεχείς επιστολές και για μια συνάντηση αλλά και για το τι μέλλει γενέσθαι με το Ινστιτούτο των Ομογενών Επιστημόνων, το οποίο στηρίζει και το ΣΑΕ και τα τρία ανώτατα εκπαιδευτικά ιδρύματα της Θεσσαλονίκης και όλης της Ελλάδας, πραγματοποίησε μια θαυμάσια δουλειά, εάν ο Υπουργός το γνωρίζει και έχει σκοπό να το αξιοποιήσει ή να το καταργήσει. Γιατί ένα χρόνο τώρα αρνείται να απαντήσει ακόμη και σε επιστολές, όχι να τους δεχθεί τους ανθρώπους. Και είναι πανεπιστημιακοί, είναι πρυτάνεις, είναι πολύ αξιόλογοι άνθρωποι και έχουν δουλέψει πολύ σοβαρά και συστηματικά με την ομογένεια.
Και θα τελειώσω, κύριε Πρόεδρε, και πάλι λέγοντας πως θα πρέπει ο κύριος Υπουργός να καταλάβει ότι όταν ζητά από μας μέσα σε είκοσι μέρες που είμαστε στην Κυβέρνηση μετά τις γιορτές, την πρωτοχρονιά του 2004, να είχαμε υπογράψει και την ΚΥΑ εν όψει εκλογών για την οργάνωση των προγραμμάτων των ομογενών της ομογενείας, τότε πώς μέσα σε τόσους μήνες ή αμέσως μόλις ανέλαβαν, αφού ήταν προτεραιότητα, δεν την υπέγραψαν και δεν κίνησαν αυτήν τη διαδικασία. 
Λοιπόν, να μην κρύβεσθε πίσω από την αλήθεια και την πραγματικότητα, κύριε Υπουργέ. Εμείς αναγνωρίζουμε και την αγάπη σας και την προσπάθειά σας την προσωπική και των συνεργατών σας για την ομογένεια. Εδώ όμως, ομιλούμε για τα λάθη, τις αδυναμίες και τις παραλείψεις της Κυβέρνησης. Αυτός είναι ο συνταγματικός μας ρόλος, γι' αυτό μας έστειλε εδώ ο λαός. Εκτός και αν θέλει να καταργηθεί ο ρόλος της Αντιπολίτευσης. 
Γι' αυτό, λοιπόν, θα θέλαμε από τον κύριο Υπουργό, όπως το έχουν ζητήσει όλοι οι αγορητές του ΠΑΣΟΚ, να καταθέσει επιτέλους τη θεματολογία που τόσες φορές και σε όλες του τις παρεμβάσεις ανέπτυξε και τις πρωτοβουλίες του για το Συμβούλιο Απόδημου Ελληνισμού και γενικότερα για τους ομογενείς. 
Κύριε Υπουργέ, επίσης θα θέλαμε και τα επίσημα έγγραφα του Υπουργείου Εξωτερικών από την ΥΔΑΣ για τη χρηματοδότηση των προηγούμενων χρόνων. Θεωρώ όμως θετικό ότι έστω και 375.000 χιλιάδες δολάρια, όπως αναφέρεται σ' αυτό το ανεπισημο χαρτί δόθηκαν το 2004. Όμως είναι υποδιπλάσια της αντίστοιχης χρηματοδότησης του προηγούμενου χρόνου. Και εδώ αποδεικνύεται ότι όχι μόνο επαίτης δεν ήταν το 2003, το 2002 και τα προηγούμενα χρόνια ο κ. Άθενς για τη μεγαλιώδη δουλειά που κάνει στη Μαύρη Θάλασσα, αλλά η πολιτεία ήταν αρωγός και υποστηρικτής του, με καθυστερήσεις και αδυναμίες. Συγκροτήσαμε όμως ένα πρόγραμμα και είχε σταθερή χρηματοδότηση, το οποίο πρόγραμμα για το 2004 το υποδιπλασίασε το Υπουργείο Εξωτερικών. Ελπίζουμε το 2005 να το υπερδιπλασιάσει για να καλύψει και το έλλειμμα του 2004. 
Σας ευχαριστώ πολύ.
ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, το Προεδρείο της Βουλής, και το σημερινό και το προηγούμενο, έχει μια αρίστη συνεργασία με το ΣΑΕ και προσωπικά με τον κ. Άθενς. Εγώ με την ιδιότητα του Αντιπροέδρου και υπευθύνου για την Παγκόσμια Διακοινοβουλευτική Ένωση του Ελληνισμού, έχω κατ' επανάληψη συνεργαστεί μαζί του. Επιδιώκουμε αυτή τη συνεργασία αυτού του κοινοβουλευτικού οργάνου του ελληνισμού με το Συμβούλιο του Αποδήμου Ελληνισμού. Έχω σχηματίσει την πεποίθηση ότι πρόκειται για μια εξαίρετη φυσιογνωμία και χαίρομαι που άκουσα απ' όλες τις πλευρές εδώ, να υπογραμμίζεται η μεγάλη του προσφορά σ' αυτήν την εθνική μας προσπάθεια. 
Κύριε Υπουργέ, έχετε το λόγο.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Προφανώς, κύριε Εκπρόσωπε, υπάρχει και μια λαϊκή παροιμία που λέει "πολλές φορές μη σκαλίζεις". Τον κ. Άθενς σας είπα ότι τον σέβομαι και τον εκτιμώ. Θα σας πω λοιπόν πρώτον, για τον εκτελεστικό νόμο. Τρεις ώρες εδώ μέσα δεν έχετε ακούσει τίποτα. Λέτε τα ίδια δίχως να συμβάλλετε. Ο κ. Άθενς σε ομιλία του -θα την καταθέσω στα Πρακτικά- λέει ότι πάνε εννέα χρόνια που είμαστε μαζί. Ο καθένας έχει κάνει ό,τι μπορεί, αλλά δεν είχαμε ένα σχέδιο λειτουργίας. Είχαμε πολλές φορές δυσκολία με τη Γενική Γραμματεία με τον Υπουργό, πάρα πολλές επιστολές - επιστολές που έχω γράψει εγώ και δεν έχετε γράψει εσείς- όπου δεν πήραμε ούτε απάντηση. 
ΙΩΑΝΝΗΣ ΜΑΓΚΡΙΩΤΗΣ: Για ποιον Υπουργό λέει, κύριε Υπουργέ;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Πάντως για μένα, όχι. 
ΙΩΑΝΝΗΣ ΜΑΓΚΡΙΩΤΗΣ: Αόριστα. Όλο υπαινιγμοί.  
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Οι υπαινιγμοί φαίνεται πού πηγαίνουν. 
ΙΩΑΝΝΗΣ ΜΑΓΚΡΙΩΤΗΣ: Αναφέρεται σ' εμένα;
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Ηρεμήστε, μην εκνευρίζεστε. Μην εκδηλώνεστε. 
"Διαμαρτυρία συνέδρων προς όλους τους φορείς της ελληνικής πολιτείας. Ένα συνέδριο που καταργεί τις ελληνικές εκείνες αξίες για τις οποίες είμαστε περήφανοι, την έννοια του διαλόγου, την έννοια της δημοκρατίας, την έννοια της διαφάνειας. Ένα συνέδριο που καταστρατηγεί κάθε έννοια ελευθερίας και υποσκάπτει την εθνική ομοψυχία. Ένα συνέδριο που αγνόησε και δεν έδωσε λόγο" -για σας τα λένε, εσείς ήσασταν Υπουργός τότε- ...
ΓΡΗΓΟΡΙΟΣ ΝΙΩΤΗΣ: Κάποιο κομματικό στέλεχος της Νέας Δημοκρατίας θα ήταν.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών) : Όχι, του ΠΑΣΟΚ ήταν.
"Ένα συνέδριο που δεν έδωσε το λόγο" -για το νομοσχέδιο που κάνατε διάλογο- "στο σημαντικότερο και πιο ζωτικής σημασίας για το μέλλον του ελληνισμού κομμάτι στο εξωτερικό και τη νεολαία, το οποίο δεν έδινε ένα πεντάλεπτο έκφρασης, ώστε να υπάρξει διάλογος και αντίλογος".
Σας ενοχλεί, λοιπόν, που είπα ότι θα φέρω το Σεπτέμβριο το νομοσχέδιο. Εσείς τι ευαισθησία είχατε όταν το φέρατε Δεκέμβριο; Ενθυμείσθε στην διακομματική επιτροπή πότε το φέρατε; Δεκαπέντε μέρες πριν πάνε στο συνέδριο. Υπάρχουν στα Πρακτικά. Δείτε το. 
(Στο σημείο αυτό ο Υφυπουργός Εξωτερικών κ. Π. Σκανδαλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΙΩΑΝΝΗΣ ΜΑΓΚΡΙΩΤΗΣ: Απαντήστε σ' αυτό που σας είπα για την ομογένεια...
ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, μη διακόπτετε.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Καλό θα είναι να μην κάνετε αντιπολίτευση για την αντιπολίτευση. Οι άλλοι γνωρίζουν το θέμα που είναι δίπλα σας καλά. Και αν τους είχατε ακούσει, θα ήταν πολύ καλύτερα για τον Απόδημο Ελληνισμό. Εμένα δεν με ακούγατε, γιατί ήμουν τότε αντιπολίτευση. Δεν ακούγατε όμως ούτε τη συμπολίτευση. Γι' αυτό, λοιπόν, όταν ανεβήκατε στο συνέδριο, το νομοσχέδιο σας είχαμε πει ότι το πέταξαν στον κάλαθο των αχρήστων. Εμείς όμως, το βάλαμε με το προεδρείο του ΣΑΕ να δούμε τι καλά έχει, ούτως ώστε να μπορέσουμε να προχωρήσουμε με όσες βάσεις είναι καλές και με διάλογο με τις κοινότητες.
Οι οποίες κοινότητες θα αναβαθμιστούν, θα παίξουν ενεργό ρόλο πάλι. Διότι αυτές βάστηξαν τον ελληνισμό έξω. Την Εκκλησία, το σχολείο, η κοινότητα τα έφτιαξε. 
Εκείνο το οποίο θέλω να πω κλείνοντας είναι ότι εύχομαι αυτή η αντιπαράθεση για τον Απόδημο Ελληνισμό να είναι η τελευταία και να μην αρχίσουμε αντιπολιτευτικές κορώνες. 
ΡΟΔΟΥΛΑ ΖΗΣΗ: Εσείς την κάνατε αντιπολιτευτική. Την κάνατε προσωπική με τον προκάτοχό σας. 
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Εγώ διάβασα από τα πρακτικά τα οποία θα καταθέσω. 
ΡΟΔΟΥΛΑ ΖΗΣΗ: Την κάνατε προσωπική με τον προκάτοχό σας. 
ΙΩΑΝΝΗΣ ΜΑΓΚΡΙΩΤΗΣ: Ζητώ το λόγο επί προσωπικού. 
ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό. Υπάρχει μια πολιτική αντιπαράθεση. Κύριε Υπουργέ, ολοκληρώστε.
ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Είναι μια επιστολή την οποία έχει λάβει ο κ. Μαγκριώτης και η οποία είναι από τα πρακτικά του ΣΑΕ και την οποία θα καταθέσω. 
ΙΩΑΝΝΗΣ ΜΑΓΚΡΙΩΤΗΣ: Επί προσωπικού, κύριε Πρόεδρε. Θα ήθελα τριάντα δευτερόλεπτα να εξηγήσω. 
ΠΡΟΕΔΡΕΥΩΝ (Γεώργιος Σούρλας): Όχι, κύριε Μαγκριώτη. 
(Θόρυβος στην Αίθουσα)
Κύριε Μαγκριώτη, σας παρακαλώ. Το Προεδρείο υπήρξε υπερβολικά ανεκτικό σε χρόνο και σε παρεμβάσεις. 
ΙΩΑΝΝΗΣ ΜΑΓΚΡΙΩΤΗΣ: ...(Δεν ακούστηκε)
ΠΡΟΕΔΡΕΥΩΝ (Γεώργιος Σούρλας): Παρακαλώ να μη γράφεται τίποτα στα Πρακτικά. 
ΙΩΑΝΝΗΣ ΜΑΓΚΡΙΩΤΗΣ: ...
ΠΡΟΕΔΡΕΥΩΝ (Γεώργιος Σούρλας): Με τέτοια επιείκεια και τέτοια ανοχή από το Προεδρείο προς πάσα κατεύθυνση, δεχόμαστε και παρατηρήσεις; 
ΡΟΔΟΥΛΑ ΖΗΣΗ: ...
ΙΩΑΝΝΗΣ ΜΑΓΚΡΙΩΤΗΣ: ...
ΠΡΟΕΔΡΕΥΩΝ (Γεώργιος Σούρλας): Κυρία Ζήση, δεν πρόκειται για προσωπική αντιπαράθεση, πρόκειται για απόψεις που εξετέθησαν με εντάσεις και αντιπαραθέσεις. 
ΡΟΔΟΥΛΑ ΖΗΣΗ: ...
ΠΡΟΕΔΡΕΥΩΝ (Γεώργιος Σούρλας): Ο Βουλευτής, κ. Παναγιώτης Σγουρίδης ζητεί άδεια ολιγοήμερης απουσίας στο εξωτερικό. 
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης  22 Φεβρουαρίου και της Πέμπτης 24 Φεβρουαρίου 2005 και παρακαλώ το Σώμα για την επικύρωσή τους. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά των συνεδριάσεων της Τρίτης 22 Φεβρουαρίου και της Πέμπτης 24 Φεβρουαρίου 2005 επικυρώθηκαν. 
Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23:02' λύεται η συνεδρίαση για αύριο ημέρα Τρίτη 8 Μαρτίου 2005 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: Ι. ψήφιση στο σύνολο του σχεδίου νόμου του Υπουργείου Δικαιοσύνης: "Μέτρα ενίσχυσης του εσωτερικού ελέγχου και της διαφάνειας στη Δικαιοσύνη" και ΙΙ. μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης", σύμφωνα με την ημερησία διάταξη που έχει διανεμηθεί. 

