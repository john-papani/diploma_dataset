(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΛΖ’
Τρίτη 25 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Ε. Αργύρη, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Καβάλας, σελ.
4. Επί του Κανονισμού, σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων.
α) Προς τον Υπουργό Εθνικής Παιδείας και Θρησκευμάτων, i) σχετικά με τη κατασκευή νέου κτηρίου για το διθέσιο Μειονοτικό Σχολείο Μάνταινας Δήμου Μύκης στο Νομό Ξάνθης, σελ.
ii)  σχετικά με την επίλυση του στεγαστικού προβλήματος για τους μαθητές του Νυχτερινού Τεχνικού Σχολείου της Νέας Ιωνίας (ΕΠΑΛ), σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες  διατάξεις», σελ.
2. Συζήτηση και ψήφιση επί της αρχής των άρθρων και του συνόλου των σχεδίων νόμων του Υπουργείου Εσωτερικών:
α) «Κύρωση του Μνημονίου Κατανόησης για συνεργασία στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου», σελ.
β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ελβετικού Ομοσπονδιακού Συμβουλίου για την επανεισδοχή ατόμων ευρισκομένων σε παράνομη κατάσταση και του σχετικού Πρωτοκόλλου Εφαρμογής της», σελ.
γ) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
3. Συζήτηση επί της αρχής του σχεδίου νόμου του Υπουργείου Ανάπτυξης: «Υπηρεσία Εποπτείας Αγοράς και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΚΕΓΚΕΡΟΓΛΟΥ Β., σελ.
ΣΟΥΡΛΑΣ Γ., σελ.
ΧΡΥΣΟΧΟΪΔΗΣ Μ., σελ.

Β. Επί των αναφορών και ερωτήσεων:
ΛΥΚΟΥΡΕΝΤΖΟΣ Α., σελ.
ΠΡΩΤΟΥΛΗΣ Ι., σελ.
ΣΓΟΥΡΙΔΗΣ Π., σελ.

Γ. Επί των σχεδίων νόμων του Υπουργείου Ανάπτυξης:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΑΡΒΑΡΙΓΟΣ Δ., σελ.
ΒΛΑΧΟΣ Γ., σελ.
ΒΟΛΟΥΔΑΚΗΣ Μ., σελ.
ΓΚΑΤΖΗΣ Ν., σελ.
ΔΡΙΤΣΑΣ Θ., σελ.
ΕΞΑΡΧΟΣ Β., σελ.
ΖΗΣΗ Ρ., σελ.
ΚΑΡΑΜΑΡΙΟΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΜΠΕΓΛΙΤΗΣ Π., σελ.
ΝΑΣΙΩΚΑΣ Ε., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΟΥΡΛΑΣ Γ., σελ.
ΣΤΑΪΚΟΥΡΑΣ Χ., σελ.
ΤΣΙΡΩΝΗΣ Δ., σελ.
ΧΡΥΣΟΧΟΪΔΗΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΛΖ΄
      Τρίτη 25 Νοεμβρίου 2008 
      
      Αθήνα, σήμερα στις 25 Νοεμβρίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα. 
    (Ανακοινώνονται προς το Σώμα από τον κ. Παναγιώτη Σγουρίδη Βουλευτή Ξάνθης, τα ακόλουθα:	
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Νομάρχης Ηρακλείου Κρήτης ζητεί την εξόφληση των προσωρινών αποζημιώσεων των απαλλοτριωθέντων ακινήτων του δρόμου Καρτερός - Επισκοπή.
      2) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  ο Δήμος Αρκαλοχωρίου Νομού Ηρακλείου Κρήτης  ζητεί την ένταξη στο Ε.Σ.Π.Α. 2007-2013 των έργων αποχετευτικών δικτύων και βιολογικών καθαρισμών, με μηδενική συμμετοχή των μικρών δημοτικών επιχειρήσεων ύδρευσης αποχέτευσης.
      3) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  ο Σύλλογος Γονέων και Κηδεμόνων του Γυμνασίου Οινόης Δήμου Μεσοποταμίας Νομού Καστοριάς  ζητεί την παραχώρηση COMPUTERS, στους αριστεύσαντες μαθητές του σχολείου αυτού.
      4) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Δήμος Τραγανού Νομού Ηλείας ζητεί την κήρυξή του ως πυρόπληκτου και την οικονομική ενίσχυση των δημοτών του.
      5) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  η Πανελλήνια Επιτροπή Αναπληρωτών και Ωρομισθίων Καθηγητών Τεχνικών Ειδικοτήτων Τ.Ε.Ε. και ΕΠΑ.Π. του Ο.Α.Ε.Δ. ζητεί την αναγνώριση της προϋπηρεσίας των ωρομισθίων εκπαιδευτικών του Ο.Α.Ε.Δ. και το διορισμό τους στα δημόσια σχολεία.
      6) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης διαμαρτύρεται για τη διακοπή τηλεφωνικής επικοινωνίας στην πόλη των Μεγάρων.
      7) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  το Κέντρο Πρόληψης και Συμβουλευτικής κατά των εξαρτήσεων Νομού Λέσβου «ΠΝΟΗ» ζητεί άμεση οικονομική στήριξη για τη συνέχιση της λειτουργίας του.
      8) Η Βουλευτής Πέλλης κ. ΘΕΟΔΩΡΑ  ΤΖΑΚΡΗ  κατέθεσε αναφορά με την οποία  ο Κτηνοτροφικός Σύλλογος Νομού Πέλλας ζητεί τη λήψη μέτρων στήριξης της ελληνικής κτηνοτροφίας.
      9) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ομοσπονδία Σωματείων Ιδιωτικής Πρωτοβάθμιας Υγείας διαμαρτύρεται για την καθυστέρηση εξόφλησης από τα Ασφαλιστικά Ταμεία, των δαπανών των ασφαλισμένων τους για ιατρικές πράξεις.
      10) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  μετανάστες, απεργοί πείνας στα Χανιά ζητούν να τους χορηγηθεί άδεια παραμονής στη χώρα μας.
      11) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ένωση Καθηγητών Φυσικής Αγωγής «Ολυμπιακής Παιδείας», ζητεί το μόνιμο διορισμό των μελών της, στην Α΄/θμια και Β΄/θμια εκπαίδευση.
      12) Ο Βουλευτής Νομού Αττικής (Υπόλοιπο) κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  η πλειοψηφία του Τοπικού Συμβουλίου της Νέας Καρβάλης Καβάλας και φορείς της περιοχής διαμαρτύρονται για την επικείμενη εγκατάσταση στην περιοχή τους κέντρου διαλογής ανακυκλώσιμων υλικών.
      13) Ο Βουλευτής Νομού Αττικής (Υπόλοιπο) κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  ο Νομάρχης Σάμου ζητεί την άμεση προκήρυξη όλων των κενών οργανικών θέσεων του Οργανισμού Οργάνωσης και Λειτουργίας της Νομαρχιακής Αυτοδιοίκησης Σάμου.
      14) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Δήμος Κλειτορίας Νομού Αχαΐας ζητεί την υπαγωγή στο Δ΄Κοινοτικό Πλαίσιο Στήριξης του έργου της ύδρευσης του Δημοτικού Διαμερίσματος Λυκούριας.
      15) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Νομαρχιακή Αυτοδιοίκηση Λασιθίου ζητεί την εκτέλεση αντιπλημμυρικών έργων στην περιοχή της Ιεράπετρας κ.λ.π.
      16) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Νομαρχιακή Αυτοδιοίκηση Λασιθίου ζητεί την αποκατάσταση των ζημιών από πλημμύρα στο αγροτικό οδικό δίκτυο της Ιεράπετρας.
      17) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου ζητεί τη χρηματοδότηση του έργου της κατασκευής αντιπλημμυρικών έργων στην περιοχή της Ιεράπετρας.
      18) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις ελλείψεις ιατρικού και νοσηλευτικού προσωπικού του Νοσοκομείου στον Άγιο Νικόλαο Κρήτης.
      19) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η επαρκή χρηματοδότηση του Ε.Σ.Υ.
      20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις κινητοποιήσεις των ιδιωτών γιατρών για τη μη αποπληρωμή τους, από τα ασφαλιστικά ταμεία. 
      21) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην απαξίωση του Δημοσίου Συστήματος Υγείας.
      22) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο πρόβλημα πληρωμής των εργαζομένων στην Παιδόπολη της Νεάπολης Νομού Λασιθίου.
      23) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται ο εκσυγχρονισμός των μουσείων και η ανάδειξη των μνημείων στο Νομού Λασιθίου Κρήτης.
      24) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις ελλείψεις των νοσοκομείων στο Νομό Λασιθίου Κρήτης.
      25) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην υποχρηματοδότηση του Θεραπευτηρίου Χρονίων Παθήσεων Νομού Λασιθίου κ.λ.π.
      26) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η αναμόρφωση του ειδικού πλαισίου χωροταξικού σχεδιασμού και αειφόρου ανάπτυξης του τουρισμού.
      27) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην έλλειψη δασκάλου, από το Ειδικό Σχολείο της Ιεράπετρας.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8940/20-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1422/12-5-2008 έγγραφο από τον Υπουργό Αγροτικής Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Το Υπουργείο ,Αγροτικής Ανάπτυξης και Τροφίμων με την Υ.Α. 243983/1127/2006 (ΦΕΚ 104Β') όπως αυτή τροποποιήθηκε με την Υ.Α 303061/7505/ 2007 (ΦΕΚ 1197Β'), προέβει στην παράταση απαγόρευσης, για δύο ακόμα έτη, της εμπορίας στη χώρα σπόρων προς σπορά των 51 γενετικά τροποποιημένων υβριδίων αραβοσίτου, τα οποία φέρουν τη γενετική τροποποίηση ΜΟΝ810 και έχουν εγγραφεί στον Κοινό Κατάλογο ποικιλιών φυτικών ειδών της Ε.Ε.. Η ενέργεια αυτή βασίσθηκε στο άρθρο 18 της Οδηγίας 2002/53/ΕΚ «περί του κοινού καταλόγου ποικιλιών καλλιεργούμενων φυτικών ειδών» καθώς και στο, άρθρο 23 της Οδηγίας 2001/18/ΕΚ «για τη σκόπιμη ελευθέρωση γενετικώς τροποποιημένων οργανισμών στο περιβάλλον και την κατάργηση της Οδηγίας 90/220/ΕΟΚ του Συμβουλίου». Η έκδοση της Απόφασης αυτής, κατ' εφαρμογή της σχετικής κοινοτικής διαδικασίας, γνωστοποιήθηκε άμεσα στην Επιτροπή, με κατάθεση αιτήματος της χώρας μας για την αποδοχή του μέτρου αυτού από την Επιτροπή.
      Όσον αφορά το θέμα της συνύπαρξης συμβατικών και βιολογικών καλλιεργειών. με καλλιέργειες γενετικά τροποποιημένων φυτικών ποικιλιών, σας γνωρίζουμε ότι έχει συσταθεί σχετική ομάδα εργασίας η οποία βρίσκεται στο τελικό στάδιο επεξεργασίας σχεδίου νόμου για την λήψη εθνικών μέτρων συνύπαρξης των καλλιεργειών και στην οποία συμμετέχουν εκπρόσωποι των συναρμοδίων Δ/νσεων του Υπουργείου Αγροτικής Ανάπτυξης και Τροφίμων Π.Α.Π. Φυτών Μεγάλης Καλλιέργειας (καθ' ύλην αρμόδια Δ/νση), Εισροών Φυτικής Παραγωγής, Έρευνας, Χωροταξίας και Προστασίας Περιβάλλοντος, Βιολογικής Γεωργίας και Νομοπ/κού Έργου & Νομικών Υποθέσεων καθώς και εκπρόσωποι της Γενικής Γραμματείας Αγροτικής Πολιτικής και του Ειδικού Γραφείου Κοινοτικού Δικαίου.
      Επιπλέον, οι συμβατικοί σπόροι σποράς βαμβακιού, αραβοσίτου, τεύτλων, σόγιας, ελαιοκράμβης και τομάτας για μεταποίηση, που παράγονται στην χώρα μας ή εισάγονται από άλλο Κράτος-Μέλος ή από Τρίτη Χώρα, εξετάζονται για την παρουσία προσμίξεων με γενετικά τροποποιημένους σπόρους. Το θέμα αυτό αντιμετωπίζεται στην χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα με τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από- γενετικά τροποποιημένους σπόρους» (Κοινή Υπουργική Απόφαση 332657/16-2-2001, ΦΕΚ 176Β/21-22001). Οι σπόροι σποράς των παραπάνω ειδών που δεν πληρούν τους όρους της παραπάνω ΚΥΑ είτε εξάγονται εκτός εθνικού χώρους είτε καταστρέφονται.
      Έτσι μέχρι σήμερα δεν έχουν διακινηθεί στην χώρα μας σπόροι γενετικά τροποποιημένων φυτικών ποικιλιών. Με όμοιο τρόπο προτίθεται να δράσει το Υπουργείο Αγροτικής Ανάπτυξης και Τροφίμων για περιορισμό της καλλιέργειας και άλλων γενετικά τροποποιημένων φυτών.
      Η Δ/νση Μετ/σης, Τυπ/σης και Π.Ε. του Υπουργείου Αγροτικής Ανάπτυξης και Τροφίμων είναι συντονίστρια για την πραγματοποίηση διοικητικών, επιτόπιων φυσικών καθώς και εργαστηριακών ελέγχων για τον εντοπισμό εισαγωγών μη εγκεκριμένων γενετικά τροποποιημένων προϊόντων σε τρόφιμα φυτικής προέλευσης, καθώς και προϊόντων πρωτογενούς παραγωγής και πρώτης μεταποίησης στην εσωτερική αγορά, οι οποίοι λαμβάνουν χώρα στο πλαίσιο των Κοινοτικών Κανονισμών 1829/2003 και 1830/2003/ του Ε. Κοινοβουλίου και του Συμβουλίου.
      Η Δ/νση Μεταποίησης, Τυποποίησης και Π.Ε., έχει αποστείλει σε όλα τα Περιφερειακά Κέντρα Προστασίας Φυτών και Ποιοτικού Ελέγχου, εγκύκλιο (9/07/2004 αριθ. Πρωτ.: 270014, η οποία και τροποποιείται ανά τακτά χρονικά διαστήματα συμπεριλαμβάνοντας νεότερα δεδομένα), αναφορικά με τους ελέγχους -διοικητικούς, επισήμανσης, εργαστηριακούς- που θα πρέπει να διεξάγονται κατά την εισαγωγή των γενετικά τροποποιημένων προϊόντων φυτικής προέλευσης. Σε περίπτωση μη συμμόρφωσης με τα ανωτέρω, εφαρμόζονται διοικητικές και άλλες κυρώσεις ενώ ταυτόχρονα ενημερώνεται και ο ΕΦΕΤ, προκειμένου να συνεχιστεί περαιτέρω ο έλεγχος στην εσωτερική αγορά.
      Έλεγχοι κατά τις εισαγωγές (διοικητικοί, επιτόπιοι φυσικοί, εργαστηριακοί, επισήμανσης) στα σημεία εισόδου της Χώρας μας, στην περίπτωση των δημητριακών καρπών που προορίζονται για ανθρώπινη κατανάλωση γίνονται στα φορτία που προέρχονται από τρίτες χώρες, σύμφωνα με την αριθμ. 2144/02-08-06 (ΦΕΚ 1141/Β’/23-08-2006) Απόφαση του Υπουργού Αγροτικής Ανάπτυξης και Τροφίμων, περί «Τροποποίησης της υπ. αριθ. 552/25-08-2004 Απόφασης του Υπουργού Αγροτικής Ανάπτυξης και Τροφίμων «Συμπληρωματικά έκτακτα μέτρα για την εισαγωγή των δημητριακών καρπών για ανθρώπινη κατανάλωση», ενώ για τα υπόλοιπα προϊόντα φυτικής προέλευσης που προέρχονται από τρίτες χώρες, έλεγχοι για ΓΤΟ πραγματοποιούνται σύμφωνα με την ανωτέρω εγκύκλιο.
      Σύμφωνα με τους Καν.(ΕΚ) 1829/2003 και Καν.(ΕΚ) 1830/2003 (Άρθρα 12 και 4 αντίστοιχα) και προκειμένου να αποφεύγεται η παραπλάνηση του καταναλωτή «για τα προϊόντα που αποτελούνται από ή περιέχουν ΓΤΟ, οι φορείς διακίνησης διασφαλίζουν ότι: α) Για τα προσυσκευασμένα προϊόντα που αποτελούνται από ή περιέχουν ΓΤΟ οι λέξεις «Το παρόν περιέχει γενετικώς τροποποιημένους οργανισμούς» ή «Τ ο παρόν προϊόν περιέχει γενετικώς τροποποιημένο (όνομα του οργανισμού( -ών)) αναγράφονται σε ετικέτα.
      β) Για τα μη προσυσκευασμένα προϊόντα που προσφέρονται στον τελικό καταναλωτή, οι λέξεις «Το παρόν περιέχει γενετικώς τροποποιημένους οργανισμούς» ή «Το παρόν προϊόν περιέχει γενετικώς τροποποιημένο (όνομα του οργανισμού(-ών)) αναγράφονται επί του εκθετηρίου του προϊόντος ή πλησίον αυτού».
      Σε περίπτωση που ο εισαγωγέας δεν δηλώνει ότι το φορτίο του είναι ΓΤΟ και τα αποτελέσματα του εργαστηριακού ελέγχου είναι θετικά ως προς την ανίχνευση εγκεκριμένων ΓΤΟ, τότε ο εισαγωγέας υποχρεούται να προβεί σε αλλαγή σήμανσης ή σε επανεξαγωγή σε άλλη Τρίτη χώρα. Σε περίπτωση ανίχνευσης μη εγκεκριμένων ΓΤΟ, δεν γίνεται εισαγωγή τους στην Ε.Ε..
      Μέσω του συστήματος ταχείας ανταλλαγής πληροφοριών (RASFF) υπάρχει άμεση πληροφόρηση από την Δ/νση Μεταποίησης Τυποποίησης και Ποιοτικού Ελέγχου όλων των Π.Κ.Π.Φ. και Π.Ε. του Υπουργείου Αγροτικής Ανάπτυξης και Τροφίμων και των Δ/νσεων Αγροτικής Ανάπτυξης των Νομαρχιακών Αυτοδιοικήσεων για τυχόν εισαγωγές μη εγκεκριμένων Γ. Τ. προϊόντων τόσο από τρίτες χώρες όσο και από Κράτη Μέλη της Ε.Ε..
      - Τέλος σας ενημερώνουμε ότι βρίσκεται σε εξέλιξη το Μέτρο 3.8 «Διατήρηση Εκτατικών Καλλιεργειών που κινδυνεύουν από Γενετική Διάβρωση» του Εγγράφου Προγραμματισμού Αγροτικής Ανάπτυξης (ΕΠΑΑ). Στόχοι του - Μέτρου είναι η διατήρηση της γεωργικής βιοποικιλότητας και της γενετικής ποικιλομορφίας μεταξύ των ειδών και εντός των ειδών και η προστασία αγροτικών οικοσυστημάτων, η αειφορική διαχείριση φυτογενετικών πόρων και η προώθηση καλλιέργειας τοπικών ποικιλιών.
      Το Μέτρο θα συνεχισθεί και στο 4ο Κ.Π.Σ. με την ονομασία Μέτρο 214-Υπομέτρο 3-Δράση 3.2 «Διατήρηση Εκτατικών Καλλιεργειών που κινδυνεύουν από Γενετική Διάβρωση» στα πλαίσια του ΠΑΑ 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
      Το Μέτρο εφαρμόστηκε για πρώτη φορά το 2006 και οι δικαιούχοι του ανέρχονται σε 274 σε όλη ,την επικράτεια. Η ανταπόκριση τόσο του αγροτικού κόσμου όσο και των αρμοδίων υπηρεσιών κρίνεται πολύ ικανοποιητική. Κατόπιν τούτου, προβλέπεται ότι στο 4ο Κ.Π.Σ. ο αριθμός των δικαιούχων θα πολλαπλασιαστεί.
      - Το Υπουργείο Αγροτικής Ανάπτυξης και Τροφίμων και συγκεκριμένα η Δ/νση Χωροταξίας & Προστασίας Περιβάλλοντος κατέθεσε Τεχνικό Δελτίο και ως Τελικός Δικαιούχος δημιουργεί το Έργο Μέτρο 6.3 Δράση Β «Δημιουργία Τράπεζας Γενετικού Υλικού» του Ε.Π.Α.Α.-Α.Υ, μεταξύ των οποίων περιλαμβάνεται η κατασκευή κτιρίου 525 τ.μ., εργαστήρια, μηχανολογικός και εργαστηριακός εξοπλισμός, η συλλογή και αναπολλαπλασιασμός τουλάχιστον 5000 ειδών που κινδυνεύουν από εξαφάνιση, την επί τόπου (in situ) προστασία ειδών αλλά και την ανταλλαγή φυτογενετικού υλικού με Τράπεζες Γενετικού Υλικού της βαλκανικής χερσονήσου. Το όλο έργο έχει προϋπολογισμό 2.127.761 € και ολοκληρώνεται τον Οκτώβριο του 2008. Στόχος του προαναφερθέντος Έργου είναι η προστασία του φυτογενετικού υλικού της χώρας.
      Παράλληλα, μελετώνται Νομοθετικές ρυθμίσεις που αφορούν θέματα προστασίας του φυτογενετικού υλικού της και μεταξύ των θεμάτων περιλαμβάνεται η δραστικότερη συμμετοχή της χώρας σε Ευρωπαϊκές και Διεθνείς συναντήσεις για την προστασία του φυτογενετικού υλικού.
      Επίσης, βρίσκεται σε εξέλιξη το πρόγραμμα των απειλούμενων με εγκατάλειψη φυλών αγροτικών ζώων Μέτρο 3.7 που ξεκίνησε από το 1998 στο σύνολο της χώρας κατά την 2η Προγραμματική Περίοδο, σε εφαρμογή του Κανονισμού (ΕΟΚ) 2078/92 , εγκρίθηκε ως συνεχιζόμενο την 3η Προγραμματική Περίοδο στο πλαίσιο του Εγγράφου Προγραμματισμού Αγροτικής Ανάπτυξης (2000-2006) και σε εφαρμογή του Κανονισμού (ΕΚ) 1257/99 .
      Το Μέτρο θα συνεχισθεί και στο 4ο Κ.Π.Σ. με την ονομασία Μέτρο 214 Υπομέτρο 3-Δράση 3.1 «Διατήρηση απειλούμενων αυτόχθονων φυλών αγροτικών ζώων» στα πλαίσια του ΠΑΑ 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
      Η Δράση αποσκοπεί στην οικονομική στήριξη των γεωργών, προκειμένου να διατηρήσουν ή και να αυξήσουν τον αριθμό των απειλούμενων από εγκατάλειψη αυτόχθονων φυλών, αγροτικών ζώων μέχρι ένα ελάχιστο αποδεκτό αριθμό 1 ασφάλειας με στόχο:
      - Τη διατήρηση της βιοποικιλότητας των αυτόχθονων αγροτικών ζώων που κινδυνεύουν με εξαφάνιση.
      - Τη διατήρηση των παραδοσιακών εκτατικών συστημάτων εκτροφής.
      Δικαιούχοι του προγράμματος είναι κάτοχοι εκμεταλλεύσεων με απειλούμενες φυλές προς εγκατάλειψη στους τομείς αιγοπροβατοτροφίας, βοοτροφίας, χοιροτροφίας, καθώς και ιπποτροφίας εφόσον βρίσκονται στις περιοχές προέλευσης και φυσικής κατανομής των ζώων, όπως αυτές ορίζονται στο Π.Δ/γμα 434/1995 «Μέτρα για την διατήρηση και προστασία των αυτόχθονων φυλών αγροτικών ζώων».
      - Άλλες ειδικές Δράσεις του Υ πομέτρου 3 που ενισχύουν με την εφαρμογή τους την διατήρηση της βιοποικιλότητας είναι οι εξής: Δράση 3.3 Προώθηση γεωργικών πρακτικών για την προστασία της άγριας ζωής, Δράση 3.4 Διατήρηση γενετικών πόρων στην κτηνοτροφία, Δράση 3.5 Προστασία εθνικού Θαλάσσιου Πάρκου Ζακύνθου, Δράση 3.6 Μακροχρόνια παύση της εκμετάλλευσης γεωργικών γαιών.
      Ο Υπουργός
      Α. ΚΟΝΤΟΣ»
      2. Στις με αριθμό 8310 & 8347/16/10/08 ερωτήσεις των Βουλευτών κύριων Ιωάννου Σκουλά και Εμμανουήλ Στρατάκη δόθηκε με το υπ αριθμ. 7017/4/9005/7/11/08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Γ. Σκουλάς και Μ. Στρατάκης σας γνωρίζουμε ότι, για την αστυνόμευση του Δήμου Μαλίων και για τα ληφθέντα μέτρα αντιμετώπισης των προβλημάτων που παρουσιάζονται κυρίως κατά τη θερινή τουριστική περίοδο (Μάιο-Οκτώβριο), ενημερώθηκε η Εθνική Αντιπροσωπεία, μεταξύ άλλων, με τα 7017/4/8657 από 01-08-2008 και 7017/4/8253 από 07-05-2008 έγγραφά μας, σε απάντηση των 1539/16-07-2008 και 10464/15-04-2008 ερωτήσεων, που κατέθεσε ο πρώτος από τους ανωτέρω κ.κ. Βουλευτές, καθώς και με τα 7017/4/8761 από 18-09-2008, 7017/4/8740 από 27-08-2008 και 7017/4/8253 από 07-05-2008 έγγραφά μας, σε απάντηση των 3694/27-08-2008, 3311/07-08-2008 και 10494/ 15-04-2008 ερωτήσεων, που κατέθεσε ο δεύτερος από τους ανωτέρω κ.κ. Βουλευτές.
      Πέραν αυτών, σας πληροφορούμε ότι για την αντιμετώπιση των προβλημάτων κατά τη θερινή τουριστική περίοδο του τρέχοντος έτους και πριν την έναρξή της, από την αρμόδια Διεύθυνση του Αρχηγείου Ελληνικής Αστυνομίας εκδόθηκαν διαταγές προς όλες τις περιφερειακές Υπηρεσίες και φυσικά στην Αστυνομική Διεύθυνση Ηρακλείου, για τη δραστηριοποίησή τους και τη διενέργεια εντατικών ελέγχων στις περιοχές της χώρας που παρουσιάζουν τουριστικό ενδιαφέρον, όπως η περιοχή του Δήμου Μαλίων, σε συνεργασία βεβαίως και με τις συναρμόδιες Διευθύνσεις Τουρισμού των Περιφερειών και τους Ο.Τ.Α.
      Στο σημείο αυτό πρέπει να επισημάνουμε ότι τα προβλήματα που παρουσιάζονται κατά τη θερινή τουριστική περίοδο στην περιοχή του Δήμου Μαλίων οφείλονται κυρίως στην αντικοινωνική συμπεριφορά ορισμένων νεαρών αλλοδαπών τουριστών που, υπό την επήρεια αλκοόλ, προβαίνουν στη διάπραξη φθορών, στην πρόκληση επεισοδίων κ.ο.κ.. Επίσης, η ποιότητα του τουριστικού προϊόντος που έχουν προωθήσει και πωλούν πολλά τουριστικά γραφεία για τη συγκεκριμένη περιοχή έχει ως κύριο περιεχόμενο τη «νυχτερινή διασκέδαση στα καταστήματα με άφθονο φθηνό αλκοόλ σε περιοχή που τα ήθη είναι χαλαρά και η κοινωνία ανεκτική». Παράλληλα, αρκετές επιχειρήσεις υγειονομικού ενδιαφέροντος της περιοχής, έχουν μεταβάλει τους όρους και τις προϋποθέσεις λειτουργίας τους και οι υπεύθυνοι αυτών, προκειμένου να προσελκύσουν πελάτες, λειτουργούν μουσικά όργανα σε υψηλή ένταση και προσφέρουν οινοπνευματώδη ποτά στους νεαρούς τουρίστες, που επισκέπτονται ομαδικά τα καταστήματα αυτά, σε δελεαστικές τιμές.
      Για την αντιμετώπιση της κατάστασης αυτής, αλλά και γενικότερα των πάσης φύσεως αστυνομικών προβλημάτων στις εν λόγω περιοχές, το Αστυνομικό Τμήμα Χερσονήσου, το οποίο κατά τη θερινή περίοδο ενισχύθηκε με το αναγκαίο αστυνομικό προσωπικό και ο Σταθμός Τουριστικής Αστυνομίας, καθώς και οι λοιπές αρμόδιες Υπηρεσίες της Αστυνομικής Διεύθυνσης Ηρακλείου, καταβάλλουν κάθε δυνατή προσπάθεια, ασκώντας έντονη και συστηματική αστυνόμευση με τη διενέργεια πεζών και εποχούμενων περιπολιών τάξης, ασφάλειας και τροχαίας, σε καθημερινή βάση και καθ' όλο το 24ωρο, καθώς και με ειδικές εξορμήσεις και ελέγχους ατόμων, οχημάτων, καταστημάτων κ.λπ. Παράλληλα, για την αντιμετώπιση θεμάτων ασφαλείας, στελεχώθηκε και Γραφείο Ασφαλείας στο Αστυνομικό Τμήμα Χερσονήσου. Ενδεικτικά επισημαίνεται ότι, κατά τη θερινή περίοδο, το Αστυνομικό Τμήμα Χερσονήσου ενισχύθηκε με 5 αστυνομικούς διαφόρων βαθμών και 18 δόκιμους αστυφύλακες, ενώ από 12-08-2008 ενισχύθηκε επιπλέον με 1 αξιωματικό και 2 αρχιφύλακες.
      Στο πλαίσιο αυτό από τις αρμόδιες Υπηρεσίες μας κατά τη θερινή περίοδο στην εν λόγω περιοχή πραγματοποιήθηκαν τακτικές και έκτακτες αστυνομικές επιχειρήσεις, για την αντιμετώπιση της μάστιγας των ναρκωτικών, για ανεύρεση και κατάσχεση ειδών οπλισμού και εκρηκτικών, για παράνομη είσοδο και παραμονή αλλοδαπών, για εκμετάλλευση αλλοδαπών γυναικών, για την αντιμετώπιση της ηχορύπανσης, καθώς και γενικοί τροχονομικοί έλεγχοι, ιδιαίτερα των κυκλοφορούντων με ενοικιαζόμενα τετράτροχα μοτοποδήλατα, για τα οποία υπάρχει αντίδραση από την τοπική κοινωνία. Ενδεικτικά σημειώνεται ότι, κατά το πρώτο 9μηνο του τρέχοντος έτους, μόνο στην περιοχή του Δήμου Μαλίων, εκτός των άλλων, βεβαιώθηκαν 28 παραβάσεις του νόμου περί ναρκωτικών, 12 παραβάσεις του νόμου περί όπλων, ενώ πραγματοποιήθηκαν 1.112 ηχομετρήσεις και βεβαιώθηκαν 102 παραβάσεις.
      Ειδικότερα, σε ό,τι αφορά την κυκλοφορία των τετράτροχων μοτοποδηλάτων, σας ενημερώνουμε ότι πολλοί τουρίστες, ιδιαίτερα από τη Μ. Βρετανία, οδηγούν τα εν λόγω οχήματα που ενοικιάζουν από τις εκεί επιχειρήσεις και σε πολλές περιπτώσεις δεν τηρούν τις διατάξεις του Κ.Ο.Κ., ενώ έχουν εμπλακεί σε τροχαία ατυχήματα, κυρίως υλικών ζημιών, προκαλώντας τις διαμαρτυρίες των κατοίκων της περιοχής. Από τις Υπηρεσίες μας πραγματοποιήθηκαν τροχονομικοί έλεγχοι με ιδιαίτερη έμφαση στη σύλληψη ατόμων που στερούνται άδειας ικανότητας οδήγησης, αλλά και ιδιοκτητών καταστημάτων που ενοικιάζουν τα εν λόγω οχήματα και παραχωρούν την οδήγησή τους σε αυτούς.
      Πέραν αυτών, από το Αρχηγείο Ελληνικής Αστυνομίας, εκδόθηκε την 09-08-2008 διαταγή με θέμα: «Εντατικοποίηση της αστυνόμευσης σε τουριστικές περιοχές και διενέργεια ελέγχων σε καταστήματα υγειονομικού ενδιαφέροντος - Μνημόνιο ενεργειών», η οποία διαβιβάσθηκε σε όλες τις περιφερειακές Υπηρεσίες μας και φυσικά του νομού Ηρακλείου για την περαιτέρω δραστηριοποίησή τους και την εντατικοποίηση της αστυνόμευσης στις τουριστικές περιοχές και τον έλεγχο των καταστημάτων υγειονομικού ενδιαφέροντος, καθώς και για την περαιτέρω ενίσχυση της αναγκαίας συνεργασίας με τις συναρμόδιες Υπηρεσίες.
      Στο πλαίσιο αυτό, ιδιαίτερη βαρύτητα δόθηκε στις παραβάσεις που αφορούν τη λειτουργία καταστημάτων χωρίς την προβλεπόμενη άδεια ή την υπέρβαση των όρων αυτής, τη διακίνηση και χρήση ναρκωτικών, την εμπορία ανθρώπων, την παροχή προστασίας από οργανωμένες ομάδες, την παραβίαση των σχετικών διατάξεων ωραρίου λειτουργίας, τη διατάραξη της κοινής ησυχίας, την υπέρβαση των επιτρεπόμενων ορίων ηχοστάθμης, την παράνομη απασχόληση προσωπικού, την άγρα πελατών, την παράνομη είσοδο-παραμονή ανηλίκων και κατανάλωση αλκοόλ από αυτούς, καθώς επίσης τη διάθεση και προσφορά νοθευμένων αλκοολούχων ποτών κ.οκ..
      Σκοπός της εν λόγω διαταγής είναι να εστιάσει στα ανωτέρω παραβατικά φαινόμενα και να ευαισθητοποιήσει το σύνολο των αστυνομικών Υπηρεσιών για την ενίσχυση της αστυνόμευσης, επαύξηση των διενεργουμένων ελέγχων, παγίωση της νομιμότητας και εμπέδωσης του αισθήματος ασφαλείας των Ελλήνων πολιτών και των αλλοδαπών επισκεπτών. Στο πλαίσιο αυτό, μεταξύ άλλων, προβλέπεται:
      * Εντοπισμός και καταγραφή των καταστημάτων που αποτελούν εστία και πηγή προβλημάτων κυρίως σε τουριστικές, αλλά και σε άλλες περιοχές.
      * Οργάνωση και διενέργεια συστηματικών και στοχευμένων ελέγχων, με αναπροσαρμογή όπου απαιτείται των υφισταμένων σχεδίων αστυνόμευσης. Περαιτέρω ενίσχυση της εμφανούς αστυνόμευσης, με το πλέον έμπειρο προσωπικό. 
      * Ενεργοποίηση - ανάπτυξη του πληροφοριακού δικτύου για τη συλλογή – αξιολόγηση - αξιοποίηση πληροφoριών προς εντοπισμό του τόπου προέλευσης, εργαστηρίων παράνομης παραγωγής, χώρων αποθήκευσης, μέσων διακίνησης νοθευμένων ποτών, καθώς επίσης και εμπλεκομένων φυσικών προσώπων, εταιρειών Κ.λπ.
      * Περαιτέρω δραστηριοποίηση των Υπηρεσιών Ασφαλείας, με την πραγματοποίηση ειδικών εξορμήσεων για την αντιμετώπιση θεμάτων δημόσιας ασφάλειας και ειδικότερα διακίνησης όπλων, ναρκωτικών, εμπορίας ανθρώπων, εκβιάσεων, απειλών, παροχής προστασίας κ.λπ.
      * Ανάπτυξη της αναγκαίας συνεργασίας με τις συναρμόδιες Αρχές (Εισαγγελίες, Υπηρεσία Ειδικών Ελέγχων, Ο.Τ.Α., Γενική Γραμματεία Καταναλωτή, Ε.Φ.Ε.Τ., Γενικό Χημείο του Κράτους, Τελωνεία, Δ.Ο.Υ.) για τον έλεγχο της ποιότητας των οινοπνευματωδών ποτών, παρέχοντας, όταν ζητηθεί από αυτές, άμεσα την απαιτούμενη συνδρομή για τη διενέργεια ελέγχων αρμοδιότητάς τους.
      - Πέραν αυτών, με τις διατάξεις του π.δ. 112/2008, που δημοσιεύτηκε πρόσφατα, προχωρούμε στην ανασυγκρότηση των αστυνομικών Υπηρεσιών του νομού Ηρακλείου, σύμφωνα και με τις προτάσεις της Γενικής Αστυνομικής Διεύθυνσης Περιφέρειας Κρήτης, ενώ ελήφθησαν υπόψη, πέραν των αναγκαίων στοιχείων και δεδομένων (πληθυσμιακά δεδομένα, οδικό δίκτυο, χιλιομετρικές αποστάσεις κ.ο.κ.) και οι προτάσεις, τα αιτήματα και οι διαπιστώσεις διαφόρων Αρχών, Ο.Τ.Α. και φορέων της περιοχής. Με τις διατάξεις του προαναφερόμενου π.δ., γίνονται ουσιαστικές παρεμβάσεις στη διαρθρωτική δομή των Υπηρεσιών της Αστυνομικής Διεύθυνσης Ηρακλείου, προκειμένου να ενισχυθεί περαιτέρω η αποτελεσματικότητα και η επιχειρησιακή τους δυνατότητα, να γίνει καλύτερη διαχείριση του προσωπικού και των μέσων τους και γενικότερα να αναβαθμιστούν οι παρεχόμενες υπηρεσίες προς τους πολίτες σε θέματα καθημερινότητας, με εντονότερη αστυνομική παρουσία σε ολόκληρη την περιφέρεια του νομού.
      Eκτός των άλλων ρυθμίσεων, ιδρύεται Τμήμα Ασφαλείας Χερσονήσου, γεγονός το οποίο, σε συνδυασμό με την αναβάθμιση του Αστυνομικού Τμήματος, θα συμβάλει σημαντικά στην αστυνόμευση τόσο της Χερσονήσου όσο και των Μαλίων. Στο σημείο αυτό πρέπει να επισημάνουμε ότι για την επαρκή στελέχωση, τόσο των Υπηρεσιών που ιδρύονται με τις διατάξεις του εν λόγω π.δ. όσο και των υφισταμένων, ώστε να αντεπεξέλθουν αποτελεσματικά στην εκπλήρωση της αποστολής τους, έχει προβλεφθεί σημαντική αύξηση του συνολικού αριθμού των οργανικών θέσεων των ειδικών φρουρών της Αστυνομικής Διεύθυνσης Ηρακλείου.
      Παράλληλα επιδίωξή μας είναι η αποδέσμευση προσωπικού από αντικείμενα, όπως η διάθεση σε μέτρα τάξεως σε ποδοσφαιρικούς αγώνες κ.λπ., καθώς και από επιτελικές Υπηρεσίες, ώστε αυτό να διατεθεί στην εμφανή αστυνόμευση και γενικότερα στην αντιμετώπιση της εγκληματικότητας.
      Eπιπλέoν, για την αντιμετώπιση των προαναφερόμενων προβλημάτων από την παραβατική συμπεριφορά των τουριστών, πραγματοποιήθηκαν συσκέψεις με τις συναρμόδιες Υπηρεσίες, τον οικείο Ο.Τ.Α. και λοιπούς φορείς και εκπροσώπους επαγγελματικών κλάδων.
      Στο πλαίσιο αυτό, δρομολογείται σε προσεχή επίσκεψη του υπογράφοντος και του Αρχηγού της Ελληνικής Αστυνομίας στην Κρήτη, η πραγματοποίηση σύσκεψης, μεταξύ άλλων και με εκπροσώπους της Ένωσης Ξενοδόχων Ηρακλείου, προκειμένου να συζητηθούν τα ανακύπτοντα προβλήματα και να ληφθούν όλα τα αναγκαία πρόσθετα μέτρα για την επίλυσή τους.
      Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες, προκειμένου να εντείνουν τις προσπάθειές τους, με την καλύτερη δυνατή αξιοποίηση του ανθρώπιvoυ δυναμικού και των μέσων που διαθέτουν, για αποτελεσματικότερη αστυνόμευση και τη λήψη όλων των αναγκαίων μέτρων, που θα εξασφαλίζουν και θα εγγυώνται την απρόσκοπτη και ασφαλή διαμονή των τουριστών, καθώς και την ειρηνική συμβίωσή τους με τους κατοίκους της περιοχής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     3. Στην με αριθμό  8654/17.3.2008  ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. οικ. 21735/07.04.2008  έγγραφο από τον Yφυπουργό Εσωτερικών, η ακόλουθη απάντηση:
      « Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Αθανάσιος Λεβέντης και αφορά το αντικείμενο του θέματος, σας γνωρίζουμε τα εξής:
      Τα Κέντρα Δημιουργικής Απασχόλησης Παιδιών (ΚΔΑΠ) που συγχρηματοδοτούνται από το Ευρωπαϊκό Koινωνικό Ταμείο (Ε.ΚΤ.) στο πλαίσιο του Γ Κοινοτικού Πλαισίου Στήριξης, υλοποιούνται μέσω των Δημοτικών Επιχειρήσεων που έχουν σκοπό τους την Koινωνική ανάπτυξη ή την πρόνοια.
      Στο προσωπικό των ΚΔΑΠ δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΩ, εφόσον πληρούσαν τις προϋποθέσεις των διατάξεων του άρθρου 11 του Π.Δ. 164/2004 (ΦΕΚ 134/Α΄/19-7-2004).
      Οι λοιποί συμβασιούχοι, που δεν πληρούσαν τις προϋποθέσεις των προαναφερόμενων διατάξεων, εφόσον συμμετάσχουν σε διαδικασία πλήρωσης αντίστοιχων θέσεων των ΟΤΑ ή και επιχειρήσεων αυτών μέχρι 31-12-2010, δικαιούνται να λάβουν την προσαύξηση κατά 50% του κριτηρίου της εμπειρίας, σύμφωνα με τις διατάξεις της παρ. 3 του άρθρου 11 του ν. 3613/2007.
      Όπως έχουμε γνωρίσει, οι ΟΤΑ α΄ βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεtς εξειδικευμένου προσωπικού σύμφωνα με τις διατάξεις του άρθρου 10 του ν. 3584/07, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Η κάλυψη των θέσεων αυτών γίνεται με πρωτοβουλία των ΟΤΑ α' βαθμού, σύμφωνα με τu; διατάξεις της παρ. 2 του άρθρου 21 του ν. 3584/07, με την καθοριζόμενη διαδικασία για την πρόσληψη μόνιμου προσωπικού.
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α' βαθμού, στον τομέα της παιδείας, η ίδρυση και λειτουργία κέντρων δημιουργικής απασχόλησης παιδιών.
      Όσον αφορά τη χρηματοδότηση των ΚΔΑΠ και ιδιαίτερα την καταβολή των δεδουλευμένων στους εργαζόμενους σε αυτά, σας γνωρίζουμε ότι αρμόδιο να σας απαvτήσει είναι το Υπουργείο Απασχόλησης και Koινωνικής Προστασίας, προς το οποίο κοινοποιείται το παρόν, προκειμένου να απαvτήσει απευθείας στην EθV1Κή Aντιπρoσωπεία.
      Επισημαίνεται ότι το Υπουργείο Εσωτερικών, βάσει των εγγεγραμμένων πιστώσεων, στην ΚΥΑ περί Κατανομής των Κεντρικών Αυτοτελών Πόρων των Δήμων και Κοινοτήτων κατ' έτος, χρηματοδοτεί μόνο πρωτοβάθμιους ΟΤΑ της Χώρας για κάλυψη λειτουργικών τους δαπανών και για την άσκηση αρμοδιοτήτων που μεταφέρθηκαν σε αυτούς βάσει νόμων, καθώς και για δράσεtς τους, ύστερα από σχετικές προτάσεις της ΚΕΔΚΕ.
      Ο Υφυπουργός
      ΘΑΝΑΣΗΣ ΝΑΚΟΣ» 
     4. Στην με αριθμό 8959/21.3.2008 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. Φ900.1/52/1781/11.4.2008 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ' αριθμ. 8959/21-03-08 Ερώτησης του βουλευτή κ. Έκτορα Νασιώκα, με θέμα τα μερίσματα των αποστράτων, τα ακόλουθα:
      Οι κατ' έτος αυξήσεις στα χορηγούμενα από τα Μετοχικά Ταμεία (Στρατού, Ναυτικού, Αεροπορίας) μερίσματα είναι ανάλογη των εσόδων, εξόδων, κερδών και γενικά της οικονομικής κατάστασης κάθε Ταμείου και δεν εξαρτώνται από την ετήσια εισοδηματική πολιτική.
      Τα Ταμεία ως Νομικά Πρόσωπα Δημοσίου Δικαίου είναι απολύτως διακριτά και οι οικονομικές τους δυνατότητες διαφέρουν. Η βιωσιμότητά τους όμως, σύμφωνα με τις αναλογιστικές μελέτες που διενεργήθηκαν τη περίοδο 2005-2006, είναι κάτι που μας απασχολεί σοβαρά. Έτσι εν όψει των δυσμενών προοπτικών της οικονομικής κατάστασης ήδη από το 2007, μετά την ολοκλήρωση των μελετών, περιορίστηκαν ή μηδενίστηκαν οι αυξήσεις των μερισμάτων.
      Περαιτέρω η πολιτική ηγεσία του ΥΠΕΘΑ συνεργάζεται με τις Διοικήσεις των Ταμείων για την αντιμετώπιση των αιτιών των προβλημάτων τους, ενώ παράλληλα συνεχίζεται ο αυστηρός έλεγχος των χορηγούμενων αυξήσεων και των άλλων παροχών, ώστε να μην επιδεινωθούν τα προβλήματά τους. Ειδικά για το Μετοχικό Ταμείο Ναυτικού στο οποίο αναφέρεται η Ερώτηση, αποφασίστηκε η χορήγηση, ως δώρου Πάσχα, ενός μερίσματος στους μερισματούχους του ( αντί των δύο που χορηγούντο τα προηγούμενα έτη), σύμφωνα και με την πρόταση του Ταμείου, εν αναμονή των αποτελεσμάτων δεύτερης αναλογιστικής μελέτης που έχουμε παραγγείλει.
      Ο Υφυπουργός
      ΚΩΝΣΤΑΝΤΙΝΟΣ ΑΝ. ΤΑΣΟΥΛΑΣ»

      5. Στην με αριθμό 10789/18-4-2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 2095Β/9-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
      Η Ελλάδα αντιμετωπίζει και αυτή τις συνέπειες των μεταβολών του κλίματος, όπως φαινόμενα λειψυδρίας και ξηρασίας με επιπτώσεις στους διαθέσιμους υδατικούς πόρους. Ο σχεδιασμός αντιμετώπισης των επιπτώσεων τέτοιων φαινομένων πρέπει να είναι μακροπρόθεσμος και να γίνεται σε επίπεδο λεκανών απορροής ποταμών, στο πλαίσιο της ολοκληρωμένης διαχείρισης των υδατικών πόρων.
      Ο Νόμος 3199/2003: «Προστασία και διαχείριση των υδάτων-Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», ο οποίος ενσωματώνει την Οδηγία 2000/60/ΕΚ για τα νερά στο Εθνικό Δίκαιο της χώρας μας, εισάγει την ολοκληρωμένη διαχείριση των υδατικών πόρων. Τα Σχέδια Διαχείρισης που προβλέπονται στο Άρθρο 7 του παραπάνω Νόμου, τα οποία περιλαμβάνουν υποχρεωτικά Προγράμματα Μέτρων και Προγράμματα Παρακολούθησης της κατάστασης των υδάτων και πρέπει να καταρτισθούν μέχρι το τέλος του 2009, περιέχουν όλα τα στοιχεία, πληροφορίες και εκτιμήσεις που είναι απαραίτητα για την προστασία και διαχείριση των υδάτων και αντιμετωπίζουν, μεταξύ άλλων, και τα προβλήματα λειψυδρίας των περιοχών. Σύμφωνα με τις διατάξεις του άρθρου 10 του ίδιου Νόμου, η χρήση για ύδρευση έχει προτεραιότητα, ως προς την ποσότητα και την ποιότητα, έναντι κάθε άλλης χρήσης. Σύμφωνα με τις ίδιες διατάξεις, κατά την κατάρτιση των Σχεδίων Διαχείρισης, θα πρέπει να εξασφαλιστεί, μεταξύ άλλων, η εξοικονόμηση νερού μέσω της χρήσης τεχνικών μεθόδων, οικονομικών κινήτρων και εργαλείων.
      Ως τμήματα του Προγράμματος Μέτρων μπορούν να επιλεγούν και να θεσπιστούν σε κάθε περιοχή λεκάνης απορροής ποταμού, σύμφωνα με τις προδιαγραφές που θέτει η Οδηγία 200/60/ΕΚ συμπληρωματικά, μέτρα όπως: κώδικες ορθών πρακτικών, μέτρα διαχείρισης της ζήτησης (μεταξύ άλλων προώθηση της προσαρμοσμένης γεωργικής παραγωγής, όπως π.χ. καλλιεργειών χαμηλών απαιτήσεων σε νερό σε περιοχές που υποφέρουν από ανομβρία), μέτρα αποτελεσματικότητας και επαναχρησιμοποίησης (μεταξύ άλλων προώθηση τεχνολογιών αποτελεσματικής χρήσης ύδατος στη βιομηχανία και αρδευτικές τεχνικές εξοικονόμησης ύδατος), έργα δομικών κατασκευών, εγκαταστάσεις αφαλάτωσης, έργα αποκατάστασης, τεχνητός εμπλουτισμός υδροφόρων οριζόντων κ.α..
      · Παράλληλα, η Κεντρική Υπηρεσία Υδάτων/ΥΠΕΧΩΔΕ, κατ' εφαρμογή των αρμοδιοτήτων της, ολοκλήρωσε την κατάρτιση του προβλεπόμενου στο άρθρο 4 παρ. 1 α του Ν. 3199/2003 Μεσοχρόνιου Εθνικού Προγράμματος προστασίας και διαχείρισης των υδατικών πόρων της χώρας.
      Για την αντιμετώπιση των επιμέρους προβλημάτων που τυχόν δημιουργούνται στις Περιφέρειες της χώρας, λόγω των κλιματικών συνθηκών της τελευταίας περιόδου, η ΚΥΥ βρίσκεται σε επαφή με τις Διευθύνσεις Υδάτων των Περιφερειών, προκειμένου να εκτιμηθεί από κοινού η διαμορφούμενη κατάσταση και να εφαρμοστούν όπου χρειάζεται τα απαιτούμενα μέτρα.
      · Τέλος, με μέριμνα της Κεντρικής Υπηρεσίας Υδάτων, έχει ανατεθεί, στα πλαίσια του Επιχειρησιακού Προγράμματος «Περιβάλλον», το Έργο: "Τεχνική υποστήριξη της Κεντρικής Υπηρεσίας Υδάτων για την κατάρτιση των στρατηγικών διαχείρισης λειψυδρίας και ενός βραχυπρόθεσμου σχεδίου αντιμετώπισης κινδύνου λειψυδρίας" στο Γεωπονικό Πανεπιστήμιο Αθηνών. Τα πορίσματα της μελέτης αυτής θα ληφθούν υπόψη κατά την κατάρτιση των Σχεδίων Διαχείρισης των λεκανών απορροής ποταμών της χώρας.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      6. Στην με αριθμό 10524/16-4-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. 2061Β/9-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με την παραπάνω ερώτηση, σας γνωρjζoύμε τα εξής:
      Το ΥΠΕΧΩΔΕ, ως αρμόδια αρχή  βάσει του κυρωτικού νόμου του Πρωτοκόλλου, συντονίζει τις δραστηριότητες των συναρμοδίων Υπουργείων για την εφαρμογή του ισχύοντος Εθνικού Προγράμματος μείωσης εκπομπών αερίων φαινομένου θερμοκηπίου για την περίοδο 2000-2010, στους βασικούς τομείς του: οικιακό και τριτογενή τομέα, μεταφορές, βιομηχανία, ηλεκτροπαραγωγή, διαχείριση απορριμμάτων, γεωργία, βιομηχανικές διεργασίες.
      Παράλληλα με την παρακολούθηση του εν ισχύ Εθνικού Προγράμματος, το ΥΠΕΧΩΔΕ προχώρησε σε αξιολόγηση και αναθεώρηση του Εθνικού Προγράμματος προκειμένου να εντοπισθεί εάν υπάρχει ανάγκη υιοθέτησης περαιτέρω πολιτικών και μέτρων για την επίτευξη του στόχου της χώρας.
      Σημαντικές παρεμβάσεις στον τομέα των μεταφορών είναι η ανάπτυξη και επέκταση υποδομών των Μέσων Μαζικής Μεταφοράς, όπως η δημιουργία του μετρό και του τραμ και η συνεχής αύξηση των λεωφορειοδρόμων, η διείσδυση αποδοτικότερων οχημάτων, η περαιτέρω χρήση λεωφορείων φυσικού αερίου. Πρόσθετες παρεμβάσεις που περιλαμβάνονται στον Εθνικό Πρόγραμμα αφορούν σε βελτιώσεις στο σύστημα διαχείρισης των μεταφορών μέσω της περαιτέρω προώθησης της χρήσης αστικών συγκοινωνιών και βελτιώσεων στη φωτεινή σηματοδότηση.
      Στον τομέα της εξοικονόμησης ενέργειας στον τομέα των μεταφορών, εκτός της προώθησης των βιοκαυσίμων και του φυσικού αερίου στις αστικές δημόσιες μεταφορές, οι λοιπές εφαρμοζόμενες παρεμβάσεις έχουν ως εξής:
      Όσον αφορά στις επεμβάσεις στα οχήματα η βασική παρέμβαση της κατηγορίας αυτής αφορά στον τακτικό τεχνικό έλεγχο των οχημάτων. Την τελευταία 5ετία αξιόλογη πρόοδος έχει επιτευχθεί στον τομέα αυτό με τη σημαντική αύξηση του αριθμού των λειτουργούντων ΚΤΕΟ. Επίσης έχει αναπτυχθεί ειδικό τμήμα εποπτείας των κέντρων τεχνικού ελέγχου στο ΥΜΕ, το οποίο όχι μόνο ελέγχει την τήρηση ποιότητας των παρεχομένων υπηρεσιών των δημοσίων και ιδιωτικών κέντρων, αλλά ταυτόχρονα οργανώνει, εποπτεύει και ελέγχει το σύστημα της Κάρτας Ελέγχου Καυσαερίων (Κ.Ε.Κ) του άρθρου 3 του Ν. 2052/1992.
      Σε σχέση με τη διαχείριση του συστήματος μεταφορών, ιδιαίτερα στην περιοχή της Αθήνας εξελίσσεται από το 2002 πρόγραμμα αναβάθμισης της φωτεινής σηματοδότησης και δημιουργίας ενός ολοκληρωμένου συστήματος διαχείρισης και ελέγχου της κυκλοφορίας Έτσι, σήμερα συντονίζεται η πλειοψηφία των σηματοδοτών στην περιοχή της Αθήνας ενώ λειτουργεί ήδη ένα Κέντρο Διαχείρισης Κυκλοφορίας, που ανήκει στο ΥΠΕΧΩΔΕ όπου συλλέγονται καθημερινά, επί 24ώρου βάσης, πληροφορίες για την τρέχουσα κατάσταση και το σηματοδοτικό πρόγραμμα του κάθε ενός κόμβου. Βάσει των πληροφοριών που καταγράφονται και των παρατηρήσεων που γίνονται για χρονικό διάστημα μερικών ημερών το ΥΠΕΧΩΔΕ επεμβαίνει με βελτιώσεις στο σηματοδοτικό πρόγραμμα των κόμβων προκειμένου να εξασφαλίζεται ομαλοποίηση της κυκλοφορίας. Με τον τρόπο αυτό επιδιώκεται η άμβλυνση των κυκλοφοριακών αιχμών, η αύξηση της ταχύτητας των οχημάτων στην περιοχή της Αθήνας και αντίστοιχα η ενεργειακή εξοικονόμηση.
      Τέλος, οι ήπιες παρεμβάσεις μείωσης των εκπομπών στοχεύουν στη μείωση της ενεργειακής κατανάλωσης, στην ορθολογικοποίηση του συστήματος μεταφορών και αντίστοιχα στη μείωση των εκπομπών αερίων του θερμοκηπίου. Τέτοιες παρεμβάσεις αφορούν στην εφαρμογή πολιτικών απόσυρσης οχημάτων παλαιάς τεχνολογίας, καθώς ακόμη και στην ενθάρρυνση της αλλαγής της συμπεριφοράς των οδηγών (Eco Driving).
      Μέτρο μικρότερης εμβέλειας αποτελεί επίσης η έκδοση ΚΥΑ για το ωράριο τροφοδοσίας  καταστημάτων και υπεραγορών λιανικού εμπορίου.
      Με την υπ’ αρ. 2289 ΟΙΚ./24.01.08 Απόφαση Υπουργού ΠΕΧΩΔΕ συγκροτήθηκε ομάδα εργασίας ειδικών του ΥΠΕΧΩΔΕ για τα θέματα της Αστικής Κινητικότητας στο πλαίσιο της Πράσινης βίβλου της Ε.Ε. για τα θέματα αυτά η οποία κατέληξε σε ένα ολοκληρωμένο πακέτο προτάσεων για την Αστική Κινητικότητα με την εκπόνηση της «Στρατηγικής για την αστική κινητικότητα σε θέματα αρμοδιότητας του ΥΠΕΧΩΔΕ».
      Η Στρατηγική αυτή περιλαμβάνει συνδυασμένα μέτρα σχετικά με τον ενιαίο χωροταξικό, πολεοδομικό και συγκοινωνιακό σχεδιασμό, τη διαχείριση κυκλοφορίας, τις αναπλάσεις για ήπιες μορφές μετακίνησης κ.ά. Η εφαρμογή των μέτρων αυτών προβλέπεται ότι θα συμβάλλει καθοριστικά στην αναβάθμιση της ποιότητας ζωής στις ελληνικές πόλεις.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»)
    ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Α. Αναφορές και ερωτήσεις πρώτου κύκλου:
    Πρώτη είναι η με αριθμό 7017/2.10.2008 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την κατασκευή νέου κτηρίου για το διθέσιο Μειονοτικό Σχολείο Μάνταινας Δήμου Μύκης στο Νομό Ξάνθης. 
    Η ερώτηση του κ. Σγουρίδη σε περίληψη έχει ως εξής:
    «Το διθέσιο Μειονοτικό Δημοτικό Σχολείο Μάνταινας Δήμου Μύκης του Νομού Ξάνθης, που έχει περίπου τριάντα μαθητές, στεγάζεται και λειτουργεί σε ένα ετοιμόρροπο πεπαλαιωμένο κτήριο εκατονταετίας και πλέον. Υπάρχει άμεσος κίνδυνος το κτήριο να καταρρεύσει και να καταπλακώσει μαθητές και δασκάλους.
    Το Δημοτικό Συμβούλιο του Δήμου Μύκης, σε συνεννόηση με τη Νομαρχία Ξάνθης και το αρμόδιο γραφείο εκπαίδευσης του νομού, παραχώρησε στη Νομαρχία Ξάνθης οικοπεδική έκταση για την ανέγερση νέου σχολείου δεδομένου ότι η επισκευή του υπάρχοντος κτηρίου θα ήταν και πολυδάπανη αλλά και σχεδόν ανέφικτη. 
    Στις αρχές του περασμένου καλοκαιριού κλιμάκιο του Οργανισμού Σχολικών Κτηρίων επισκέφθηκε τον χώρο, προκειμένου να γνωμοδοτήσει για την καταλληλότητα ή μη των προδιαγραφών του οικοπέδου. Έκτοτε το θέμα παραμένει στάσιμο. 
    Επειδή η βραδύτητα που παρατηρείται στην έκβαση της υπόθεσης κρατά σε αγωνία γονείς και μαθητές, για το αν θα παραμείνουν στο επικίνδυνο κτήριο
    Ερωτάται ο κύριος Υπουργός 
1. Γιατί ο Ο.Σ.Κ. καθυστερεί στην έκδοση της γνωμοδότησης καταλληλότητας του οικοπέδου;
2. Υπάρχει η βούληση για την ανέγερση νέου συγχρόνου σχολικού συγκροτήματος, με δεδομένο ότι δεν υπάρχει δυνατότητα μεταφοράς των μαθητών σε σχολείο οικισμού, λόγω της εδαφικής μορφολογίας του συγκεκριμένου οικισμού της Μάνταινας;»
  Ο Υφυπουργός Εθνικής Παιδείας και Θρησκευμάτων κ. Λυκουρέντζος έχει το λόγο για τρία λεπτά. 
         ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, γνωρίζετε ότι η πολιτική ηγεσία του Υπουργείου με ιδιαίτερο ενδιαφέρον και συστηματική προσπάθεια αντιμετωπίζει τα ζητήματα της εκπαιδευτικής κοινότητας στην ευρύτερη εκλογική σας περιφέρεια και τη Θράκη στο σύνολό της. Έχει αναλάβει πρωτοβουλίες η Κυβέρνηση Καραμανλή τα τελευταία χρόνια, στα οποία έχει την ευθύνη της διακυβέρνησης της χώρας με συγκεκριμένα μέτρα και δράσεις.
     Για παράδειγμα σε ό,τι αφορά το νομαρχιακό διαμέρισμα της Ξάνθης έχει από την 21η Ιουνίου 2006 υπάρξει υπουργική απόφαση, με την οποία έχουμε προχωρήσει στη σύναψη προγραμματικής συμβάσεως με το Νομαρχιακό Διαμέρισμα της Ξάνθης για τη μελέτη, κατασκευή, επίβλεψη, επέκτασης του 6ου Μειονοτικού Δημοτικού Σχολείου του Αιχίνου, 1.050.000 ευρώ, μελέτη κατασκευής του διθέσιου Μειονοτικού Σχολείου της Γοργόνας, 210.000 ευρώ προβλεπόμενος προϋπολογισμός και για το σχολείο της Μάνταινας, συγκεκριμένο το διθέσιο μειονοτικό, εκτιμώμενος προϋπολογισμός 220.000 ευρώ. Δεν έχει υποβληθεί αίτημα για τον έλεγχο της καταλληλότητας και της αναγκαιότητας προς τον Οργανισμό Σχολικών Κτιρίων αλλά το κλιμάκιο το οποίο περιόδευε στην περιοχή μεταξύ των άλλων οικοπέδων τα οποία εξέτασε μηχανικός μιας εκ των επιτροπών, επισκέφθηκε την περιοχή και σχημάτισε μια γνώμη επί του συγκεκριμένου. 
    Είναι βέβαιο ότι εμείς παρέχουμε, από την πλευρά του Οργανισμού Σχολικών Κτιρίων, κάθε δυνατή τεχνική βοήθεια προς τις Υπηρεσίες του Νομαρχιακού Διαμερίσματος Ξάνθης, έτσι ώστε να προχωρήσουμε στην υποβολή των μελετών και στη συνέχεια στη δημοπράτηση, την ανάδειξη του αναδόχου και την κατασκευή.
    Γνωρίζετε, επίσης, ότι και τα εκατόν σαράντα έξι διθέσια μειονοτικά σχολεία, που λειτουργούν στην ευρύτερη περιοχή, έχουν τη στήριξη της Κυβέρνησης για την εξασφάλιση συνθηκών ασφάλειας, έτσι ώστε να πραγματώνεται το εκπαιδευτικό έργο. 
    Λυπούμαι για το γεγονός ότι το συγκεκριμένο δημοτικό σχολείο είναι ένα από εκείνα τα οποία αντιμετωπίζουν ακριβώς τις συνθήκες τις οποίες περιγράφετε. 
    Πιστεύω ότι με συντονισμένες ενέργειες και συνεργασία με το Νομαρχιακό Διαμέρισμα της Ξάνθης, θα εξεύρουμε τη λύση κατασκευής ενός καινούργιου σχολείου.
    Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, όταν υπέβαλα αυτήν την ερώτηση, την υπέβαλα στοχευμένα, γιατί εκεί εντόπισα το πρόβλημα των σχολικών κτηρίων στην περιοχή μου. Σαφώς υπάρχουν ελλείψεις. Πιστεύω, όμως, ότι όλοι μας έχουμε την καλή διάθεση να καλύψουμε τις ελλείψεις πάνω σε σχολικές αίθουσες. Και είναι καλό να ζητάμε σχολικές αίθουσες, διότι αυτό σημαίνει ότι το δημογραφικό θέμα στη χώρα μας αρχίζει να απαλύνεται. Διότι όταν έχουμε πολλά παιδιά, ζητάμε και περισσότερες σχολικές αίθουσες. Είναι θετικό αυτό.
      Στόχευσα, όμως, στο συγκεκριμένο ζήτημα, δηλαδή στο διθέσιο Μειονοτικό Σχολείο Μάνταινας, στην ορεινή περιοχή των Πομακοχωρίων, διότι πληροφορήθηκα πως από το καλοκαίρι και μέχρι τώρα, μέχρι αυτήν τη στιγμή βρισκόμαστε σε αυτήν την Αίθουσα συζητώντας αυτή την ερώτηση, δεν έχει δοθεί από το κλιμάκιο του Ο.Σ.Κ. το θετικό ή το αρνητικό της καταλληλότητας του οικοπέδου αυτού. Διότι αν δοθεί το θετικό ή το αρνητικό της καταλληλότητας του οικοπέδου, είναι πάρα πολύ λογικό να ψάξουν για άλλο οικόπεδο, αν είναι αρνητική η απόφαση ή επ’ αυτού να προχωρήσουν οι μελέτες.
      Εδώ θέλω να επισημάνω τη βραδύτητα με την οποία κινείται η Δημόσια Διοίκηση. Η Δημόσια Διοίκηση στην Ελλάδα λειτουργεί ως χελώνα. Και αυτό εμένα με θλίβει.
      Υπάρχουν νόμοι, οι οποίοι λένε ότι αν σε δύο μήνες επί αιτήσει ενός φορέως ή ενός πολίτη δεν υπάρχει απάντηση, τότε υπάρχουν σχετικές κυρώσεις. Εδώ πέρασαν, από το καλοκαίρι μέχρι σήμερα, περίπου έξι μήνες και δεν υπάρχει μία απάντηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο δεύτερος λόγος, για τον οποίο στόχευσα στο σχολείο αυτό, είναι ο εξής: 
      ΠΡΟΕΔΡΕΥΩΝ (Ιωάννης Δραγασάκης): Σας παρακαλώ να συντομεύσετε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Παρόλο που βρίσκεται σε μία ακριτική περιοχή, τελείως απομονωμένη, που οι κάτοικοι περιστασιακά πηγαίνουν και δουλεύουν ως οικοδόμοι ή στα καράβια, αλλά μένουν οι οικογένειές τους εκεί, έχει τριάντα παιδιά, με αυξητικές τάσεις. Αυτό σημαίνει ότι οι άνθρωποι αυτοί αγαπούν την περιοχή -οι οικογένειές τους εργάζονται ως καπνοκαλλιεργητές- και μένουν εκεί.
      Γι’ αυτό ακριβώς φροντίστε, κύριε Υπουργέ –εγώ αυτό θέλω να σας πω- να δοθεί μία απάντηση, θετική ή αρνητική. Και κάποια στιγμή δεν είναι κακό να τραβήξουμε τα αφτιά κάποιων οι οποίοι θεωρούν ότι η Δημόσια Διοίκηση είναι τσιφλίκι τους, ανεξάρτητα πολιτικής τοποθέτησης.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
      Ο κύριος Υφυπουργός έχει το λόγο για δύο λεπτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε συνάδελφε, σας ευχαριστώ πάρα πολύ για την τοποθέτηση, την οποία κάνατε. Θυμίζω μόνο ότι υπάρχει ήδη η προγραμματική σύμβαση, η οποία δεν έχει αξιοποιηθεί. 
      Θέλω να σημειώσω ότι υπάρχουν χίλια εξήντα εργοτάξια αυτή τη στιγμή του Οργανισμού Σχολικών Κτηρίων. Και αντιλαμβάνεστε ότι υπάρχει μία εργώδης προσπάθεια, στην οποία επιδίδονται οι μηχανικοί του Οργανισμού. 
      Δεσμεύομαι να σας ενημερώσω σύντομα για την πορεία της υπόθεσης του σχολείου της Μάνταινας, επισπεύδοντας τις οποιεσδήποτε διαδικασίες.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς, κύριε Υφυπουργέ.
      Ακολουθεί η δεύτερη με αριθμό 8409/19.10.2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος για τους μαθητές του Νυχτερινού Τεχνικού Σχολείου της Νέας Ιωνίας (ΕΠΑΛ).
      Η ερώτηση του κ. Πρωτούλη ειδικότερα έχει ως εξής:
      «Με σοβαρά προβλήματα είναι αντιμέτωποι οι τριακόσιοι μαθητές του Επαγγελματικού Λυκείου Νέας Ιωνίας, οι οποίοι μετά από απόφαση της Δημοτικής Επιτροπής Παιδείας του Δήμου Νέας Ιωνίας, διώχνονται από το κτήριο τους προκειμένου να στεγαστούν στο κτήριο άλλα δημοτικά σχολεία και νηπιαγωγεία. Να αναφερθεί ότι ήδη στο κτήριο λειτουργούν άλλα δύο δημοτικά και άλλο ένα νηπιαγωγείο.
      Οι συνθήκες είναι ήδη ακατάλληλες και μετά από αυτήν την απόφαση θα γίνουν χειρότερες, τόσο για τα νήπια όσο και για το σύνολο των μαθητών που φοιτούν εκεί.
      Η διαδικασία αυτή έχει ξεκινήσει πριν λίγα χρόνια όταν τα εργαστήρια του σχολείου μεταφέρθηκαν σε κτήριο τρία χιλιόμετρα μακριά και οι μαθητές ήταν αναγκασμένοι να πηγαινοέρχονται καθημερινά. 
      Επιπλέον, χαρακτηριστικό είναι ότι για να μεταβούν οι μαθητές στα εργαστήρια της πληροφορικής, περνούν μέσα από την αίθουσα του δημοτικού, καθώς δεν υπάρχει άλλη είσοδος.
      Η περίπτωση του παραπάνω σχολείου αποδεικνύει τον τρόπο με τον οποίο αντιμετωπίζεται από την πολιτεία το ζήτημα της σχολικής στέγης γενικά, αλλά και ειδικότερα στα νυχτερινά σχολεία.
      Ερωτάται ο κύριος Υπουργός τι μέτρα προτίθεται να πάρει η Κυβέρνηση, ώστε να αντιμετωπιστεί η κατάσταση αυτή. Και συγκεκριμένα, θα εξασφαλίσει γενναία χρηματοδότηση από τον κρατικό προϋπολογισμό, προκειμένου να καλυφθούν οι στεγαστικές ανάγκες των μαθητών όλων των βαθμίδων;»
      Το λόγο έχει ο κύριος Υφυπουργός για τρία λεπτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Κύριε συνάδελφε, θέλω να σας ενημερώσω ότι η διαδικασία της μεταστέγασης των σχολικών μονάδων δεν είναι στην αρμοδιότητα του Υπουργείου Εθνικής Παιδείας και Θρησκευμάτων. Είναι στην αρμοδιότητα της Τοπικής ή της Νομαρχιακής Αυτοδιοίκησης.
      Εμείς παρακολουθούμε από κοντά, βεβαίως, τις εξελίξεις σε ό,τι αφορά στα σχολικά συγκροτήματα και είμαστε πάντοτε έτοιμοι να συνδράμουμε, έτσι ώστε να εξασφαλίσουμε τις καλύτερες δυνατές συνθήκες σπουδών για το μαθητικό μας κόσμο.
      Στη συγκεκριμένη περίπτωση, όπως πληροφορούμαι από τα στελέχη της εκπαιδευτικής κοινότητος, δεν επηρεάζεται η λειτουργία του Επαγγελματικού Λυκείου από την προσθήκη ενός ακόμα νηπιαγωγείου στο συγκεκριμένο σχολικό συγκρότημα, διότι το Επαγγελματικό Εσπερινό Λύκειο λειτουργεί σε εντελώς διαφορετική ώρα από αυτή στην οποία λειτουργούν τα  άλλα σχολεία.
      Θα συνομολογούσα μαζί σας ότι είναι ένα βεβαρημένο σχολικό συγκρότημα από πλευράς μαθητικού πληθυσμού, σχολείων κλπ. 
      Αυτό, όμως, το οποίο μπορούμε να κάνουμε είναι σε συνεργασία με την Τοπική Αυτοδιοίκηση -η οποία οφείλει να παράσχει οικόπεδο- ο Οργανισμός Σχολικών Κτηρίων, με τη δική μας τη συνεργασία, να εντάξουμε για το συγκεκριμένο δήμο την οποιαδήποτε πρόταση μας καταθέσει από πλευράς, επαναλαμβάνω, οικοπέδου και να εντάξουμε την κατασκευή ενός νέου συγκροτήματος που θα ανακουφίσει και θα αποσυμφορήσει το συγκεκριμένο σχολικό συγκρότημα από την πληθώρα του μαθητικού κόσμου.
      Βεβαίως δεν θέλουμε το Υπουργείο Παιδείας, η πολιτική ηγεσία να εμπλέκεται σε οποιουσδήποτε ανταγωνισμούς οι οποίοι αφορούν άλλα ζητήματα πολιτικά, κοινωνικά, ή μη πολιτικά και κοινωνικά και ενδεχομένως τοπικούς και προσωπικούς ανταγωνισμούς. 
      Εν πάση περιπτώσει σας βεβαιώνω ότι ό,τι είναι δυνατόν να γίνει από την πλευρά του Οργανισμού Σχολικών Κτηρίων, εάν υποβληθεί πρόταση, θα γίνει με την κατά το δυνατόν ταχύτερη διαδικασία. Όπως ακούσατε στην προηγούμενη ερώτηση την οποία απήντησα δεν είναι και τόσο ταχείς αυτές οι διαδικασίες  αλλά ζητούμε να υπάρξει μια αφετηρία στην οποία θα έχουμε τις προϋποθέσεις για να μπορέσουμε να ολοκληρώσουμε το έργο και να παραδώσουμε ένα καινούργιο σχολικό συγκρότημα στη Νέα Ιωνία.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε και εμείς.
      Το λόγο έχει ο κ. Πρωτούλης για δυο λεπτά.
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, η κατάσταση στη Νέα Ιωνία και στα σχολικά συγκροτήματα γενικά είναι απαράδεκτη. Φτάνει σε σημείο να εξελίσσονται και κωμικοτραγικά γεγονότα ιδιαίτερα σε αυτά τα συγκεκριμένα σχολικά κτίρια.
      Μιλούμε για μια επαγγελματική σχολή παραδοσιακή που λειτουργεί στο συγκεκριμένο σχολικό κτήριο εδώ και πενήντα χρόνια και της ανήκει και όλα αυτά τα οξυμένα και συσσωρευμένα προβλήματα με τη στέγαση των σχολείων, πού οδηγούν; Οδηγούν στην απαξίωση της επαγγελματικής εκπαίδευσης, στον αδύναμο κρίκο: δηλαδή να πεταχτούν και να σταματήσουν τα παιδιά από τα νυχτερινά λύκεια για να μπορέσουν να στεγαστούν νηπιαγωγεία και δημοτικά σχολεία. 
      Στο συγκεκριμένο σχολικό συγκρότημα και μόνο το γεγονός ότι υπάρχει νυχτερινό λύκειο με εργαστήρια, δυο νηπιαγωγεία και δυο δημοτικά μπορεί ο καθένας να καταλάβει από αυτό το γεγονός τι γίνεται εκεί. Και δεν είναι μόνο εκεί. Επίσης το 1ο ΕΠΑΛ Νέας Ιωνίας που λειτουργεί σε τρία κτήρια λόγω μεγάλου αριθμού μαθητών συρρικνώθηκε, τώρα χρησιμοποιεί μόνο ένα κτήριο δικό του γεμίζοντας το προαύλιό του με προκατ αίθουσες ενώ άλλες αίθουσες είναι υπόγειες. Αντίστοιχα, το 4ο Σ.Ε.Π. που εξυπηρετεί εργαστηριακά τα δυο σχολεία μεταφέρθηκε αλλού και υπάρχει μια πραγματικά απαράδεκτη κατάσταση.
      Αυτό που εμείς καλούμε την Κυβέρνηση είναι να δεσμευτεί ότι θα φτιαχτούν σχολικά συγκροτήματα. Και  λέμε «σχολικά συγκροτήματα» γιατί δεν απαιτείται μόνο ένα. Απαιτούνται σχολικά συγκροτήματα για όλες τις βαθμίδες της εκπαίδευσης και εμείς είμαστε μακριά και ενάντια ακόμα και στη δημοτική αρχή που προκειμένου να λύσει αυτό το αυξημένο ζήτημα δεν απαιτεί γενναία χρηματοδότηση, δεν απαιτεί κονδύλια, δεν παλεύει για να φτιαχτεί και σχολικό συγκρότημα αλλά πολύ περισσότερο βάζει τις διάφορες βαθμίδες της εκπαίδευσης να τσακώνονται η μια με την άλλη. Αυτό απαιτούμε. Αυτό σας καλούμε να κάνετε: Να φτιάξετε σχολικό συγκρότημα με γενναία χρηματοδότηση για να λυθεί αυτό το οξυμένο ζήτημα.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Πρωτούλη.
      Ο κύριος Υπουργός έχει το λόγο για δυο λεπτά. 
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, δεν παρακολουθείτε τις δραστηριότητές μας και δεν σας κατηγορώ για αυτό. 
    Μόλις το τελευταίο τρίμηνο ο Υφυπουργός, ο ομιλών, έχω εγκαινιάσει τρία σύγχρονα Επαγγελματικά Λύκεια στο Σιδηρόκαστρο, στο Ναύπλιο και στην Αριδαία. Ετοιμάζεται ένα εξαιρετικό συγκρότημα στη Σταυρούπολη Θεσσαλονίκης το οποίο προσωπικά το θεωρώ και πρότυπο για την οργάνωσή του σε ό,τι αφορά τις αίθουσες, τα εργαστήρια και τους χώρους δουλειάς των φοιτητών της επαγγελματικής εκπαίδευσης. Ειλικρινά πιστεύουμε και επενδύουμε στην επαγγελματική εκπαίδευση διότι θεωρούμε ότι με τους αποφοίτους των επαγγελματικών λυκείων και σχολών οι οποίοι αποκτούν γνώσεις υψηλού επιπέδου χτυπιέται το νοσηρό φαινόμενο της ανεργίας στη ρίζα του. 
    Αυτό, όμως, για το οποίο δυσκολεύομαι να υιοθετήσω την πρότασή σας είναι για ό,τι δεν εξαρτάται από εμάς. Και δεν εξαρτάται η εξεύρεση οικοπέδων που είναι δυσεύρετα στο ευρύτερο λεκανοπέδιο της Αττικής, πολύ δε περισσότερο στις πολεοδομικά βεβαρημένες περιοχές όπως είναι η Νέα Ιωνία. Ζω άλλωστε πολύ κοντά στη Νέα Ιωνία και την ξέρω ως περιοχή και είναι και το Υπουργείο μας πολύ κοντά. Εκεί είναι που ζητάμε τη συμπαράσταση της Τοπικής Αυτοδιοίκησης και τη συμβολή της και τη συνδρομή της.
    Σας βεβαιώνω για το εξής: ότι σε οποιαδήποτε πρόταση από την Τοπική Αυτοδιοίκηση παροχής οικοπέδου επαναλαμβάνω ότι ο Οργανισμός Σχολικών Κτηρίων και η πολιτική ηγεσία θα ανταποκριθούμε να προγραμματίσουμε και να εντάξουμε στο πενταετές πρόγραμμα ανάπτυξης σχολικών μονάδων, το συγκρότημα το οποίο θα επιτρέπεται να κατασκευαστεί στο συγκεκριμένο χώρο. Προσεγγίζουμε την υπόθεση με διάθεση συνεργασίας, όχι άγονων αντιπαραθέσεων, με διάθεση προσφοράς και νομίζω ότι το δείγμα γραφής που έχουμε δώσει μέχρι τώρα επιτρέπει να κάνω αυτές τις αναφορές και να σας δίνω το δικαίωμα να πιστέψετε ότι είναι ειλικρινής η πρόθεσή μας.
    Σας ευχαριστώ. 
    ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε τον κύριο Υφυπουργό.
    Η τρίτη ερώτηση με αριθμό 920/14-7-2008 της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Μεταφορών και Επικοινωνιών, σχετικά με την παύση των εργασιών του Οργανισμού Σιδηροδρόμων Ελλάδος (Ο.Σ.Ε.) για τον προαστιακό σιδηρόδρομο στην περιοχή των Σεπολίων και του Σταθμού Λαρίσης δεν συζητείται λόγω κωλύματος του κυρίου Υπουργού. 
    Η τέταρτη ερώτηση με αριθμό 2542/28-7-2008 του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με την έκδοση πορίσματος της  Επιτροπής Κεφαλαιαγοράς για χειραγώγηση μετοχής δεν συζητείται λόγω κωλύματος του κυρίου Υπουργού.
    Αναφορές-ερωτήσεις δεύτερου κύκλου:
    Η ερώτηση με αριθμό 3313/7-8-2008 της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Μεταφορών και Επικοινωνιών, σχετικά με την κατασκευή υπόγειων διαβάσεων στο σιδηροδρομικό δίκτυο της πόλης των Τρικάλων δεν συζητείται λόγω κωλύματος του κυρίου Υπουργού.
    Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
    ΠΡΟΕΔΡΕΥΩΝ (Ιωάννης Δραγασάκης):  Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις». 
    Ερωτάται το Σώμα: Γίνεται δεκτό το νομοσχέδιο και στο σύνολο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Δραγασάκης): Το νομοσχέδιο έγινε δεκτό και στο σύνολο κατά πλειοψηφία.
    Συνεπώς το νομοσχέδιο του Υπουργείου Οικονομίας και Οικονομικών «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
    (Να φωτογραφηθεί το κείμενο του νομοσχεδίου σελ.18α)
    ΠΡΟΕΔΡΕΥΩΝ (Ιωάννης Δραγασάκης):  Υπουργείου Ανάπτυξης 
    Μόνη συζήτηση επί της αρχής, των άρθρων και του συνόλου του σχεδίου νόμου: «Υπηρεσία Εποπτείας Αγοράς και άλλες διατάξεις».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΩΝ (Ιωάννης Δραγασάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
    Υπουργείου Εσωτερικών 
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου».
    Κύριοι συνάδελφοι, υπάρχουν τρεις παρόμοιες κυρώσεις. Υπάρχει αντίρρηση να διαβαστούν και οι τρεις μαζί;
    ΠΟΛΛΟΙ ΒΟΥΛΕΥΤΕΣ: Καμία αντίρρηση.
    ΠΡΟΕΔΡΕΥΩΝ (Ιωάννης Δραγασάκης): Συνεπώς το Σώμα συμφώνησε.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ελβετικού Ομοσπονδιακού Συμβουλίου για την επανεισδοχή ατόμων ευρισκομένων σε παράνομη κατάσταση και του σχετικού Πρωτοκόλλου Εφαρμογής της».
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
    Τα νομοσχέδια αυτά ψηφίστηκαν στη Διαρκή Επιτροπή κατά  πλειοψηφία. Εισάγονται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή μπορεί να λάβουν το λόγο όσοι έχουν αντίρρηση επί της κυρώσεως αυτών των συμφωνιών.
    Θέλει κάποιος συνάδελφος να λάβει το λόγο;
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο.
    ΠΡΟΕΔΡΕΥΩΝ (Ιωάννης Δραγασάκης):  Ο κ. Γκατζής έχει το λόγο για πέντε λεπτά.
    ΝΙΚΟΛΑΟΣ ΓΚΑΤΖΗΣ; Μόνο πέντε λεπτά και για τις τρεις, κύριε Πρόεδρε;
    ΠΡΟΕΔΡΕΥΩΝ (Ιωάννης Δραγασάκης): Με ανοχή, κύριε συνάδελφε, εάν έχετε σημαντικά πράγματα.
     ΝΙΚΟΛΑΟΣ ΓΚΑΤΖΗΣ: Κατ’ αρχάς για την κύρωση της Συμφωνίας μεταξύ της Ελλάδος και της Βοσνίας-Ερζεγοβίνης: 
     Κύριε Πρόεδρε, εμείς είμαστε ξεκάθαροι. Έρχεται εδώ σήμερα η Κυβέρνηση στη συνέχεια αποφάσεων της Ευρωπαϊκής Ένωσης να πει τι στις χώρες αυτές; Να σε κάψω Γιάννη, να σε αλείψω λάδι, που λέει και ο λαός μας. Έκαναν τον πόλεμο, έγιναν τα προτεκτοράτα, αιματοκύλησαν το λαό εκεί, κατέστρεψαν ό,τι παραγωγικό υπήρχε και έρχεται σήμερα να μας πει ότι ξέρετε θα πρέπει να δούμε ότι εδώ υπήρξε ένας εμφύλιος πόλεμος και αυτές οι χώρες χρειάζονται μία ιδιαίτερη μεταχείριση και πρέπει να δούμε πώς θα συνάψουμε ορισμένες συμφωνίες, οι οποίες θα βοηθήσουν κ.λπ. 
     Το ΝΑΤΟ όλες οι άλλες χώρες, μαζί και η Ελλάδα συνυπεύθυνες για όλη αυτήν την καταστροφή και για τα προτεκτοράτα στη διανομή τελικά της νέας πίτας έρχονται να ενισχύσουν αυτές τις απόψεις σήμερα και να μιλήσουν για βοήθεια στις χώρες αυτές και για τις συναλλαγές μεταξύ των μεταναστών, που κατά την άποψή μας πρόκειται για μία προέκταση της Συμφωνίας Σένγκεν. Και μόνο αυτό το γεγονός αν λάβουμε υπ’ όψιν μας, εμείς δεν τη ψηφίζουμε.
     Η δεύτερη Συμφωνία έχει να κάνει με το Ελβετικό Ομοσπονδιακό Συμβούλιο. Ακόμα και εδώ το Ευρωπαϊκό Συμβούλιο με τις αποφάσεις που παίρνει ποινικοποιεί ακόμα και αυτήν τη σκέψη, δεν είναι δυνατόν να συμφωνήσουμε με τέτοιες απόψεις που βάζει η Συμφωνία αυτή στις συναλλαγές που θα γίνουν μεταξύ του Ομοσπονδιακού Συμβουλίου και της Ελλάδος.
     Και ερχόμαστε στην τελευταία Συμφωνία του Υπουργείου Εσωτερικών. 
     Κύριε Πρόεδρε, εδώ ό,τι ακριβώς έχει επιβάλλει η Ευρωπαϊκή Ένωση διοικητικά, οικονομικά, εργασιακά κ.λπ. στις χώρες της Ευρωπαϊκής Ένωσης και στην Ελλάδα, που τα πληρώνει σήμερα ο ελληνικός λαός, σε σχέση με την κατάργηση κάθε δικαιώματος και το χτύπημα των δημοκρατικών δικαιωμάτων, έρχεται σήμερα η Κυβέρνηση και η Ευρωπαϊκή Ένωση να μας πει ότι θα προχωρήσει και στην υπόθεση του Λιβάνου. 
     Από την άποψη αυτή εμείς είμαστε αντίθετοι, κύριε Πρόεδρε, και γι’ αυτό καταψηφίζουμε αυτές τις συμβάσεις. 
     ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Δρίτσας.
     ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
     Εκθέσαμε αναλυτικότερα στην επιτροπή την επιφύλαξή μας για τη σύμβαση με το Λίβανο και την άρνησή μας για τις δύο συμβάσεις με τη Βοσνία-Ερζεγοβίνη και το Ελβετικό Ομοσπονδιακό Συμβούλιο. 
     Θα αρχίσω από αυτές τις δύο συμβάσεις. Τόσο η σύμβαση με τη Βοσνία-Ερζεγοβίνη όσο και με το Ελβετικό Ομοσπονδιακό Συμβούλιο επαναλαμβάνουν και επαναφέρουν τις διεθνείς συμβάσεις Σένγκεν και τη σύμβαση του Δουβλίνου, με τις οποίες είμαστε κατηγορηματικά αντίθετοι και έχουμε ασκήσει κριτική και σε διεθνή και εθνικά φόρουμ και κατ’ αυτήν την έννοια δεν μπορούμε να τις δεχθούμε.
     Πέραν αυτής της γενικής τοποθέτησης θέλω να επισημάνω ότι ιδιαίτερα στην περίπτωση της κύρωσης της Συμφωνίας με την Ελβετία, η έμφαση είναι σαφώς προσανατολισμένη στην αντιμετώπιση, όπως λέγεται, της λαθρομετανάστευσης. Εδώ θέλω για μία ακόμα φορά και στην Αίθουσα του Κοινοβουλίου να πω αυτό που είπα και στην Επιτροπή, το οποίο έχω πει και με άλλες ευκαιρίες σε αυτήν εδώ την Αίθουσα και δεν θα κουράζομαι συνεχώς να το λέω. Για μεν τη λαθρομετανάστευση θα μπορούσε κανείς να υιοθετήσει διαφορετικές εκδοχές.  Αλλά όταν μιλάμε για τους ανθρώπους, για τα πρόσωπα, για τους «λαθρομετανάστες» πρέπει επιτέλους το ελληνικό Κοινοβούλιο να σεβαστεί τις αποφάσεις του, διότι έχουν ληφθεί τέτοιες αποφάσεις σε αυτήν εδώ την Αίθουσα και να πάψει να χρησιμοποιεί αυτόν τον όρο «λαθρομετανάστης». Υπάρχουν δόκιμοι όροι, όπως μετανάστες χωρίς χαρτιά και άλλοι όροι και θέλω να επισημάνω ότι και η μία σύμβαση και η άλλη δεν χρησιμοποιεί αυτούς τους όρους. Οι αιτιολογικές εκθέσεις, όμως, του Υπουργείου τις χρησιμοποιούν και πρέπει να τελειώνουμε με αυτό. 
     Δεν θα μπω σε άλλες λεπτομέρειες, καταψηφίζουμε και τις δύο αυτές συμβάσεις.
     Θέλω μόνο για τη σύμβαση με το Λίβανο, που είναι το «Μνημόνιο κατανόησης για συνεργασία στον τομέα της Δημόσιας Διοίκησης» να πω ότι δεν έχουμε πάρει σαφείς διευκρινίσεις για την αμοιβαιότητα που κριτικάραμε και στην επιτροπή. Είναι μία σύμβαση για να επιβάλουμε –δεν ξέρω πως- στη διοίκηση του Λιβάνου πρότυπα της Ευρωπαϊκής Ένωσης ή της Ελλάδας με την αδιαφανή -μέχρι στιγμής τουλάχιστον δεν έχουμε πάρει απαντήσεις- χρηματοδότηση με το Πρόγραμμα «ΑΛΕΞΙΟΣ» του Ευρωπαϊκού Οργανισμού Δημοσίου Δικαίου.
     Στην επιτροπή εξέθεσα διάφορα στοιχεία και πληροφορίες γι’ αυτόν τον οργανισμό και για την ιστορική του διαδρομή, αλλά δεν πήραμε απαντήσεις. Δεν κατηγορώ κανέναν, ούτε θέτω θέμα ότι υπάρχει πρόβλημα διασπάθισης χρημάτων, όμως, δεν υπάρχει διαφάνεια και δεν υπάρχει τρόπος ελέγχου αυτών των χρηματοδοτήσεων αυτών των διαδικασιών, που θεσμοθετεί αυτή η σύμβαση, που καλούμεθα να την επικυρώσουμε.
     Γι’ αυτούς τους λόγους και σε αυτήν τη σύμβαση του μνημονίου κατανόησης με το Υπουργείο Διοικητικής Μεταρρύθμισης του Λιβάνου, η θέση μας στην Ολομέλεια είναι αρνητική και την καταψηφίζουμε. 
     Ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Δρίτσα.
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασίας στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης, μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Δραγασάκης): Συνεπώς το νομοσχέδιο του Υπουργείου Εσωτερικών: «Κύρωση του Μνημονίου Κατανόησης για συνεργασίας στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης, μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου» έγινε δεκτό κατ’ αρχήν, κατ’ άρθρο και στο σύνολο, κατά πλειοψηφία και έχει ως εξής:
     (Να φωτογραφηθεί το κείμενο του νομοσχεδίου σελ. 25α)
     ΠΡΟΕΔΡΕΥΩΝ (Ιωάννης Δραγασάκης): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ελβετικού Ομοσπονδιακού Συμβουλίου για την επανεισδοχή ατόμων ευρισκομένων σε παράνομη κατάσταση και του σχετικού Πρωτοκόλλου Εφαρμογής της».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Δραγασάκης): Συνεπώς το νομοσχέδιο του Υπουργείου Εσωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ελβετικού Ομοσπονδιακού Συμβουλίου για την επανεισδοχή ατόμων ευρισκομένων σε παράνομη κατάσταση και του σχετικού Πρωτοκόλλου Εφαρμογής της» έγινε δεκτό κατ’ αρχήν, κατ’ άρθρο και στο σύνολο, κατά πλειοψηφία και έχει ως εξής:
     (Να φωτογραφηθεί το κείμενο του νομοσχεδίου σελ. 26α)
     
     ΠΡΟΕΔΡΕΥΩΝ (Ιωάννης Δραγασάκης): Και τέλος κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών Βοσνίας-Ερζεγοβίνης, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Δραγασάκης): Συνεπώς το νομοσχέδιο του Υπουργείου Εσωτερικών : «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών Βοσνίας-Ερζεγοβίνης, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος» έγινε δεκτό κατ’ αρχήν, κατ’ άρθρο και στο σύνολο, κατά πλειοψηφία και έχει ως εξής:
     (Να φωτογραφηθεί το κείμενο του νομοσχεδίου σελ. 27α)
     
     ΠΡΟΕΔΡΕΥΩΝ (Ιωάννης Δραγασάκης): Παρακαλείται το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Δραγασάκης): Το Σώμα παρέσχε την ζητηθείσα εξουσιοδότηση. 
     Επανερχόμαστε στο νομοσχέδιο του Υπουργείου Ανάπτυξης. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Υπηρεσία Εποπτείας Αγοράς και άλλες διατάξεις».
     Η Διάσκεψη των Προέδρων αποφάσισε στη συνεδρίασή της, της 20-11-2008 τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί η αρχή του νομοσχεδίου.
     Έχω την τιμή να ανακοινώσω στο Σώμα ότι κατά τη συζήτηση της αρχής, των άρθρων και του συνόλου του εν λόγω νομοσχεδίου Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Μιχάλης Χρυσοχοϊδης. Από το Κ.Κ.Ε. για το ίδιο νομοσχέδιο Κοινοβουλευτικός Εκπρόσωπος ορίζεται ο κ. Νικόλαος Γκατζής και από το Συνασπισμό Ριζοσπαστικής Αριστεράς η συνάδελφος κ. Ευαγγελία Αμμανατίδου-Πασχαλίδου.
     Επίσης σας γνωστοποιώ ότι από τον Λαϊκό Ορθόδοξο Συναγερμό ως ειδικός αγορητής ορίζεται ο συνάδελφος κ. Ηλίας Πολατίδης.
     Το λόγο έχει ο εισηγητής της πλειοψηφίας κ. Καραμάριος.
	ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία και κύριοι συνάδελφοι, η σημερινή κατάσταση και γενικά η παγκόσμια κρίση συνέπεσε με τη συζήτηση του νομοσχεδίου, το οποίο φέρνει η Κυβέρνηση προς ψήφιση στη Βουλή, σχετικά με την Υπηρεσία Εποπτείας Αγοράς. 
	Είναι γνωστό ότι διαχρονικά η ακρίβεια επηρεάζει την οικονομική μας ζωή. Σημασία, όμως, έχει όχι να επικρίνουμε κάθε φορά οποιοδήποτε νομοσχέδιο, αλλά να δούμε αν πράγματι αυτό το νομοσχέδιο που φέρνει η Κυβέρνηση είναι επιβεβλημένο να ψηφιστεί ή όχι. 
	Στόχος, όπως ξέρετε, του νομοσχεδίου είναι, πρώτον, η πάταξη της κερδοσκοπίας και η προστασία του καταναλωτή. Γιατί, όπως ξέρετε πολύ καλά, παρά την υπάρχουσα νομοθεσία σχετικά και γύρω από την ακρίβεια και τον έλεγχο της αγοράς, δυστυχώς, διαχρονικά η πολιτεία δεν μπόρεσε να τιθασεύσει αυτό το φαινόμενο. 
	Ειλικρινά, προσπάθησα να δω όλο το πνεύμα της προϊσχύουσας νομοθεσίας και της υφισταμένης νομοθεσίας και είδα ότι υπάρχει σωρεία τόσο νόμων όσο και αγορανομικών διατάξεων. Δυστυχώς, όμως, παρά τις προσπάθειες που κατεβλήθησαν και καταβάλλονται, αυτό το φαινόμενο της ακρίβειας δεν μπορεί να ελεγχθεί πλήρως, γιατί, όπως πολύ καλά ξέρετε, η διαχείριση των αγαθών -είτε είναι γεωργικά προϊόντα είτε βιομηχανικά και βιοτεχνικά- έχει πάντοτε στο σύνολο του ανταγωνισμού της αγοράς πολλές καταστάσεις που δημιουργούνται κάθε φορά, με αποτέλεσμα ο καταναλωτής να πληρώνει ένα εμπόρευμα πολύ ακριβά, ενώ μπορούσε να το πάρει φθηνότερα. 
	Η διακίνηση των αγροτικών προϊόντων, όπως ξέρετε, έχει προβλήματα. Ο αγρότης παλεύει στη γη, για να βγάλει το προϊόν του. Όμως, βλέπουμε την τιμή του προϊόντος να είναι τρεις ή και πέντε φορές παραπάνω απ’ ό,τι το πουλά ο αγρότης. 
	Τα βιομηχανικά και βιοτεχνικά προϊόντα εξαρτώνται από τη διεθνή αγορά, διότι η διακύμανση -τα τελευταία χρόνια ειδικά- της τιμής του πετρελαίου συνέτεινε αποδεδειγμένα στη διαμόρφωση της τιμής της αγοράς. 
	Τι συμβαίνει, λοιπόν, και γιατί δεν μπορούμε να βρούμε ένα τρόπο, ώστε να τιθασεύσουμε αυτές τις τιμές και να πατάξουμε την κερδοσκοπία ή και την αισχροκέρδεια; Είναι ανικανότητα της πολιτείας; Είναι ανικανότητα των μηχανισμών; 
      Αν εξετάσουμε όλα αυτά μαζί, θα δείτε, κυρία και κύριοι συνάδελφοι, ότι δεν υπάρχει περίπτωση πράγματι κανένας να μη θέλει να καταβάλει εκείνη την προσπάθεια που πρέπει, για να πατάξουμε αυτό το φαινόμενο. 
      Υπάρχει σωρεία νόμων. Πράγματι από το 1975, όταν  η τότε κυβέρνηση προσπάθησε να δημιουργήσει μια διεύθυνση έρευνας του κόστους της αγοράς και μάλιστα με μια μεγάλη υπηρεσία διακοσίων πενήντα ατόμων, δεν μπόρεσε να φέρει το αποτέλεσμα που έπρεπε και επεδίωκε. 
      Το 1977, επί  υπουργίας του φίλου κυρίου Χρυσοχοΐδη, έγινε ο μεγάλος νόμος 703. Πρόκειται για ένα νόμο πολύ εμπεριστατωμένο. Όμως, δυστυχώς, πολύ σύντομα, το 1986, έγινε ριζική αλλαγή όλου του οργανογράμματος της αγοράς. 
      Το 1990 έγινε η απελευθέρωση της αγοράς. Γιατί, όπως ξέρετε, είμαστε υποχρεωμένοι να συμβαδίζουμε με την Ευρωπαϊκή Ένωση, αλλά και μέσα  στο γενικό πλαίσιο του ανταγωνισμού οι τιμές διαμορφώνονται με βάση το κόστος, την παραγωγή και τη διακίνηση των προϊόντων. 
      Το 1994 έγινε πλέον μεταβίβαση των αρμοδιοτήτων του ελέγχου της αγοράς στις νομαρχίες. Οι νομαρχίες δηλαδή είναι εκείνες που κατά τόπους θα μπορούσαν να ελέγξουν την αγορά. Δεν υπάρχει αμφιβολία ότι όλες οι νομαρχίες κατέβαλαν και καταβάλλουν τις προσπάθειες που πρέπει, για να περιορίσουν αυτό το φαινόμενο. 
      Ήρθε το 1995 άλλος ειδικός νόμος, ο ν. 2323, ο οποίος ρύθμισε το υπαίθριο και το πλανόδιο εμπόριο. Γιατί, όπως ξέρετε, είναι μια μορφή διακίνησης του εμπορίου πάρα πολύ μεγάλη, η οποία συναγωνίζεται με την καλή έννοια τα εμπορικά καταστήματα, είτε μικρά είτε μεγάλα. 
      Ήρθε ο ν. 2837/2000, που ρύθμισε τα θέματα του ανταγωνισμού και  μάλιστα έκανε μια μεγάλη αναδιάρθρωση της Επιτροπής Ανταγωνισμού, με πολλές εξουσίες. 
      Επακολούθησε άλλος νόμος επί των ημερών μας, ο ν. 3733/2005, ο οποίος αντικατέστησε εξ ανάγκης και εκ τω πραγμάτων, το ν. 703/1977. Στη συνέχεια, ήρθε άλλος νόμος, ο ν. 3375/2005, που επέβαλε κανόνες για την εξυγίανση και τη λειτουργία των βασικών τομέων του εμπορίου και της αγοράς. Άλλος νόμος, ο ν. 3557/2007, τροποποίησε το ν. 2323 για το υπαίθριο εμπόριο.
      Παράλληλα εκδόθηκαν αγορανομικές διατάξεις, με βάση τον Αγορανομικό Κώδικα. Βασική αγορανομική διάταξη είναι η υπ’ αριθμόν 16/1992, που επέβαλε την ελεύθερη, πλέον, διαμόρφωση των τιμών, πλην των παιδικών τροφών και των οπωρολαχανικών. 
      Ήρθαν άλλες αγορανομικές διατάξεις -οι υπ’ αριθμόν 3, 7, 8, 12- απανωτές αγορανομικές διατάξεις, που όλες προσπάθησαν να επιβάλουν την υποχρέωση των βιομηχανιών και βιοτεχνιών για την ενημέρωση των τιμών, για την υποχρεωτική αναγραφή των τιμών πριν και μετά τις εκπτώσεις, για τις τιμές συσκευασίας με ηλεκτρονικό σύστημα. Όλες αυτές οι διατάξεις, όπως προανέφερα, πράγματι απέβλεπαν στον έλεγχο της αγοράς. 
      Αν, λοιπόν, σήμερα υπάρχει ακόμη αισχροκέρδεια ή φαινόμενο κερδοσκοπίας, το ερώτημα είναι: Όλοι αυτοί οι νόμοι που επεβλήθησαν, όλα αυτά τα όργανα της Κυβέρνησης, της κάθε μιας κυβέρνησης, που επιστατούσε και επόπτευε την αγορά, δεν μπορούσαν να βρουν ένα αποτέλεσμα ή να ελέγχουν, εν πάση περιπτώσει, την αγορά; 
      Βεβαίως και το έκαναν πολλές φορές. Δεν υπάρχει αμφιβολία ότι και η Επιτροπή Ανταγωνισμού και οι αγορανομικές διατάξεις οι οποίες ίσχυσαν επέβαλαν και επιβάλλουν μεγάλα πρόστιμα σε πολλές επιχειρήσεις. 
      Όμως το πρόβλημα δεν είναι εκεί. Το πρόβλημα είναι κάθε προϊόν που παράγεται να το ελέγχουμε από το μέρος απ’ όπου θα εξάγεται ή θα παράγεται μέχρι να φθάσει στον καταναλωτή. Να ελέγχουμε, δηλαδή, την πορεία αυτού του εμπορεύματος. Διότι η πορεία και η μεταφορά των εμπορευμάτων στη Στερεά Ελλάδα είναι διαφορετική από εκείνη που είναι στα νησιά. Εκεί υπάρχουν τεράστια μεταφορικά έξοδα. Στη στεριά είναι διαφορετικά. Άρα οι τιμές πρέπει να διαμορφώνονται, αλλά όχι ο μεσάζων να εκμεταλλεύεται αυτήν τη διακίνηση και να καταλήγει πάντοτε σε υπερβολική τιμή. 
      Κυρίες και κύριοι συνάδελφοι, το ερώτημα, λοιπόν, είναι το εξής: Με τη σύσταση αυτής της αρχής, αυτής της υπηρεσίας διορθώνονται τα πράγματα; Θα μπορούσε κάποιος να διερωτηθεί: «Μα είναι ανάγκη να γίνει;». Δυστυχώς το αποτέλεσμα το επιβάλλει. Είναι ανάγκη να γίνει μια τροποποίηση. Και αφού είναι υποχρεωτικό να γίνει αυτή η αλλαγή, θα διερωτηθεί κάποιος μήπως θα μπορούσε, μέσα από τις υπηρεσίες του Υπουργείου Ανάπτυξης, να δημιουργηθεί ένας μηχανισμός που θα είναι διαφορετικός από την ισχύουσα νομοθεσία.
        Γιατί και οι φορείς οι οποίοι προς τιμή τους προσήλθαν στην επιτροπή μας και εξέφρασαν διάφορες προτάσεις, οι περισσότεροι είπαν ναι χρειάζεται ένας έλεγχος της αγοράς.
        ΔΗΜΗΤΡΙΟΣ ΤΣΙΡΩΝΗΣ: Όχι είπαν.
        ΑΝΑΣΤΑΣΙΟΣ ΚΑΡΑΜΑΡΙΟΣ: Άλλοι είπαν όχι. Άλλοι είπαν ότι υφίστανται κενά. Δεν είπαν όλοι όχι. Άλλοι είπαν, δεν χρειάζεται να κάνουμε ειδική υπηρεσία εποπτείας της αγοράς αλλά να κάνουμε μια γενική διεύθυνση μέσα στο Υπουργείο Ανάπτυξης. Δηλαδή αντί να λέμε την αρμοδιότητα του ειδικού γραμματέα ο οποίος θα προίσταται της επιτροπής και της υπηρεσίας αυτής που δημιουργείται με το νομοσχέδιο, να κάνουμε γενική διεύθυνση. Μα αν κάναμε γενική διεύθυνση τι περισσότερο θα προσθέταμε. Άλλη μια διεύθυνση μέσα στις διευθύνσεις. Άλλοι είπαν δεν κάνετε αυτήν την υπηρεσία όχι διότι θέλετε να πατάξετε την αισχροκέρδεια, αλλά γιατί θέλετε να διορίσετε δικό σας κόσμο, γιατί με τη σύσταση φυσικά της υπηρεσίας δημιουργούνται και κάποιες θέσεις οι οποίες πρέπει να καλυφθούν.
        Είχαμε πει και στην επιτροπή, μην το πιάνετε αυτό το θέμα κατ’ αυτόν τον τρόπο διότι δεν είναι έτσι, δεν σας τιμά. Οι διατάξεις οι οποίες, πράγματι, συμπεριλαμβάνονται σ’ αυτό το νομοσχέδιο είναι πολύ διαφανείς από εκείνες τις διατάξεις που το 1996, η τότε κυβέρνηση προσπάθησε να αναδιοργανώσει τις υπηρεσίες του Υπουργείου Οικονομικών και από εκεί μέσα συστάθηκαν πολλές υπηρεσίες ελεγκτικών μηχανισμών οι οποίες θα είχαν σκοπό να ελέγξουν την αγορά. Οι επανδρώσεις εκείνων των υπηρεσιών έγιναν με πολύ διαφορετικό τρόπο που μπορεί κάποιος να πει αδιαφανή, αλλά σε κάθε περίπτωση λειτούργησαν αυτές στη συνέχεια, ήρθαν άλλοι νόμοι, οι οποίοι τροποποίησαν και τις συνεπλήρωσαν, παρά το ότι υφίστατο ο νόμος του 1994 και επέβαλε άλλες διατάξεις. 
        Άρα, λοιπόν, το επιχείρημα ότι τάχα αυτές οι διατάξεις περί καλύψεως όσων θέσεων θα είναι πέραν εκείνων που θα είναι από μετατάξεις ή αποσπάσεις, εσωτερικά ή από άλλα υπουργεία, με διορισμούς οι οποίοι θα γίνουν, θα γίνουν με διαφανή τρόπο και πάντοτε με τον έλεγχο του Α.Σ.Ε.Π. σε κάθε περίπτωση, δεν είναι αληθές. 
        Το νομοσχέδιο είναι σαφέστατο. Θα τα πούμε στα άρθρα. Οι διατάξεις είναι σαφέστατες οι οποίες αποβλέπουν, πράγματι, στις αρμοδιότητες του ειδικού γραμματέα και πολλές άλλες διατάξεις που ρυθμίζουν θέματα και δικονομικά, διότι πολλές φορές στην αγορά όπως ξέρετε οι οποιεσδήποτε ποινές οι οποίες επιβάλλονται μέχρι που να καταστούν αμετάκλητες πολλές φορές περνά πολύς χρόνος και ποτέ δεν κατέληγε σε μια τιμωρία για να μπορεί να συνετιστεί εκείνος ο οποίος εφαίνετο ως παραβάτης. Σήμερα, λοιπόν, οι διατάξεις αυτές γίνονται επί τα βελτίω με αποτέλεσμα αυτές οι επιβολές ποινών οι οποίες προβλέπονται θα επιβάλλονται πολύ γρηγορότερα.
        Κυρίες και κύριοι συνάδελφοι, επαναλαμβάνω το εξής. Δεν είναι ποτέ δυνατόν σε τέτοιες περιπτώσεις που όλοι μας συμφωνούμε, να μη σταθούμε στο μέρος εκείνο ότι δεν θα γίνει τίποτα ή όχι δεν είναι έτσι όπως τα λέτε. Ξέρετε την ακρίβεια. Ξεκίνησε από ένα μεγάλο λάθος της πολιτείας μας και αυτό δεν μπορεί κανείς να το αμφισβητήσει. Θα θυμάστε τη μετατροπή της δραχμής σε ευρώ. Εκεί ήταν το μεγάλο λάθος. Μπήκαν οι βάσεις ανατίμησης όλων των προϊόντων και των αγαθών και των υπηρεσιών με τέτοιο τρόπο που δυστυχώς ξεπετάχθηκαν επτά φορές πάνω. Και σαν παράδειγμα μοναδικό το οποίο επαναλαμβάνω πάντοτε είναι ότι η εφημερίδα έκανε τότε 35 δραχμές και θα έπρεπε με την αντιστοιχία του ευρώ να πάει 0,35 λεπτά. Δεν πήγε 0,35 λεπτά, πήγε 0,70 λεπτά και σ’ ένα μήνα ακριβώς η εφημερίδα πήγε 1 ευρώ. Ξεπετάχτηκε δέκα φορές επάνω η τιμή. Όλα τα προϊόντα ανατιμήθηκαν. Κανείς δεν έκανε έλεγχο στην αγορά κανείς δεν έκανε έλεγχο στα μεγάλα καταστήματα με αποτέλεσμα από εκεί και πέρα και μέχρι σήμερα να ξεκινάμε με τη βάση εκείνη, όταν όλοι μας ξέρουμε ότι οι αντίστοιχες τιμές ή οι αμοιβές ή οι μισθοί των ανθρώπων όλων των εργαζομένων δεν ήταν δυνατόν ποτέ να αυξηθούν επτά ή δέκα φορές παραπάνω.
        Καταλήγω, κυρίες και κύριοι συνάδελφοι. Θέλουμε, πράγματι, εποικοδομητική συζήτηση. Μην αρχίσετε όπως είπα και πριν στις επικρίσεις. Δεν κερδίζουμε τίποτα. Σημασία έχει να διορθώσουμε κάτι που μπορεί να γίνει γιατί η υπηρεσία αυτή δεν αποβλέπει πουθενά αλλού παρά στον έλεγχο της αγοράς με το σύστημα το οποίο επιβάλλει που εγώ πιστεύω ότι αν εφαρμοστούν όλα σωστά νομίζω ότι θα έχουμε ένα καλό αποτέλεσμα. 
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Δραγασάκης): Ο κύριος Υφυπουργός έχει το λόγο.
        ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε καταθέτω στα Πρακτικά κάποιες φραστικές και νομοτεχνικές βελτιώσεις για να ληφθούν υπ’ όψιν κατά τη διάρκεια της συζήτησης. Είναι απόρροια της συζήτησης που έγινε στις επιτροπές από τους φορείς οι οποίες κατεγράφησαν και οι οποίες μπορούν νομίζω να βοηθήσουν την όλη κουβέντα.
        ΠΡΟΕΔΡΕΥΩΝ (Ιωάννης Δραγασάκης): Μάλιστα, κύριε Υπουργέ, να κατατεθούν και να διανεμηθούν.
        (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά τις προαναφερθείσες φραστικές, λεκτικές, νομοτεχνικές βελτιώσεις οι οποίες έχουν ως εξής:
        (Να φωτογραφηθούν σελ. 40-42)
        ΠΡΟΕΔΡΕΥΩΝ (Ιωάννης Δραγασάκης): Ο κ. Κεγκέρογλου έχει το λόγο.
        ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η καθυστερημένη προσέλευση του Υπουργού ανθρώπινη και κατανοητή δεν είναι τυχαία. Συνάδει με την αργοπορία της Κυβέρνησης να αντιληφθεί την κατάσταση και πολύ περισσότερο συνάδει με τη μεγάλη αργοπορία της να πάρει πρωτοβουλίες για τα προβλήματα που απασχολούν τον τόπο.
        Είπε ο αξιότιμος συνάδελφος εισηγητής της Πλειοψηφίας ότι το νομοσχέδιο έρχεται την κατάλληλη ώρα, μαζί με τη διεθνή κρίση. Μα αν θυμηθούμε ότι εννιά μήνες πριν είχε γίνει η εξαγγελία για τη δημιουργία αυτής της υπηρεσίας και αν διαβάσουμε την εισήγηση η οποία αναφέρεται σε στοιχεία του Απριλίου και του Μαΐου τότε θα καταλάβουμε ότι, πραγματικά, η παρατήρησή μου για την αργοπορία της Κυβέρνησης είναι πάρα πολύ απαλή, δεν είναι καν κριτική.
        Κυρίες και κύριοι συνάδελφοι, τα αδιέξοδα της οικονομίας στη χώρα μας είναι καθαρά αποτέλεσμα της πεντάχρονης οικονομικής πολιτικής που ακολούθησε η Κυβέρνηση. Η μείωση  της ανταγωνιστικότητας, η παραγωγική βάση της χώρας όπως είναι διαλυμένη σήμερα, οι κερδοφόρες δημόσιες επιχειρήσεις που έγιναν ζημιογόνες, το χρέος της χώρας που από τα 170.000.000.000 ευρώ ανέρχεται στα 250.000.000.000 ευρώ και ανεβαίνει, είναι αποτέλεσμα καθαρά των συγκεκριμένων επιλογών και πολιτικών της Κυβέρνησης. Όπως επίσης είναι αποτέλεσμα της κυβερνητικής πολιτικής και υπερσυγκέντρωση του πλούτου και η αφαίμαξη του εισοδήματος από τα χαμηλά και μεσαία εισοδήματα.
        Ταυτόχρονα με την συστηματική αποδόμηση του κοινωνικού κράτους όλα αυτά έχουν δημιουργήσει τεράστιο πρόβλημα στην κοινωνία με διεύρυνση των κοινωνικών ανισοτήτων. Και ενώ, κυρίες και κύριοι συνάδελφοι, οι πολίτες βιώνουν την ανέχεια, την ανασφάλεια και την αβεβαιότητα η Κυβέρνηση επιδίδεται στην αδιαφανή διαχείριση της εξουσίας προκαλώντας τα φαινόμενα σήψης και διαφθοράς, την καταλήστευση του δημόσιου πλούτου από ημετέρους και επιτήδειους αλλά και τη συστηματική απαξίωση των θεσμών.
        Κυρίες και κύριοι συνάδελφοι, η έλλειψη βούλησης και η επικοινωνιακή αντιμετώπιση των φαινομένων της ακρίβειας οδήγησαν σε ανεξέλεγκτες καταστάσεις. Η εμμονή στη θεωρία της αυτορρύθμισης της αγοράς διευκόλυνε τη δημιουργία καρτέλ σ’ όλους τους βασικούς τομείς. Η ελεύθερη αγορά επί Νέας Δημοκρατίας είναι συνώνυμη με την ασύδοτη αγορά. Έτσι ο Έλληνας καταναλωτής όλες οι ελληνικές οικογένειες εκτός από την πραγματική μείωση του εισοδήματός τους και τη συνεχή αύξηση της έμμεσης φορολογίας βιώνουν και απανωτά κύματα ακρίβειας. 
        Η Κυβέρνηση στην αρχή αρνιόταν την ύπαρξη του φαινομένου. Στη συνέχεια προσπάθησε να αποσείσει τις ευθύνες λέγοντας ότι φταίει το ΠΑ.ΣΟ.Κ..
Στη συνέχεια έριξε τα βάρη στους ίδιους τους καταναλωτές. Κόπηκαν χέρια, θα θυμάστε, έγιναν παρεμβάσεις και όλα αυτά. Σήμερα δήθεν φταίει η διεθνής κρίση.
     Οι υπεύθυνοι της αποτυχίας χρησιμοποιούν τη φαιά και τη μαύρη προπαγάνδα, προκειμένου να μας πείσουν ότι για όλα φταίει η διεθνής κρίση, ότι φταίει η διεθνής κρίση για όλα όσα προϋπήρχαν στον τόπο μας, ως αποτέλεσμα της κυβερνητικής πολιτικής.
     Και ερωτώ ευθέως: Στη διεθνή συγκυρία οφείλεται το σκάνδαλο των ομολόγων και το σκάνδαλο του Βατοπαιδίου που ήταν εις βάρος του λαού; Η ληστεία των πωλητών με τα καύσιμα στη διεθνή κρίση οφείλεται; Ο  πολλαπλασιασμός των τιμών των λιπασμάτων, οι εξευτελιστικές τιμές παραγωγού και το «καπέλο» στους καταναλωτές και αυτά στη διεθνή κρίση οφείλονται; Οι διευθετήσεις, οι μειώσεις φόρων για το μεγάλο κεφάλαιο και η επιβολή νέων φόρων για τους πολίτες επιβλήθηκαν από τη διεθνή κρίση; Η επιβολή νέου φόρου κατοχής σε τρία εκατομμύρια ιδιοκτήτες, μικροϊδιοκτήτες ακινήτων και αυτό της διεθνούς κρίσης είναι; Είναι μια σειρά από πολιτικές που οδήγησαν την κάθε οικογένεια σε αδιέξοδο.
     Κυρίες και κύριοι συνάδελφοι, δεν ξεγελιούνται οι πολίτες πια. Γνωρίζουν καλά πως η κρίση προϋπήρχε στη χώρα μας και φέρει καθαρά την υπογραφή της Κυβέρνησης Καραμανλή. Η διεθνής κρίση είναι αποτέλεσμα της υποταγής του δημόσιου συμφέροντος σε ιδιοτελή και κερδοσκοπικά συμφέροντα και δεν μπορεί να αντιμετωπιστεί από κυβερνήσεις που έχουν την ίδια λογική.
     Την ώρα που οι περισσότερες κυβερνήσεις αποφάσισαν, σχεδίασαν και εφαρμόζουν μέτρα για την ενίσχυση των ασθενέστερων ομάδων και τάξεων, ο Πρωθυπουργός και η Κυβέρνηση επιμένουν σε πολιτικές που οδηγούν στην περαιτέρω μείωση της οικονομικής δραστηριότητας. Φορολογική ελάφρυνση και μείωση του Φ.Π.Α. ακούμε για άλλες χώρες, νέους φόρους 7.000.000.000 ευρώ επιβάλλει η Κυβέρνηση στην Ελλάδα. Επέλεξε καθαρά να στηρίξει και μάλιστα με αξιοθαύμαστη συνέπεια –της το αναγνωρίζουμε- τους λίγους, αλλά ταυτόχρονα αδιαφορεί για τους μικρομεσαίους που οδηγούνται γρηγορότερα σε λουκέτο, αδιαφορεί για τους εργαζόμενους που είναι ένα βήμα πριν την ανεργία.
     Η ασφυξία στην αγορά το τελευταίο δίμηνο είναι πρωτοφανής. Οι ακάλυπτες επιταγές τον Οκτώβριο είναι 152.000.000 ευρώ και κατά 50% αυξημένες σε σχέση με το Σεπτέμβριο, αλλά 100% αυξημένες σε σχέση με τον Οκτώβριο του 2007. Για το Νοέμβριο η κατάσταση είναι περισσότερο δραματική.
     Εμείς, συνεχίζουμε να ζητούμε την απρόσκοπτη δανειοδότηση και χρηματοδότηση των μικρομεσαίων επιχειρήσεων με τους ίδιους ευνοϊκούς όρους που δίδονται στις τράπεζες. Ζητούμε την προστασία καταθετών και δανειοληπτών, καθώς και την προστασία και ενίσχυση του οικογενειακού προϋπολογισμού με συγκεκριμένα μέτρα στήριξης. Ταυτόχρονα, επιμένουμε για κανόνες στην αγορά. Ζητάμε δημοκρατικό έλεγχο και αυτό είναι το έλλειμμα σήμερα. Δεν μπορεί να πληρώνει την κρίση ο πολίτης, ενώ σ’ άλλους, την ίδια ώρα, δίδονται λευκές επιταγές με τεράστια ποσά. 
     Η οικονομία και η ανάπτυξη πρέπει να υπηρετούν το δημόσιο συμφέρον και τον πολίτη. Αυτός είναι και ο κεντρικός πυρήνας της πολιτικής του ΠΑ.ΣΟ.Κ. που μας διαχωρίζει ριζικά από τη νεοφιλελεύθερη πολιτική σας που αποδεικνύεται διπλά επιζήμια και για τον τόπο και για το λαό.
     Κυρίες και κύριοι συνάδελφοι, κυβερνητική απραξία και ατολμία –επιεικείς οι όροι- μπροστά στα μεγάλα συμφέροντα της αγοράς. Οι συγχωνεύσεις των επιχειρήσεων κατά κλάδο και τομέα, με τις κυβερνητικές ευλογίες, συνθλίβουν τις μικρομεσαίες επιχειρήσεις, στρεβλώνουν την αγορά και οδηγούν σε ολιγοπωλιακές και μονοπωλιακές καταστάσεις που έρχονται εις βάρος του καταναλωτή. Η εφαρμογή εναρμονισμένων πρακτικών, η λειτουργία των καρτέλ είναι εις βάρος του υγιούς ανταγωνισμού και του δημόσιου συμφέροντος, με άμεσο αποτέλεσμα τη ραγδαία αύξηση των τιμών. Χαρακτηριστικά παραδείγματα υπάρχουν σ’ όλους τους τομείς, όπως ενέργεια, τρόφιμα, ακτοπλοΐα, υπηρεσίες, παντού. 
     Τα καρτέλ, όμως, δεν αφορούν μόνο την αγορά, αλλά και την παραγωγή. Η τιμή παραγωγού του ελαιολάδου καθηλώθηκε, ενώ η τιμή για τον καταναλωτή καλά κρατεί. 
     Ας δούμε, όμως, τι συμβαίνει σε μερικούς τομείς. Δέκα αλυσίδες μόνο σούπερ-μάρκετ ελέγχουν πάνω από το 85% της αγοράς του λιανικού εμπορίου. Στο χώρο των προμηθευτών, σε σύνολο χιλίων τετρακοσίων περίπου εταιρειών που προμηθεύουν την αγορά, οι πρώτες εκατό κατέχουν το 76% του συνόλου των πωλήσεων και οι πρώτες τριάντα πάνω από το 50%. Για κάθε ένα από εξήντα βασικά προϊόντα, μία έως δύο μεγάλες επιχειρήσεις προμηθεύουν πάνω από το 60% έως και το 99%. Έτσι, οι απανωτές αυξήσεις είναι αποτέλεσμα αυτής της διάρθρωσης που υπάρχει και κανείς δεν παρεμβαίνει. Το 2007 ανατιμήθηκαν τρεισήμισι προϊόντα σε εφτά δόσεις και σε ποσοστό που φτάνει για ορισμένα έως και 62%. Το 2008 δεν ολοκληρώθηκε, αλλά η κατάσταση μέχρι τώρα δεν μπορεί να περιγραφεί με την στατιστική. 
     Ανάλογη είναι και η κατάσταση στον τομέα καυσίμων. Αποτέλεσμα: Όταν η διεθνής τιμή του πετρελαίου Brent αυξανόταν, οι τιμές καυσίμων στην Ελλάδα αυξάνονταν και περισσότερο και γρηγορότερα συγκριτικά μ’ άλλες χώρες. Τώρα που η διεθνής τιμή πέφτει κατακόρυφα, η τιμή των καυσίμων στην Ελλάδα μειώνεται και λιγότερο και πολύ αργότερα από ό,τι σ’ άλλες χώρες. Πέρυσι τέτοια εποχή με 86 δολάρια το αργό, το θέρμανσης είχε 58 λεπτά. Σήμερα έχει κάτω από 45 δολάρια το αργό και η τιμή του πετρελαίου θέρμανσης έχει κολλήσει γύρω στα 60 λεπτά. Το ίδιο συμβαίνει και με τη βενζίνη. Πρόκειται περί ωμής ληστείας και κλοπής εις βάρος των πωλητών. 
     Αυτή η κατάσταση της ακρίβειας, τόσο στο λιανεμπόριο, όσο και στον τομέα των καυσίμων, επιβαρύνει το οικογενειακό εισόδημα. Η επιβάρυνση μιας τετραμελούς οικογένειας για αγορές προϊόντων που αφορούν τη βασική διαβίωση τα τεσσεράμισι τελευταία χρόνια αυξήθηκε κατά 800 ευρώ το μήνα. Από 2.300 ευρώ, χρειάζεται σήμερα 3.100 ευρώ. Αυτή είναι η πραγματικότητα. Αυτό βιώνουν οι πολίτες. Είναι μια πραγματικότητα που δημιούργησε η Κυβέρνηση, αλλά στη συνέχεια περιορίζεται σε ευχολόγια, σε ημίμετρα τα οποία ανακοινώνονται, αλλά δεν εφαρμόζονται ποτέ, τουλάχιστον ολόκληρα. Γι’ αυτό οι καταναλωτές έχασαν την εμπιστοσύνη τους. Γι’ αυτό η έκθεση του Ι.Ο.Β.Ε. του Οκτωβρίου δείχνει ότι έχουμε φθάσει στο μείον 60, σε σχέση με το δείκτη εμπιστοσύνης καταναλωτή.
     Η κυβερνητική πρακτική προσπαθεί να μεταθέσει τις ευθύνες αλλού και στην προκειμένη περίπτωση στην Επιτροπή Ανταγωνισμού, την οποία, όμως πρώτα φρόντισαν να απαξιώσουν και με τη γνωστή υπόθεση των «κουμπάρων». Τα στοιχεία μιλούν από μόνα τους. Από τριακόσιες εβδομήντα πέντε αποφάσεις που έβγαζε η Επιτροπή Ανταγωνισμού το διάστημα 1996-2003, δηλαδή σαράντα τρεις αποφάσεις το χρόνο, την περίοδο 2004-2008 εκδίδονται μόνο είκοσι πέντε αποφάσεις το χρόνο και μάλιστα έχει μειωθεί το ποσοστό αυτών των αποφάσεων που έχουν να κάνουν με συγκέντρωση. Ο υποδιπλασιασμός αυτός της παραγωγικότητας την περίοδο 2004-2008, παρά το διπλασιασμό του προσωπικού και την πολυδιαφημισμένη μεταρρύθμιση -θυμάστε το 2005 τι μας έλεγαν εδώ- αποδεικνύει του λόγου του αληθές.
     Κυρίες και κύριοι συνάδελφοι, το Φεβρουάριο του 2008, κάτω από την πίεση ενός ακόμα κύματος ανεξέλεγκτων αυξήσεων, η Κυβέρνηση εξήγγειλε τα γνωστά σαράντα ένα μέτρα. Η συντριπτική πλειοψηφία των μέτρων δεν ήταν τίποτα άλλο από ένα συνονθύλευμα ευχών, ημίμετρων, γενικών διακηρύξεων, χωρίς να παραγνωρίζουμε ότι υπήρχαν και μερικές αναφορές σε απαραίτητα μέτρα που, όμως, ακόμα δεν έχουν ληφθεί. 
     Η αντιμετώπιση, όμως, των μονοπωλιακών και ολιγοπωλιακών φαινομένων που τροφοδοτούν την ακρίβεια δεν γίνεται με ελλιπείς τροποποιήσεις του Αγορανομικού Κώδικα, ούτε με την έκδοση ασαφών οδηγιών και συστάσεων προς τις υπηρεσίες που προκαλούν σύγχυση και αναποτελεσματικότητα.
     Η Κυβέρνηση, το Υπουργείο, ενώ γνωρίζουν τα στοιχεία της καρτελοποίησης σ’ όλους τους βασικούς τομείς της αγοράς, δεν κάνουν τίποτα και υποστηρίζουν ότι θα αποδώσουν τα μέτρα, μόνο όταν εφαρμοστούν όλα μαζί. Αυτή είναι η δήλωση του Υπουργού. Την ίδια ώρα, όμως, που δηλώνει αυτό, φροντίζει για τη συνεχή εφαρμογή της αναβολής τους. Χαρακτηριστικό παράδειγμα είναι ότι η αναβάθμιση και ενίσχυση της Επιτροπής Ανταγωνισμού, που συνεχώς αναβάλλεται, αποτελεί το τεσσαρακοστό πρώτο μέτρο για να ληφθεί τελευταίο, αντί να είναι το πρώτο. Πρώτο έπρεπε να είναι αυτό το μέτρο. 
     Αλλά και το τριακοστό δεύτερο για τη σύσταση της υπηρεσίας εποπτείας της αγοράς έρχεται στη Βουλή, όπως είπα και στην αρχή, εννιά μήνες αργότερα, μετά την ανακοίνωσή του. Μ’ αυτό η Κυβέρνηση παραδέχεται επιτέλους τις τεράστιες ευθύνες της για τις μεγάλες και απανωτές αυξήσεις που προκλήθηκαν τα τελευταία χρόνια. Όμως, δεν αποτελεί ένα ουσιαστικό μέτρο, αφού απλά αναδιατάσσει υφιστάμενες δομές της Γενικής Γραμματείας Εσωτερικού Εμπορίου με τη μορφή νέας υπηρεσίας, τοποθετώντας επικεφαλή ειδικό γραμματέα. Μετατρέπει τα τμήματα σε διευθύνσεις και τις διευθύνσεις σε τμήματα των υφιστάμενων υπηρεσιών και αφήνει τα υπολείμματα της μέχρι τώρα αρμόδιας υπηρεσίας για την άσκηση  αγορανομικής πολιτικής, προκαλώντας έτσι διάσπαση του έργου του αγορανομικού ελέγχου και της αγορανομικής πολιτικής.
     Η υπηρεσία θα επιλαμβάνεται, όπως και σήμερα, κυρίως ως προς την εφαρμογή αγορανομικών διατάξεων και τη γενικότερη εποπτεία και καταγραφή τιμών της αγοράς που δεν μπορούν, όμως, από μόνα τους –και πρέπει να γίνει επιτέλους κατανοητό- να καταπολεμήσουν την ακρίβεια.
      Τιμοληψίες στα καύσιμα γίνονται και σήμερα και η ενημέρωση από το site του Υπουργείου θα έλεγα ότι είναι πάρα πολύ καλή. Όμως, μόνο ενημέρωση. Πρακτικές και πολιτικές για την αντιμετώπιση της κερδοσκοπίας δεν βλέπουμε. Η Κυβέρνηση, απλά παρακολουθεί. Αυτός είναι ο ρόλος της; Ο σκληρός πυρήνας της ακρίβειας στη χώρα μας πηγάζει από τα μονοπωλιακά και ολιγοπωλιακά φαινόμενα και από την καρτελοποίηση της ελληνικής αγοράς. Η ενίσχυση και η λειτουργία της Επιτροπής Ανταγωνισμού είναι επιτακτική για να αντιμετωπιστεί η έλλειψη υγιούς ανταγωνισμού.
      Με αυτό το νομοσχέδιο, η τοποθέτηση ειδικού γραμματέα επιβλήθηκε από την σκοπιμότητα της πολιτικής ηγεσίας του Υπουργείου για απόλυτα κομματικά ελεγχόμενη υπηρεσία. Τέλος, η πρόβλεψη ότι οι έλεγχοι γίνονται μόνον κατόπιν εντολής του ειδικού γραμματέα, τα λέει όλα. Η δυνατότητα επιβολής υψηλών προστίμων μπορεί να αξιοποιηθεί όχι για τον έλεγχο της αγοράς, αλλά για να συντηρήσει και να ενισχύσει τις πελατειακές σχέσεις που εγκαθίδρυσε. Η στελέχωση της υπηρεσίας με διακόσιους εργαζόμενους και είκοσι πέντε ειδικούς συμβούλους, προβλέπεται να γίνει με αδιαφανείς διαδικασίες και με καθαρά κομματικά κριτήρια. Το είπαμε στην επιτροπή. Δεν άλλαξε τίποτε. 
      Ουσιαστικά, το μόνο νέο που εισάγεται από το νομοσχέδιο είναι η παρακολούθηση των οικονομικών μεγεθών και η επαναδραστηριοποίηση του Παρατηρητηρίου Τιμών ύστερα από πέντε χρόνια. Όπως θα θυμάστε, το 2001 ήρθε η ιδέα του Παρατηρητηρίου Τιμών και ξεκίνησε τη λειτουργία του το 2003, αλλά σταμάτησε το 2004.
      Το νομοσχέδιο δεν λαμβάνει καμμία απολύτως μέριμνα για τη στελέχωση των νομαρχιακών υπηρεσιών εμπορίου, που είναι στην πρώτη γραμμή της μάχης για την προστασία του καταναλωτή. Η δημιουργία αντίστοιχων υπηρεσιών στην ελληνική περιφέρεια θα φέρει σύγχυση αντιπαλότητα και αναποτελεσματικότητα και, κυρίως, θα φέρει την απαξίωση των υπηρεσιών που σήμερα δίνουν τη μάχη για την προστασία του καταναλωτή. 
      Θεωρούμε ανεπίτρεπτη και ταυτόχρονα ύποπτη την εκχώρηση δημόσιου ελεγκτικού έργου σε ιδιώτες που, ταυτόχρονα, όμως αποκαλύπτει την αβεβαιότητα της πολιτικής ηγεσίας του Υπουργείου για την αποτελεσματικότητα της υπηρεσίας που δημιουργεί. Εμείς διαφωνούμε ριζικά με την ακολουθούμενη πολιτική. Η ανεξέλεγκτη κατάσταση που δημιουργήθηκε στην αγορά και επιβαρύνει τον οικογενειακό προϋπολογισμό και τον πολίτη, ιδιαίτερα τώρα, χρειάζεται άμεσα και αποτελεσματικά μέτρα. Τόσο με τα περιβόητα σαράντα ένα μέτρα, όσο και με το συγκεκριμένο νομοσχέδιο, δεν έχουμε ανταπόκριση στις παραπάνω ανάγκες. Αντίθετα, ανακυκλώνεται το ίδιο πρόβλημα και μάλιστα οξύνεται. Κατανοούμε τη δεινή θέση στην οποία βρίσκεται η Κυβέρνηση ανήμπορη να πάρει ουσιαστικές αποφάσεις. Όμως, διαφωνούμε και δεν θα αφήσουμε να πληρώσει τον λογαριασμό ο πολίτης. Ο τόπος χρειάζεται μια υπεύθυνη κυβέρνηση με σχέδιο και, κυρίως, βούληση για να βάλει τάξη στην αγορά. Χρειάζεται μια άλλη αναπτυξιακή και οικονομική πολιτική. Ο Γιώργος Παπανδρέου και το ΠΑ.ΣΟ.Κ. και όλα τα στελέχη μας είμαστε έτοιμοι να εφαρμόσουμε το πρόγραμμά μας, ένα πρόγραμμα που αποσκοπεί αποκλειστικά στην υπηρέτηση του δημόσιου συμφέροντος και του πολίτη.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
          ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Γκατζής.
          ΝΙΚΟΛΑΟΣ ΓΚΑΤΖΗΣ: Κυρίες και κύριοι συνάδελφοι, η Κυβέρνηση δημιουργεί μία ακόμη υπηρεσία ελέγχου της αγοράς. Στην επιτροπή, όταν συζητήθηκε το παρόν νομοσχέδιο, βάλαμε το ερώτημα: Υπάρχει ανάγκη δημιουργίας μιας ακόμη επιτροπής σ’ όλες αυτές τις υπηρεσίες ελέγχου που υπάρχουν και γιατί; Ποια είναι αυτή η ανάγκη; Είναι αναποτελεσματική η ως τώρα θεσμοθετημένη υποδομή ελεγκτικού μηχανισμού της αγοράς; Για να δούμε τι υπηρεσίες υπάρχουν.
          Έχουμε την Επιτροπή Ανταγωνισμού, την Γενική Γραμματεία Καταναλωτή, τον Ενιαίο Φορέα Ελέγχου Τροφίμων του Υπουργείου, την Υπηρεσία Ειδικών Ελέγχου του Υπουργείου Οικονομικών, την Ελληνική Αστυνομία, τον αγορανομικό έλεγχο, τον ελεγκτικό μηχανισμό υπηρεσιών της Νομαρχιακής και της Τοπικής Αυτοδιοίκησης, τα κλιμάκια ελέγχου λαϊκών αγορών και υπαίθριου εμπορίου και τέλος έχουμε τα περίφημα σαράντα ένα μέτρα του κ. Φώλια, για τον έλεγχο της αγοράς και την πάταξη της αισχροκέρδειας. 
          Άραγε, δεν είναι αρκετά αυτά; Και γιατί μέρα με τη μέρα ανεβαίνουν και οι παιδικές τροφές και τα οπωροκηπευτικά και όλα τα είδη; Υπάρχουν άραγε υπηρεσίες που δεν έχουν αντιληφθεί ότι υπάρχει αυτή η αισχροκέρδεια στην αγορά; Ελεγκτικός μηχανισμός υπάρχει. Ας φτιάξουμε ακόμη ένα αλλά εμείς λέμε ότι και αυτός θα είναι αναποτελεσματικός γιατί δεν θέλει η Κυβέρνηση, ουσιαστικά, να ελέγξει αυτές τις μεγάλες βιομηχανίες και τους μεσάζοντες οι οποίοι ανεβάζουν τις τιμές στην αγορά μέρα με τη μέρα. Γιατί, τελικά, δεν μπορεί να ελέγξει με τους κανόνες της ελεύθερης αγοράς του ευρωμονόδρομου που ακολουθεί η πολιτική της Κυβέρνησης την αγορά, στην οποία αγορά αφήνεται, τελικά, η ευθύνη διαμόρφωσης των τιμών σ’ όλα τα προϊόντα. Από αυτήν την άποψη, πιστεύουμε ότι δεν υπάρχει ούτε η βούληση, ούτε τελικά η δυνατότητα και με όποιους άλλους μηχανισμούς γίνουν να ελεγχθεί η αγορά. 
          Και εδώ θα σας πω ορισμένα παραδείγματα, γιατί είναι εξόφθαλμα. Δεν επαρκεί η υποδομή του ελεγκτικού μηχανισμού που έχουμε, για να δουν ότι τα καρτέλ στο γάλα τα οποία ανακαλύφθηκαν και έγινε τόσος ντόρος, χωρίς όμως να μειωθούν οι τιμές, αισχροκερδούν αγοράζοντας το γάλα από τους παραγωγούς όσο ένα μπουκάλι νερό το κιλό και από την άλλη μεριά το πωλούν πανάκριβα, να το πίνει ο εργαζόμενος και να το πληρώνει μαύρο χαβιάρι. Δεν ξέρει άραγε το Υπουργείο και ο ελεγκτικός μηχανισμός ότι το στάρι σήμερα το σκληρό, γιατί το μαλακό το παίρνουν 13 λεπτά, το παίρνουν 18 και 20 λεπτά, και τα τρόφιμα, οι παιδικές τροφές κ.λπ., έχουν πάει στα ύψη; Το ψωμί το τρώμε πάνω από 2 ευρώ το κιλό. Αυτό δεν μπορεί να το ελέγξει; Τι γίνεται στο κύκλωμα στάρι-ψωμί που μπορεί να ελεγχθεί ουσιαστικά και να βγει μια διατιμημένη τιμή;
          Να πάμε στο λάδι. Ο έμπορος το αγοράζει 2 με 2,5 ευρώ το κιλό από τον παραγωγό και ο καταναλωτής το τρώει 12 έως 15 ευρώ το κιλό. Δεν είναι αυτή αισχροκέρδεια; Πού αρχίζει και πού σταματάει η αισχροκέρδεια; Μέχρι πού τελικά είναι το νόμιμο κέρδος και από πού κόβεται η κόκκινη κλωστή και αρχίζει η αισχροκέρδεια; Και εδώ έχουμε καταφανέστατη αισχροκέρδεια, όταν ήδη προϊόντα που φτιάχνουν οι πολυεθνικές σ’ άλλες χώρες με διπλάσια, ίσως ημερομίσθια και μισθούς πουλιούνται φθηνότερα απ’ ότι πουλιούνται στην Ελλάδα. Αυτό έχει ειπωθεί εδώ και από υπεύθυνα χείλη Υπουργών. Δεν μπορεί εδώ, να γίνει ένας έλεγχος; Και γιατί μέχρι σήμερα δεν έγινε; Έλειπε αυτός ο μηχανισμός; Ο κ. Βλάχος, μας είπε στην επιτροπή, ότι ξεκινάμε από το μηδέν και ότι δεν υπάρχει κανένας ελεγκτικός μηχανισμός. 
          Εμείς λέμε, ότι το θέμα είναι πολιτικό και ταξικό, γιατί οι έλεγχοι που γίνονται, γίνονται στα ψιλικατζίδικα. Στις μεγάλες επιχειρήσεις, εκεί που πραγματικά διαμορφώνονται οι τιμές δεν γίνεται έλεγχος. Από αυτήν την άποψη λέμε και τεκμηριώνουμε, ότι και αυτός ο μηχανισμός ελέγχου δεν θα φέρει κανένα αποτέλεσμα για να ανακουφίσει, ουσιαστικά, τα λαϊκά στρώματα, για να περιορίσει έστω την αισχροκέρδεια. Και αυτό γιατί, για να ελέγξετε σήμερα πέρα από αυτόν τον ελεγκτικό μηχανισμό –που σας λέω ότι υπάρχει η βούληση, κάνω υπόθεση- δεν μπορείτε να το κάνετε. Χώρια του ότι είναι η ελεύθερη αγορά και δεύτερον δεν έχετε τα εργαλεία για να επιβάλετε κάποια τιμή.
      Να σας φέρω παραδείγματα: όταν είχαν φθάσει οι τιμές στο ζενίθ στα πετρέλαια, στα καύσιμα γενικά και όλα τα κόμματα εδώ της Βουλής, της Αντιπολίτευσης σας λέγανε κάντε μία παρέμβαση, βάλτε μια διατίμηση να σταματήσει μια οροφή στο πού θα πουλάνε, μας λέγατε δεν μπορούμε, οι κανόνες της αγοράς. Ένα είναι αυτό. 
      Δεύτερον, αν είχατε και ένα εργαλείο, γιατί για να μπορέσετε να ελέγξετε την αγορά και να κάνετε μια διατίμηση ας πούμε, χρειάζονται δύο εργαλεία, ένα να έχετε παραγωγικές μονάδες ή αν θέλετε να έχετε δευτερογενείς παραγωγικές μονάδες μεταποίησης που μπορούν, πραγματικά, να παρέμβουν με τα προϊόντα στην αγορά και αυτές θα είναι ή κρατικές ή συνεταιριστικές. 
      Τα διυλιστήρια τα ξεπουλήσατε, όχι εσείς, η προηγούμενη βέβαια κυβέρνηση, το ίδιο είναι και εσείς το εγκρίνατε περίπου. Δεν θέλατε να υπάρχει κρατικό διυλιστήριο που κατά την αύξηση των καυσίμων τα διυλιστήρια είχαν αύξηση των κερδών τους κατά 50% έως 60%. Αν, λοιπόν, είχες το διυλιστήριο -αν είχε και με τα πρατήρια, τα οποία υπήρχαν- θα μπορούσες να διαμορφώσεις κάποια τιμή, όχι ότι θα έλυνες το πρόβλημα της αισχροκέρδειας, θα την περιόριζες κάπως. Δεν θα μπορούσες να κάνεις άραγε το ίδιο και με τις συνεταιριστικές οργανώσεις, όπως παραδείγματος χάρη μπορούμε να πούμε για τα λιπάσματα που διαμορφώνουν ουσιαστικά το κόστος παραγωγής που τα παίρνουν από την Ουκρανία, κύριοι Βουλευτές, 10 ευρώ το σακί, γιατί καταργήθηκαν εδώ; Δύο παραγωγικές μονάδες λιπασμάτων έκλεισε το ΠΑ.ΣΟ.Κ., άλλη μία έκλεισε η Νέα Δημοκρατία και η τρίτη που είναι στη Θεσσαλονίκη θα την κλείσουν και αυτή και θα είχε κλείσει αν δεν υπήρχαν αυτά τα προβλήματα με τις τιμές του Χρηματιστηρίου.
      Επανέρχομαι, λοιπόν, να σας πω ότι παίρνουν το λίπασμα 10 ευρώ, γράφουν όμως τιμή αγοράς οι έμποροι 30 ευρώ, βάζουν στο 30 ευρώ και το 15% κέρδος και το παίρνει 35 ευρώ το σακί ο αγρότης. Όταν είχαμε τα εργοστάσια εδώ και από τα ελληνικά ακόμη αυτό που υπάρχει, το παίρνουν 10 ευρώ, αλλά δεν επαρκεί. Ποιος θα πρωτοπάρει; 
      Τέτοια παραδείγματα έχουμε πολλά. Το ίδιο μπορούμε να πούμε και για μια σειρά άλλα προϊόντα, όπως είναι το γάλα, όπου ξεπουλήθηκε η «ΑΓΝΟ» και ο «ΟΛΥΜΠΟΣ», αυτά φυσικά από την προηγούμενη κυβέρνηση του ΠΑ.ΣΟ.Κ.. Η Νέα Δημοκρατία πούλησε τη «ΡΟΔΟΠΗΣ», δεν μπορεί να έχουν οι συνεταιρισμοί, δεν μπορεί το κράτος να διαχειρίζεται τέτοια θέματα. Και τη «ΔΩΔΩΝΗ» την έχετε για πούλημα. Πώς, λοιπόν, να παρέμβετε στο γάλα και να μην υπάρχουν τα καρτέλ να διαμορφώνουν τις τιμές σ΄ όλα τα γαλακτοκομικά προϊόντα; 
      Θα μου πείτε καλά οι συνεταιριστικές οργανώσεις τι είναι; Δεν εμπορεύονται; Κοιτάξτε, εμείς έχουμε επίγνωση ότι είναι καπιταλιστικές συνεταιριστικές οργανώσεις, τους προσδίδουμε όμως λαϊκό χαρακτήρα από την άποψη ότι ιδιοκτήτες είναι οι μικροπαραγωγοί αγρότες οι οποίοι είναι αντίθετοι αν θέλετε με τα συμφέροντα των μονοπωλίων. Έχουν αντιμονοπωλιακό χαρακτήρα. Απ’ αυτήν την άποψη στηρίζουμε τις συνεταιριστικές οργανώσεις, τις οποίες όμως εσείς έχετε κάνει πολιτικά παραμάγαζα.
      Έτσι, λοιπόν, αν υπήρχαν, κύριοι συνάδελφοι, αυτά που λέμε εργαλεία είτε ορισμένες παραγωγικές μονάδες κρατικές είτε αν υπήρχαν οι συνεταιριστικές οργανώσεις, οι οποίες όμως θα ήταν εργαλείο για μια πολιτική βούληση που θα ήθελε να χτυπήσει την αισχροκέρδεια, όχι να τη χτυπήσει να την εξασφαλίσει να μειώσει αν θέλετε την αισχροκέρδεια. Δεν έχουμε αυταπάτες ότι σε συνθήκες ελεύθερης αγοράς θα μπορέσει τελικά να καταργήσει ένας ελεγκτικός μηχανισμός ή η διατίμηση να κατεβάσει τις τιμές και να τις διαμορφώσει με βάση τις ανάγκες τελικά της λαϊκής οικογένειας με τα εισοδήματα που παίρνει. Γιατί το θέμα είναι να ανέβει ο μισθός και οι συντάξεις. Από αυτήν την άποψη, λοιπόν, δεν έχετε ούτε τη θέληση ούτε τα εργαλεία ούτε από εκεί και πέρα τη δυνατότητα με τους κανόνες της ελεύθερης αγοράς που υπάρχουν να ελέγξετε σήμερα τις τιμές, γιατί οι κρατικοί μηχανισμοί υπάρχουν. Και εμείς λέμε ότι και αυτή, τελικά, η υπηρεσία δεν θα μπορέσει να κάνει τίποτα. 
      Απλούστατα τι συμβαίνει; Η ακρίβεια έχει πάρει τεράστια έκρηξη, η Κυβέρνηση δεν μπόρεσε να την αντιμετωπίσει ούτε και η προηγούμενη. Και έρχεται τώρα μ' αυτό το νομοσχέδιο να σπείρει τελικά αν θέλετε αυταπάτες στον κόσμο ότι μπορεί να το αντιμετωπίσουμε, να παίρνουμε αυτά τα μέτρα. Δεν θα κάνετε τίποτε και μ΄ αυτά τα μέτρα. Δεν θα μπορέσετε να φέρετε κανένα δείκτη ασφάλειας στις τιμές από το γεγονός ότι αυτές διαμορφώνονται με βάση την ελεύθερη αγορά και με βάση τελικά το επιδιωκόμενο κέρδος. 
      Κύριοι Βουλευτές, μέχρι το 1992 υπήρχαν οι δυνατότητες, υπήρχαν και οι τιμές παρέμβασης που έκανε με τις διατιμήσεις η τότε κυβέρνηση. Αλλά μία-μία από όλες αυτές τις αποφάσεις που υπήρχαν στα προϊόντα αυτά, τις κατήργησε το ΠΑ.ΣΟ.Κ., τις κατήργησε στη συνέχεια και η Νέα Δημοκρατία όσο υπήρχαν και σήμερα τα αφήνουμε όλα να τα διαμορφώνει η αγορά. Γι’ αυτό λέμε ότι οι εργαζόμενοι πρέπει να διεκδικήσουν μισθούς αξιοπρεπείς για μία διαβίωση που θα αντιμετωπίζει τις καυτές και σύγχρονες ανάγκες με 1.400 όπως λέμε, με σύνταξη στα 80% αυτού του μισθού, με επιδότηση του άνεργου όσο υπάρχει για να μπορέσει, πραγματικά, να ανταποκριθεί σ’ αυτές τις ανάγκες. Να παλέψει επίσης για την αλλαγή αυτής της πολιτικής, αν θέλει, πραγματικά, να λύσει ουσιαστικά προβλήματα, προβλήματα τα οποία δεν μπορεί να λύσει ούτε το ΠΑ.ΣΟ.Κ. ούτε η Νέα Δημοκρατία. Και ξέρετε γιατί; Γιατί και τα δύο κόμματα είναι οι δύο πόλοι αυτού του συστήματος το οποίο στηρίζουν παράγουν και αναπαράγουν. 
      Καταψηφίζουμε το νομοσχέδιο.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Γκατζή.
      Το λόγο έχει η κ. Αμμανατίδου, ειδική αγορήτρια του Συνασπισμού Ριζοσπαστικής Αριστεράς για δεκαπέντε λεπτά.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, είχαμε τοποθετηθεί και στην επιτροπή με επιχειρήματα σ΄ όσα αφορούν το σχέδιο νόμου του Υπουργείου Ανάπτυξης που ιδρύει μια νέα υπέρ-υπηρεσία εποπτείας της αγοράς. Καταλαβαίνουμε την αγωνία της Κυβέρνησης για να αντιμετωπίσει την αγανάκτηση των πολιτών στα έντονα φαινόμενα ακρίβειας και αισχροκέρδειας, φαινόμενα τα οποία παίρνουν τρομακτικές διαστάσεις στις σημερινές συνθήκες οικονομικού κραχ και αβεβαιότητας για το μέλλον, αφού εν μέσω παγκόσμιας οικονομικής κρίσης η χώρα μας αντιμετωπίζει τα δικά της προβλήματα, δηλαδή, υπερχρέωση νοικοκυριών, αλλά και κλείσιμο εργοστασίων μικρομεσαίων επιχειρήσεων. Έχουμε μια τεράστια αύξηση της ανεργίας και βέβαια μια απουσία του κοινωνικού κράτους. 	  
       Η εποπτεία και ο έλεγχος της αγοράς πάντα ήταν στις προτεραιότητές μας, στις προτεραιότητες του Συνασπισμού και μετέπειτα ΣΥ.ΡΙΖ.Α. και τις έχουμε επανειλημμένα αναδείξει και μέσα από τον κοινοβουλευτικό μας έλεγχο, αλλά και με δράσεις μας στην κοινωνία. Και εδώ θα θυμίσω τις αναφορές του κυρίου Υπουργού, του κ. Φώλια για το ταγκό για δύο και τις μετέπειτα εξαγγελίες των σαράντα ενός μέτρων.
      Κύριε Υφυπουργέ, τελικά ποια ήταν τα αποτελέσματα από τα σαράντα ένα μέτρα που πήρατε; Μήπως το σχέδιο νόμου που συζητούμε ολοκληρώνει τη σειρά και είναι το τεσσαρακοστό δεύτερο μέτρο; Εμείς θεωρούμε επεισοδιακή και αντιφατική στα βασικά της σημεία την πορεία για να φθάσουμε μέχρι τη σύνταξη αυτού του σχεδίου νόμου ιδιαίτερα στο κεντρικό ζήτημα που είναι η παρέμβαση ή όχι στην ελεύθερη αγορά είτε η εμμονή στη θεωρία της αυτορρύθμισής της. Αυτό που είναι αναγκαίο δεν είναι μόνο μια οργανωτικού χαρακτήρα λύση, αλλά η συνολική απόκρουση της ακρίβειας που προκύπτει από την ελεύθερη αυτορρυθμιζόμενη αγορά που διαμορφώνει τις τιμές στη βάση του ανεξέλεγκτου κέρδους των καρτέλ και της υποβάθμισης της ποιότητας των προϊόντων που έχουν πολλές φορές δυσάρεστες επιπτώσεις στην υγεία των καταναλωτών. 
      Για μας, η ακρίβεια είναι πρόβλημα κοινωνικό και προϊόν της νεοφιλελεύθερης αντίληψης πως δήθεν η αγορά είναι σε θέση να βρίσκει τις ισορροπίες από μόνη της. Για μας πρέπει να τεθεί υπό κρατικό έλεγχο.
    Είχαμε επισημάνει ότι η ελληνική αγορά παραμένει ακριβότερη απ’ άλλες ευρωπαϊκές και οι απίστευτα υψηλές τιμές του πετρελαίου, που είχαμε όλο το προηγούμενο διάστημα, απλώς επιτάχυναν την ασθένεια, έκαναν πιο ορατά τα συμπτώματα, ενώ η Κυβέρνηση, όχι μόνο δεν είδε τη λύση, αλλά δεν κατανόησε καν το πρόβλημα. 
    Επιπλέον, είχαμε τονίσει ότι στην ελληνική αγορά η αυθαιρεσία σε βάρος του καταναλωτή οργιάζει και το οικονομικό έγκλημα γνωρίζει έξαρση σ’ όλο το φάσμα της οικονομίας από την αγορά εμπορευμάτων και υπηρεσιών, μέχρι το χρηματοπιστωτικό σύστημα. Η ασθένεια δεν είναι το ύψος των τιμών, αλλά οι στρεβλώσεις της ελληνικής οικονομίας που την οδήγησαν εκεί. 
    Μπορούμε να προτείνουμε μια σειρά μέτρα, τα οποία κατά τη γνώμη μας θα οδηγήσουν στον περιορισμό της ακρίβειας, δηλαδή στη σταθεροποίηση των τιμών λιανικής πώλησης. 
    Πρέπει να σταματήσει η Κυβέρνηση να λιβανίζει τις δυνάμεις που δρουν ανεξέλεγκτα στην ελληνική αγορά. Πρέπει να ψαλιδίσει το νεοφιλελευθερισμό και όχι να τον βαθαίνει περισσότερο. Η αγορά πρέπει να τεθεί υπό κρατικό έλεγχο, όπως ήταν και πριν και όπως είπα παραπάνω. Τα μέτρα περιορισμού της ακρίβειας και συγκράτησης των τιμών, πρέπει να περιλαμβάνουν κυρίως θέσπιση ανώτατου συντελεστή κέρδους παραγωγού και ανώτατης τιμής πώλησης από τον παραγωγό στο χονδρέμπορο, αφού βέβαια υπολογισθεί το κόστος παραγωγής με πραγματικές τιμές. Οι τιμές και οι συντελεστές κέρδους θα θεσπίζονται με αγορανομικές διατάξεις και θα αναθεωρούνται με βάση τα ελεγχόμενα κοστολόγια. 
    Ζητάμε:
     θέσπιση χονδρεμπορικού κέρδους μοναδικού, για να φύγουν από την αγορά οι «νονοί» και οι άλλοι «μεσάζοντες» που προκαλούν τις αδικαιολόγητες αυξήσεις τιμών, 
    θέσπιση ανώτατων τιμών της πώλησης και συνεχείς αγορανομικοί έλεγχοι τιμών ποιότητας ακριβούς βάρους και νομοθέτηση βαρύτατων προστίμων στους επιτήδειους που ως συνήθως είναι οι μεγάλες αλυσίδες, αλλά να  επιβάλλονται  και οι ποινές φυλάκισης για τους μεγάλους παραβάτες. Οι καταναλωτές πρέπει να προστατευθούν. 
    Ενίσχυση των υφιστάμενων αποκεντρωμένων υπηρεσιών της Nομαρχιακής Aυτοδιοίκησης που διαθέτουν και την απαραίτητη εμπειρία και πρέπει να έχουν επαρκές προσωπικό, καθώς και σύγχρονα μέσα, σε συνδυασμό με τη θεσμική τους θωράκιση. 
    Αντιμετώπιση των μονοπωλίων-ολιγοπωλίων, συμπράξεων και αφανών συμφωνιών μεταξύ επιχειρήσεων, για να μπορέσει να κινηθεί η αγορά στο πλαίσιο του υγιούς ανταγωνισμού. Όπως προείπα, η εμμονή στη θεωρία της αυτορρύθμισης της αγοράς είναι λάθος. Έτσι διευκολύνουμε τους μεσάζοντες να δρουν ανενόχλητα. Ο έλεγχος της επιχειρηματικής δραστηριότητας σε παγκόσμια κλίμακα καθίσταται πλέον επιτακτική ανάγκη, αν βέβαια επιθυμούμε η οικονομία να υπηρετεί το κοινωνικό σύνολο σ΄ όλα τα επίπεδα, από τη λαϊκή αγορά της γειτονιάς μέχρι τη χρηματοπιστωτική αγορά. Το θέμα είναι ποιος θα είναι ο έλεγχος της αγοράς και από ποιους. 
    Μέχρι σήμερα, υπάρχουν δύο μηχανισμοί: Το Υπουργείο Ανάπτυξης με τη Γενική Γραμματεία Εμπορίου και οι Υπηρεσίες Εμπορίου των Νομαρχιακών Αυτοδιοικήσεων. Από τις Νομαρχιακές Αυτοδιοικήσεις οι αρμοδιότητες ασκούνται σε ορισμένες περιοχές πλημμελώς κυρίως από έλλειψη προσωπικού που βέβαια σ’ αυτό ευθύνεται η εκάστοτε κυβέρνηση. 
    Με το σχέδιο νόμου συστήνεται άλλος ένας κεντρικός  μηχανισμός στο ΥΠ.ΑΛ.. Το ζήτημα που προκύπτει είναι ότι του ανατίθενται αρμοδιότητες με πανελλαδική εμβέλεια που έχουν οι Νομαρχιακές Αυτοδιοικήσεις. Οπότε θα έχουμε δύο υπηρεσίες εποπτείας με αλληλοεπικαλυπτόμενες αρμοδιότητες και ρόλους. Και εδώ προκύπτει το πρόβλημα, που βέβαια είναι και γενικότερο και σχετίζεται με το ρόλο και την αποστολή του Β΄ βαθμού Αυτοδιοίκησης. Η εισαγωγή της Νομαρχιακής Αυτοδιοίκησης με το ν. 2218/1994 αποτέλεσε ως αφετηρία μια ουσιαστική τομή διοικητικής μεταρρύθμισης με την αποκέντρωση εξουσιών και κρατικών αρμοδιοτήτων προς την Αυτοδιοίκηση. Η μεταφορά μεγάλου μέρους αρμοδιοτήτων της παλιάς κρατικής νομαρχίας θεωρήθηκε ως αρχή για μια ουσιαστική αποκέντρωση της κεντρικής εξουσίας προς την Αυτοδιοίκηση. Δεν άργησε όμως να αναπτυχθεί η αντίρροπη κίνηση της επιστροφής και επανασυγκρότησης στην κρατική διοίκηση των εκχωρημένων αρμοδιοτήτων στη Νομαρχιακή Αυτοδιοίκηση με την ισχυροποίηση της κρατικής περιφέρειας, η οποία αφαίμαξε τις αρμοδιότητες της νομαρχίας, ενώ παράλληλα ορισμένα Υπουργεία δημιούργησαν και τις δικές τους μονοκλαδικές, κάθετες δομές και έτσι οδήγησαν σε περαιτέρω απώλεια αρμοδιοτήτων. Η κίνηση αυτή καλά κρατεί μέχρι και σήμερα, με αποτέλεσμα οι νομαρχίες να απογυμνωθούν από αρμοδιότητες με ουσιαστικό πολιτικό περιεχόμενο και να εμφανίζεται σήμερα μια ισχνή και ανίσχυρη τελικά Νομαρχιακή Αυτοδιοίκηση. 
    Πιστή στη λογική της η Κυβέρνηση δίνει τη δυνατότητα στην ΥΠ.Ε.Α. (Υπηρεσία Εποπτείας Αγοράς) να συνεργάζεται γενικώς και αορίστως με ιδιώτες για το έργο της. Γιατί, κύριε Υπουργέ; Και εδώ ιδιώτες; Το γεγονός ότι στο άρθρο 20, το είδος και η μορφή της συνεργασίας ιδιωτών και ΥΠ.Ε.Α. προωθεί κατά βάση νέα ήθη για τον έλεγχο της αγοράς…. 
    ΑΝΑΣΤΑΣΙΟΣ ΚΑΡΑΜΑΡΙΟΣ: Τροποποιήθηκε αυτό.
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Τροποποιήθηκε; Τέλος πάντων, εντάξει. Γιατί ακούσαμε  ότι οι ιδιώτες καλούνται να ελέγξουν τους ιδιώτες.
    Επίσης, με το άρθρο 14, το προσωπικό των Νομαρχιακών Αυτοδιοικήσεων, θα μειωθεί ακόμη περισσότερο εφόσον έχει τη δυνατότητα να μεταταγεί στη νέα υπηρεσία. Άρα, η πρόθεση του νομοθέτη είναι σαφής: Να αποδυναμωθούν οι ελεγκτικές υπηρεσίες των νομαρχιών υπέρ ενός συγκεντρωτικού συστήματος εποπτείας της αγοράς. 
    Πέραν όλων των άλλων ενστάσεών μας, δημιουργεί ερωτήματα ο τρόπος που προωθείται η οργάνωση της εν λόγω υπηρεσίας με μετατάξεις, αλλά και με προσλήψεις προσωπικού, σε σχέση με το κόστος που υπολογίζεται στην έκθεση του  Γενικού Λογιστηρίου του Κράτους, ποσό που πρέπει να αιτιολογηθεί. 
    Στις νομοθετικές βελτιώσεις που μας δώσατε αναφέρετε τις διακόσιες είκοσι πέντε νέες θέσεις εργασίας που θα είναι βέβαια μετατάξεις, θα είναι προσλήψεις. Θέλω όμως να μας ξεκαθαρίσετε: αυτές οι νέες προσλήψεις που δημιουργείται, πώς θα γίνονται; Θα γίνονται και μέσω συνεντεύξεων, που οι επιτροπές θα είναι καθορισμένες από το Υπουργείο σας; Άρα, πάλι τα «γαλάζια» παιδιά μέσα. Παλαιότερα ήταν τα «πράσινα» παιδιά. 
    Θέλω ν’ αναφερθώ στο άρθρο 23 που είναι το ΙΧΘΥ.Κ.Α. (Ιχθυολογικό Καλλιεργητικό Κέντρο Αχελώου) στην Αιτωλοακαρνανία. Δεν μπορώ να καταλάβω γιατί θέλετε να δώσετε στον ιδιωτικό τομέα αυτό το ιχθυοκαλλιεργητικό κέντρο. Ούτως ή άλλως, εδώ αναφέρουν από το ΙΧΘΥ.Κ.Α. ότι «από την Κ.Υ.Α. δημιουργίας εθνικού πάρκου Μεσολογγίου, δεν επιτρέπεται η αλλαγή του χαρακτήρα της επιχείρησης». Θέλω, κύριε Υπουργέ, να μου αιτιολογήσετε το σκεπτικό σας και πώς θα ξεπεράσετε αυτό το πρόβλημα, ενώ θα έπρεπε ουσιαστικά να παραμείνει στην Τοπική Αυτοδιοίκηση και να μην εμπλέκεται κανένας, μα κανένας, ιδιώτης στο Ιχθυοκαλλιεργητικό Κέντρο της Αιτωλοακαρνανίας.
    Τα υπόλοιπα θα τα πούμε αύριο στην κατ’ άρθρον συζήτηση. 
    Για όλα τα παραπάνω, είχα πει και στην επιτροπή ότι εμείς θα καταψηφίσουμε το συγκεκριμένο νομοσχέδιο.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
    Ο Βουλευτής κ. Ευάγγελος Αργύρης ζητεί από το Σώμα άδεια ολιγοήμερης απουσίας του για μετάβασή του στο εξωτερικό.
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Δραγασάκης): Η Βουλή ενέκρινε.
    Το λόγο έχει ο κ. Πολατίδης για δεκαπέντε λεπτά.
    ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
    Κατ΄ αρχάς να δηλώσω σχετικώς με το νομοσχέδιο ότι και μόνο ο τίτλος του είναι μια ομολογία της αποτυχίας του ιδεολογικού προσανατολισμού που έχει η Νέα Δημοκρατία, φυσικά και το ΠΑ.ΣΟ.Κ.. Γιατί; Για να μην ξεχνάμε ορισμένα πράγματα σ’ αυτήν την Αίθουσα. Η πολιτική η οποία ονομάζεται ως νεοφιλελευθερισμός, φιλελευθερισμός κ.λπ., μπορεί να χρεώνεται στη Θάτσερ και στο Ρήγκαν, αλλά το ιδεολογικό πρότυπο του ΠΑ.ΣΟ.Κ., ο κ. Κλίντον ήταν αυτός που πήγε στα άκρα την Αμερική και σ΄ αυτήν την πολιτική, εν πολλοίς, οφείλεται και η σημερινή κρίση στο χρηματοπιστωτικό σύστημα. 
    Κατ΄ αρχάς το 2004 η Νέα Δημοκρατία ερχόταν και έλεγε ότι μπορούσε να λύσει τα θέματα της αγοράς με μία καλύτερη ρύθμιση. Δηλαδή, θα έπρεπε το κράτος να αφήσει την αγορά μόνη της, η αγορά θα αυτορρυθμιζόταν. Και εδώ οφείλουμε να δούμε αυτό που λέει ο Θουκυδίδης ότι λέει ο Περικλής: «Χρώμεθα γαρ πολιτείαν ου ζηλούσιν τους τον πέλον αν νόμους, παράδειγμα μάλλον αυτοί όντες τίμιοι μιμούμενοι ή μιμούμενοι ετέρους». Δηλαδή αντί να υπάρχει εδώ μία πραγματική σκέψη πάνω στα ελληνικά προβλήματα, διότι τα προβλήματα της Ελλάδας με την ακρίβεια, δεν έχουν σχέση με τα κεντροευρωπαϊκά ή με τα αμερικανικά πρότυπα ή με τα πρότυπα της Μεγάλης Βρετανίας, ερχόμαστε εδώ κάθε φορά, διαβάζουμε τις οικονομικές εφημερίδες τις αμερικανικές, διαβάζουμε κάποιους γκουρού κάθε φορά του φιλελευθερισμού και της οικονομίας και ό,τι μας υποδείξουν αυτοί, αυτό πράττουμε. 
    Εδώ, λοιπόν, ερχόμαστε και είναι προφανές ότι η Νέα Δημοκρατία και σ΄ αυτόν τον τομέα ως συνεπής συνέχεια των κυβερνήσεων του ΠΑ.ΣΟ.Κ. ήλθε εδώ να επιβάλει την πλήρη καταστροφή κάθε μηχανισμού ελέγχου και την εφαρμογή της ιδεοληψίας της ότι η αγορά θα μπορέσει να λύσει όλα τα προβλήματα. 
    Έρχεται εδώ η αιτιολογική έκθεση του συγκεκριμένου νομοσχεδίου και τι μας λέει; Στην πρώτη σελίδα της αιτιολογικής έκθεσης διαβάζω ότι υπάρχουν κάποιες δημογραφικές τάσεις στον κόσμο, ότι θα αυξηθεί στο μέλλον κατά δυόμισι δισεκατομμύρια ο πληθυσμός, ότι αυτός ο πληθυσμός των δυόμισι επιπλέον δισεκατομμυρίων θα ζητήσει μεγαλύτερες ποσότητες γάλακτος και κρέατος και άρα οφείλει η Κυβέρνηση να αντιδράσει προς αυτήν την κατεύθυνση. Μα είναι δυνατόν; Η Υπηρεσία Εποπτείας Αγοράς είναι η αντίδραση προς αυτήν την πολύ σωστή παρατήρηση; Δεν είναι αυτονόητο ότι προκειμένου να μη συμβούν αυτές οι δραματικές αυξήσεις τιμών, που θα συμβούν –όπως λέτε- λόγω των δημογραφικών εξελίξεων, ότι θα έπρεπε να θωρακιστεί η ελληνική οικονομία με την παραγωγική υποδομή εκείνη η οποία θα εξασφαλίσει στον ελληνικό πληθυσμό αυτά τα σημαντικά προϊόντα;  Τι γίνεται επ’ αυτού; Το παραμικρό. Αντιθέτως, έχουμε αφήσει τις αγορές και μετά απ΄ αυτό το νομοσχέδιο να αυτορρυθμιστούν και να εξαφανιστεί η αγροτική παραγωγή στην Ελλάδα και η κτηνοτροφία. 
    Κάνετε μία σωστή διαπίστωση στην αιτιολογική έκθεση, αλλά δεν κάνετε κάτι για να διορθώσετε αυτά τα κακώς κείμενα. 
    Στην επόμενη παράγραφο πάλι στην αιτιολογική έκθεση διαβάζω: «Συνεπώς είναι επιβεβλημένη η ανάπτυξη μίας συνολικής στρατηγικής που να καταστήσει την ελληνική οικονομία ικανή στο να ανταποκριθεί σ΄ αυτές τις νέες ρυθμίσεις». Πώς γίνεται ακριβώς αυτό; Πολύ σωστή η διατύπωση. Κάνετε κάτι επ’ αυτού; Το παραμικρό! Το πρόβλημα είναι ότι έχετε δημιουργήσει μία αγορά στην οποία θριαμβεύουν τα ολιγοπώλια. Και πώς θριαμβεύουν τα ολιγοπώλια; Με έναν πολύ απλό τρόπο. Μία εταιρεία κάνει παραγωγή στη Γερμανία ενός προϊόντος το οποίο της κοστίζει 30 λεπτά και θέλει να το πουλήσει στην Ελλάδα 1  ευρώ. Δημιουργεί μία off shore εταιρεία κατά τα παραδείγματα των ελληνικών τραπεζών που είναι και της μόδας, πουλάει 30 λεπτά στην εταιρεία αυτή στα νησιά και οπουδήποτε σε κάποιον άλλο φορολογικό παράδεισο, το αγοράζει με 99 λεπτά το ελληνικό υποκατάστημα της εταιρείας από την off shore εταιρεία. Τα προϊόντα έρχονται απ’ ευθείας από τη Γερμανία στην Ελλάδα, πωλούνται προς 1 ευρώ, άρα στην ουσία έχει βγάλει μόνο 1 λεπτό υποτίθεται η εταιρεία και όλο το κέρδος έχει πάει στην εταιρεία του φορολογικού παραδείσου. Είναι μία τακτική η οποία γίνεται, γι’ αυτό και τα βιβλία και τα τιμολόγια αυτά που έχετε εδώ, εσείς που ελέγχετε και θα ελέγχετε καλύτερα εδώ με την προτεινόμενη υπηρεσία όλα φαίνονται ότι είναι  καλά. Στην ουσία φαίνεται ότι η εταιρεία χαρίζει τα προϊόντα στον Έλληνα καταναλωτή, ενώ στην πραγματικότητα έχει βγάλει ένα τεράστιο κέρδος. 
    Τι έχετε κάνει προς αυτήν την κατεύθυνση παρ΄όλο που σας έχουμε ενημερώσει το Κόμμα του Λαϊκού Ορθόδοξου Συναγερμού και ο Πρόεδρος του;
    Στις 27 Ιουνίου έγινε συζήτηση προ ημερησίας διατάξεως για την ακρίβεια που την προκάλεσε το ΠΑ.ΣΟ.Κ., ο Αρχηγός του ΠΑ.ΣΟ.Κ. ο κ. Παπανδρέου. Εδώ ο Πρόεδρος του Λαϊκού Ορθόδοξου Συναγερμού σας κάνει τις εξής καταγγελίες: «Η ίδια πίτσα από την ίδια εταιρεία, στην Αθήνα 11 ευρώ και στο Βερολίνο 6,4 ευρώ, το ίδιο τζιν, η ίδια μάρκα έχει εδώ 135 ευρώ και εκεί 89 ευρώ, το ψωμί ολικής αλέσεως έχει εδώ 0,99 και εκεί έχει 0,65». Αυτές εδώ οι καταγγελίες έγιναν επισήμως μέσα στη Βουλή των Ελλήνων και το μόνο που είδαμε από την Κυβέρνηση τη δική σας ήταν μετά από πολύ καιρό και μετά από πολύ καθυστέρηση κάποια δήλωση ότι «θα» κάνετε κάτι προς αυτήν την κατεύθυνση. Αποτέλεσμα: μηδέν. 
    Επίσης, στη συζήτηση στην ώρα του Πρωθυπουργού, για να μην μπορεί και ο Πρωθυπουργός να επικαλείται την άγνοια του θέματος, στις 9-5-2008 έγιναν παρόμοιες καταγγελίες για την ίδια συσκευασία όπου είχε 0,49 στη Γερμανία και έχει 1,39 στην Ελλάδα. Τι κάνετε προς αυτήν την κατεύθυνση; Να μην πούμε για αυτά που λέτε ότι έχετε να προτείνετε!
    Επίσης λέτε ότι αυτήν τη στιγμή έχετε προβλέψει να πληρώνονται με δίγραμμη επιταγή πάνω από τα 1.000 ευρώ η συναλλαγή μεταξύ προμηθευτών αγροτών και εμπόρων. Πόσες απ΄ αυτές τις δίγραμμες επιταγές έχετε ελέγξει, αν τηρείται αυτός ο νόμος; Διότι πάμε σε μια λαχαναγορά οποιαδήποτε και θα δείτε ότι δεν ισχύει και δεν τηρείται αυτό. Πείτε μου, έχετε τιμωρήσει έστω έναν προς αυτήν την κατεύθυνση; Έχει συλληφθεί έστω και ένας γιατί δεν έχει τηρήσει αυτόν τον κανόνα της δίγραμμης επιταγής; Ούτε ένας δεν υπάρχει. Έχω κάνει ερώτηση από το Μάρτιο μετά από καταγγελίες του Προέδρου του Συνεταιρισμού Ριζοπαραγωγών Νομού Θεσσαλονίκης και έχω κάνει ερώτηση σε εσάς, ο οποίος καταγγέλλει ότι αγοράζονται τα ρύζια με 30 λεπτά το κιλό και ζητούνται τιμολόγια των 2,5 και 3 ευρώ. Έχω κάνει την ερώτηση στο Υπουργείο σας και το Υπουργείο σας έστειλε την ερώτηση προς την Επιτροπή Ανταγωνισμού και έκτοτε τίποτα, δεν υπάρχει η παραμικρή εξέλιξη. Αυτό τουλάχιστον έχετε δηλώσει στην απάντηση προς εμένα. Γενικώς πρέπει να υπάρχει η απαιτούμενη πολιτική βούληση. Τι αρμοδιότητες, λοιπόν, έχει η νέα επιτροπή η οποία συστήνεται, η οποία και πανάκριβη είναι και πολυπρόσωπη; 
    Στο άρθρο 3 δηλώνετε: Έλεγχος για τις τιμές κάτω του κόστους, έρευνα για πωλήσεις κάτω του κόστους, κατάσχεση μη εγκεκριμένων ή ελαττωματικών οργάνων, κατάσχεση, καταστροφή εμπορευμάτων που διατίθενται με παράνομο τρόπο, είναι ελαφριάς εισαγωγής.
    Σας είπα και στην επιτροπή και ισχύει και σήμερα, πάμε στα τριακόσια μέτρα εδώ από τη Βουλή, ότι γίνεται όργιο πωλήσεως προϊόντων απομιμήσεων. Θα κάνετε κάτι προς αυτήν την κατεύθυνση; Είμαι βέβαιος ότι όχι! Διότι σας λείπει η πολιτική βούληση.
    Το κόστος του όλου εγχειρήματος της τάξεως των 4,8 εκατομμυρίων ευρώ ετησίως και μια εφάπαξ πληρωμή όπως λέει η έκθεση του Γενικού Λογιστηρίου του Κράτους 311.000 ευρώ είναι πολύ μεγάλο. Και οι νομαρχίες καταγγέλλουν ότι θα λειτουργεί παράλληλα ο μηχανισμός, αυτός ο κεντρικός με τους αποκεντρωμένους μηχανισμούς. Δεν νομίζετε ότι δημιουργείται ένα τεράστιο πρόβλημα στη λειτουργία αυτών των μηχανισμών; Και από εκεί και πέρα όπως κατήγγειλε και η Γ.Σ.Ε.Β.Ε.Ε. θα έρχεται η μια υπηρεσία, θα ζητά τα ίδια στοιχεία, θα τα παίρνει και θα έρχεται κατόπιν η επόμενη υπηρεσία, ενδεχομένως στην ίδια επιχείρηση, να ζητήσει ακριβώς τα ίδια στοιχεία. Δεν είναι αυτό κάτι το οποίο δημιουργεί προβλήματα στην επιχείρηση; Η συντριπτική πλειοψηφία των επιχειρήσεων των ελληνικών έχει κάτω από τέσσερις υπαλλήλους. Αν ο ένας υπάλληλος κάθε φορά ασχολείται με το να δίνει τα απαραίτητα στοιχεία σ΄ αυτές τις υπηρεσίες και μάλιστα το κάνει αυτό εις διπλούν, καταλαβαίνεται πόσο δυσβάσταχτο είναι το κόστος γι΄ αυτές. Αντιθέτως φυσικά οι μεγάλες πολυεθνικές επιχειρήσεις σ΄ αυτά τα παραρτήματα αυτών που κάνουν με διαφόρους τρόπους τις απάτες, έχουν υπαλλήλους γι΄ αυτήν τη δουλειά και φυσικά μπορούν κάθε φορά να ασχολούνται και δεν είναι δυσβάσταχτο γι΄ αυτές το κόστος, αντιθέτως το αντιμετωπίζουν εύκολα. 
      Για μία μικρή επιχείρηση, όμως, αυτό μπορεί να είναι το κριτήριο εκείνου που θα την κάνει ή δεν θα την κάνει βιώσιμη.
      Υπάρχουν μέτρα για να φύγουμε απ΄ αυτό το μεγάλο πρόβλημα; Εμείς λέμε ότι υπάρχουν. Και λέμε ότι πρέπει να ενισχυθούν οι υπάρχοντες μηχανισμοί. 
      Λειτουργούν αυτοί σωστά; Εποπτεύονται σωστά από το Υπουργείο, όπως είναι και η δουλειά του; Από εκεί και πέρα, εσείς πρέπει να δώσετε την απάντηση. Εάν οι υπάρχοντες μηχανισμοί δεν μπορούν να δουλέψουν σωστά ή δεν υπάρχει η κατάλληλη στελέχωση, το ερώτημα είναι τι κάνετε προς αυτήν την κατεύθυνση και τι κάνατε μέχρι τώρα. Το να δημιουργηθεί ένας ακόμα βραδυκίνητος, πολυπρόσωπος οργανισμός, αυτό τελικά θα οδηγήσει κάποιοι να παίρνουν το μισθό τους -την αργομισθία τους στην ουσία- και να μην κάνουν το παραμικρό. Διότι τώρα που έχουμε το μεγάλο πρόβλημα και υπάρχει κρίση, είναι βέβαιο ότι θα υπάρξουν κάποιοι έλεγχοι, τουλάχιστον όταν συσταθεί η υπηρεσία. Όταν, όμως, θα αρχίσει η γνωστή αδράνεια του ελληνικού δημοσίου και θα περνάνε τα χρόνια το ένα μετά το άλλο, είστε βέβαιος ότι θα συνεχίσει να λειτουργεί εξίσου καλά αυτή η υπηρεσία, εάν ποτέ λειτουργήσει καλά, για το οποίο εγώ φυσικά έχω μεγάλες αμφιβολίες;
      Τι θα μπορούσατε αντιθέτως να κάνετε: Θα μπορούσατε τις υπάρχουσες υπηρεσίες να τις συντονίσετε καλύτερα και όλα αυτά τα στοιχεία, που ούτως η άλλως τα παίρνουν, να τα παίρνει στην κεντρική υπηρεσία του Υπουργείου. Να κάνει, δηλαδή, τη δουλειά, την οποία θεωρητικώς θα έπρεπε να κάνει και σήμερα. 
      Γιατί να δημιουργήσουμε ένα ακόμα γραφειοκρατικό τέρας από τα πολλά τα οποία ταλαιπωρούν τον ελληνικό λαό και τις μικρομεσαίες επιχειρήσεις;
      Δεύτερο μέτρο: Οφείλετε να ενισχύσετε και να κάνετε λαϊκές αγορές μόνο παραγωγών προϊόντων. Να έρθει σε άμεση επαφή ο καταναλωτής με τον παραγωγό του προϊόντος, ούτως ώστε να φύγουν από τη μέση οι ενδιάμεσοι. Δεν είναι φθηνά τα προϊόντα στις λαϊκές αγορές. Είναι, όμως, καλύτερο το να πάρει αυτός ο οποίος ιδρώνει στο χωράφι, αυτός ο οποίος είναι ο πραγματικός παραγωγός, μία καλύτερη τιμή, παρά να την πάρει ένα γραφείο, το οποίο είναι με ένα fax και ένα τηλέφωνο.
      Νομίζω ότι σ΄ αυτό πρέπει να συμφωνήσουμε όλοι.
      Προτείνουμε να καθιερωθεί ένα μεικτό εμπορικό κέρδος, τουλάχιστον στα αγροτικά προϊόντα, της τάξης του 100%. Δηλαδή, εφόσον αγοράζεται ένα προϊόν στο χωράφι και έχει τιμή 1 ευρώ, για παράδειγμα –και αυτή η τιμή φυσικά είναι μεικτή- όταν εισπράττει ο παραγωγός να μην μπορούν όλοι οι ενδιάμεσοι να βγάλουν άλλο 1 ευρώ. Παρ΄όλα αυτά θα βγάλουν 100% καθαρό κέρδος αυτοί, ενώ ο αγρότης θα βγάζει 100%.
      Σήμερα τι συμβαίνει; Ας δούμε ένα προϊόν, παραδείγματος χάρη τα συμπληρώματα διατροφής. Εάν συγκρίνετε την τιμή που πωλείται ένα προϊόν στο ράφι με την τιμή που έχει το καλαμπόκι από τον παραγωγό, υπάρχει κέρδος 2.170%. Αυτά τα υπερκέρδη κάποιων εταιρειών και όταν σήμερα έχουμε χαμηλότερες τιμές –γνωρίζετε ότι έχουν καταρρεύσει οι τιμές του αραβόσιτου στην Ελλάδα για διάφορους λόγους, που δεν έχουν βέβαια σχέση με το νομοσχέδιο- θα μειωθούν καθόλου; Θα μειωθούν, δηλαδή, οι τιμές στο ράφι αυτών των προϊόντων, τα οποία έχουν ως πρώτη ύλη τον αραβόσιτο ή θα συνεχίσουμε να έχουμε αυτά τα ποσοστά και το 2.170% θα γίνει 3.000%;
      Οφείλουμε και πρέπει να σπάσουμε τα ολιγοπώλια. Αυτό που αναφέρθηκε από προλαλήσαντα συνάδελφο –και είναι η πραγματικότητα- ότι δέκα εταιρείες ελέγχουν το 85% των προϊόντων, είναι μία απαράδεκτη κατάσταση.
      Η Αμερική, η Μέκκα του φιλελευθερισμού, το τόλμησε σε ορισμένους τομείς. Δικαστικές αποφάσεις ανάγκασαν μεγάλες εταιρείες να σπάσουν σε μικρότερες τη δεκαετία του ΄80, την περιβόητη «Reagan nomics».
      Εσείς θα τολμήσετε να το κάνετε εδώ; Θα επιβάλλετε κανόνες στη δράση ορισμένων ολιγοπωλίων και ειδικά ξένων εταιρειών οι οποίες έρχονται στην Ελλάδα και διαπράττουν εγκλήματα, εξαπατούν τον κόσμο με το γνωστό κόλπο να εμφανίζουν άλλη τιμή στο ράφι και με άλλη τιμή -λόγω της ευρύτατης χρήσεως των συστημάτων bar code- να χρεώνουν τελικά τον καταναλωτή. Θα κάνετε κάτι προς αυτήν την κατεύθυνση;
      Κλείνοντας, θα ήθελα να πω ότι το βασικό είναι οι γρήγορες αποφάσεις –και αυτό που ζητάνε και οι ίδιοι και η Γ.Σ.Ε.Β.Ε.Ε. και η Γ.Σ.Ε.Ε.- της Επιτροπής Ανταγωνισμού, διότι με τους σημερινούς ρυθμούς και μπλέκοντας σε μία διαδικασία ατελείωτη, που ποτέ δεν τελεσιδικεί ή μακραίνει πάρα πολύ ο χρόνος –το γνωρίζουμε από την υπόθεση των καρτέλ- στην ουσία είναι σαν να μην υπάρχουν τα πρόστιμα, τουλάχιστον γι’ αυτούς που μπορούν να τα ανεχθούν.
      Καταψηφίζουμε, όπως είναι προφανές, το παρόν νομοσχέδιο, γιατί θεωρούμε ότι αυτό που λείπει δεν είναι οι νόμοι, δεν είναι οι υπηρεσίες, αλλά η πολιτική βούληση. Μέχρι να το βρείτε αυτό εδώ, σας ευχόμαστε να αλλάξετε πολιτική.
      Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς τον κ. Πολατίδη.
      Κυρίες και κύριοι συνάδελφοι, έχω την τιμή να σας ανακοινώσω ότι ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος ορίζει ως Κοινοβουλευτικό Εκπρόσωπο τον Βουλευτή κ. Θεόδωρο Δρίτσα.
      Εισερχόμαστε στον κατάλογο των ομιλητών.
      Ο κ. Κοντογιάννης έχει το λόγο για επτά λεπτά.
      ΓΕΩΡΓΙΟΣ ΚΟΝΤΟΓΙΑΝΝΗΣ: Μία από τις βασικές φροντίδες κάθε κυβέρνησης είναι η δημιουργία συνθηκών, ώστε ο κάθε πολίτης να μπορεί να εξασφαλίζει τουλάχιστον τα βασικά καταναλωτικά αγαθά.
      Ωστόσο, η ακρίβεια έχει φέρει σε δύσκολη θέση κυρίως χαμηλόμισθους και χαμηλοσυνταξιούχους, οι οποίοι αδυνατούν να αγοράσουν ακόμα και είδη βασικής καθημερινής ανάγκης.
      Χρέος του Κράτους, ιδιαίτερα σε περιόδους οικονομικής κρίσης, όπως η τωρινή, είναι να λαμβάνει μέτρα που προασπίζουν την κοινωνική δικαιοσύνη. Και αυτό γίνεται.
      Αυτό, όμως, δεν επιτυγχάνεται με επιδοματικές πολιτικές, αλλά με μέτρα που δίνουν τη δυνατότητα να κινηθεί η αγορά μέσα σε ένα κλίμα υγιές.
      Δυστυχώς, όμως, το κλίμα που συνήθως αναπτύσσεται στις αγορές σε περιόδους κρίσης, είναι κλίμα ευκαιριακών καταστάσεων, για λίγους, που γίνεται χειρότερο ανάλογα με τη στάση ορισμένων οικονομικών παραγόντων, όπως είναι, επί παραδείγματι, οι παράγοντες του τραπεζικού συστήματος.
      Διότι, κυρίες και κύριοι συνάδελφοι, ιδιαίτερα στις περιόδους κρίσης, πρέπει να αντιληφθούμε όλοι ότι για να μπορέσει η πατρίδα μας και ο λαός όχι μόνο να αντέξουν, αλλά και να βαδίσουν προς τα εμπρός, θα πρέπει να συνεισφέρουμε όλοι. Όλοι θα πρέπει να υποβληθούμε σε θυσίες. Τώρα, σε περιόδους κρίσης, ο κάθε ένας από εμάς οφείλει να δείξει την εθνική του ευαισθησία και συνείδηση και να προσφέρει. Και η μεγαλύτερη προσφορά που μπορούν να κάνουν εκείνοι που διαμορφώνουν την αγορά, είναι να περιορίσουν τα δικά τους κέρδη προς όφελος του κοινωνικού συνόλου. 
      Δυστυχώς, όμως, αυτού του είδους η εθνική ευαισθησία δεν ανθεί. Ακόμα και ο Πρόεδρος του ΠΑ.ΣΟ.Κ., ο κ. Παπανδρέου, φρόντισε να ανακαλέσει άρον-άρον την αρχική στήριξη που προσέφερε στην Κυβέρνηση για μέτρα που θα λαμβάνονταν, με στόχο την αντιμετώπιση της διεθνούς κρίσης, που δυστυχώς αντελήφθη καθυστερημένα. Δυστυχώς, ακόμα και σ΄ αυτήν την περίπτωση το προσωπικό και κομματικό συμφέρον υπερίσχυσε του εθνικού. Και η αρχική στήριξη σε κάθε μέτρο, που θα αντιμετώπιζε την κρίση, μετετράπη σε ανέξοδη παροχολογία.
      Η Κυβέρνηση, όμως, έχει χρέος να λαμβάνει μέτρα. Και αυτό πράττει. Μέτρα υπεύθυνα και ουσιαστικά, εκ των οποίων ορισμένα –ομολογουμένως- έπρεπε ήδη να έχουν ληφθεί. Μέτρα στο πλαίσιο των δυνατοτήτων που προσφέρει η Ευρωπαϊκή Ένωση. Διότι, μην ξεχνάτε, η Βρετανία, την οποία επικαλούνται πολλοί, είναι εκτός «ζώνης ευρώ». 
      Μέσα σ΄ αυτήν τη λογική, του αναγκαίου πλέον ελέγχου της αγοράς για την αποτροπή υπερβολικών κερδών, κινείται και το παρόν σχέδιο νόμου.
      Είναι γεγονός ότι η ακρίβεια πλήττει σε σημαντικό βαθμό την αγορά. Δεν πρόκειται, όμως, για φαινόμενο που ξεκίνησε επί των ημερών της παρούσας Κυβερνήσεως.
      Η ελληνική αγορά μετά την είσοδο του ευρώ, χαρακτηρίζεται από τη θεαματική αύξηση των τιμών ακόμα και σε είδη πρώτης ανάγκης. Δυστυχώς, την κρίσιμη αυτή περίοδο της κυκλοφορίας του νέου νομίσματος, δεν ελήφθησαν τα κατάλληλα μέτρα ώστε να προστατευθούν οι καταναλωτές. Μέσα σε λίγες ημέρες οι τιμές αρχικά στρογγυλοποιήθηκαν προς τα πάνω και στη συνέχεια παρουσίασαν θεαματική άνοδο.
      Εδώ θέλω να επισημάνω ότι έχει μεγάλη σημασία η στήριξη της πρωτοβουλίας που έχει αναλάβει στη χώρα μας ο Πρόεδρος της Βουλής, ο κ. Δημήτρης Σιούφας, για να πεισθούν οι Ευρωπαίοι εταίροι μας να κυκλοφορήσει χαρτονόμισμα του 1 και των 2 ευρώ.
      Η συνεχής αύξηση των τιμών, ωστόσο, δεν είναι μόνο ελληνικό φαινόμενο. Όλα τα κράτη που συμμετέχουν στην Ευρωπαϊκή Ένωση παρουσιάζουν αυτήν τη στιγμή υψηλό πληθωρισμό, ενώ παγκόσμια φαινόμενα, όπως οι τιμές του πετρελαίου και των δημητριακών, αναμένεται να παρασύρουν τις τιμές ακόμα και των βασικών καταναλωτικών αγαθών.
      Εκτός από τις συνεχείς ανατιμήσεις στα προϊόντα, άλλο ένα φαινόμενο που προκαλεί μεγάλα ερωτηματικά σχετικά με τη λειτουργία της αγοράς, είναι και οι τεράστιες διαφοροποιήσεις που παρατηρούνται μεταξύ των τιμών των παραγωγών και των τελικών τιμών, στις οποίες οι καταναλωτές αγοράζουν τα προϊόντα.
Είναι μόνιμο φαινόμενο πλέον οι παραγωγοί να παραπονούνται για χαμηλές τιμές στις οποίες πωλούν τα προϊόντα τους, ενώ ταυτόχρονα οι καταναλωτές να διαμαρτύρονται για τις υψηλές τιμές στις οποίες αγοράζουν τα ίδια προϊόντα. Και το φαινόμενο αυτό γίνεται ακόμα πιο έντονο στην περίπτωση των αγροτικών και κτηνοτροφικών προϊόντων. Η αιτία δεν είναι άλλη από τους μεσάζοντες οι οποίοι πλουτίζουν σε βάρος των παραγωγών όσο και των καταναλωτών. 
     Χαρακτηριστικό είναι το παράδειγμα του ελαιολάδου όπου οι διαφορές στην τιμή μεταξύ παραγωγού και σούπερ μάρκετ είναι στην καλύτερη περίπτωση 3 ευρώ, γεγονός που δεν δικαιολογείται από τους κανόνες λειτουργίας της ελεύθερης αγοράς, αφού το μόνο που έχει μεσολαβήσει μέχρι να φθάσει το λάδι από το ελαιοτριβείο έως τον καταναλωτή είναι η τυποποίηση και η πιστοποίηση της καθαρότητας και της αγνότητάς του.
     Επαναλαμβάνω ότι το φαινόμενο αυτό δεν είναι σημερινό. Αναφέρω χαρακτηριστικά το άρθρο του καθηγητή, στο Οικονομικό Πανεπιστήμιο, Θεόδωρου Λιανού, που μόνο φίλα προσκείμενος στην Κυβέρνηση δεν μπορεί να χαρακτηριστεί, ο οποίος σε άρθρο του στο «ΒΗΜΑ» στις 11 Απριλίου 2004 επεσήμαινε ότι η διαφορά μεταξύ τιμών παραγωγού και καταναλωτή είναι περίπου 80% κάνοντας χρήση βέβαια στοιχείων προηγουμένων μηνών, δηλαδή, πριν αναλάβει η Νέα Δημοκρατία. 
     Σήμερα το Υπουργείο Ανάπτυξης αντιλαμβανόμενο το τεράστιο πρόβλημα που υπάρχει και πως τα ήδη ληφθέντα μέτρα και οι υπηρεσίες προφανώς δεν επαρκούν για την αντιμετώπιση του φαινομένου, προχώρησε στη δημιουργία της Υπηρεσίας Εποπτείας Αγοράς της οποίας βασικός στόχος είναι η πάταξη της κερδοσκοπίας και η προστασία του καταναλωτή. Το γεγονός ότι δημιουργείται ένας ενιαίος διοικητικός τομέας, ο οποίος περιλαμβάνει υφιστάμενες οργανικές μονάδες της Γενικής Γραμματείας Εμπορίου, δείχνει την πρόθεση του Υπουργείου για ολοκληρωμένη αντιμετώπιση των φαινομένων που ταλανίζουν την ελληνική αγορά. 
     Κυρίες και κύριοι συνάδελφοι, σε μία εποχή που η διεθνής συγκυρία δεν είναι ευνοϊκή η Κυβέρνηση λαμβάνει όλα τα απαραίτητα μέτρα για να προστατεύσει τους πολίτες. Και δεν διστάζει να λάβει μέτρα, όπως δεν διστάζει να επιβάλει και πρόστιμα. Κι αυτό φαίνεται και από τα σημερινά πρόστιμα ύψους 50.000.000 ευρώ προς την «BP» και τη «SHELL» για παραβίαση των κανόνων ανταγωνισμού. 
     Κυρίες και κύριοι συνάδελφοι, πιστεύω ότι το παρόν νομοσχέδιο δεν μπορεί να πει κανείς ότι θα λύσει τα προβλήματα της αγοράς. Σίγουρα όμως, αποτελεί ένα σημαντικό βήμα και γι’ αυτό πιστεύω ότι πρέπει να υποστηριχθεί και να υπερψηφιστεί. 
     Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κύριο συνάδελφο.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν  στους  χώρους του Μεγάρου της Βουλής των Ελλήνων, σαράντα τρεις μαθήτριες και μαθητές και τέσσερις συνοδοί-καθηγητές από το 6ο Γυμνάσιο Καβάλας. 
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Βασίλειος Έξαρχος, για επτά λεπτά.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η Ελλάδα είναι πρωταθλήτρια Ευρώπης στην ακρίβεια. Αυτό είναι ίσως το μεγαλύτερο από τα επιτεύγματα της Κυβέρνησης της Νέας Δημοκρατίας, επιτεύγματα με τα οποία έχει προκαλέσει αγανάκτηση στους πολίτες. Η ακρίβεια ροκανίζει τα εισοδήματα των νοικοκυριών που αδυνατούν να ανταποκριθούν στις βασικές τους υποχρεώσεις λόγω των συνεχών καθημερινών και ανεξέλεγκτων αυξήσεων στις τιμές των προϊόντων, ιδιαίτερα στα είδη ευρείας κατανάλωσης. Η ακρίβεια σε συνδυασμό με την έμμεση φορολογία προκαλεί πολύ σοβαρά προβλήματα στους εργαζόμενους και στους συνταξιούχους και τους οδηγεί σε αδυναμία να καλύψουν τις οικογενειακές τους υποχρεώσεις. Γι’ αυτό αυξάνει με πολύ γρήγορους ρυθμούς ο δανεισμός των νοικοκυριών και μάλιστα με πολύ δυσβάστακτους όρους, όρους που επιβάλλει το τραπεζικό σύστημα της χώρας.
     Η Κυβέρνηση βέβαια προσπαθεί να υποβαθμίσει αυτό το φαινόμενο του υπερδανεισμού των νοικοκυριών. Όμως, είναι αλήθεια ότι πολλές ελληνικές οικογένειες δανείζονται για να μπορέσουν να αντιμετωπίσουν τις καθημερινές τους ανάγκες: για να αγοράσουν πετρέλαιο θέρμανσης, για να μπορέσουν να σπουδάσουν τα παιδιά τους, για να μπορέσουν να κάνουν γιορτές.
     Διαβάζω στην εισηγητική έκθεση –και το διαβάζω κατά λέξη- το εξής: «Οι αυξήσεις διεθνώς των τιμών προϊόντων όπως το πετρέλαιο ή τα δημητριακά έχουν επιπτώσεις στις οικονομίες των διαφόρων χωρών, άρα και στην Ελλάδα». 
     Γιατί όμως, κύριε Υπουργέ, στην Ελλάδα συμβαίνει το παράλογο και το παράξενο οι τιμές του πετρελαίου και γενικότερα των καυσίμων να ανεβαίνουν πολύ περισσότερο από τις άλλες χώρες; Γιατί όταν οι τιμές διεθνώς μειώνονται, αυτές οι μειώσεις στην Ελλάδα δεν γίνονται πράξη για τους καταναλωτές; Γιατί όταν στην Ελλάδα οι τιμές των δημητριακών μειώνονται για τους αγρότες, όπως συμβαίνει φέτος που υπάρχει πολύ μεγάλο πρόβλημα διάθεσης των δημητριακών, οι τιμές του ψωμιού και των ζυμαρικών συνεχίζουν να ανεβαίνουν για τους καταναλωτές; Γιατί όταν οι τιμές του γάλακτος μειώνονται για τους κτηνοτρόφους, για τους καταναλωτές αυξάνουν;
     Θα μπορούσα να αναφέρω πάρα πολλά παραδείγματα προϊόντων, ιδιαίτερα αγροτικών προϊόντων των οποίων η ψαλίδα ανάμεσα στις τιμές στο χωράφι και τις τιμές στο ράφι συνεχώς διευρύνεται. 
     Η εξήγηση είναι πολύ απλή. Όλα τα παραπάνω συμβαίνουν διότι στην αγορά κυριαρχούν τα καρτέλ. Τα καρτέλ που κερδοσκοπούν ανεξέλεγκτα. Η Κυβέρνηση έχει εγκαταλείψει τους αγρότες, αλλά και τα νοικοκυριά στο έλεος της αγοράς και των καρτέλ. Έτσι, τεράστια κέρδη μεταφέρονται από τους αγρότες που πωλούν φθηνά και τους καταναλωτές που αγοράζουν ακριβά, στις τσέπες ολίγων και η Κυβέρνηση παραμένει θεατής αυτής της κατάστασης.
     Τι κάνει αλήθεια η Επιτροπή Ανταγωνισμού; Γιατί δεν παρεμβαίνει; Γιατί δεν ασκεί το ρόλο της; Γιατί, κύριε Υπουργέ, παρακαλάτε, εκλιπαρείτε τους εμπόρους λιπασμάτων να μειώσουν τις τιμές, όταν είναι γνωστό ότι οι αυξήσεις είναι απαράδεκτες και θα έπρεπε ήδη να έχει ενεργοποιηθεί η Επιτροπή Ανταγωνισμού; 
     Αλήθεια, ο Υπουργός Αγροτικής Ανάπτυξης ανακοίνωσε ότι σας έστειλε στοιχεία, σε εσάς και στην Επιτροπή Ανταγωνισμού να παρέμβετε για τις υπερβολικές αυξήσεις των τιμών των λιπασμάτων. Μπορείτε να ενημερώσετε τη Βουλή τι έγινε; Εσείς, αντί να πάρετε κάποια μέτρα πειθαρχικά, καλέσατε τους εμπόρους να συζητήσετε πώς θα μειώσουν τις τιμές και τώρα βγαίνει ο Υπουργός και λέει ότι θα μειωθούν κατά 6%, 7% οι τιμές των λιπασμάτων όταν έχουν αυξηθεί πάνω από 150% και 200% τα τελευταία τρία χρόνια.
     ΝΙΚΟΛΑΟΣ ΓΚΑΤΖΗΣ: Και 300%. 
     ΒΑΣΙΛΕΙΟΣ ΕΞΑΡΧΟΣ: Σε ορισμένες περιπτώσεις –έχει δίκιο ο κ. Γκατζής- και 300%. 
     Διαβάζω, επίσης, στην εισηγητική έκθεση το εξής: «Αυξητικές τάσεις παρατηρούνται στις τιμές του βαμβακιού και του σπορελαίου». 
     Με συγχωρείτε, πότε γράφτηκε αυτή η εισηγητική έκθεση, διότι εμείς αυτό που γνωρίζουμε κι αυτό που ζουν οι βαμβακοπαραγωγοί είναι κατάρρευση της τιμής του βαμβακιού. Μάλλον την είχατε γράψει πριν από μήνες αυτήν την εισηγητική έκθεση και δεν την έχετε διορθώσει.
     Να τη διορθώσετε, κύριε Υπουργέ, γιατί προκαλείτε και τη νοημοσύνη των βαμβακοπαραγωγών, όταν λέτε τέτοια πράγματα. Οι τιμές του λαδιού είναι πολύ χαμηλές για τους παραγωγούς και πολύ ακριβές για τους καταναλωτές. Τι κάνει αλήθεια η Κυβέρνηση γι’ αυτό; Παρατηρεί τις εξελίξεις. Είναι σαφές ότι η Κυβέρνηση έχει χάσει το παιχνίδι της αγοράς και δυστυχώς το έχασε το παιχνίδι γιατί πέντε χρόνια τώρα και στην Ελλάδα επεκράτησε το δόγμα και η προσήλωση στο ιδεολόγημα της ελεύθερης αγοράς, που δήθεν θα αυτορρυθμιστεί, που θα λειτουργήσει χωρίς κρατικές παρεμβάσεις. 
     Η ελεύθερη αγορά όμως, που λειτουργεί χωρίς κανόνες, χωρίς το ρυθμιστικό ρόλο του κράτους μετατρέπει την κοινωνία μας σε ζούγκλα. Και όπου κυριαρχεί ο νόμος των ισχυρών είναι βέβαιο ότι το λογαριασμό, τη νύφη την πληρώνουν οι πολλοί. Μπροστά σ’ αυτήν την κατάσταση που προκαλεί αγανάκτηση στους πολίτες, μπροστά στα αδιέξοδα που δημιούργησε με την πολιτική της, η Κυβέρνηση επιχειρεί άλλον έναν επικοινωνιακό χειρισμό: καταθέτοντας ένα νομοσχέδιο που είναι βέβαιο ότι δεν θα λύσει προβλήματα. Αντί να αποκεντρώσει αρμοδιότητες προς τις υπηρεσίες της Νομαρχιακής Αυτοδιοίκησης και να εποπτεύσει τη σωστή εφαρμογή τους, αντί να ενισχύσει τις υπηρεσίες των Νομαρχιακών Αυτοδιοικήσεων με προσωπικό, υλικοτεχνικό εξοπλισμό μέσα και πόρους, όπως ζητούν οι νομάρχες όλης της χώρας, αντί να δημιουργήσει μία αυτοτελή υπηρεσία αντιμετώπισης των καρτέλ στα πλαίσια της Επιτροπής Ανταγωνισμού όμως, αντί να κάνει πιο αυστηρές τις ποινές θεσμοθετώντας ως ποινικό αδίκημα τη συμμετοχή σε καρτέλ, αντί να δημιουργήσει αποκεντρωμένες υπηρεσίες της Επιτροπής Ανταγωνισμού έτσι ώστε να μην επωμίζεται η κεντρική υπηρεσία το δύσκολο ρόλο ελέγχου παραβατικών συμπεριφορών που παρατηρούνται σε ολόκληρη τη χώρα, η Κυβέρνηση συστήνει μία νέα υπηρεσία που είναι βέβαιο ότι θα προκαλέσει συγχύσεις, επικαλύψεις αρμοδιοτήτων και δεν θα είναι αποτελεσματική.
     (Στο σημείο αυτό την Προεδρική Έδρα καταλαμβάνει ο Δ΄Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Κυρίες και κύριοι συνάδελφοι, η Κυβέρνηση θα πρέπει να προσδιορίσει συγκεκριμένους τομείς όπως είναι οι τράπεζες, η αγορά των καυσίμων και τα τρόφιμα και εκεί να δώσει εντολή να συνεργαστεί με την Επιτροπή του Ανταγωνισμού να παρέμβει για να δώσει λύσεις. Κάτι τέτοιο δεν γίνεται και γι’ αυτό με τις διατάξεις που καταθέτει η Κυβέρνηση με το υπό συζήτηση νομοσχέδιο είναι βέβαιο ότι δεν θα μπορέσει να δώσει λύσεις και απαντήσεις στο πρόβλημα της ακρίβειας. Γι’ αυτό και καταψηφίζουμε το νομοσχέδιο επί της αρχής. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Χρήστος Σταϊκούρας. 	
     ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, την τελευταία εικοσαετία οι διεθνείς οικονομίες έχουν εισέλθει σε μια φάση απελευθέρωσης των αγορών τους. Των αγορών αγαθών και υπηρεσιών. Των αγορών χρήματος και κεφαλαίου. Βασικοί στόχοι αυτής της  διαδικασίας είναι η βέλτιστη αξιοποίηση των αναπτυξιακών δυνατοτήτων, η ενδυνάμωση της παραγωγικής διαδικασίας, η ενίσχυση του βιοτικού επιπέδου των πολιτών. Η απελευθέρωση όμως των αγορών όπως καταδεικνύει και η τρέχουσα σοβαρή παρατεταμένη και διαρκώς μεταλλασσόμενη χρηματοοικονομική κρίση, πρέπει να συνοδεύεται και από την ύπαρξη και λειτουργία ενός επαρκούς, ρυθμιστικού και εποπτικού πλαισίου. Ενός πλαισίου που θα επιτρέπει την εύρυθμη λειτουργία της ελεύθερης αγοράς όχι όμως της ασύδοτης αγοράς. Ενός πλαισίου που θα αποσκοπεί στη διαμόρφωση συνθηκών υγιούς ανταγωνισμού, στην αντιμετώπιση των όποιων προβλημάτων παρατηρούνται στην εύρυθμη λειτουργία της αγοράς, στην αποτροπή φαινομένων κερδοσκοπίας και αισχροκέρδειας, στη διασφάλιση των κοινωνικών αιτημάτων για οικονομική αποτελεσματικότητα και κοινωνική δικαιοσύνη.
     Κυρίες και κύριοι συνάδελφοι, στη χώρα μας η εναρμόνιση των κανόνων στη λειτουργία των αγορών με τους αντίστοιχους στις λοιπές ευρωπαϊκές χώρες, συνέτεινε στην ενδυνάμωση των κινήτρων και στην προώθηση επενδυτικών πρωτοβουλιών των επιχειρήσεων για τη βελτίωση της ανταγωνιστικότητάς τους, στην ενίσχυση των προσπαθειών των παραγωγικών και εμπορικών μονάδων για την επίτευξη στρατηγικού τιμολογιακού πλεονεκτήματος στην τόνωση της αγοραστικής δύναμης των πολιτών και του επιπέδου κοινωνικής ευημερίας. 
     Ωστόσο φαινόμενα αθέμιτου ανταγωνισμού και υψηλών τιμών εξακολουθούν να πλήττουν τον Έλληνα καταναλωτή. Τα αίτια αυτά πέρα από συγκυριακά λόγω της δυσμενούς παγκόσμιας οικονομικής κατάστασης είναι και συστηματικά. Διαχρονικά στρεβλώσεις, παθογένειες και αγκυλώσεις της ελληνικής οικονομίας δεν επιτρέπουν στον υγιή ανταγωνισμό να λειτουργήσει καταλυτικά στη διαμόρφωση των τιμών στην αγορά. 
     Πράγματι, παρατηρούνται: Πρώτον, αποκλίσεις στις τιμές των προϊόντων που πωλούνται στη χώρα μας σε σχέση με αντίστοιχες σε άλλες χώρες της Ευρωπαϊκής Ένωσης. 
     Δεύτερον, διακίνηση προϊόντων σε μονοπωλιακές ή ολιγοπωλιακές αγορές. 
     Τρίτον, κρούσματα κερδοσκοπίας και αθέμιτες πρακτικές από μεσάζοντες. 
     Τέταρτον, πολυνομία, πολυδιάσπαση και έλλειψη συντονισμού στη λειτουργία των ελεγκτικών μηχανισμών, στοιχεία που οδηγούν στη διάχυση των ευθυνών.
     Πέμπτον, νοοτροπίες ατιμωρησίας που εμπεδώνονται διαχρονικά μέσα από την ανυπαρξία ή την πλημμελή εφαρμογή ελέγχων και κυρώσεων. 
     Η Κυβέρνηση αναγνωρίζοντας αυτές τις αδυναμίες έχει ήδη προχωρήσει στη λήψη συγκεκριμένων πρωτοβουλιών. Πρωτοβουλιών, όπως είναι το νομοθετικό πλαίσιο για την ενίσχυση του υγιούς ανταγωνισμού η ενεργοποίηση της Γενικής Γραμματείας Καταναλωτή, η θεσμοθέτηση του Συνηγόρου του Καταναλωτή, η αναβάθμιση του ρόλου της Επιτροπής Ανταγωνισμού για τον εντοπισμό περιπτώσεων, εναρμονισμένων πρακτικών και συνεννοημένων ανατιμήσεων.
     Στο ίδιο πλαίσιο εντάσσεται και η υπό συζήτηση νομοθετική πρωτοβουλία για τη σύσταση μιας ενιαίας ελεγκτικής υπηρεσίας, της Υπηρεσίας Εποπτείας της Αγοράς. Υπηρεσία η οποία θα πραγματοποιεί ελέγχους θα διεξάγει κοστολογικές έρευνες, θα διενεργεί τιμοληψίες. Υπηρεσία η οποία θα έχει ως στόχο την πάταξη της κερδοσκοπίας και την προστασία του καταναλωτή. 
     Κυρίες και κύριοι συνάδελφοι, η Κυβέρνηση στην τρέχουσα δύσκολη διεθνή οικονομική συγκυρία επιδεικνύει πολιτική βούληση. Αναλαμβάνει πρωτοβουλίες και προωθεί κατάλληλες πολιτικές για τη διαμόρφωση μιας πιο αποτελεσματικής, πιο ανταγωνιστικής αγοράς. Αποδίδει ιδιαίτερη σημασία στην ενίσχυση της εμπιστοσύνης των πολιτών, του καταναλωτή στη λειτουργία της αγοράς. Επιδιώκει την αντιμετώπιση των στρεβλώσεων στη λειτουργία των αγορών. Δημιουργεί νέο, ενιαίο, ολοκληρωμένο, ισχυρό θεσμικό πλαίσιο ελέγχου και εποπτείας της αγοράς. Μεριμνά για τη μείωση του κόστους για τους καταναλωτές, ενισχύοντας έτσι το πραγματικό διαθέσιμο εισόδημά τους. Η μάχη όμως για την αντιμετώπιση της κερδοσκοπίας, της αισχροκέρδειας, της αδιαφάνειας πρέπει να είναι συνεχής και συστηματική. Απαιτείται ένταση των προσπαθειών απ’ όλους τους εμπλεκόμενους φορείς. Απαιτείται ουσιαστική και αποτελεσματική συνεργασία της νέας Υπηρεσίας Εποπτείας της Αγοράς και της Επιτροπής Ανταγωνισμού. Απαιτείται πιο ενεργή συστράτευση της κοινωνίας, προτάσσοντας καταναλωτικό ορθολογισμό. 
     Οι πολίτες, δικαιούνται να αναμένουν χειροπιαστά αποτελέσματα από την καλύτερη λειτουργία της αγοράς. Η προσπάθεια είναι έντονη και συνεχίζεται. Η μάχη απέναντι στις στρεβλώσεις της αγοράς και την ακρίβεια δεν πρόκειται να σταματήσει. 
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. και πρώην Αντιπρόεδρος της Βουλής κ. Παναγιώτης Σγουρίδης. 
	ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
	Αν αναρωτιέστε κύριοι συνάδελφοι, πότε ιδρύεις μια υπηρεσία ή μια νέα δομή μέσα στη Δημόσια Διοίκηση ή στον ευρύτερο δημόσιο τομέα, θα σας αναφέρω δύο λόγους ή συνδυασμούς των δύο αυτών λόγων.
	Ο πρώτος λόγος είναι όταν έχεις χάσει τον έλεγχο του αντικειμένου που ελέγχεις. Και τότε η υφιστάμενη δομή θεωρείς ότι σου φταίει και προσπαθείς να την αλλάξεις.
	Ο δεύτερος λόγος είναι όταν χρειάζεσαι ένα κέλυφος μέσα στο οποίο να τακτοποιήσεις κάποιους δικούς σου, κάποια δικά σου παιδιά και αυτό το κέλυφος χρησιμοποιείται για να εξυπηρετήσεις αυτόν το σκοπό. 
	Μα, θα αναρωτηθείτε και θα μου πείτε είναι δυνατόν να δημιουργείς ένα κέλυφος για διακόσιους-διακόσιους είκοσι πέντε, με την τροπολογία που έφερε ο κύριος Υπουργός, να θεωρείς ότι τακτοποιείς δικά σου παιδιά; 
	Κοιτάξτε κύριοι συνάδελφοι, η τακτική της Δεξιάς είναι η εξής: Όταν τακτοποιείς έναν φυτευτό, οι υπόλοιποι ελπίζουν. Όταν όμως τους τακτοποιείς βάσει κριτηρίων λέει ο κόσμος ότι με το δίκιο τους μπήκαν οι πρώτοι, αλλά το δικό μου το παιδί δεν έχει καμμία τύχη. Αυτό λέγεται διαχείριση της ελπίδας. Και σεις τη διαχείριση της ελπίδας τη χρησιμοποιείτε σε κάθε νομοσχέδιο.
	Φυσικά για το νομοσχέδιο το οποίο συζητάμε ισχύουν και τα δύο. 
	Κυρίες και κύριοι συνάδελφοι, επίσης υπάρχει ένας κανόνας ο οποίος λέει το εξής: Δεν μετράει το εισόδημα το οικογενειακό εισόδημα το οποίον έχεις όσο μετράει η αγοραστική δύναμη του εισοδήματος αυτού. Μπορεί με 700 ευρώ οικογενειακό εισόδημα να περνάς πλουσιοπάροχα. Μπορεί όμως και με 7.000 ευρώ οικογενειακό εισόδημα να μην μπορείς να ζήσεις. Αυτό δεν έχει να κάνει με τη δική σου διαχείριση δηλαδή το πώς ξοδεύεις τα λεφτά σου, αλλά με το πώς λειτουργεί η αγορά, πώς λειτουργεί η ακρίβεια όπου ανάλογα με την αγοραστική δύναμη την οποία έχεις μπορείς να ζήσεις ή όχι.
	Δυστυχώς, κύριοι της Νέας Δημοκρατίας, χάσατε τη μάχη με την ακρίβεια. Η ακρίβεια καλπάζει. Θεοποιήσατε την αγορά. Όμως η θεοποίηση της αγοράς και η αυτορρύθμιση της αγοράς δεν ισχύει. Αυτομάτως δημιουργείται μια αγορά καζίνο. Εσείς πιστέψατε ότι ο ανταγωνισμός θα λειτουργήσει από μόνος του. Ε, λοιπόν, δεν λειτουργεί από μόνος του ο ανταγωνισμός. Ο ανταγωνισμός χρειάζεται και υγιείς κανόνες. Ο ανταγωνισμός χρειάζεται και επίβλεψη. Αν δεν υπάρχει επίβλεψη δεν λειτουργεί ο ανταγωνισμός. Φυσικά σε μια αγορά καζίνο υπάρχουν και τα golden boys  και τα golden girls. Και μη σας περνάει από το μυαλό όταν λέμε golden boys  και golden girls μιλάμε για Wall Street, όχι. Και σε κάποιες συνεταιριστικές επιχειρήσεις κάποια golden boys  έβαλαν μέσα και ερχόμαστε τώρα με τροπολογίες όπως αυτή της «ΣΕΒΑΘ» και της «ΣΕΠΕΚ» να τα τακτοποιήσουμε γιατί αυτές οι επιχειρήσεις έτσι μπήκαν μέσα. 
	Θα σας πω τώρα και άλλους δύο λόγους για τους οποίους καλπάζει η ακρίβεια. Διαλύσατε τους μηχανισμούς είσπραξης των φορολογικών εσόδων του κράτους. Αποτέλεσμα: Όταν δεν υπάρχει υγιής φορολογία και αν διαλύεται ο φορολογικός μηχανισμός, αυτά τα οποία έπρεπε να πληρωθούν στο κράτος μένουν στις τσέπες και δημιουργούν μαύρο χρήμα το οποίο κυκλοφορεί.
	Επίσης τα προϊόντα μαϊμού έχουν αποθρασυνθεί και ειδικώς αυτά τα οποία μας έρχονται μέσω Πάτρας, δηλαδή μέσω χωρών από άλλες χώρες της Ευρωπαϊκής Ένωσης και βαφτίζονται τα προϊόντα αυτά ως προϊόντα εταιρειών αξιόπιστων στην αγορά. Στην ουσία όμως είναι μαϊμού. Έτσι πάλι δημιουργείται μαύρο χρήμα το οποίο δημιουργεί την παραοικονομία.
	Θα μου πείτε τι σχέση έχει η παραοικονομία με την ακρίβεια. Η ακρίβεια λειτουργεί ως σφουγγάρι της παραοικονομίας. Όταν υπάρχει η παραοικονομία έρχεται η ακρίβεια και την απορροφά για τα ολιγοπώλια. Παράδειγμα: Γιατί τα μακαρόνια στα «LIDL» της Ελλάδος είναι ακριβότερα από τα μακαρόνια στα «LIDL» της Γερμανίας; Γιατί σε μας υπάρχει ακόμα η δυνατότητα να τα αγοράσει κάποιος 20 ή και 30 λεπτά ακριβότερα. Στη Γερμανία αν ανεβεί η τιμή έστω και ένα σεντ δεν τα αγοράζει κανένας γιατί δεν υπάρχει εκεί η παραοικονομία.
	Θα ήθελα τώρα να σας πω ότι η ακρίβεια δεν είναι εισαγόμενη. Είναι αποτέλεσμα της κυβερνητικής σας ανικανότητας και παράλληλα των στοχευμένων πολιτικών που έχετε για την ενίσχυση των ολίγων. Αύξηση των τιμολογίων των Δ.Ε.Κ.Ο., ακριβό χρήμα στις τράπεζες. 
	Και επί του νομοσχεδίου έχω να σας πω ότι εδώ δημιουργείται μια υπηρεσία εποπτείας που προΐσταται μετακλητός ειδικός γραμματέας. Αυτός ο ειδικός μετακλητός γραμματέας ενώ εποπτεύει σε μία μόνο δράση έχει αποκλειστικώς το δικαίωμα, όπου βάσει αποφάσεών του μπορούν να γίνουν έλεγχοι. 
	Πάμε στο άρθρο 3 όπου στο εδάφιο ιδ΄ λέει: «η κοστολογική έρευνα σε επιχειρήσεις ή κατά επιχειρηματικούς κλάδους σε περιπτώσεις αδικαιολόγητων αυξήσεων προϊόντων και εμπορευμάτων ή υπηρεσιών, από μια επιχείρηση ή από το σύνολο των δραστηριοποιούμενων ομοειδών στον κλάδο επιχειρήσεων οι έλεγχοι αυτοί δημιουργούνται έπειτα από εντολή του ειδικού γραμματέα». Γιατί καταργείται η υπηρεσία; Κανονικά θα έπρεπε η υπηρεσία να έχει το δικαίωμα να πάει σε οποιοδήποτε σούπερ-μάρκετ να βλέπει την κοστολόγηση και όχι κατόπιν εντολής του ειδικού γραμματέα.
	Έρχομαι τώρα στο θέμα της στελέχωσης όπου ουσιαστικά εδώ υπάρχει κατάργηση του Α.Σ.Ε.Π.. Καταργείται κυριολεκτικά το Α.Σ.Ε.Π.. Όμως το χρησιμοποιείτε ως προς το θέμα της προκήρυξης. Και ακούστε, κυρίες και κύριοι συνάδελφοι, γιατί χρησιμοποιούν το Α.Σ.Ε.Π. ως πρόσχημα. Για κάθε αίτηση που καταθέτει πολίτης για το Α.Σ.Ε.Π. πληρώνει 15 ευρώ. Πέρυσι δύο εκατομμύρια Έλληνες πολίτες κατέθεσαν τα χαρτιά τους στο Α.Σ.Ε.Π.. Εάν υπάρχει μια θέση στην Κρήτη δεν μπορείς να απαγορεύσεις το γιο σου από την Ξάνθη να καταθέσει τα χαρτιά του. Δεν μπορείς να του στερήσεις αυτό το δικαίωμα. Τα καταθέτει το παιδί τα χαρτιά μαζί και τα 15 ευρώ. Υπολογίστε πόσα λεφτά είναι αν το πολλαπλασιάσετε με τα δύο εκατομμύρια για να καταλάβετε πόσα έσοδα μπαίνουν στο Ταμείο. Επί εποχής ΠΑ.ΣΟ.Κ. δεν υπήρχε αυτό το παράβολο για να κάνεις αίτηση και να συμμετάσχεις σε ένα διαγωνισμό. Δηλαδή και από τη μύγα ξίγγι θέλετε να βγάλετε όπως μου λέει ο αγαπητός συνάδελφος κ. Βαρβαρίγος.
	Θα σας έλεγα λοιπόν μη βάζετε καθόλου την επιτροπή. Βάλτε μόνο τη συνέντευξη και πρόσληψη και καταργείστε το Α.Σ.Ε.Π. για να μην πληρώνουν τα 15 ευρώ οι άνθρωποι και να πάρετε αυτούς που θέλετε.
	Για όλους αυτούς τους λόγους και για πολλούς άλλους που θα μπορούσα να σας αναλύσω, αλλά σέβομαι το χρόνο των υπολοίπων συναδέλφων, εγώ καταψηφίζω το νομοσχέδιο επί της αρχής και θα τα πούμε και στις τροπολογίες.
	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
 	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του  Λαϊκού Ορθόδοξου Συναγερμού): Κύριε Υπουργέ, υπάρχει μια πραγματικότητα η οποία έχει διαμορφωθεί στην αγορά, έχει εμπεδωθεί στην αγορά είναι η σωστή έκφραση. Η ακρίβεια καλπάζει. Εφόσον λοιπόν η ακρίβεια καλπάζει ανεξέλεγκτα και σεις είσθε Υπουργοί, δύο πράγματα μπορεί κάποιος να συμπεράνει: Ή ότι είσθε ανίσχυροι ή ότι είσθε ανίκανοι. Εγώ δεν πιστεύω το δεύτερο, πιστεύω ότι είσθε ανίσχυροι. Και ως εκ τούτου, μη αποτελεσματικοί. Δεν μπορείτε να ελέγξετε  την αγορά; Είναι δυνατόν προϊόντα από πέρυσι μέχρι φέτος να έχουν ανέβει 30%; Ή δεν το πιστεύετε ότι έχουν ανέβει 30%1
	Υπάρχει μια πραγματικότητα και χαίρομαι που ο πρώην Αντιπρόεδρος συνάδελφος Βουλευτής του ΠΑ.ΣΟ.Κ.  κ. Σγουρίδης μίλησε για το παράδειγμα των μακαρονιών το οποίο έφερα στην Ελλάδα πέντε χρόνια πριν όταν ήμουν στο Ευρωκοινοβούλιο. Πήγαινα στο Στρασβούργο, πήγαινα στη Φραγκφούρτη και αγόραζα μακαρόνια την ίδια μάρκα και την ίδια ποσότητα από το «LIDL» και πήγαινα και στην Καλλιθέα στο «LIDL» και έπαιρνα την ίδια μάρκα και την ίδια ποσότητα και θυμάμαι τις τιμές: Στο Στρασβούργο 0,29, στη Φραγκφούρτη 0,30, εδώ 1 ευρώ. Εκπληκτικό! Τρία πακέτα μακαρόνια έπαιρνες στη Γερμανία με τα λεφτά που δίνεις στην Ελλάδα. 
	Τόσο ανίσχυροι είσθε; Δεν μπορείτε να επιβάλετε σε όλες αυτές τις πολυεθνικές εταιρείες  τουλάχιστον να πωλούν στην ίδια τιμή; Και  βεβαίως το ενοίκιο στην Καλλιθέα είναι πέντε φορές κάτω απ’ ό,τι είναι το ενοίκιο του αντίστοιχου μαγαζιού με τα αντίστοιχα τετραγωνικά στη Φραγκφούρτη ή στο Στρασβούργο και οι μισθοί των υπαλλήλων είναι δύο φορές πάνω εκεί. Τότε ποιο είναι εκείνο το κόστος που ανεβάζει την τιμή τρεις φορές πάνω στην Ελλάδα, όταν τα ενοίκια είναι φθηνότερα και όταν οι υπάλληλοι είναι καλύτερα αμειβόμενοι; Είναι ανεξέλεγκτα τα κέρδη.
	Έχετε κάνει ποτέ έναν έλεγχο κύριε Υπουργέ, στις πολυεθνικές στο «CARREFOUR», το «LIDL», το «PRACTIKER», το «IKEA». Πόσο τοις εκατό ελληνικά προϊόντα πωλούν; Έχετε σκεφθεί ποτέ σε τι ποσοστό έχουν ελληνικά προϊόντα; Θα δείτε ότι η πλειοψηφία των προϊόντων που έρχονται απέξω είναι αμείλικτη. Επομένως κάθε εβδομάδα από το προϊόν του ιδρώτα του ελληνικού λαού φεύγει ένα μεγάλο ποσό και πηγαίνει έξω. Δηλαδή ο Βαγγέλης, ο Μανόλης, η Ελένη και η Λίτσα δουλεύουν σκληρά, αμείβονται λιγότερο από κάθε άλλο Ευρωπαίο για να πληρώσουν τα μεροκάματα του Χέλμουτ και του Ζαν. Αυτό σημαίνει όταν εδώ καταναλώνουμε περισσότερα ξένα προϊόντα.
	Είσαστε σε οικονομικό αδιέξοδο. Δεν υπάρχει κανένας τρόπος όπως σκέφτεστε και όπως ενεργείτε να φύγετε απ’ αυτή τη δαγκάνα της ανεργίας, της ακρίβειας και του στασιμοπληθωρισμού που οδηγείτε τη χώρα. Δεν κάνετε τίποτε σωστό. Και σκέφτομαι κάθε φορά τι είναι αυτό. Σκοπιμότητα, ανικανότητα, δουλεία, δεν βλέπετε ένα μέτρο μπροστά από τη μύτη σας; Πού οδηγείται η χώρα; Το κυρίαρχο θέμα είναι αυτό. Ποιο είναι το επίπεδο της ζωής που εξασφαλίζουμε στον Έλληνα; Πείτε μου.
	Να σας πω μια σειρά προϊόντων, που στο χωράφι το πληρώνει άλλος 30 λεπτά και στο ράφι 7 ευρώ; Δεν κερδίζει τίποτα ο παραγωγός. Ίσα-ίσα καλύπτει τα έξοδά του, τα καλπάζοντα έξοδά του, το ακριβότερο πετρέλαιο, τα ακριβότερα λιπάσματα, το ακριβότερο ρεύμα, που όλο και γίνεται ακριβότερο με τον κ. Αθανασόπουλο - χαλάλι σας που τον έχετε!- και ταυτοχρόνως πουλάει φθηνότερα. Και πάει στο ράφι ο Αθηναίος, ο Θεσσαλονικιός ή ο άλλος του αστικού κέντρου και πληρώνει πανάκριβα! 
	Ξέρετε ότι σχεδόν συμφέρει να βρεις ένα οικονομικό εισιτήριο από τις αεροπορικές εταιρείες, να πας στη λαϊκή στο Μόναχο και να γυρίσεις. Σου έρχεται πιο φθηνά, για να ψωνίσεις. Δηλαδή τα ελληνικά προϊόντα είναι φθηνότερα έξω απ’ ό,τι εδώ! 
Αυτός είναι ο θρίαμβος της Κυβέρνησης της Νέας Δημοκρατίας.
	Και μην το αρνηθείτε. Ψάξτε στο ίντερνέτ να δείτε πόσο έχουν τα μήλα εδώ και πόσο έχουν εκεί. Τα πορτοκάλια πόσο έχουν εδώ και πόσο εκεί. 
      Και ανερυθρίαστα τα παρακολουθείτε. Και έρχεστε ως μάγοι να λύσετε το θέμα με αυτούς τους ράμπο. Και λέτε να προσλάβουμε διακόσιους είκοσι πέντε ράμπο. Γιατί, κύριε Υπουργέ, να προσλάβετε; Έχει αντοχές το δημόσιο να φορτωθεί και άλλους; Δεν έχετε περίσσευμα από ανθρώπους, που, εν πάση περιπτώσει, ξέρουν το αντικείμενο; Να σας δώσω μια κατηγορία που δεν έχει αντικείμενο και που θα μπορούσε να απασχοληθεί σε αυτό το ρόλο; 
      Βεβαίως, τους τελωνειακούς. Πάρτε διακόσιους είκοσι πέντε τελωνειακούς, που είναι κοντά σε αυτήν την ειδίκευση που θέλετε και βάλτε τους. Γιατί χρειάζεται να πάρετε; Για να πάρετε, όπως είπαν και οι συνάδελφοι, αυτούς που θέλετε με συνέντευξη. Συνέντευξη! Και η συνέντευξη αξιοκρατικώς θα είναι «τα παιδιά της Νέας Δημοκρατίας». Αυτό θέλετε να κάνετε: Να βολέψετε διακόσιες είκοσι πέντε, να πάρετε τα «ψηφάκια» -συν δυο χιλιάδες ψηφάκια- και άντε μετά να συνεννοηθούμε! 
      Αυτό είναι λάθος και κατάντια και δουλεία για τη χώρα και δεν είναι αξιοπρεπές! Δεν έχετε ανθρώπους από το Υπουργείο Οικονομικών να δώσετε; Θέλετε να σας πάω εγώ σε δημόσιες υπηρεσίες, που δεν έχουν καρέκλες να καθίσουν! Δεν έχουν καθίσματα και κάθονται εκ περιτροπής! Τόσους πολλούς έχουν! Και εσείς να φορτώσετε και άλλους στο δημόσιο. Και έτσι θα λύσετε τα οικονομικά. Και νομίζετε ότι αυτός είναι ο τρόπος να φύγουμε από την κρίση; Οι συνεχείς προσλήψεις;
      Όταν πριν από δυο μήνες σε αυτήν την Αίθουσα, κυρίες και κύριοι συνάδελφοι, είχα προτείνει στον κ. Καραμανλή μείωση του Φ.Π.Α. τα έχασε η Κυβέρνηση της Νέας Δημοκρατίας. «Τι είναι αυτά που μας λέτε;» «Πού τα μάθατε τα οικονομικά;» μου είπε ο αρμόδιος Υφυπουργός. Και ήρθε ο κ. Μπράουν και είπε «δυόμισι μονάδες κάτω ο Φ.Π.Α., ο φθηνότερος Φ.Π.Α. από την Ελλάδα στην Αγγλία.» Και δεν καταλαβαίνει η Νέα Δημοκρατία. Μένει στο εξής στείρο –τα κολεγιόπαιδα κυβερνούν, μην το ξεχνάτε- ότι μία μονάδα Φ.Π.Α. είναι 2.000.000.000. Δεν καταλαβαίνουν οι «κουφιοκεφαλάκηδες» των Υπουργείων ότι αν μειώσεις, θα δημιουργήσεις τζίρο στην αγορά. Και να μάθει ο κύριος Υπουργός, κύριε Υφυπουργέ Εμπορίου, πως κάθε φορά που από την τσέπη βγαίνει 1 ευρώ, εσείς παίρνετε 19%. Κάθε φορά! Γιατί αν καταναλώσω εγώ κάτι και έρθω στο μαγαζί σας, θα πάρετε 19%. Εσείς μετά, με τα λεφτά που θα πάρετε, θα πάτε σε άλλο μαγαζί, 19%. Εκείνος θα πάει σε άλλο μαγαζί, 19%. Και κάθε φορά που βγαίνουν 100 ευρώ από μια τσέπη, εσείς παίρνετε 19. Και εσείς επιμένετε τα λεφτά να μένουν στην τσέπη! Δεν θα πάρετε μία! 
      Δεν καταλαβαίνετε. Φθηνύνετε την αγορά, για να γυρίσει η αγορά και κάθε φορά που γίνεται μια πράξη, θα μαζεύετε δεκαεννιάρια ή δεκαοκτάρια, που προτείνω εγώ. Όμως, δεν το αντιλαμβάνεστε! 
      Σας είπα να βγάλετε έξω το χρήμα της παραοικονομίας. Δεν το αντιλαμβάνεστε αυτό. Το χρήμα είναι μέσα στο σεντούκι. Δεν κερδίζετε τίποτα. Επιμένετε στο στείρο «πόθεν έσχες» και κρύβει άλλος τα λεφτά. 
      Πείτε, λοιπόν, ελεύθερα ο κάθε Έλληνας να δηλώσει πόσα έχει στην πάντα, ανεξαρτήτως πού τα βρήκε. Και να δηλώσει 10.000.000 άλλος και να έχει την ευχέρεια να χαλάσει. Όταν πάει να αγοράσει ένα σπίτι, όταν πάει να αγοράσει μία βίλλα, εσείς θα παίρνετε δεκαεννιάρια. Και θα πάρετε δεκαεννιάρια από το συμβόλαιο, θα πάρετε δεκαεννιάρια από τα μπετά, θα πάρετε δεκαεννιάρια από την άμμο, από τα έπιπλα, από τις κουρτίνες, απ’ όλα. Να γυρίσει η αγορά! 
      Με φοβίζει αυτό το οποίο κάνετε. Με φοβίζει για την πατρίδα μας, γιατί είναι λάθος δρόμος. Δίνετε τα λεφτά στις τράπεζες. Αν μείνουν στις τράπεζες τα λεφτά, πώς θα γυρίσει η αγορά; Και ποια είναι η εξασφάλιση ότι θα γυρίσει η αγορά; Έχετε κανένα μέτρο; 
      Εγώ θα σας προτείνω ακόμη ένα μέτρο. Έκπτωση 7% επί της φορολογίας για κάθε πράξη που γίνεται με πιστωτική κάρτα. Κάθε πράξη που γίνεται με πιστωτική κάρτα να έχει 7% παραπάνω έκπτωση από τη φορολογία. Να δείτε πώς θα κινηθεί η αγορά. Να δείτε πώς θα τρέξει.
       Θα μου πείτε,  βέβαια, ότι καθίσταται ο κάθε πολίτης όμηρος των τραπεζών. Όμως, αυτήν τη στιγμή πρέπει να φύγουμε από το ναυάγιο. Να φθάσουμε στο νησί. Και άμα φθάσουμε στο νησί, θα δούμε τι θα κάνουμε. 
      Είμαστε στον ωκεανό και δεν το έχετε αντιληφθεί! Και δεν τολμάτε, κύριε Υπουργέ. Δεν τολμάτε, γιατί –το ‘πα και πριν και το επαναλαμβάνω- ο Λάτσης και οι άλλοι είναι παραπάνω από εσάς. Είναι παραπάνω από τον Υπουργό! Παραπάνω από τον Πρωθυπουργό!
      Ψάξτε να δείτε τις σχέσεις που έχει ο Λάτσης με εκείνους που ρυθμίζουν τα οικονομικά θέματα. Να δείτε πόσο έχουν επωφεληθεί αυτοί και οι οικογένειές τους. Και αυτό είναι δημοκρατία, με το να λέμε μισές αλήθειες και όχι όλη την αλήθεια, επιτέλους, σε αυτόν το χώρο. 
      Έχετε τη δύναμη να θεσπίσετε ανώτατο κέρδος; Θα τους βάλετε τους ράμπο. Και τι θα βρουν; Θα βρουν το τιμολόγιο και το κοστολόγιο. Εφόσον, όμως, μπορεί να βάλει όσο κέρδος θέλει επάνω. Όσο θέλει βάζει! Έχετε τη δύναμη να θεσπίσετε ανώτατο κέρδος; Έχετε τη δύναμη στα βασικά αγαθά, στα «πρώτα» αγαθά μιας οικογένειας, να βάλετε τιμή μαρκέ; Πώς η εφημερίδα πουλιέται το ίδιο μέσα στο «HILTON» και –ξέρω εγώ- στα Ανώγεια; Βάλτε σε αυτά τα είδη τιμή μαρκέ!
      Δεν είναι ντροπή ότι το γάλα είναι ήδη πιο φθηνό από το νερό; Είναι ψέματα; Είναι ψέματα, κύριε Υπουργέ, αρμόδιε επί του εμπορίου, ότι φεύγει με βυτιοφόρα το λάδι από την Καλαμάτα για την Ιταλία, συσκευάζεται και ξαναμπαίνει μέσα στη χώρα; Αυτά πώς γίνονται; Πώς τα επιτρέπετε; Πώς μπορείτε να τα βλέπετε, να αδιαφορείτε και να μην τα ελέγχετε; Να πείτε «Πώς γίνεται, ρε παιδιά, να φεύγει το λάδι με βυτιοφόρο για την Ιταλία και να έρχεται ως εισαγόμενο και φθηνότερο;» Ή δεν είναι έτσι το πράγμα; 
      Έχετε Φ.Π.Α. 19%. Να σας δώσω ακόμη ένα κίνητρο. Βάλτε 6% Φ.Π.Α. στις βάρκες. Παρά έρχεστε και φορολογείτε τις βάρκες! Είμαστε ένας νησιώτικος λαός, έχουμε τις περισσότερες ακτές από κάθε άλλη χώρα της Ευρώπης και εσείς έχετε Φ.Π.Α. 19% στις βάρκες. Βάλτε στη βαρκούλα Φ.Π.Α. 6%, ώστε να δουλέψουν τα ελληνικά ναυπηγεία, να κάνουν δέκα βαρκούλες, να κάνουν εξαγωγή στην ενδέκατη βαρκούλα, να πουλήσει και σκοινιά, να δουλέψουν και οι βιοτεχνίες με τα σκοινιά, να δουλέψει και η βιοτεχνία που κατασκευάζει αγκυρούλες, να γυρίσει η αγορά! Να φύγει ο άλλος, που έχει τη βαρκούλα του, από το σπίτι του να πάει σε ένα ταβερνάκι. Να τονωθεί η αγορά. 
      Εσείς τι κάνετε; Τελματώνετε την αγορά και δεν μπορείτε να κάνετε κάτι, για να φύγετε απ’ αυτήν τη λογική του τέλματος. Αυτό είναι ιδιαίτερα επικίνδυνο. 
      Υπάρχει και άλλο Ταμείο, το οποίο χάνει η Ελλάδα. Πείτε μου, κύριε αρμόδιε Υπουργέ, πόσες φορές πιάσατε Κινέζο να κόβει Φ.Π.Α.. Αυτήν τη στιγμή ένα μεγάλο μέρος του τζίρου έχει περάσει στα κινέζικα προϊόντα. Έχει άλλος το μαγαζί, πληρώνει ακριβό ενοίκιο, πληρώνει ακριβό Ι.Κ.Α., ακριβό Τ.Ε.Β.Ε. και δίπλα στην αποθήκη ο Κινέζος πουλάει στο ένα τέταρτο της τιμής και δεν κόβει αποδείξεις! Και χάνει η Ελλάδα! Αυτό το ελέγχετε; Ή κάνετε «τον Κινέζο», επειδή είναι εδώ ο Κινέζος Πρόεδρος και δεν θέτετε θέμα; Ή είναι ψέματα; Τι έχετε εισπράξει από τους Κινέζους και όλα αυτά τα πράγματα, τα οποία έχουν φέρει σε δυσχερή θέση τα μαγαζιά; Κάθε μέρα κλείνει και άλλο μαγαζί σε κάθε οικοδομικό τετράγωνο. 
      Ξέρετε τι σημαίνει «κλείνει ένα μαγαζί»; Σημαίνει ότι ο μαγαζάτορας θα πάει στο Ταμείο Ανεργίας. Θα πάει στο Ταμείο Ανεργίας και ο υπάλληλος που έχει μέσα. Και έρχεται ο Έλληνας φορολογούμενος πολίτης να φορτωθεί στην πλάτη του αυτά από τα οποία εσείς δεν μπορείτε να τον προστατέψετε. 
      Υπάρχει μια παντελής αδυναμία στην Κυβέρνηση, αδυναμία να παρακολουθήσει τα πραγματικά περιστατικά. Πλήττεται αυτό που κάποτε λέγατε «ραχοκοκαλιά».  
      Ποιος από εσάς πιστεύει ότι αυτή η Κυβέρνηση της Νέας Δημοκρατίας μπορεί να τα βάλει με τα καρτέλ; Τολμάτε; Τολμάτε να τα βάλετε με τα καρτέλ του γάλακτος; Είδαμε τους «κουμπάρους» και τη συμπεριφορά τους. Και παρ’ ότι βλέπαμε κάποτε να πηγαίνουν κάποιοι με τα βραχιόλια, τώρα τους βλέπουμε και δρουν ελεύθερα! Δεν έχουμε δει κανένα στην φυλακή, εκτός και αν τους έχετε δει εσείς, κύριε Υπουργέ, στη φυλακή τους κουμπάρους. 
      Πείτε μου για το καρτέλ του καφέ. Γνωρίζετε ή όχι, κύριε Υπουργέ, ότι πηγαίνουν μεγάλες πολυεθνικές και ελέγχουν απολύτως το χώρο του καφέ, όπως η «NESTLE», σε ένα μικρομάγαζο; Του λένε «πέταξε τα προϊόντα που έχεις εδώ μέσα, γιατί αλλιώς δεν θα σου δώσω γάλα ή δεν θα σου δώσω Nescaffe». Και αναγκάζεται ο μαγαζάτορας να γίνεται δούλος των πολυεθνικών. Λέγοντας «καρτέλ» εγώ εννοώ σπείρα, συμμορία. Πηγαίνουν αυτές οι σπείρες και πνίγουν το κτηνοτρόφο και του παίρνουν το γάλα ή το κρέας όσο θέλουν. 
      Και αν δεν το δώσει, λειτουργεί το καρτέλ των πέντε, έξι και λέει «πρόσεξε, ο Μπεγλίτης ο κτηνοτρόφος κουνήθηκε, μην πάρεις για έξι μήνες γάλα απ΄αυτόν». Δεν πάει για έξι μήνες το καρτέλ, πέφτει κάτω, γονατίζει ο κτηνοτρόφος. Αυτά κάνουν. 
      Και εσείς τι κάνετε; Ποια είναι η προστασία του συστήματος; Έχουμε λοιπόν, μια καλπάζουσα ακρίβεια, έχουμε μια αλαζονεία εκ μέρους των προστατών της Νέας Δημοκρατίας, γιατί οι περισσότεροι απ’ αυτούς, εμμέσως ή αμέσως, σας χρηματοδοτούν και εσείς δεν αντιδράτε. Είστε ανίσχυροι.
      Επαναλαμβάνω αυτό με το οποίο ξεκίνησα. Πρέπει να διαλέξετε. Ή είστε ανίσχυροι ή είστε ανίκανοι να αντιμετωπίσετε την πραγματικότητα. Το ένα είναι χειρότερο από το άλλο. Και αυτό που πρέπει να κάνετε για να μπορέσει να σωθεί ο ελληνικός λαός, να μπορέσει να κάνει ένα βήμα μπροστά η ελληνική κοινωνία, είναι να σηκωθείτε να φύγετε το γρηγορότερο δυνατό, πριν σας ρίξουν εκ των έσω.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία, παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα έξι μαθήτριες και μαθητές και δύο συνοδοί–καθηγητές από το 6ο Γυμνάσιο Καβάλας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Βουλευτής της Νέας Δημοκρατίας κ. Μανούσος Βολουδάκης.
      ΜΑΝΟΥΣΟΣ – ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η αγορά είναι, ως ελεύθερη αγορά, σχετικά πρόσφατη στη χώρα μας. Ουσιαστικά η απελευθέρωση ξεκίνησε το 1992 και η αλήθεια είναι ότι στα χρόνια που ακολούθησαν, δεκαετίες τώρα, διαμορφώθηκαν συνθήκες που δεν επιτρέπουν πραγματική λειτουργία του ανταγωνισμού, πραγματική λειτουργία των αγορών, δεν επιτρέπουν δηλαδή να λειτουργούν οι αγορές έτσι, ούτως ώστε ο καταναλωτής να μπορεί να έχει τα δικαιώματά του, η διαμόρφωση των τιμών να εξυπηρετεί τα συμφέροντα και του καταναλωτή, αλλά ακόμα και οι μικρομεσαίες επιχειρήσεις να μπορούν να επιβιώσουν από την πίεση των μεγαλύτερων ανταγωνιστών τους.
      Έχουμε δει να υπάρχουν διαχρονικά ολιγοπώλια στην ελληνική αγορά, διαμορφωμένα κατά κανόνα στη δεκαετία του ΄90 -μετά το ’92 ουσιαστικά έχουμε απελευθέρωση- που ανδρώθηκαν ιδιαίτερα στο δεύτερο μισό της δεκαετίας του ’90 και ακόμα σε πολύ μεγάλο βαθμό ταλαιπωρούν τον πολίτη και την αγορά.
      Οι συνθήκες αυτές σήμερα, που επιδεινώνονται ακόμη περισσότερο λόγω της διεθνούς κρίσης, κάνουν την κατάσταση πραγματικά εκρηκτική και είναι επιτακτική η ανάγκη της παρέμβασης της πολιτείας με τρόπο που να μπορεί να επιτρέψει στην αγορά να λειτουργεί έτσι, που θα είναι και προς όφελος της κοινωνίας συνολικά.
      Ξέρετε, έχει δυσφημιστεί στις μέρες μας η ελεύθερη αγορά. Είναι πολύ δύσκολο να πείσουμε τους πολίτες ότι η αγορά λειτουργεί για το συμφέρον τους και μέσα σ’ αυτήν μπορούν να αναπτυχθούν και οι ίδιοι και να ευημερήσουν. Διαμορφώνεται μια αντίληψη που είναι πολύ επικίνδυνη ότι η ελεύθερη αγορά είναι ένα σύστημα για τους λίγους. Δεν πρέπει να είναι έτσι. Γίνεται έτσι, αν δεν υπάρχει επαρκής ρύθμιση και εποπτεία της αγοράς. Και αυτός είναι ο ρόλος της πολιτείας. Είναι ένας ρόλος που διαρκώς μεταβάλλεται και σήμερα υπάρχουν νέες συνθήκες, απέναντι στις οποίες πρέπει να αντιδράσουμε με νέα μέσα και νέα όπλα. 
      Διαμορφώνεται αυτή η αντίληψη που προανέφερα σε πολλούς πολίτες δυστυχώς, γιατί βλέπουν για παράδειγμα το πετρέλαιο να ανεβαίνει, τα καύσιμα να το ακολουθούν στην αντλία ή σε ό,τι αγοράζει καθένας για το σπίτι του και βλέπουμε μετά την αγορά του πετρελαίου διεθνώς να υποχωρεί και οι τιμές της εσωτερικής αγοράς να μην ακολουθούν. Βλέπει ο ελαιοπαραγωγός για παράδειγμα και ο αγρότης γενικότερα, καθηλωμένες τις τιμές των δικών του προϊόντων, ειδικά του ελαιολάδου μια που το ανέφερα, βλέπει τις τιμές των λιπασμάτων να εκτοξεύονται στα ουράνια, εξ΄αιτίας πραγματικά κατ’ αρχήν των συνθηκών της διεθνούς αγοράς και όταν οι συνθήκες στη διεθνή αγορά αλλάζουν, υποχωρούν, τότε βλέπουμε τις τιμές στην Ελλάδα να μην πέφτουν με το ρυθμό που θα έπρεπε ή με αυτό που ο κοινός νους θα υπαγόρευε ή με αυτό που ο καθένας περιμένει. Και ο πολίτης αναρωτιέται τι συμβαίνει. 
      Είναι και σύνθετο, αλλά και απλό ταυτόχρονα το τι συμβαίνει. Η κατάσταση, οι συνθήκες διαμορφώθηκαν εδώ και πολλά χρόνια. Αυτά που λέμε ολιγοπώλια και καρτέλ έχουν διαμορφωθεί εδώ και δεκαετίες. Πιστεύει κάποιος πραγματικά ότι άλλαξαν οι συνθήκες των μεριδίων αγοράς για παράδειγμα στην Ελλάδα για τα βασικά προϊόντα; Δεν άλλαξαν. Στη δεκαετία του ’90 διαμορφώθηκαν. Τότε ανδρώθηκαν τα καρτέλ και τα ολιγοπώλια και τότε μάλιστα δεν υπήρχε και ουσιώδης λειτουργία της Επιτροπής Ανταγωνισμού. 
      Η Επιτροπή Ανταγωνισμού αρχίζει να λειτουργεί, ουσιαστικά, βάζει πρόστιμα, από το 2004 και μετά. Αντιμετώπισε τα προβλήματα που αντιμετώπισε και τα αντιμετωπίζει και αν θέλετε, ακόμα εγώ δεν είναι ικανοποιημένος. Θα ήθελα τα πράγματα να πηγαίνουν με έναν άλλο ρυθμό. Αλλά σκεφτείτε ότι πριν το 2004 ουσιαστικά ποινές δεν επιβάλλονταν και μετά έπεσε μια πολύ μεγάλη πίεση περιπτώσεων και υποθέσεων που έπρεπε να ελεγχθούν, μένουν πίσω, αλλά αν δεν υπάρξει παρέμβαση και απ’ όλες τις πολιτικές δυνάμεις προς την κατεύθυνση αυτή, δεν πρόκειται το ζήτημα να λυθεί.
      Υπάρχουν ακόμη και άλλα προβλήματα που δημιουργούν τις συνθήκες τις οποίες προανέφερα. Το 1994, κυρίες και κύριοι συνάδελφοι, στο πλαίσιο της ονομαζόμενης αποκέντρωσης, αποκεντρώθηκε και ο έλεγχος της αγοράς. Εκχωρήθηκε η αρμοδιότητα του ελέγχου της αγοράς, οι διευθύνσεις εμπορίου, στις κατά τόπους Νομαρχιακές Αυτοδιοικήσεις. Αυτό ήταν καταστροφικό. Δεν ήταν πραγματική αποκέντρωση. Θέλουμε αποκεντρωμένη τη Νομαρχιακή Αυτοδιοίκηση, αλλά τη θέλουμε αποκεντρωμένη για να επιτελεί έναν αναπτυξιακό ρόλο. Δεν τη θέλουμε αποκεντρωμένη ως ελεγκτικό όργανο, ως αποκεντρωμένο αστυνομικό όργανο, γιατί είναι δεδομένο ότι τον αστυνομικό, ελεγκτικό ρόλο της πολιτείας, τον ασκεί καλύτερα μια κεντρική διοίκηση, η οποία δεν έχει να υποστεί και να αντιμετωπίσει τις πιέσεις της μικρής τοπικής κοινωνίας που αντιμετωπίζει η Νομαρχιακή Αυτοδιοίκηση. Αυτό ήταν ένα λάθος το ’94, το οποίο συνδυάστηκε με τις συνθήκες δημιουργίας των ολιγοπωλίων της εποχής εκείνης, το οποίο πρέπει οπωσδήποτε και επειγόντως να αντιμετωπιστεί.
      Κύριε Υπουργέ, με το σχέδιο νόμου που φέρνετε, προσπαθείτε, επιχειρείτε -και πολύ καλά κάνετε- να αντιμετωπίσετε ακριβώς το ζήτημα αυτό. Η δημιουργία μιας κεντρικής υπηρεσίας ελέγχου της αγοράς είναι, κατά την άποψή μου, απολύτως απαραίτητη, ακριβώς γιατί οι σημερινές συνθήκες δεν επιτρέπουν στις μικρές τοπικές υπηρεσίες να επιτελέσουν το έργο τους και αυτό γίνεται ακόμα δυσκολότερο, γιατί είναι πάρα πολύ σύνθετο το πλέγμα των αρμοδιοτήτων και των αλληλοεπικαλύψεων αρμοδιοτήτων μεταξύ των υπηρεσιών και αντίστοιχα βέβαια είναι και πολύ σύνθετη η νομοθεσία. Η νομοθεσία γύρω από τις ποινές ειδικότερα χρειάζεται κωδικοποίηση. 
      Ξεκινήσατε και σ’ αυτόν τον τομέα, κύριε Υπουργέ, μια προσπάθεια. Πρόσφατα είχαμε την αναθεώρηση του Αγορανομικού Κώδικα. Ήταν ένα πρώτο βήμα, χρειάζονται και άλλα. Θα έχω, πιστεύω, την ευκαιρία και όταν μιλήσουμε επί των άρθρων του νομοσχεδίου, να τοποθετηθώ ειδικότερα σε όλα τα σημεία.
      Πιστεύω, κύριε Υπουργέ, ότι κάνετε μια καλή αρχή μ’ αυτό το σχέδιο νόμου για ένα βασικό ζήτημα που είναι πώς ο έλεγχος πηγαίνει σε όλη τη χώρα, πώς ο έλεγχος δεν επηρεάζεται από τοπικά προβλήματα, από τοπικές κοινωνικές, πώς ο έλεγχος είναι αδέκαστος και αντικειμενικός.
      Η προσπάθεια αυτή, κύριε Υπουργέ, πρέπει να ενταχθεί σε ένα γενικότερο πλαίσιο νέου επιτελικού ρόλου για το κράτος στην οικονομία. Δεν είμαστε μόνοι μας στην προσπάθεια αυτή. Ουσιαστικά όλες οι χώρες του κόσμου σήμερα ψάχνουν να βρουν έναν τέτοιο ρόλο, ένα νέο ρόλο για το κράτος, που θα του επιτρέπει να παρεμβαίνει ρυθμιστικά και εποπτικά στην αγορά, χωρίς να γυρίσουμε σε αποτυχημένα μοντέλα του παρελθόντος, όπου το κράτος γινόταν παραγωγός προϊόντων και υπηρεσιών, με αποτελέσματα που τα ξέρουμε, τύπου Ολυμπιακής. 
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Θα ήθελα μισό λεπτό ακόμη, κύριε Πρόεδρε, αν μου επιτρέπετε. 
      Κύριε Υπουργέ, η προσπάθεια όμως αυτή να δημιουργήσουμε αυτό το νέο επιτελικό ρόλο του κράτους είναι απαραίτητη, γιατί μόνο έτσι μπορούμε να εξασφαλίσουμε ότι η ελεύθερη αγορά δεν θα είναι ένα σύστημα που θα λειτουργεί για τους λίγους, αλλά θα είναι ένα σύστημα που θα επιτρέπει την ευημερία των πολιτών, θα επιτρέπει στους καταναλωτές να έχουν εξασφαλισμένα τα δικαιώματά τους, θα επιτρέπει στις μικρομεσαίες επιχειρήσεις που παράγουν απασχόληση και ευημερία, να αναπτύσσονται και να λειτουργούν σωστά, θα επιτρέπει σε τελευταία ανάλυση σε όλους μας να αντιλαμβανόμαστε και να επιβεβαιώνεται καθημερινά ότι η αγορά είναι ελεύθερη, αλλά εποπτεύεται από μια πολιτεία η οποία στόχο έχει και τη δικαιοσύνη. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Φίλιππος Πετσάλνικος): Η κ. Σκραφνάκη έχει το λόγο.
        ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, η κατάθεση και  μόνο αυτού του νομοσχεδίου από την Κυβέρνηση, που προβλέπει τη δημιουργία μιας νέας υπηρεσίας εποπτείας της αγοράς, αποτελεί πανηγυρική ομολογία της αποτυχίας της κυβερνητικής παράταξης να ελέγξει την αγορά, να καταπολεμήσει την αισχροκέρδεια και να βάλει φρένο στην καλπάζουσα ακρίβεια. Στα πέντε χρόνια της διακυβέρνησης της χώρας από τη Νέα Δημοκρατία η ελεύθερη αγορά έγινε συνώνυμο της ασύδοτης αγοράς. Η εκμετάλλευση των καταναλωτών είναι πρωτοφανής. Κυριαρχεί παντού ο νόμος της ζούγκλας. Το μεγάλο ψάρι τρώει το μικρό. Ο πολίτης νιώθει απροστάτευτος, κύριε Υπουργέ.
        Η οικονομική πολιτική της Κυβέρνησης, μια ταξική πολιτική αναδιανομής του πλούτου υπέρ των λίγων και σε βάρος των πολλών και αδυνάτων, ανοίγει διαρκώς την ψαλίδα των κοινωνικών ανισοτήτων. Οι πλούσιοι γίνονται πλουσιότεροι και οι φτωχοί φτωχότεροι. Οι πολίτες βλέπουν από τη μια το εισόδημά τους να συρρικνώνεται και από την άλλη να σημειώνεται ρεκόρ ανατιμήσεων σε βασικά είδη διατροφής. Υπερδανεισμός και υπερχρέωση της μέσης ελληνικής οικογένειας, υπερσυγκέντρωση του πλούτου σε χέρια ολίγων. Αυτή είναι η πολιτική της Κυβέρνησης της Νέας Δημοκρατίας.
        Το «χάιδεμα» του μεγάλου κεφαλαίου και η αδρανοποίηση των μηχανισμών ελέγχου είναι αυτά που εκτρέφουν φαινόμενα ασυδοσίας στην αγορά και έχουν οδηγήσει σε ανεξέλεγκτες καταστάσεις. Τα μεγάλα και τα μικρά καρτέλ καλά κρατούν τροφοδοτώντας έτσι τη διαφθορά, τη διαπλοκή και καταστρέφοντας τον υγιή ανταγωνισμό. Τα κυκλώματα που λυμαίνονται την αγορά στα τρόφιμα, στο πετρέλαιο και στα φάρμακα δρουν ανενόχλητα. Το εξαιρετικά υψηλό κόστος παραγωγής, οι εξευτελιστικές τιμές παραγωγού στα αγροτικά προϊόντα, ο πολλαπλασιασμός των τιμών μόλις φτάνουν στο ράφι, ευνοούν μόνο τους μεσάζοντες και έχουν φέρει σε δεινή θέση παραγωγούς και καταναλωτές.
        Οι μικρομεσαίες επιχειρήσεις ασφυκτιούν κάτω από την πίεση των οικονομικών κολοσσών και οδηγούνται σε λουκέτο. Χιλιάδες θέσεις εργασίας χάνονται. Για όλα τα παραπάνω η Κυβέρνηση προσπαθεί να μας πείσει ότι φταίει μόνο η διεθνής κρίση. Βεβαίως υπάρχει διεθνής κρίση που μας επηρεάζει ως ένα βαθμό. Όμως δεν φταίει η διεθνής κρίση που είμαστε πρωταθλητές της ακρίβειας στην Ευρωζώνη. Ακόμη και αν δεχτούμε αυτό που λέει η Κυβέρνηση και τα φορτώσουμε όλα στη διεθνή οικονομική κρίση, τότε, εξηγήστε μας γιατί ενώ παγκοσμίως η τιμή του πετρελαίου πέφτει με ταχείς ρυθμούς, στη χώρα μας διατηρούνται οι τιμές σε πολύ υψηλά επίπεδα.
        Η εξήγηση είναι απλή. Η Κυβέρνηση στην πραγματικότητα δεν έδωσε ποτέ τη μάχη με την ακρίβεια, δεν συγκρούστηκε με τα συμφέροντα, δεν υπερασπίστηκε το συμφέρον των καταναλωτών των μικρομεσαίων επιχειρήσεων, των αγροτών, των μισθωτών, των συνταξιούχων. Επιδόθηκε και συνεχίζει να το κάνει και με το σημερινό νομοσχέδιο σε επικοινωνιακά παιχνίδια και σε τρικ εντυπωσιασμού τάχα ότι δίνει μάχες ενάντια στην ακρίβεια, στην αισχροκέρδεια και στη στυγνή εκμετάλλευση των πολιτών. Δεν πείθει πια κανέναν. Ποια είναι τα αποτελέσματα από τα περίφημα σαράντα ένα μέτρα ασπιρίνες κατά της ακρίβειας που είχατε εξαγγείλει τον περασμένο Φεβρουάριο; Έχετε κάνει έναν απολογισμό για την αποτελεσματικότητα αυτών των μέτρων; Απολύτως τίποτα δεν πετύχατε. Δεν αντιμετωπίζεται η ακρίβεια και το οικονομικό αδιέξοδο που βιώνει σήμερα ο Έλληνας πολίτης με ευχολόγια, ημίμετρα και επικοινωνιακές φούσκες. 
        Αυτό που χρειάζεται είναι το σπάσιμο των καρτέλ, η ρήξη με τα κυκλώματα η επαναδραστηριοποίηση των ελεγκτικών μηχανισμών και η ενίσχυσή τους. Υπάρχει το θεσμικό πλαίσιο, υπάρχουν κανόνες. Δεν αντιλαμβάνομαι γιατί θα πρέπει να στήσουμε άλλη μια υπηρεσία που προτείνει το παρόν νομοσχέδιο απλώς και μόνο για να υπάρχει. Σε τι θα εξυπηρετήσει η νέα υπηρεσία; Τι παραπάνω θα προσφέρει στον έλεγχο της αγοράς; Εκτός και αν είναι άλλες οι προθέσεις σας, κύριε Υπουργέ. Αν δηλαδή επιθυμείτε να βρείτε άλλοθι για την πενταετή απραξία σας και για την αναποτελεσματικότητά σας φέρνοντας δήθεν κάτι το καινούργιο. Αναρωτιέμαι, θα σπαταλήσετε περίπου 5.000.000 ευρώ, αφού τόσο θα στοιχίσει στον κρατικό προϋπολογισμό η σύσταση αυτής της νέας υπηρεσίας, μόνο και μόνο για λόγους επικοινωνιακής σκοπιμότητας; Ή μήπως είναι μια ακόμη πρώτης τάξεως ευκαιρία για την Κυβέρνηση, όπως συνηθίζει άλλωστε, για να περάσει από το παράθυρο άλλες διακόσιες είκοσι πέντε προσλήψεις με αδιαφανή κριτήρια και αδιαφανείς διαδικασίες; Δεν χρειαζόμαστε περισσότερους μηχανισμούς και υπηρεσιακές δομές αλλά ενίσχυση των ήδη υφισταμένων και αποκεντρωμένων υπηρεσιών όπως αυτών της Νομαρχιακής Αυτοδιοίκησης. Δεν χρειαζόμαστε ένα κρατικό μηχανισμό ελέγχου της αγοράς ο οποίος θα είναι πάλι συγκεντρωτικός και θα αποδυναμώσει την περιφέρεια. Οι αρμοδιότητες της υπηρεσίας εποπτείας της αγοράς, όπως περιγράφονται στο νομοσχέδιο, ασκούνται σήμερα σε μεγάλο βαθμό από τις υπηρεσίες των Νομαρχιακών Αυτοδιοικήσεων. Ενισχύστε τις υφιστάμενες υπηρεσίες και με προσωπικό και με ειδικούς επιστήμονες. Δεν αρκεί η δημιουργία υπηρεσιών και μόνο. Χρειάζεται υπεύθυνη πολιτική με σχέδιο και σαφή προσανατολισμό που η Κυβέρνηση της Νέας Δημοκρατίας δεν διαθέτει. Η νέα υπηρεσία δεν θα φέρει κανένα αποτέλεσμα στην πάταξη της ακρίβειας αφού δεν αντιμετωπίζει το πρόβλημα στην ουσία του. Γι’ αυτό και το ΠΑ.ΣΟ.Κ. καταψηφίζει το νομοσχέδιο.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Φίλιππος Πετσάλνικος): Ο κ. Μαγκριώτης έχει το λόγο.
        ΙΩΑΝΝΗΣ ΜΑΓΚΡΙΩΤΗΣ: Η συζήτηση αυτού του νομοσχεδίου γίνεται σε μια πολύ δύσκολη οικονομική και κοινωνική συγκυρία, δύσκολη και για την ελληνική οικονομία, την πραγματική οικονομία, τις μικρομεσαίες επιχειρήσεις, δύσκολη και για τους πολίτες. Γι’ αυτό και η Κυβέρνηση θα ήταν καλό να μην περιλαμβάνει διθυράμβους κατά τη συζήτηση του νομοσχεδίου. Εδώ χρειάζεται η σεμνή και ταπεινή απολογία της για το πενταετές κυβερνητικό της έργο γιατί ο απολογισμός της είναι απολύτως αρνητικός. Η κερδοσκοπία και η ακρίβεια ήταν οι βασικοί παράγοντες του πληθωρισμού και μείωσαν την αγοραστική δύναμη της μεγάλης πλειοψηφίας των πολιτών. Ήταν από τους βασικούς παράγοντες μαζί με την φορολογική πολιτική που έβαλαν την οικονομία από πρόπερσι ακόμα στο τούνελ της ύφεσης. Είμαστε μπροστά και σε φαινόμενα στασιμοπληθωρισμού που θα είναι πολύ έντονα την επόμενη χρονιά. Θα έχουμε φαύλο κύκλο μηδενικών επενδύσεων και υψηλού πληθωρισμού, που γνώρισε η χώρα μας τις προηγούμενες δεκαετίες, τη δεκαετία του 1970 και πλήρωσαν τα λαϊκά στρώματα και οι μικρομεσαίες επιχειρήσεις.
        Εκεί μας οδηγείτε με την οικονομική και κοινωνική σας πολιτική. Η κερδοσκοπία και η ακρίβεια στο σύνολο της οικονομικής και κοινωνικής δραστηριότητας δεν είναι απλώς ένα αντικοινωνικό φαινόμενο, μια αντιλαϊκή πολιτική η οποία έχει απλά έναν αντιλαϊκό χαρακτήρα. Υποσκάπτει τα πραγματικά θεμέλια της οικονομίας και της κοινωνίας διότι περιορίζει τις δυνατότητες επιβίωσης των μικρομεσαίων επιχειρήσεων που δεν μπορούν να λειτουργήσουν ολιγοπωλιακά και να εκβιάσουν την πολιτεία και τον καταναλωτή είτε δεν μπορούν να λειτουργήσουν ως καρτέλ.
      Αυτή είναι η  πραγματικότητα: υποσκάπτεται η πραγματική οικονομία, η παραγωγικότητα και η εξωστρέφειά της. Γι’ αυτό και το κατρακύλισμα της εξωστρέφειας της οικονομίας  η δραστική μείωση των εξαγωγών και βεβαίως η  κατρακύλα όσον αφορά την ψαλίδα του ισοζυγίου εξωτερικών συναλλαγών. Αυτός   είναι ο πιο ασφαλής δείκτης της οικονομικής υποχώρησης της χώρας. Και από την άλλη βεβαίως πλευρά η αύξηση του  επιτοκίου για τα κρατικά ομόλογα, τα ελληνικά ομόλογα ειδικά τον τελευταίο χρόνο  σε σχέση με τα γερμανικά που  είναι τα ομόλογα βάσης, είναι απόδειξη της δημοσιονομικής εκτροπής την οποία ζούμε και την οποία νομίζει η Κυβέρνηση ότι με παιχνίδια και λογιστικές αλχημείες, όπως έκανε  όλα αυτά τα χρόνια, μπορεί να συνεχίσει να παίζει. 
      Στο άνοιγμα των αγορών, στην πτώση των οικονομικών συνόρων  που οι δυνάμεις του νεοφιλελευθερισμού συνέτειναν και επέβαλαν εκβιαστικά πολλές φορές,  είδαμε να δημιουργούνται καρκινώματα, είδαμε να δημιουργούνται φούσκες όπως αυτή των καυσίμων και των πρώτων υλών το προηγούμενο διάστημα. Είδαμε  να οργιάζει η κερδοσκοπία και από την άλλη πλευρά φούσκες του χρηματοπιστωτικού συστήματος, του λεγόμενου επενδυτικού χρηματοπιστωτικού των Ηνωμένων Πολιτειών της Αμερικής, που μόλυνε και μια σειρά  τράπεζες σε  όλον τον κόσμο. 
      Στο άνοιγμα λοιπόν, των οικονομικών συνόρων που είναι αναγκαίο να γίνει όπως έγινε στα πλαίσια της Ευρωπαϊκής Ένωσης για να δημιουργηθεί η εμπορική ανταλλαγή, αλλά σε ισότιμη βάση για να ανακουφιστεί και ο τρίτος κόσμος που θέλει να πουλήσει τα δικά του προϊόντα στις αναπτυγμένες χώρες για να βοηθηθούν και χώρες, όπως  είναι η Ελλάδα που επιμένει ακόμα να ελπίζει και να παλεύει για να έχει στοιχειωδώς έναν ανεκτό παραγωγικό ιστό, θα πρέπει τα κράτη από τη μία πλευρά, αλλά και τα θεσμικά μορφώματα όπως  τα περιφερειακά, όπως είναι η Ευρωπαϊκή Ένωση, να ενισχύουν τους μηχανισμούς ελέγχου και πιστοποίησης, ελέγχου και πιστοποίησης  όσον αφορά και  την ποιότητα και τις προδιαγραφές, όσον αφορά και την προστασία της   δημόσιας υγείας. Γι’  αυτό είδαμε το προηγούμενο διάστημα και  μια σειρά  διατροφικά σκάνδαλα. Είδαμε το προηγούμενο διάστημα να έχουμε εισαγωγές σταριών από χώρες όπως η Ουκρανία, ή λαδιών από την ίδια χώρα   ή και από άλλες  χώρες που δημιούργησαν τεράστια προβλήματα στη διατροφική αλυσίδα. Αυτά έγιναν γιατί ενώ από τη μια πλευρά οι δυνάμεις του νεοφιλελευθερισμού ανοίγουν  τα  σύνορα για να επιτρέψουν τις εμπορικές ανταλλαγές και ιδιαίτερα να ενισχύσουν το κερδοσκοπικό κεφάλαιο, όπως έγινε στο θέμα των καυσίμων των πρώτων υλών και τη χρηματοπιστωτική φούσκα, δεν λαμβάνουν κανένα μέτρο προστασίας ελέγχου και πιστοποίησης. Αυτό είναι το μεγάλο πρόβλημα και αυτό είναι το ζητούμενο. Σε αυτή λοιπόν, την κρίση οι προοδευτικές δυνάμεις απαντούν με την πρόταση της ρύθμισης και σε διεθνές επίπεδο και σε περιφερειακό και σε εθνικό. Και φυσικά το ΠΑ.ΣΟ.Κ  έχει καταθέσει μια σειρά προτάσεων και θα συνεχίζει γιατί αυτό απαιτεί και η ελληνική οικονομία, ο παραγωγικός μας ιστός αυτό απαιτεί και  ο Έλληνας πολίτης. Γι’ αυτό ακριβώς και η ανταπόκριση στις προτάσεις μας  από τη μεγάλη πλειοψηφία των πολιτών. Γι’  αυτό και η μεγάλη πλειοψηφία των   πολιτών στρέφει την πλάτη της στην Νέα Δημοκρατία  και τον κ. Καραμανλή. Δεν το πράξατε αυτό, γι’ αυτό και αυτή η ασυδοσία. 
      Και  ο εισηγητής μας, αλλά και οι αγορητές  από το ΠΑ.ΣΟ.Κ αναφέρθηκαν στις εξειδικευμένες προτάσεις. Δεν θα αναφερθώ σε αυτές. Θα πω μόνο, κύριε Πρόεδρε, ότι η κυβέρνηση με την πολιτική της στις Δ.Ε.Κ.Ο. τις οδηγεί και στην απαξίωση, αλλά και μέσα από τη συνεχή αύξηση των τιμολογίων, όπως η Δ.Ε.Η., ενισχύει τις τάσεις κερδοσκοπίας, νομιμοποιεί δηλαδή τις ορέξεις των κερδοσκόπων. Τουλάχιστον σ' αυτό η Κυβέρνηση πρέπει να βάλει φρένο. 
      Τέλος, εάν η Κυβέρνηση θέλει στο ελάχιστο να είναι αποτελεσματικά μερικά από τα μέτρα που έχει υιοθετήσει, κύριε Υπουργέ,  η ενσωμάτωση της έκπτωσης –το  τονίζω αυτό και θέλω να το προσέξετε- το πέρασμα της  έκπτωσης  των  προμηθευτών στις καταναλωτικές αλυσίδες, στη λαϊκή, στα καταστήματα και στα σούπερ μάρκετ να μην είναι μόνο υπόθεση του Υπουργείου  Ανάπτυξης, να μην είναι μόνο διοικητική παράβαση. Γιατί τα κέρδη είναι πάρα πολλά και το ξέρετε πολύ καλά  αυτό και δεν έχουν κανένα πρόβλημα με το όποιο διοικητικό πρόστιμο θα τους επιβάλλετε. Θα πρέπει να είναι φορολογικό έγκλημα. Θα πρέπει δηλαδή να υιοθετηθούν και να ενταχθεί και στις διατάξεις του φορολογικού  εγκλήματος.  Μόνο τότε θα πονέσουν οι αλυσίδες εάν βέβαια εφαρμοστούν τα μέτρα αυτά και δεν χαϊδεύουμε τις αλυσίδες αυτές και τους κερδοσκόπους όπως κάνουμε σε άλλες περιπτώσεις. Να, πως μπορείτε να   θωρακίσετε λοιπόν, τον καταναλωτή. 
      Και τέλος βοηθείστε τις καταναλωτικές οργανώσεις. Δεν είναι μόνο για δημόσιες σχέσεις. Υπάρχουν σοβαρές και αξιόπιστες και μπορούν πράγματι να  σηκώσουν στην πλάτη τους ένα μεγάλο αγώνα των   πολιτών για να διατηρήσουν ένα ελάχιστο επίπεδο ευημερίας που κατέκτησαν τα προηγούμενα χρόνια και συνεχώς χάνουν στη δική σας πενταετία. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει η Βουλευτής του ΠΑ.ΣΟ.Κ κ. Αθανασία Μερεντίτη. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υφυπουργός θα μιλήσει μετά από σας, κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θέλετε να του παραχωρήσετε τη θέση σας για να απαντήσετε εσείς ή να απαντήσει σε σας ο κύριος Υφυπουργός;  Τι προτιμάτε; 
      ΑΘΑΝΑΣΙΑ ΜΕΡΕΝΤΙΤΗ: Προηγείται ο κύριος Υφυπουργός. 
      ΠΡΟΕΔΡΕΥΩΝ (Φίλιππος Πετσάλνικος): Προτιμάτε να απαντήσει σε σας.
      ΑΘΑΝΑΣΙΑ ΜΕΡΕΝΤΙΤΗ: Αν και λίγα έχει να μας πει έως καθόλου, αλλά τέλος πάντων!
      Συζητάμε σήμερα, κυρίες και κύριοι συνάδελφοι, ένα σχέδιο νόμου στο οποίο η Κυβέρνηση προτείνει τη δημιουργία μιας νέας ειδικής γραμματείας για την εποπτεία της αγοράς.  Στην εισηγητική έκθεση  του νομοσχεδίου, αφού επιχειρεί μια ενδελεχή ανάλυση της παγκόσμιας κρίσης, μετά, ούτε λίγο ούτε πολύ, αφού αποδέχεται  ότι απέτυχε παντελώς όλα αυτά τα χρόνια να ελέγξει τις τιμές  και την  ακρίβεια,   προτείνει αυτήν τη δημιουργία της νέας γραμματείας. Δηλαδή σε ό,τι σας κατηγορούσαμε εμείς όλο αυτόν τον καιρό, κύριε Υπουργέ, ακριβώς αυτό λέτε και σεις. 
      Στη συνέχεια ισχυρίζεστε ότι για να λύσετε το πρόβλημα δεν σας φθάνουν οι υπάρχουσες δομές, σας φταίει δηλαδή η διοίκηση και για το λόγο αυτό θα πρέπει να συστήσετε μια νέα ειδική γραμματεία παίρνοντας αρμοδιότητα  από τη Γενική Γραμματεία Εμπορίου και μεταβιβάζοντάς την σε αυτήν. 
      Άκουσα πριν από λίγο τον πρώην Γενικό Γραμματέα του Υπουργείου σας επί κυβερνήσεώς σας να σας συγχαίρει  γιατί πήρατε αυτήν την πρωτοβουλία. Και ερωτώ: Εσείς κάνετε σωστά τώρα; Εκείνος τι έκανε το 2004; Την αυτοκριτική του λοιπόν, έκανε εδώ μέσα; Είπε ότι κακώς ο ίδιος δεν πήρε τις πρωτοβουλίες το 2004 ή  ήθελε κάτι να πει γιατί βλέπω ότι είναι ελάχιστοι και οι συνάδελφοι της Νέας Δημοκρατίας που μιλάνε σήμερα υποτίθεται  ότι κάποιοι στηρίζουν αυτό το νομοσχέδιο, στο οποίο τι κάνετε; Ζητάτε από τους φορολογούμενους Έλληνες να πληρώσουν  τον ειδικό γραμματέα , τους συμβούλους του, τους συνεργάτες  τους διακόσιους,  ή τους είκοσι πέντε ειδικούς επιστημονικούς συνεργάτες και άλλα πολλά και πονηρά που θα τα πούμε στη συζήτηση των άρθρων.  
        Ανατρέχοντας  στην έκθεση του Γενικού Λογιστηρίου του Κράτους και μελετώντας τη –λυπάμαι που θα το πω –προκύπτουν πάρα πολύ παράξενα συμπεράσματα. Υπάρχει διάταξη που λέει ότι μόνο με απόφασή του ο ειδικός γραμματέας θα μπορεί να συνάπτει συμβάσεις με ιδιώτες   αγνώστου δαπάνης γενικώς και αορίστως  για την υποβοήθηση του έργου της υπηρεσίας. Αυτό είναι πάρα πολύ χοντρό, κύριοι συνάδελφοι, και θα ήθελα να σας παρακαλέσω, κύριε Υπουργέ, τώρα που θα μιλήσετε να  μας εξηγήσετε τι συμβαίνει: Ή εγώ δεν καταλαβαίνω καλά ή κάτι συμβαίνει. Δηλαδή αυτός ο ειδικός γραμματέας θα μπορεί να ξοδεύει όσα χρήματα θέλει, να καλεί κύριος οίδε με ποιες διαδικασίες όποιον ιδιώτη θέλει, να τον χρυσοπληρώνει με τα χρήματα του ελληνικού λαού για να τον βοηθήσει γενικώς και αορίστως.  Και μη μας πείτε ότι θα βγουν Κ.Υ.Α. και ερμηνευτικές διότι έχουμε μάθει πώς λειτουργείτε εν κρυπτώ και  στο σκοτάδι και αγνοείτε το Κοινοβούλιο και τον ελληνικό λαό και τους θεσμούς. 
       Κύριε Υπουργέ, επιλέγετε να δημιουργήσετε μια ειδική γραμματεία όταν στο ΥΠ.ΑΝ. υπάρχει Γενική Γραμματεία Εμπορίου και Γενική Γραμματεία Καταναλωτή. Εάν θέλατε να συντονίσετε  όλα αυτά θα μπορούσατε να το είχατε πετύχει  από το 2004 και μετά με τα υπάρχοντα μέσα. Εσείς στην ουσία, για να το πω απλά, ανακατεύετε την τράπουλα προκειμένου να εξυπηρετήσετε τα δικά σας συμφέροντα, να βολέψετε τους δικούς σας ανθρώπους και όχι να λύσετε το  πρόβλημα της ακρίβειας. Αν θέλατε να αντιμετωπίσετε την ακρίβεια θα μπορούσατε να είχατε ολοκληρώσει το παρατηρητήριο τιμών που σας παραδώσαμε το 2004 ενταγμένο στο Γ΄ Κοινοτικό Πλαίσιο Στήριξης. Θα σεβόσαστε και θα ενισχύατε την Επιτροπή Ανταγωνισμού. Οι υπηρεσίες υπάρχουν και θα  μπορούσαν τόσο καιρό να έχουν κάνει τη δουλειά τους σωστά  και αν αφού είχατε αξιοποιήσει όλες τις υφιστάμενες δομές χρειαζόταν και επιπλέον υποστήριξη με  κάποιο νέο διοικητικό φορέα τότε να ερχόσασταν εδώ να το συζητήσουμε. 
      Εσείς, όμως, επιλέγετε, εγκαθιστώντας ένα πανίσχυρο ειδικό γραμματέα, όπως φαίνεται από τις διατάξεις, έναν πολιτικό προϊστάμενο, να ελέγξετε απολύτως ποιος κι αν και τι θα πληρώνει. Η διατύπωση ότι: «οι έλεγχοι διενεργούνται έπειτα από εντολή του ειδικού γραμματέα», τα λέει όλα. Κυβερνάτε τόσα χρόνια, δεν ήλθατε χθες. Και εννέα μήνες τώρα, μετά την εξαγγελία των περίφημων σαράντα ένα μέτρων κατά της ακρίβειας, έρχεστε εδώ να φέρετε το τεσσαρακοστό δεύτερο, αυτήν τη σύσταση του ενιαίου φορέα του ελεγκτικού έργου. 
      Άκουσα -και το είδα και στα πρακτικά γραμμένο γιατί δεν ήμουν στην επιτροπή- ότι ο εισηγητής σας είπε: «Τη μάχη για την ακρίβεια, μη γελιόμαστε, τη χάσαμε κατά τη μετάβασή μας από τη δραχμή στο ευρώ». Ήταν να το ακούσουμε και αυτό ακόμη και τώρα.
      Αν δεν είχαμε το ευρώ, κύριε Υπουργέ, πού θα ήμασταν τώρα; Δεύτερον, αν υπήρχαν παρατυπίες, πέντε χρόνια δεν μπορέσατε να τις διορθώσετε; Και τρίτον, έτσι όπως πάτε, φαίνεται  -το «ECONOMIST» προχθές το έγραφε- ότι σε λίγο τίθεται εν αμφιβόλω αν μπορεί η Ελλάδα να έχει το ίδιο νόμισμα με τις άλλες ισχυρές χώρες της Ευρώπης. Αυτά είναι  τα κατορθώματά σας. 
      Αν όλα αυτά είχαν προηγηθεί, θα μπορούσαμε να συζητήσουμε αν χρειάζεται, ή όχι, ένα συντονιστικό όργανο. Θα μπορούσαμε να συζητήσουμε και με τα άλλα Υπουργεία, διότι στον έλεγχο της αγοράς εμπλέκεται και το Σ.Δ.Ο.Ε. και η ΕΛ.Α.Σ., άρα και άλλα υπουργεία. Άρα, δεν κάνετε αυτό, δημιουργείτε μία άλλη γραφειοκρατική δομή, που στην ουσία επιτείνετε την πολυδιάσπαση της αγορανομικής πολιτικής και του αγορανομικού ελέγχου και σε καμμιά περίπτωση δεν μπορεί από μόνη της να καταπολεμήσει την ακρίβεια. Μετατρέπετε τα τμήματα σε διευθύνσεις, τις διευθύνσεις σε τμήματα, για να «βολεύονται» οι φίλοι. Δεν είναι τυχαίο ότι το μισό νομοσχέδιο μιλάει για αποσπάσεις, μετατάξεις, προσλήψεις, συμβούλους. Και όπως φαίνεται, αυτή η στελέχωση με διακόσια, τώρα διακόσια είκοσι πέντε με την αλλαγή που κάνετε, θα γίνει με αδιαφανείς διαδικασίες με μόνο κριτήριο τα κομματικά διαπιστευτήρια των υποψηφίων.
      Όσο για τον ανταγωνισμό, εσείς είστε που τόσα χρόνια εξευτελίζετε και απαξιώνετε τις ανεξάρτητες αρχές. Εσείς δημιουργήσατε πλείστα όσα προσκόμματα στη λειτουργία της Επιτροπής  Ανταγωνισμού. Θέλετε να ελέγξετε την ακρίβεια; Θωρακίστε την Επιτροπή Ανταγωνισμού  και όλα θα προχωρήσουν. Πού είναι οι ρυθμίσεις για την Επιτροπή  Ανταγωνισμού; Αυτό έπρεπε να κάνετε και αυτός έπρεπε  να είναι ο κορμός αυτού του νομοσχεδίου. Εσείς, όμως, δημιουργείτε μία νέα υπηρεσία, τη φορτώνετε με έξοδα που θα τα πληρώσει ο φορολογούμενος πολίτης, τάχα για να θωρακίσετε την αγορά και τον ανταγωνισμό μόνο και μόνο  για τα ρουσφέτια σας. Δεν κοροϊδεύετε κανέναν. Όλοι ξέρουμε ότι θέλετε να «βολέψετε» τους κολλητούς σας σε επίζηλες θέσεις και στα νέα τμήματα και στις διευθύνσεις που θα δημιουργήσετε, να κάνετε χαριστικές αποσπάσεις, να διορίσετε «γαλάζια» παιδιά με παχυλούς και όχι μόνο μισθούς και αποδεικνύεται για ακόμη μία φορά πώς αντιλαμβάνεστε αυτή την περιβόητη επανίδρυση του κράτους που μας διατυμπανίζατε προεκλογικά και πώς θέλατε να πατάξετε το υποτιθέμενο σπάταλο κράτος της Δεξιάς. 
      Για όλα, για την ακρίβεια, χρειάζεται βούληση, χρειάζεται τόλμη, χρειάζεται ικανότητα. Ειπώθηκε πριν. Κι εγώ επαναλαμβάνω, ή είστε ανίκανοι, ή κάτι άλλο υπηρετείτε. Πάντως και για τα δύο είστε επικίνδυνοι για τη χώρα!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ ( Φίλιππος Πετσάλνικος):  Ο Υφυπουργός Ανάπτυξης κ. Βλάχος έχει το λόγο για δεκαοκτώ λεπτά.
      ΓΕΩΡΓΙΟΣ  ΒΛΑΧΟΣ ( Υφυπουργός Ανάπτυξης):  Πιθανόν να χρειαστώ και λίγο χρόνο από τη δευτερολογία μου.
      ΠΡΟΕΔΡΕΥΩΝ ( Φίλιππος Πετσάλνικος):  Καλά, θα υπάρξει μία ανοχή.
      ΓΕΩΡΓΙΟΣ  ΒΛΑΧΟΣ ( Υφυπουργός  Ανάπτυξης):  Ευχαριστώ, κύριε Πρόεδρε.
      Κυρίες και κύριοι συνάδελφοι,  η εκρηκτική άνοδος των τιμών των πρώτων υλών βασικών αγαθών από το φθινόπωρο του 2007 έφερε στο φως αδυναμίες και στρεβλώσεις που υπήρχαν στην εγχώρια αγορά. Παράλληλα, εντεινόταν η πίεση για συνεχείς αλλαγές τιμών προς τα πάνω, σε σημείο που υπήρχε ο κίνδυνος να διαμορφωθεί μία εικόνα ασυδοσίας στην ελεύθερη αγορά. Απέναντι σ’ αυτήν την κατάσταση, χρέος της Κυβέρνησης και της νέας πολιτικής ηγεσίας του Υπουργείου Ανάπτυξης ήταν η λήψη μέτρων, προκειμένου  να θωρακιστεί η αγορά, να διευρυνθεί το πλέγμα προστασίας του πολίτη με την εμπέδωση των υφιστάμενων κανόνων, αλλά και την εισαγωγή  νέων που θα προστάτευαν το υγιές εμπόριο και φυσικά τους καταναλωτές. Η κρισιμότητα αυτής της περιόδου μπορεί να συγκριθεί, τηρουμένων πάντα των αναλογιών, με εκείνη της περιόδου προετοιμασίας της χώρας για την ένταξη στην Ο.Ν.Ε.. Το δίλημμα για μας ήταν ανάμεσα στην επιλογή της πολιτικής του ΠΑ.ΣΟ.Κ. με τις περίφημες «συμφωνίες κυρίων», τους εκβιαστικούς ελέγχους, που θα είχαν ως στόχο να περάσουμε το διάστημα της κρίσης όπως-όπως, δηλαδή με τις λιγότερες πολιτικά ζημιές, ή στο να προχωρήσουμε σε ουσιαστικές παρεμβάσεις που δεν θα έδιναν άμεσα πιθανόν αποτελέσματα, αλλά θα έβαζαν σιγά-σιγά κανόνες στη λειτουργία της αγοράς. 
      Σήμερα γνωρίζουμε όλοι ότι επιλέξαμε το δεύτερο, έστω και αν για μεγάλο χρονικό διάστημα δεχθήκαμε σκληρή έως και άδικη κριτική, αφού δεν ήταν λίγοι εκείνοι που απαιτούσαν από την ηγεσία του Υπουργείου Ανάπτυξης άμεσα θαύματα, ζητούσαν δηλαδή, εδώ και τώρα, αποτελεσματικές παρεμβάσεις.  Με υπευθυνότητα, με λίγες κουβέντες, σοβαρή και συνεπή στάση, κατανοώντας απόλυτα το μήνυμα της κοινωνίας, όλων εκείνων των συμπολιτών μας που τα έφερναν δύσκολα βόλτα, προχωρήσαμε στην υλοποίηση ενός συγκεκριμένου σχεδίου. Βήμα-βήμα ενισχύουμε, αλλά και δημιουργούμε εξ αρχής μέσα από μία δέσμη μέτρων το θεσμικό πλαίσιο για την αγορά και τον καταναλωτή. Επιβάλλουμε κανόνες διαφάνειας που θα επιτρέπουν τη λειτουργία ανταγωνισμού προς όφελος των υγιών επιχειρήσεων και των καταναλωτών. Επειδή τίποτε δεν μπορεί να γίνει μόνο με τις θεσμικές παρεμβάσεις, εντατικοποιήσαμε τους ελέγχους εφαρμογής των αποφάσεών μας, πάντα βέβαια με τις δυνατότητες που μας έδινε και μας δίνει το στελεχιακό δυναμικό  του Υπουργείου. Σήμερα, για πρώτη φορά, υπάρχουν ποινές. Από αναστολή λειτουργίας σούπερ-μάρκετ έως επιβολής προστίμων σε εταιρείες ακόμη και πολυεθνικές, για να απαντήσω και στον εισηγητή του Κ.Κ.Ε. που μας είπε ότι γίνονται ταξικοί έλεγχοι, ότι τα πρόστιμα μπαίνουν στα ψιλικατζίδικα. Αν μου δείξετε μία μικρή επιχείρηση που δέχθηκε πρόστιμο, εγώ είμαι έτοιμος να ανακαλέσω. Εγώ, όμως, αντίθετα θα σας πω πολυεθνικές μεγάλες επιχειρήσεις που πήραν και θα πάρουν και τις επόμενες μέρες πρόστιμα. Αυτή είναι η πρακτική. Δεν τη βλέπετε; 
      ΝΙΚΟΛΑΟΣ  ΓΚΑΤΖΗΣ:  Το καρτέλ γάλακτος τι έγινε;
      ΓΕΩΡΓΙΟΣ ΒΛΑΧΟΣ ( Υφυπουργός  Ανάπτυξης):  Ακόμη λοιπόν και εξώσεις, όχι μόνο πρόστιμα, σε πολυεθνικές και μεγάλες εταιρείες από την Κεντρικά Αγορά Αθηνών και Θεσσαλονίκης, ακόμη και ανακλήσεις αδειών από τις λαϊκές αγορές για πρώτη φορά. Εμείς ανακαλούμε άδειες, τη στιγμή που εσείς την παροχή των αδειών την κάνατε κομματικό ρουσφέτι. Όλα αυτά δείχνουν ότι υπήρχε  και  υπάρχει πολιτική βούληση να συγκρουστούμε με συμφέροντα που κάποιοι στο παρελθόν, παρά τους λεονταρισμούς του σήμερα και του χθες, δεν τους άγγιξαν και αυτή είναι η πραγματικότητα, όσο κι αν σας ενοχλεί. Κάνουμε πράξη τις συνεχείς παροτρύνσεις του Πρωθυπουργού, όπως αυτές επικαιροποιήθηκαν κατά την πρόσφατη επίσκεψη του Κώστα Καραμανλή στο Υπουργείο Ανάπτυξης που μας είπε: «Προχωρήστε και μη σταματάτε μπροστά σε κανένα όνομα, όποιο και αν είναι αυτό. Με δικαιοσύνη πάντα στον επιχειρηματία, με σεβασμό στον καταναλωτή».
      Σήμερα, λοιπόν, κυρίες και κύριοι συνάδελφοι, προχωρούμε ακόμη, κάνουμε ένα καθοριστικό βήμα, δημιουργούμε, μετά την απαξίωση και διάλυση κάθε ελεγκτικού μηχανισμού από τις κυβερνήσεις του ΠΑ.ΣΟ.Κ., ένα νέο φορέα, την Υπηρεσία Εποπτείας της Αγοράς που περιλαμβάνει τη Διεύθυνση Ελέγχου, τη Διεύθυνση Κοστολόγησης, τη Διεύθυνση Τιμοληψιών, τρεις διευθύνσεις με σύγχρονο πνεύμα, μακριά από ξεπερασμένες τυπολατρικές μεθόδους ελέγχων. Αντιμετωπίζουμε το πρόβλημα στην ουσία. Για μας οι έλεγχοι δεν είναι ποσότητα, δεν είναι στατιστικό στοιχείο, είναι ποιοτική προσέγγιση της αποτελεσματικής προστασίας κάθε υπεύθυνου και συνεπούς επιχειρηματία, που ανάμεσα στους στόχους της επαγγελματικής του δραστηριότητας ιεράρχησαν πρώτο εκείνο, το σεβασμό της προστασίας του καταναλωτή. Ποτέ δεν είπαμε και ποτέ δεν θα πούμε ότι διαθέτουμε τη μαγική συνταγή. Αυτό το ισχυρίστηκαν κατά καιρούς συνάδελφοι και εκπρόσωποι του ΠΑ.ΣΟ.Κ. για την αυτόματη, δηλαδή, αλλαγή του σκηνικού.  Από την πρώτη στιγμή που βρεθήκαμε να έχουμε την ευθύνη του συγκεκριμένου Υπουργείου, είπαμε και λέμε ότι έχουμε τη θέληση να αλλάξουμε ό,τι διαχρονικά έχει καταγραφεί ως στρέβλωση και παραμένει μέχρι σήμερα.
    Μέσα από συνεχή και συνεπή προσπάθεια χωρίς μεγάλες και συνήθως ανέξοδες κουβέντες, προσπαθούμε να αποδείξουμε τη χρησιμότητα τόσο της πολιτικής μας όσο και τη δική μας αποφαστιστικότητα να συγκρουστούμε με αρρωστημένες νοοτροπίες του χθες. 
    Κυρίες και κύριοι συνάδελφοι, αφού προσδιορίσαμε με σαφήνεια τους στόχους και την πορεία για την επίτευξή τους, θα ήθελα να απαντήσω στην κριτική που ασκήθηκε τόσο στην επιτροπή όσο και μέχρι στιγμής στη συζήτηση στην Ολομέλεια με αφορμή τη συζήτηση βεβαίως του συγκεκριμένου νομοσχεδίου. Έγινε προσπάθεια να παρουσιαστεί η σημερινή κατάσταση ως αποκλειστικότητα της χώρας μας και μάλιστα ως γεγονός που συμβαίνει για πρώτη φορά, άρα υπάρχει και αποκλειστική ευθύνη της σημερινής Κυβέρνησης.
    Ο πρώτος ισχυρισμός έχει καταρρεύσει βέβαια από τα γεγονότα, αφού όλοι οι πολίτες σήμερα κατανοούν ότι η οικονομική κρίση αφορά όχι μόνο τις χώρες της Ευρωπαϊκής Ένωσης αλλά όλον τον κόσμο. Οι οικονομίες καταρρέουν. Όλες οι χώρες συζητούν τη λήψη μέτρων. Κανείς δεν ισχυρίζεται ότι διαθέτει τη μαγική ρήση, τη μαγική συνταγή για την αντιμετώπιση της κρίσης. Γι’ αυτό και οι ευρωπαϊκές κυβερνήσεις συζητούν ξανά και ξανά, προτείνουν νέες ιδέες, προκειμένου να καταλήξουν στο πιο αποτελεσματικό πακέτο μέτρων. 
    Αξίζει να σημειωθεί ότι η χώρα μας τουλάχιστον μέχρι σήμερα είναι σε καλύτερη θέση από άλλες χώρες της Ευρώπης, αφού τα μέτρα της πολιτικής μας θωράκισαν σε σημαντικό βαθμό την ελληνική οικονομία. 
    Για τον δεύτερο ισχυρισμό, παρ’ ότι δεν θέλω να γυρνώ στο παρελθόν, αφού οι πολίτες περιμένουν πολλά από εμάς από τα οποία και θα μας κρίνουν, πρέπει να θυμίσω στους συναδέλφους του ΠΑ.ΣΟ.Κ., αφού η επιλεκτική τους μνήμη αγγίζει τα όρια του πολιτικού τους θράσους. Θα έλεγα, λοιπόν, ότι επί ημερών σας, που όλα ήταν καλά, όλα «λειτουργούσαν σαν ρολόι», όπως λέει ο λαός μας –γιατί αναζήτησα δημοσιεύματα εφημερίδων της προηγούμενης δεκαετίας- τότε που είχατε την ευθύνη της διακυβέρνησης της χώρας και την περίοδο που προετοιμάζατε τη χώρα για την Ο.Ν.Ε., το 1994, έγραφε μία εφημερίδα: «Μπαράζ αυξήσεων θορυβεί την κυβέρνηση», «Έφοδος στα σούπερ μάρκετ, μέχρι 46% πάνω ήταν οι τιμές σε είκοσι βασικά είδη». Στην ίδια εφημερίδα «Ο τιμάριθμος δεν λέει την αλήθεια». Συνεχίζω το 1995 από τον ημερήσιο Τύπο: «Νέες υποσχέσεις για μέτρα κατά της ακρίβειας. Τουλάχιστον κατά 38% ανατιμήθηκαν κατά μέσο όρο τα βασικά είδη διατροφής». «Ο πληθωρισμός έπεσε, η ακρίβεια παραμένει» αναφέρει άλλη εφημερίδα. Επίσης «Γιορτάζει η ακρίβεια στην αγορά», «Τσιμπημένες ήταν οι τιμές χθες στα αμνοερίφια, καθώς στη χονδρική πωλούνταν από 2.200 ως 2.400 δραχμές το κιλό για το γουρουνόπουλο». Ανάλογες τιμές δίνει και για τα οπωροκηπευτικά. «Μεγάλοι ένοχοι της ακρίβειας η ψαλίδα μεταξύ της παράδοσης του προϊόντος από τον αγρότη» -επειδή σήμερα τα θυμήθηκαν οι συνάδελφοι εδώ- μας λέει το 2002: «Η ψαλίδα λοιπόν μεταξύ παράδοσης του προϊόντος από τον αγρότη παραγωγό και της τιμής στην αγορά από την οποία ψωνίζει ο καταναλωτής είναι πολλές φορές τεράστια» ενδεικτικά αναφέρει τιμές. Να μην κουράζω το Σώμα.
    «Η ακρίβεια σπάει κόκαλα και  συνθλίβει τα λαϊκά εισοδήματα». Ο κ. Κουλούρης απάντησε σε ερώτηση δημοσιογράφου: «Δεν μπορούμε παραδείγματος χάριν να του πούμε να μην πουλάει τον καφέ 5 ευρώ, αλλά θα κοιτάξουμε να του βρούμε το μαγαζί, «μία τρίχα έστω να έχει» για να ασκήσουμε δίωξη για υγειονομική παρέμβαση». Αυτή ήταν η πολιτική σας. Την ξεχάσατε κιόλας;
    Σχόλιο εφημερίδας: «Τέτοιου μεγέθους δυνατότητες διαθέτει η Κυβέρνηση για την πάταξη της ακρίβειας». Ακούστε όμως και τι έλεγαν για το ΠΑ.ΣΟ.Κ. όταν πήγε να εφαρμόσει κάποια από τα λιγοστά μέτρα για την αναγραφή των τιμών στις συσκευασίες: «Εκσυγχρονίζεται η ακρίβεια» μας γράφει το 1996 κάποια εφημερίδα.  Η αρμόδια τότε Υπουργός κ. Παπανδρέου μας ανακοίνωσε ότι «είναι θέμα χρόνου η υλοποίηση της συμφωνίας κυρίων, Κυβέρνησης και Εμποροβιομηχάνων, για την αναγραφή ενδεικτικών τιμών στα τυποποιημένα προϊόντα». Αυτή ήταν η επαναστατική σας πολιτική, η αναγραφή ενδεικτικών τιμών! 
    Για να συνεχίσουμε. «Προτάσεις ενδεικτικής κοροϊδίας. Ο κ. Χρυσοχοΐδης πρότεινε μετά τη συνάντηση που είχε με τους εκπροσώπους εμπόρων και βιομηχάνων την αναγραφή συσκευασίας όλων των τυποποιημένων προϊόντων μίας ενδεικτικής προτεινόμενης λιανικής τιμής από τους παραγωγούς, η οποία όμως δεν θα δεσμεύει τους εμπόρους». 
    Αυτή λέω και πάλι ήταν η «επανάσταση» και πως αντιμετωπίζετε τα προβλήματα εκείνης της περιόδου. 
    Συνεχίζω, λοιπόν, για την αισχροκέρδεια που ακούστηκαν τόσα πολλά. «Οι ενδεικτικές τιμές στις συσκευασίες δεν είναι απαραιτήτως και ενδεικτικές τιμές της αγοράς», διευκρινίζει. «Όπως παραδέχεται το Υπουργείο Ανάπτυξης, σε πολλά μέρη που υπάρχει έντονη τουριστική κίνηση, υπάρχουν επιχειρήσεις που συνεννοούνται και πωλούν στην ίδια τιμή αυτά τουλάχιστον τα είδη διαμορφώνοντας έτσι μονοπωλιακές καταστάσεις», κοινώς καρτέλ. Πρώτη φορά νομίζω μάθατε τα καρτέλ, από το 2004, δεν τα γνωρίζατε πριν. Ήταν άγνωστη λέξη και ήταν η πρακτική σας, ήταν η πολιτική σας! 
    «Τα φαινόμενα αυτά αισχροκέρδειας όπως είναι φυσικό γίνονται αντιληπτά και από τους αλλοδαπούς τουρίστες, με αποτέλεσμα η χώρα μας να εκτίθεται διεθνώς», συνεχίζει η εφημερίδα.
    Συνεχίζει επίσης η εφημερίδα: «Αν ο καταναλωτής διαπιστώσει μεγάλη διαφορά μεταξύ της αναγραφόμενης ενδεικτικής τιμής και της τιμής που πρέπει να πληρώσει, δεν μπορεί να κάνει τίποτα δεδομένου ότι μετά την απελευθέρωση της αγοράς δεν υπάρχει πλέον ο ορισμός της έννοιας υπερβολικού κέρδους, αφού οι τιμές διαμορφώνονται ελεύθερα σύμφωνα με τον ανταγωνισμό». Μιλάμε για το 1997.
    Συνεχίζω με τα ασύδοτα συμφέροντα. «Σε σύσκεψη της περασμένης Τρίτης στο ΥΠ.ΕΘ.Ο. για το θέμα του πληθωρισμού έγιναν πάμπολλες κατηγορίες. Ελέχθη μάλιστα από Υπουργό που έπαιρνε μέρος στη σύσκεψη ότι αν μειώσουμε τους έμμεσους φόρους για να συγκρατήσουμε τον πληθωρισμό, ίσως δεν θα έχουμε αποτέλεσμα, γιατί οι επιχειρήσεις δεν θα μειώσουν τις τιμές αλλά αντίθετα θα αυξήσουν τα ποσοστά κέρδους». 
    Συνεχίζω με την Επιτροπή Ανταγωνισμού. Ένας άλλος παράγοντας είπε με πικρία «Αν είχαμε μία δυνατή Επιτροπή Ανταγωνισμού, ίσως θα αποφεύγαμε πολλές προκλητικές ανατιμήσεις. Το ερώτημα είναι τι είδος οικονομική πολιτική και τι ποιότητας οικονομολόγοι είναι αυτοί που τη διαμορφώνουν και οι οποίοι ουδέποτε ασχολήθηκαν σοβαρά με τη δημιουργία μηχανισμών εξυγίανσης και ομαλοποίησης της αγοράς». Αυτές ήταν οι απορίες οι δικές σας. 
    Ισχυρίζεστε ότι η πολιτική μας για τις Δ.Ε.Κ.Ο. επιβαρύνει τις τιμές. Δείτε τι έγραφαν για σας, που σήμερα κόπτεσθε, για τους πολίτες ζητώντας μειώσεις στα τιμολόγια οργανισμών κοινής ωφέλειας. Αναφέρω τίτλους: «Ο τιμάριθμος επιβαρύνεται από τις Δ.Ε.Κ.Ο.», το 1997. 
    ΑΠΟΣΤΟΛΟΣ ΚΑΤΣΙΦΑΡΑΣ: Άλλοθι θέλετε.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : «Από το σύνολο των υπηρεσιών που προσφέρονται από το δημόσιο τομέα ή οι τιμές τους καθορίζονται από αυτόν, έξι υπηρεσίες, τα τηλεφωνικά τέλη, η ύδρευση, τα δημοτικά τέλη, η εισφορά του ραδιοφώνου και της τηλεόρασης, η νοσοκομειακή περίθαλψη και οι λοιπές ανάγκες αυτοκινήτου εμφανίζουν αυξήσεις στις τιμές τους μεγαλύτερες του μέσου όρου ή έχουν σημαντική επίπτωση στη διαμόρφωση του δείκτη τιμών καταναλωτού». Μας λέτε ότι κάνουμε συμφωνίες κυρίως, κάτι που δεν ισχύει, όμως ήσασταν εσείς που βασίζατε την πολιτική σας στην καλή θέληση των επιχειρηματιών.
    «Διχογνωμία για τον πληθωρισμό. Αμφισβητείται η αποδοτικότητα των συμφωνιών κυρίων στην αγορά»,  γράφει η εφημερίδα το 1998. 
    «Δεν ανταποκρίθηκαν έμποροι και βιομήχανοι, η εικόνα όμως μέχρι σήμερα ήταν μάλλον απογοητευτική» γράφει άλλη εφημερίδα.
    «Ο Πρόεδρος του Συμβουλίου Οικονομικών Εμπειρογνωμόνων, κ. Ιωάννης Στουρνάρας, είναι κατηγορηματικός. Μιλώντας προς το Βήμα λέει ότι προς το παρόν δεν έχουν αποδώσει κατά τα αναμενόμενα  αυτές οι συμφωνίες. Όμως, όπως λέει η Στατιστική Υπηρεσία: «Δεν είδαμε καμμία μείωση τιμών». 
    «Κατηγορηματικός στην κατάσταση στην αγορά είναι και ο πλέον αρμόδιος για τη μέτρηση του πληθωρισμού κ. Νίκος Καραβίτης: Πραγματικά ως τώρα οι μειώσεις των τιμών δεν φαίνονται στον τιμάριθμο».
    ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, δεν μου πέφτει λόγος βέβαια επί της ουσίας για το περιεχόμενο της ομιλίας, αλλά έχουμε φθάσει στο 15΄ λεπτό και καλό θα ήταν για το νομοσχέδιο να ειπωθούν μερικά πράγματα.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Κύριε Πρόεδρε, είμαι στο πλαίσιο που μου δίνει ο χρόνος της πρωτολογίας και της δευτερολογίας. 
    ΠΡΟΕΔΡΕΥΩΝ (Φίλιππος Πετσάλνικος): Ναι, αλλά έχω την αίσθηση ότι περιμένουν και οι συνάδελφοι Βουλευτές να μιλήσουν. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Δεν θέλω να πιστέψω  ότι αυτά ενοχλούν κάποιους συναδέλφους. Εγώ θα έλεγα ότι φρεσκάρω τη μνήμη όλων. 
    ΠΡΟΕΔΡΕΥΩΝ (Φίλιππος Πετσάλνικος): Φτάσαμε στο δέκατο πέμπτο λεπτό. Έχετε ακόμα τρία λεπτά για να αναπτύξετε το νομοσχέδιο. 
    Συνεχίστε. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Αφού θέλετε, λοιπόν, τις «δεξιές» εφημερίδες, σας λέω λοιπόν: Μας είπατε για καρτέλ, τη δική σας ανακάλυψη, απλά σας υπενθυμίζω ότι «Το ΒΗΜΑ» στις 14/12/1997 –εκτός αν είναι δεξιά εφημερίδα «Το ΒΗΜΑ» - όπου αναφερόταν εκείνη η προσπάθεια με συμφωνίες κυρίων για να συγκρατήσει την ακρίβεια με ποιους διαπραγματευόσασταν. 
    Διαβάζω λοιπόν: «Κύκλος διαπραγματεύσεων του ΥΠΑΝ με βιομηχάνους με τις τιμές για το 1998». Και αναφέρει τα καρτέλ, που τα θυμηθήκατε σήμερα, διάφορα είδη: «Σοκολάτα, η «ΙΟΝ», ο «ΠΑΥΛΙΔΗΣ», ο «ΛΟΥΜΙΔΗΣ» ελέγχουν το 85% της αγοράς. Μιλάμε για το 1998.
    Καφές: Ο «ΛΟΥΜΙΔΗΣ», ο «ΜΠΡΑΒΟ», η «KRAFT» ελέγχουν το σημαντικότερο ποσοστό στον καφέ. 
    Ελαιόλαδο: Η «ΕΛΑΪΣ» και η «ΜΙΝΕΡΒΑ» ελέγχουν σχεδόν το σύνολο της διακίνησης του ελαιολάδου. Αυτά το 1998. 
    Χυμοί φρούτων: Το 50% από δύο εταιρείες. Από τη «ΔΕΛΤΑ» και από την «ΕΒΓΑ». Διότι θυμηθήκατε μετά τα καρτέλ. Εκτός αν δεν ήταν αυτά καρτέλ και σήμερα εννοείτε κάτι άλλο. Πρέπει, όμως, να το διευκρινίσετε. 
    Αναψυκτικά: Η «Ελληνική Εταιρεία Εμφιαλώσεως Α.Ε.», η οποία κατέχει μερίδιο 70% και η «PEPSICO-ΗΒΗ» μερίδιο 20%. Σύνολο: 90%. Αυτά είναι τα καρτέλ.
    Γαλακτοκομικά: Οι κυριότερες βιομηχανίες, «ΦΑΓΕ», «ΔΕΛΤΑ», «ΜΕΒΓΑΛ» και «ΔΩΔΩΝΗ» ελέγχουν αντίστοιχα το 39%, το 21% και το 21%. 
    Μπισκότα: «ΠΑΠΑΔΟΠΟΥΛΟΣ» και «ΕΛΛΗΝΙΚΗ ΕΤΑΙΡΕΙΑ ΜΠΙΣΚΟΤΩΝ». Το 70% έως 80%. 
    Αλλαντικά: Οι εταιρείες «ΝΙΚΑΣ», «ΥΦΑΝΤΗΣ», «ΘΡΑΚΗ» ελέγχουν σχεδόν το σύνολο της συγκεκριμένης παραγωγής.
    Κρασί: «ΚΟΥΡΤΑΚΗΣ», «ΤΣΑΝΤΑΛΗΣ», «ΜΠΟΥΤΑΡΗΣ», 35%, 45% αντίστοιχα.
    Βλέπετε, λοιπόν, τι ίσχυε και τι ισχύει. Τα καρτέλ επί των ημερών σας έγιναν, η διόγκωση των μεγάλων επί των ημερών σας έγινε, αυτό που ό,τι κι αν λέτε σήμερα είναι εκ περισσού.
    Σας θυμίζω, λοιπόν, τον ειδικό τίτλο της εφημερίδας «ΤΟ ΒΗΜΑ» το Φεβρουάριο του 1997: «Πώς στήνεται το καρτέλ στην αγορά. Κοινές προμηθευτικές εταιρείες των μεγάλων αλυσίδων διαπραγματεύονται τιμές και τρόπους πληρωμής». «Οι βιομήχανοι προειδοποιούν την κυβέρνηση ότι θα υποχρεωθούν να αυξήσουν τις τιμές των προϊόντων τους ή και να κλείσουν μονάδες εξαιτίας των εκβιασμών που υφίστανται από άτυπα εμπορικά καρτέλ. Οι εκπρόσωποι των πολυκαταστημάτων αντιτείνουν ότι, στη διαπραγμάτευση για τις προμήθειες ο καθένας απαντά με τα όπλα που διαθέτει, αλλά ο πόλεμος είναι δικαιολογημένος γιατί άλλαξαν πλέον οι συνθήκες. Το Υπουργείο Ανάπτυξης συνιστά ψυχραιμία –κρατηθείτε- αλλά εξετάζει το ενδεχόμενο να παραπέμψει μεγάλες αλυσίδες στην Επιτροπή Ανταγωνισμού, καθώς εκφράζονται ανησυχίες γι’ αυτό τον πόλεμο».
      ΠΡΟΕΔΡΕΥΩΝ (Φίλιππος Πετσάλνικος): Πάντως, κύριε Υφυπουργέ, βλέπετε ότι ολοκληρώθηκε ο χρόνος. Ελάτε λίγο στο νομοσχέδιο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, σας ζήτησα από το χρόνο της δευτερολογίας.
      ΠΡΟΕΔΡΕΥΩΝ (Φίλιππος Πετσάλνικος): Στη δευτερολογία θα αντιμετωπίσετε το νομοσχέδιο;
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Σας ζήτησα και από το χρόνο της δευτερολογίας νομίζω. Ήμουν σαφής. Εάν εξαντληθεί και ο χρόνος της δευτερολογίας, έχει καλώς.
      ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω, ότι δεν είμαι εγώ αυτός που θα πρέπει να διατυπώνετε τις παραινέσεις, αλλά ολοκληρώθηκε ο χρόνος. Ελάτε στο νομοσχέδιο, για να υπάρξει και ένας διάλογος επί του νομοσχεδίου.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Σας ζήτησα και χρόνο από τη δευτερολογία μου. 
      Αλλάζει τίποτα αν θα μπω στη δευτερολογία; Νομίζω, πάντως, ότι ενοχλείστε.
      Τα καρτέλ καλά κρατούν. Να δείτε, όμως, τι γράφει το ρεπορτάζ. «Την απήχηση που είχε η νέα έκκληση του Πρωθυπουργού, την είδαμε πάλι στις αυξήσεις στα γαλακτοκομικά». Κάποιος ανησύχησε για τα καρτέλ του γάλακτος, κάποιος συνάδελφος ρώτησε. «Είναι όμως οι μόνες; Πάλι η Στατιστική Υπηρεσία παραπονείται για υπόγειες αναπροσαρμογές σε τρόφιμα και βιομηχανικά προϊόντα. Και οι συμφωνίες κυρίων, που ως πριν από ένα μήνα διαφημίζονταν ως η μεγάλη επιτυχία της οικονομικής πολιτικής; Το τέως Υπουργείο Εμπορίου δεν διαθέτει κανέναν ελεγκτικό μηχανισμό και, ακόμα χειρότερο, κανένα εργαλείο για να επιβάλει τον ανταγωνισμό και να απαλλάξει την αγορά από την καρτελοποίηση των μεγάλων επιχειρήσεων». Γράφει το «ΒΗΜΑ» στις 21.2.1999.
      Θα μπορούσα, κυρίες και κύριοι συνάδελφοι, να συνεχίσω να απαριθμώ δημοσιεύματα εκείνης της εποχής. Νομίζω ότι με όσα είπα μέχρι τώρα, καταγράφηκε η σκληρή πραγματικότητα της εποχής εκείνης. Και καταγράφηκε νομίζω απόλυτα τι είναι εκείνο που παρέλαβε η Νέα Δημοκρατία το 2004 και τι ακριβώς είναι εκείνο που σήμερα προσπαθούμε να το αλλάξουμε με μία έντιμη και συνεπή προσπάθεια.
      Και αντί σε αυτό να προσέλθουμε όλοι με συνέπεια και υπευθυνότητα, να συμβάλει ο καθένας από εκεί που είναι, με όποιες δυνάμεις διαθέτει, ερχόμαστε σήμερα, ξεχνώντας ό,τι έγινε και κάνουμε μία άδικη κριτική. Μία άδικη κριτική, που όποιος την ακούει, νομίζει ότι δεν περάσατε ποτέ από την κυβέρνηση, ότι ξαφνικά σήμερα ήρθατε στη χώρα. Δεν έχετε ακούσει ποτέ για τίποτα!
      Επιτέλους, λοιπόν, θα έλεγα στα κόμματα της Αριστεράς, αλλά κυρίως στους συναδέλφους του ΠΑ.ΣΟ.Κ., να προσγειωθούν στη σκληρή πραγματικότητα, να καταλάβουν τις ευθύνες τις οποίες φέρουν από την πολυετή διακυβέρνηση. Να καταλάβουν ότι μέχρι σήμερα, ενώ στη θεωρία προετοιμάζονται τάχα να επανέλθουν στην εξουσία, δεν έχουν πει τίποτα συγκεκριμένο. Κριτική που ουσιαστικά απαξιώνει τα πάντα. Στη συζήτηση στην επιτροπή και όσο διάστημα έχει δημοσιοποιηθεί αυτό το νομοσχέδιο, αλλά και στη συζήτηση στην Ολομέλεια, πείτε μου τι προσθέσατε. Τι προσθέσατε; Τι είναι εκείνο που είναι στο πλαίσιο των δικών σας θέσεων, του κόμματός σας και το προτείνατε; Για να το υιοθετήσουμε, να το ενσωματώσουμε στο νομοσχέδιο. Απολύτως τίποτα! Και ενοχλείστε όταν σας θυμίζουμε τι έγινε επί των ημερών σας. Διότι θέλετε, με συνοπτικές διαδικασίες, να ξεχάσουμε όλοι –και κυρίως ο ελληνικός λαός- τι έγινε χθες. Αυτό δεν είναι εύκολο. 
      Εμείς είμαστε εδώ -μαζί με τη μάχη που δίνουμε για να αντιμετωπίσουμε τις δυσκολίες της καθημερινότητας- για να θυμίζουμε σε όλους τις ευθύνες που υπάρχουν και μέσα από αυτές τις ευθύνες, να αναδεικνύεται η συνεπής συμπεριφορά και στάση της Κυβέρνησης της Νέας Δημοκρατίας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Μιχάλης Χρυσοχοΐδης.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θα πάρετε όλο το χρόνο που δικαιούστε στην πρωτολογία σας;
      ΜΙΧΑΗΛ ΧΡΥΣΟΧΟΪΔΗΣ: Θα προσπαθήσω να εξοικονομήσω λίγο, κύριε Πρόεδρε, οπότε κάποια στιγμή, όταν θα σταματήσω…
      ΠΡΟΕΔΡΕΥΩΝ (Φίλιππος Πετσάλνικος): Θέλετε να σας δώσω τα δώδεκα λεπτά που δικαιούστε; Τα έξι; Τα οκτώ; Πόσο περίπου θα χρειαστείτε;
      ΜΙΧΑΗΛ ΧΡΥΣΟΧΟΪΔΗΣ: Δώστε μου δώδεκα λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, αν γίνεται να ανέβει στο Βήμα ο κύριος συνάδελφος, για να τον παρακολουθούμε πιο εύκολα.
      ΠΡΟΕΔΡΕΥΩΝ (Φίλιππος Πετσάλνικος): Κύριε Χρυσοχοΐδη, ο συνάδελφός σας, ο Κοινοβουλευτικός Εκπρόσωπος της Νέας Δημοκρατίας, κ. Παναγιωτόπουλος, παρακαλεί να έρθετε στο Βήμα για να σας παρακολουθεί.
      ΜΙΧΑΗΛ ΧΡΥΣΟΧΟΪΔΗΣ: Αν δεν έχει πρόβλημα ο κ. Παναγιωτόπουλος…
      ΠΡΟΕΔΡΕΥΩΝ (Φίλιππος Πετσάλνικος): Τότε, κύριε Παναγιωτόπουλε, εφόσον ο κ. Χρυσοχοΐδης θα μιλήσει από κάτω, θα πρέπει να μετακινηθείτε προς τα ορεινά, αποκαλούμενα, έδρανα της Αίθουσας, για να μπορείτε να τον παρακολουθείτε.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, ειλικρινώς αισθάνομαι –και θέλω να το εκδηλώσω- απογοήτευση για αυτά που άκουσα προηγουμένως από τον παριστάμενο Υφυπουργό Ανάπτυξης. 
      Είναι κρίμα μία Κυβέρνηση, η οποία πήρε πριν από ένα χρόνο μία καινούργια εντολή, να κάνει εδώ εξιστόρηση της οικονομικής ιστορίας του τόπου τις δύο προηγούμενες δεκαετίες. Είναι κρίμα πραγματικά. 
      Θέλω να πω, επίσης, ότι η επικοινωνία έχει τα όριά της. Προφανώς ο κ. Βλάχος είναι αποδέκτης εισηγήσεων επικοινωνιολόγων, οι οποίοι αντί να ασχοληθούν με τα προβλήματα της πολιτικής και της κοινωνίας, ασχολούνται με τους τρόπους με τους οποίους θα ξεγελάσουν τον κόσμο.
      Η πραγματικότητα, κύριε Υπουργέ, είναι αδυσώπητη. Πρέπει να το αντιληφθείτε. Παραβιάζεται το λαϊκό αίσθημα με αυτά, τα οποία εδώ περιγράφετε. Παραβιάζεται και το αίσθημα των συναδέλφων της Νέας Δημοκρατίας, οι οποίοι δεν γράφονται να μιλήσουν, για να υπερασπιστούν το νομοσχέδιό σας. 
      Θέλω να σας πω ότι πολιτικά έχετε ηττηθεί. Είστε πολιτικά ηττημένοι. Δεν έχετε τη δυνατότητα να διαχειριστείτε την οικονομία. Δεν έχετε τη δυνατότητα να διαχειριστείτε τη σωστή λειτουργία της αγοράς. Έχετε χάσει το παιχνίδι. Και νομίζω ότι είναι πολύ κατάλληλος ο χρόνος να αποχωρήσετε, διότι κάθε μέρα που παραμένετε στην εξουσία, δημιουργείτε και άλλα προβλήματα και προσθέτετε δεινά στον τόπο και στην κοινωνία.
      Κύριε Πρόεδρε, υπάρχουν ορισμένα ζητήματα, τα οποία είναι λυμένα, νομίζω, τουλάχιστον στο χώρο το δικό μας. Στο δίλημμα, αγορά ή κράτος, εμείς απαντούμε ότι χρειάζονται κανόνες, οι οποίοι καθορίζουν τη λειτουργία της αγοράς. Ένας βασικός κανόνας για τη λειτουργία της αγοράς είναι ο ανταγωνισμός, ο οποίος υπήρξε μάλιστα –και η Επιτροπή Ανταγωνισμού- μια από τις «σημαίες» της Νέας Δημοκρατίας πριν από το 2004. Και με βάση αυτό το στοιχείο, το κρίσιμο στοιχείο του ανταγωνισμού, πιστεύουμε ότι οι  αγορές πρέπει να λειτουργούν με τρόπο υγιή και για το καλό των επιχειρήσεων και για το καλό των καταναλωτών.
      Ψηφίστηκε ένας νόμος πριν από περίπου τριάντα χρόνια. Στη συνέχεια αυτός ο νόμος τροποποιήθηκε σε διάφορες χρονικές φάσεις. Λειτούργησε ο νόμος; Ο νόμος λειτούργησε. Λειτούργησε ο ανταγωνισμός στην ελληνική αγορά; Θα απαντήσω, «ναι» και «όχι». Σε ορισμένες περιπτώσεις «ναι», σε ορισμένες περιπτώσεις «όχι». Διαχρονικά. 
      Ωστόσο, τα τελευταία σχεδόν πέντε χρόνια συνέβη κάτι μοναδικό, κάτι ανεπανάληπτο. Έχουμε μία συνολική εκτόξευση των τιμών των βασικών αγαθών και υπηρεσιών στη χώρα άνευ προηγουμένου. 
      Εάν εγώ είμαι ανακριβής, κύριοι συνάδελφοι, παρακαλώ πολύ να  συμβουλευτείτε τα στοιχεία της Εθνικής Στατιστικής Υπηρεσίας της Ελλάδας για να δείτε ότι όλα τα αγαθά τα τελευταία χρόνια έχουν πάρει τον ανήφορο. Μάλιστα, με έναν τρόπο κατακόρυφο προς τα επάνω.
     Γιατί έγινε αυτό στη χώρα; Τι απαντάει η Κυβέρνηση; Η Κυβέρνηση απαντάει ότι φταίνε οι διεθνείς συγκυρίες.
     Έτσι, λοιπόν, φθάσαμε στο σημείο να είμαστε η δεύτερη χώρα σε ακριβότερα τρόφιμα στην Ευρώπη. Για ποιο λόγο άραγε; Ποιος λόγος συντρέχει για να είναι η Ελλάδα η πιο ακριβή χώρα στην Ευρώπη στα τρόφιμα; Υπάρχει απάντηση σ’ αυτό; Θα τη δώσετε; Ποιος τη δίνει; Οι επικοινωνιολόγοι με τα σαράντα ένα μέτρα; Ποιος δίνει αυτή την απάντηση; 
     Γιατί αυτή τη στιγμή η Ελλάδα είναι η έβδομη πιο ακριβή χώρα στο «καλάθι» της ενέργειας; Υπάρχει απάντηση γι’ αυτό; Γιατί αυτή τη στιγμή η αμόλυβδη βενζίνη έχει καπέλο περίπου 10 λεπτά και γιατί, κύριε Υπουργέ δεν βάζετε επιτέλους ανώτατη τιμή στα καύσιμα αφού ξέρετε ότι γίνεται μία ληστεία; Ξέρετε ότι γίνεται λεηλασία σε βάρος του οικογενειακού εισοδήματος. Γνωρίζετε ότι κάποιοι κερδοσκοπούν, γιατί δεν το κάνετε; Προφανέστατα θα έχετε τους λόγους σας ή δεν θέλετε να μαλώσετε με τους φίλους σας ή ενδεχομένως θέλετε να εισπράττετε περισσότερο Φ.Π.Α.. Ενδεχομένως αυτή είναι η πολιτική σας. Ό,τι και να είναι νομίζω ότι κανείς συνάδελφος εδώ μέσα σε οποιαδήποτε πτέρυγα και αν ανήκει δεν το ανέχεται αυτό. Το ανέχεστε εσείς μόνο, το ανέχεται η Κυβέρνηση της Νέας Δημοκρατίας και βέβαια όλα αυτά γίνονται όταν έχουμε αυξήσεις στις διεθνείς τιμές. Όταν έχουμε μειώσεις διεθνών τιμών όπως πρόσφατα, κύριε Πρόεδρε που μειώθηκε 40% το αργό πετρέλαιο ξέρετε πόσο μειώθηκε η αμόλυβδη, 13%. Για ποιο λόγο; 
     Λέει ο κύριος Υπουργός ότι η βενζίνη δεν ακολουθεί τη μείωση του μπρέντ. Σωστό είναι αυτό αλλά είναι 40 με 13; Δηλαδή, τρεις φορές πάνω αυτή η διαφορά; Σε ποια χώρα γίνονται αυτά; Τι απαντάτε; 
     Σήμερα η Ελλάδα φθάνει να έχει την έκτη θέση με την ακριβότερη αμόλυβδη  στην Ευρώπη, το ακριβότερο πετρέλαιο κίνησης στην Ευρώπη, πάρα πολύ ακριβό πετρέλαιο θέρμανσης στην Ευρώπη και τώρα τελευταία τα έχετε κάνει ρόιδο και με το φυσικό αέριο όπου έχουμε αυξήσεις της τάξεως του 45% ενώ θα έπρεπε να υπάρχουν κίνητρα για να ενθαρρυνθεί ο πολίτης, τα νοικοκυριά και οι επιχειρήσεις, να χρησιμοποιήσουν το φυσικό αέριο.
     Τι συμβαίνει, λοιπόν, στη χώρα; Γιατί στις δέκα μειώσεις στα καύσιμα περνάνε οι τρεις μόνο στον τελικό καταναλωτή; Για ποιο λόγο γίνεται αυτό; Τι φταίει σ’ αυτήν τη χώρα; Υπάρχουν απαντήσεις και υπάρχουν καθαρές απαντήσεις στο βαθμό βέβαια που υπάρχει ασκούμενη πολιτική που απαντά σ’ αυτές τις στρεβλώσεις της αγοράς. Και εσείς δεν έχετε πολιτική ενώ θα μπορούσατε να τα λύσετε αυτά τα θέματα.
     Υπάρχουν τα εξής ζητήματα. Σε ό,τι αφορά τα καύσιμα δεν τολμάτε να καθαρίσετε ένα καρτέλ το οποίο λειτουργεί σε επίπεδο πέντε, έξι επιχειρήσεων. Είναι ντροπή γιατί αυτοί ήδη έχουν κλέψει από τον Ιούλιο που άρχισε η πτώση του βαρελιού του πετρελαίου, της πρώτης ύλης, έχουν κλέψει πάνω από 300.000.000 υπό τα όμματά σας. Να βάλετε, λοιπόν, τώρα ανώτατη τιμή, κύριε Υπουργέ, να μειώσετε τα καύσιμα 10 λεπτά, την αμόλυβδη βενζίνη, και να τελειώνουμε. Αυτό είναι δική σας απόφαση, μία απλή υπουργική απόφαση. Χρειάζεται βεβαίως πολιτική βούληση και πρωτίστως χρειάζεται να έχετε πολιτική για τα ζητήματα αυτά.
     Σε ό,τι αφορά τα τρόφιμα και τα υπόλοιπα είδη τα πράγματα είναι επίσης πολύ καθαρά. Έχουμε μία  ολιγοπωλιακή δομή στην οικονομία. Το 60%-70% της αγοράς ελέγχεται από εξήντα, εκατό επιχειρήσεις. Είναι κακό αυτό; Όχι, δεν είναι κατ’ ανάγκη κακό το να υπάρχουν μεγάλες επιχειρήσεις. Δεν είναι κατ’ ανάγκη κακό η ελληνική οικονομία και η ελληνική αγορά να διαθέτει ισχυρές επιχειρήσεις, ούτε είναι κακό οι επιχειρήσεις να είναι κερδοφόρες. Αντιθέτως, σημαίνει μία οικονομία ανθούσα. 
     Το πρόβλημα, όμως, είναι αλλού. Οι επιχειρήσεις αυτές ασκούν τη λειτουργία του ανταγωνισμού με βάση το νόμο; Μήπως παραβιάζουν τη δύναμή τους, μήπως κάνουν κατάχρηση της δεσπόζουσας θέσης  που έχουν στην αγορά; Μήπως οι επιχειρήσεις αυτές έχουν μεταξύ τους εναρμονισμένες συμπεριφορές και δημιουργούν καρτέλ; Η απάντηση σε όλες τις περιπτώσεις είναι ναι. 
     Θέλετε να πούμε παραδείγματα; Νομίζω ότι σε όλο το φάσμα της αγοράς ισχύει ότι υπάρχει κατάχρηση δεσπόζουσας θέσης την οποία διαπιστώνουν και οι πιο αγράμματοι άνθρωποι εκτός από την Επιτροπή Ανταγωνισμού και τον Πρόεδρό της και τους αρμοδίους Υπουργούς. Το ερώτημα πάλι είναι γιατί, για ποιο λόγο δεν τα διαπιστώνετε αυτά και δεν τα καυτηριάζετε και πολιτικά και να τα επιβάλλετε με κυρώσεις νομικά. Και ξέρετε τι σημαίνει νομική κύρωση, κύριε Υπουργέ. Ξέρετε τι σημαίνει να επιβληθεί ένα μεγάλο πρόστιμο που είναι ίσο με τον ετήσιο τζίρο, με τον ετήσιο κύκλο μιας επιχείρησης. 
     Πείτε μου σας παρακαλώ πολύ με πιο τρόπο θα επιβληθεί νομιμότητα σ’ αυτή τη χώρα. Υπάρχει ο νόμος 703, το άρθρο 1 και 2. Τι λένε αυτά τα άρθρα; Λένε ότι όποια επιχείρηση κάνει κατάχρηση δεσπόζουσας θέσης, τιμωρείται. Όποιες επιχειρήσεις έχουν εναρμονισμένες πρακτικές, τιμωρούνται. Αυτά τα δύο πολύ απλά πράγματα τα οποία χρειάζονται έρευνα από την αρμόδια επιτροπή και όμως δεν το κάνετε. Απλώς, παρατηρείτε και παίρνετε μετά σαράντα ένα μέτρα τα οποία και εσείς ο ίδιος πιστεύω ότι θα λέτε μέσα σας πως δεν έχουν καμμία αξία. 
     Τι θα πει σαράντα ένα μέτρα; Είναι αστεία πράγματα. Σε μία ελεύθερη οικονομία που λειτουργεί με βάση συγκεκριμένους νόμους, που έχουμε Ευρωπαϊκό Δίκαιο ενσωματωμένο στο εθνικό έρχεστε και βάζετε άλλα σαράντα ένα  μέτρα; Πού υπάρχουν αυτά; Και γιατί εν πάση περιπτώσει από τη μέρα που πήρατε αυτά τα σαράντα ένα μέτρα από το Φλεβάρη μέχρι σήμερα δεν είχαμε μία πτώση στις τιμές των προϊόντων, ή έστω σταθεροποίηση;
     Η διεθνής τιμή του σιταριού έπεσε 35% και εδώ εσείς ο ίδιος πριν από λίγες μέρες εγκρίνατε αυξήσεις σε υποπροϊόντα σίτου.
      Τα γαλακτοκομικά  προϊόντα έχουν πέσει στην Ευρώπη 10% και 12% τα γαλακτοκομικά από πρόβιο γάλα. Και εδώ έχουμε αυξήσεις 4% τις τελευταίες μέρες του Σεπτέμβρη.
     Σε ποια χώρα, λοιπόν, γίνονται αυτά; Με ποιες ηγεσίες και με ποιες πολιτικές; Προβληματιστείτε για όλα αυτά και μην μας φέρνετε σήμερα εδώ ένα νομοσχέδιο το οποίο δεν υπερασπίζεται η παράταξή σας. 
     Φέρνετε ένα νομοσχέδιο για την εποπτεία λέτε της αγοράς. Μα, υπάρχουν αντιφάσεις και αντινομίες γιατί η εποπτεία της αγοράς ανήκει στην Επιτροπή Ανταγωνισμού. Αυτό είναι το καθ’ ύλην θεσμικό όργανο από το νόμο να ελέγχει τις αγορές για παραβατικές συμπεριφορές. Σε ποιες εποπτείες αναφέρεστε εσείς; Μήπως θέλετε να επαναφέρετε τον Αγορανομικό Κώδικα που τον αναμορφώσατε προσφάτως; Αφορά ένα πολύ μικρό μέρος της αγοράς, τα κηπευτικά φάρμακα και κάποια άλλα πράγματα.
     Τι νόημα έχει αυτό που πάτε να κάνετε με τριακόσιους εργαζόμενους καινούργιους, με  ειδικό γραμματέα, με γραμματείες, με μισό εκατομμύριο κόστος κάθε χρόνο, με 4.000.0000 έως 5.000.000 για την ίδρυση της υπηρεσίας αυτής. Τι είναι όλα τούτα; Και πιστεύετε ότι με αυτά θα ελέγξετε τις αγορές και τη λειτουργία τους; Για όνομα του Θεού!
     Εγώ σας καλώ να κάνετε κάτι πολύ απλό, να ενεργοποιηθείτε άμεσα και να παραπέμψετε παραδειγματικά ορισμένες επιχειρήσεις που παραβιάζουν επιδεικτικά το νόμο. Επίσης, να τους καλέσετε όλους άμεσα, με μαστίγιο και απειλή την εφαρμογή του νόμου για να μειωθούν οι τιμές στη χώρα στα καύσιμα τουλάχιστον 10 λεπτά. Να βάλετε πλαφόν και 8% με 10% στα τρόφιμα  τώρα. Αν δεν το κάνετε και συνεχίζετε με τα  σαράντα ένα μέτρα τα οποία δεν είχαν κανένα απολύτως αποτέλεσμα για την εποπτεία της αγοράς, να είστε βέβαιοι ότι για μια ακόμη φορά θα είστε αποτυχημένοι στον έλεγχο της ακρίβειας και θα καταδικαστείτε από το λαό. 
     Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε ένα πάρα πολύ σημαντικό νομοθέτημα. Πάρα πολύ σημαντικό και για το περιεχόμενό του, για την ουσία του, αλλά και για το συμβολισμό του. 
      Θα εξηγήσω τα πράγματα πιο αναλυτικά. Είναι γνωστό πλέον σε όλους ότι αν αυτήν τη στιγμή υφιστάμεθα και σε εθνικό επίπεδο, αλλά και σε διεθνές επίπεδο τις βαρύτατες συνέπειες της διεθνούς οικονομικής κρίσης, αυτό γίνεται, γιατί κάποιες κυβερνήσεις, κυρίως, στις Ηνωμένες Πολιτείες, πρώτα η τότε κυβέρνηση του Προέδρου Ρέηγκαν και στη συνέχεια οι κυβερνήσεις του Δημοκρατικού Κόμματος επί Προεδρίας Κλίντον σταδιακά, ουσιαστικά αφαίρεσαν από το νομοθετικό πλαίσιο των Ηνωμένων Πολιτειών όλες εκείνες τις νομικές ρήτρες και τις διαδικασίες κοινωνικού και δημοσίου ελέγχου, τόσο σε θέματα χρηματοπιστωτικά όσο και σε θέματα γενικότερα στεγαστικής και καταναλωτικής πίστης. 
      Είναι αλήθεια –και μην κρυβόμαστε πίσω από το δάχτυλό μας- ότι οι μεγάλοι πολιτικοί σχηματισμοί εξουσίας και πέραν του Ατλαντικού, αλλά κυρίως και στην Ευρώπη τα τελευταία χρόνια υπέστησαν μια ιδεολογική καταιγίδα. Μιλάω και για τα κόμματα της Κεντροαριστεράς και για τα κόμματα της Κεντροδεξιάς. Αυτό που συνέβη στις Ηνωμένες Πολιτείες που σας είπα είναι απολύτως χαρακτηριστικό. Η αρχή του κακού ξεκίνησε, ο αφοπλισμός δηλαδή, η απογύμνωση από μέτρα και δικλίδες κοινωνικής προστασίας και κοινωνικού ελέγχου ξεκίνησε επί των ημερών Ρέηγκαν και συνεχίστηκε και ολοκληρώθηκε επί των ημερών Κλίντον. Κατά τον ίδιο τρόπο εισαγωγείς, κύριοι εισαγωγείς του καθεστώτος της λεγόμενης αυτορρύθμισης στις εργασιακές σχέσεις, -εμείς το ονομάσαμε δικαίως απορρύθμισης- ήταν στην Ευρώπη το νέο Εργατικό Κόμμα της Μεγάλης Βρετανίας. Είτε το θέλετε είτε όχι αυτή είναι η αλήθεια.
      ΓΙΑΝΝΗΣ ΚΟΥΤΣΟΥΚΟΣ: Αυτά που ψηφίζατε εσείς ως Υπουργός τα ξεχάσατε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Τώρα όλα θα τα πούμε εδώ μην ανησυχείτε. Δεν θα κρύψουμε τίποτα. Άλλοι κρύβονται πίσω από τη θορυβώδη Αντιπολίτευση και από τις πομφόλυγες περί δήθεν προτάσεων κ.λπ., που συγκροτούν ένα απόλυτο τίποτα. Θα τα πούμε μην ανησυχείτε.
      Το ερώτημα είναι θα πάμε σε έναν κεντρικό σχεδιασμό; Η αποτυχία αυτού του μοντέλου θα μας οδηγήσει με τη λογική του ιστορικού εκκρεμούς  να ξαναυϊοθετήσουμε το άλλο άκρο; Όχι, βεβαίως. Τα πράγματα είναι απλά και είναι δοκιμασμένα. Είναι η λογική του μέτρου και της μεσότητος. Η λογική που πολύ σωστά ακολουθήθηκε από διαφορετικά κόμματα εξουσίας Κεντροαριστερά κόμματα και Κεντροδεξιά και ανασυγκρότησε την ευρωπαϊκή ήπειρο από τα ερείπια του Β΄ Παγκοσμίου Πολέμου. 
      Γιατί, κυρίες και κύριοι συνάδελφοι, ένα μοντέλο ελεύθερης οικονομίας και ελεύθερης οικονομικής ανάπτυξης, αλλά με ισχυρό τον παρεμβατικό ρόλο του κράτους-επόπτη, που βάζει τους όρους του παιχνιδιού και ελέγχει τα πάντα, ακολουθήθηκε στη μεταπολεμική Γερμανία. Ακολουθήθηκε από χριστιανοδημοκρατικές κυβερνήσεις. Τότε με επικεφαλής τον Αντενάουερ και με εκτελεστή και εφαρμοστή τον Υπουργό του  Έρχαρτ. Υπήρξαν και κόμματα της Κεντροαριστεράς στην Ευρώπη που ακολούθησαν αυτό το μοντέλο της λεγόμενης κεϊνσιανής συνταγής. 
      Αυτό που πρέπει να ξεκαθαρίσουμε είναι ότι αυτή η πολιτική θεολογία περί αυτορρύθμισης των αγορών, όχι μόνο τελείωσε, αλλά γκρεμίστηκε μέσα σε τραγικές συνέπειες για το σύγχρονο κόσμο μας. Δεν θέλω να ανατρέξω στα ανάλεκτα και στην ανθολογία σκέψεως και γραπτών στελεχών του ΠΑ.ΣΟ.Κ., όπως ο κ. Χριστοδουλάκης, γιατί θα σας στενοχωρήσω. Σας «στενοχώρησε» πριν ο κ. Βλάχος και θα τον «ψέξω» γι’ αυτό. Θα επιφυλαχτώ να σας στενοχωρήσω αύριο! Να σας διαβάσω αποσπάσματα έτσι της καθαρής «φιλοσοφίας» του πάλαι ποτέ τσάρου της οικονομίας των εκσυγχρονιστών, του κ. Χριστοδουλάκη για να διαπιστώσετε ακριβώς τα έντονα ψήγματα αυτής της αντίληψης περί της πολιτικής θεολογίας της αγοράς. Τελειώσανε αυτά, κυρίες και κύριοι, και τελείωσαν με τραγικό τρόπο. Και πρέπει όλοι να πάρουμε τα διδάγματά μας και τις εμπειρίες μας. Τα περί αυτορρύθμισης των αγορών ήταν ένας τραγικός για την ανθρωπότητα μύθος. 
      ΡΟΔΟΥΛΑ ΖΗΣΗ: Εσείς το λέγατε ως μεταρρύθμιση. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Ζήση, εσείς το λέγατε και εσείς το εφαρμόζατε. Και δεν σας  κατηγορώ, γιατί είχατε και την αντιστοίχισή σας στην Ευρώπη. Σας είπα πού κοιτούσε ο κ. Σημίτης, πού είχε το πρότυπό του.
      Εγώ θέλω από το Βήμα αυτό να σας ζητήσω σ’ αυτήν τη νέα πραγματικότητα να είμαστε σύμμαχοι. Εδώ μιλάμε από τις αρχές του 2009 ότι πρέπει να ξεκινήσει ένας συστηματικός καθημερινός πόλεμος. Πόλεμος στην αγορά, όπου από τη μία πλευρά θα είναι οι φορείς, οι θεσμοί  και οι διαδικασίες του κοινωνικού και δημοσίου ελέγχου και της διαφάνειας και από την άλλη θα είναι όλοι εκείνοι που προσπαθούν, είτε να κερδοσκοπήσουν είτε να επωφεληθούν από την αδυναμία των καιρών και τις ειδικές περιστάσεις, για να δημιουργήσουν αυτά τα δυσάρεστα φαινόμενα της καθημερινότητας.
      Η Κυβέρνηση πορεύεται και το δείχνει μ' αυτό το νομοσχέδιο προς τη σωστή κατεύθυνση. Αν θέλετε, κύριε Υπουργέ, ο αστερίσκος, η αντίρρηση, η δική μου ένσταση είναι ότι θα πρέπει να δώσετε και άλλες αρμοδιότητες σ’ αυτό το Σώμα Ελεγκτών. Και μην ακούτε τις σειρήνες. Να δώσετε και άλλες αρμοδιότητες σ’ αυτό το Σώμα Ελεγκτών. Να το επεκτείνετε και να κάνετε ακόμη πιο ουσιαστική την αποστολή του. Αυτό περιμένει ο ελληνικός λαός. Και επειδή η Κυβέρνηση βαδίζει στη σωστή πορεία, καλό είναι να επιταχύνουμε ακόμη περισσότερο το βήμα μας. 
      Πριν από λίγο άκουσα στα δελτία ειδήσεων ότι οι εμπορικοί σύλλογοι της χώρας παίρνουν μία πρωτοβουλία, η οποία θα εκδηλωθεί αυτές τις μέρες. Δηλαδή, να ζητήσουν από τα μέλη τους και να τα ενθαρρύνουν, να μειώσουν κατά 20% τις τιμές τους. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Αφού δεν αποφασίζει η Κυβέρνηση, κάποιος πρέπει να το κάνει αυτό.
      ΠΑΝΟΣ ΠΑΝΑΓΙΩΤΟΠΟΥΛΟΣ: Αυτά εντάσσονται, κύριε συνάδελφε, μέσα στο πλαίσιο της πολιτικής της Κυβέρνησης για μία νέα σύμβαση, ένα νέο κοινωνικό συμβόλαιο μεταξύ όλων των κοινωνικών φορέων, με τους φορείς του πολιτικού συστήματος, με την Κυβέρνηση που έχει εκλεγεί ακριβώς για να αναλάβει τις ευθύνες διακυβέρνησης του τόπου, για να μπορέσουμε να βγούμε από τις συμπληγάδες και από τα καβδιανά δίκρανα, στα οποία μας οδήγησε η διεθνής οικονομική κρίση. 
      Αλλά επειδή κάνετε πολλή συζήτηση για το σήμερα, στεναχωρηθήκατε που ο Υφυπουργός  κ. Βλάχος έσπευσε να φωτίσει και το χθες. 
      Παραθέτω τα στοιχεία: Θα σας θυμίσω αυτό που ξέρει ο κάθε Έλληνας και η κάθε Ελληνίδα. Η ακρίβεια, που όντως είναι ένα πολύ μεγάλο πρόβλημα σήμερα στην Ελλάδα, αλλά θα έλεγα και όχι μόνο στην Ελλάδα, μην αγνοείτε ότι έχει τις ρίζες της στην εποχή του ΠΑ.ΣΟ.Κ.. 
      ΕΥΑΓΓΕΛΟΣ ΒΕΝΙΖΕΛΟΣ: Ασφαλώς.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μη φωνάζετε, θα τα ακούσετε, όπως σας ακούμε με προσοχή και σεβασμό. Θα σας θυμίσω ότι το μπουκάλι το νερό –δεν θα κουραστώ να το λέω, κύριε Βλάχο, γιατί είναι η αλήθεια και το ξέρει ο Έλληνας και στην πλέον απομεμακρυσμένη περιοχή της ελληνικής επικράτειας- 50 δραχμές έκανε το ένα βράδυ, με τον τρόπο που μπήκαμε, με τον τρόπο που ορίσατε εσείς ως κυβέρνηση της χώρας τότε, με Πρωθυπουργό τον κ. Σημίτη, με τον τρόπο που  μπήκαμε στην Ο.Ν.Ε. και με τις διαδικασίες που ορίσατε αυτό το πεντηντάδραχμο έγινε 170 δραχμές. Μισό ευρώ την επομένη, 50 δραχμές την προηγουμένη. Ξεπέρασε δηλαδή τις τρεις φορές επάνω. Σας θυμίζω δε το πάρτι των κερδοσκόπων εκείνη την περίοδο, όπου υπήρξε η πρώτη και μεγάλη εκτίναξη της σπείρας προς τα πάνω.
	Αυτή είναι η πραγματικότητα. Αυτή είναι η αλήθεια. Και το νιώθει στο πετσί του κάθε Έλληνας νοικοκύρης. Το έχει πληρώσει το ελληνικό νοικοκυριό. 
	Αυτό, βεβαίως, δεν μας απαλλάσσει από τις δικές μας ευθύνες. Γι’ αυτό μίλησα για έναν πόλεμο και νομίζω πως έχει απόλυτη συναίσθηση η ηγεσία του Υπουργείου Ανάπτυξης. Κύριε Υπουργέ, αυτός ο πόλεμος πρέπει να είναι καθημερινός. Δεν θα τους αφήσετε σε ησυχία! Και σας είπα: μην ακούτε τις σειρήνες και μην ακούτε τους δήθεν γνώστες, οι οποίοι μέχρι σήμερα –είδατε τι έγινε στις Ηνωμένες Πολιτείες- στο όνομα αυτής της πολιτικής ιδεολογίας οδήγησαν την κατάσταση εδώ που την οδήγησαν. Ο κόσμος θέλει κοινωνικό έλεγχο. Θέλει κοινωνικά αμορτισέρ. Θέλει μηχανισμούς κοινωνικής άμυνας, δημοσίου ελέγχου. Η Κυβέρνηση τους θεσμοθετεί. Προχωρήστε το συντομότερο δυνατόν!
	Άκουσα τον κ. Χρυσοχοΐδη. Σημαντική η προσπάθειά του. Σοβαρός κοινοβουλευτικός και πολιτικός άνδρας. Η κριτική του καλοδεχούμενη. Πολλά πράγματα μπορούμε να διορθώσουμε και να αλλάξουμε. Ασφαλώς, ουδείς έχει το αλάθητο. Όμως, δεν ακούω, κυρίες και κύριοι συνάδελφοι του ΠΑ.ΣΟ.Κ., μια συγκροτημένη…
	ΕΥΑΓΓΕΛΟΣ ΒΕΝΙΖΕΛΟΣ: Προτάσεις κάνουμε. 
	ΠΑΝΟΣ ΠΑΝΑΓΙΩΤΟΠΟΥΛΟΣ: Προτάσεις ατάκτως ερριμμένες ακούω. Ιδέες ενδιαφέρουσες, ατάκτως ερριμμένες ακούω. Δεν βλέπω συγκροτημένη πρόταση, με βάση την οποία θα μπορούσε ο ελληνικός λαός να πει «καθίστε στην άκρη οι μεν, για να έρθουν οι δε». Δεν πείθετε. Και σας έχω εξηγήσει γιατί δεν πείθετε. Διότι μέτρο της αξιοπιστίας, των λόγων και της κριτικής που αρθρώνετε σήμερα ως Αξιωματική Αντιπολίτευση είναι όσα πράξατε στο χθες και όσα πράξατε στο χθες αποτελούν το χειρότερο δείγμα πολιτικής για την προστασία του καταναλωτή και ιδιαίτερα του μικρομεσαίου Έλληνα, του μικρομεσαίου νοικοκυριού. 
	Κυρίες και κύριοι συνάδελφοι, εγώ χαιρετίζω αυτό το νομοσχέδιο. Και επιτρέψτε μου να πω, κύριε Υπουργέ, καλόπιστα και φιλικά πως θεωρώ ότι ως Κυβέρνηση αργήσαμε κιόλας να το φέρουμε. Έπρεπε να το φέρουμε πιο γρήγορα αυτό το νομοσχέδιο, για να καθαρίσει η ήρα από το στάρι και να προχωρήσουμε μπροστά. Είστε σε σωστό δρόμο. Να επιταχύνουμε το βήμα. Να ενισχύσουμε περισσότερο αυτές τις διαδικασίες και αυτούς τους μηχανισμούς κοινωνικού και δημοσίου ελέγχου και να είστε βέβαιος ότι τα πράγματα στην αγορά μπορούν και πρέπει να εξελιχθούν καλύτερα. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Θεόδωρος Δρίτσας. 
    ΘΕΟΔΩΡΟΣ ΔΡΙΤΣΑΣ: Κύριε Πρόεδρε, ευχαριστώ. 
    Κυρίες και κύριοι συνάδελφοι, υπάρχουν και άλλες πολιτικές δυνάμεις στο Κοινοβούλιο. Παρακαλώ να ακουστούμε και εμείς. 
    	Κύριε Πρόεδρε, εισπράξαμε μία έκπληξη πρώτου μεγέθους μόλις πριν από λίγο. Πρέπει να αναρωτηθούμε εάν οι Έλληνες πολίτες –και εμείς μεταξύ αυτών- έχουμε οικοδομήσει μία ψευδή ιστορική και πολιτική συνείδηση όλα αυτά τα χρόνια. Διότι ούτε λίγο ούτε πολύ ακούσαμε από τον αγαπητό συνάδελφο Κοινοβουλευτικό Εκπρόσωπο της Νέας Δημοκρατίας κ. Παναγιωτόπουλο ότι η Νέα Δημοκρατία επί είκοσι χρόνια τώρα, είτε ως Αντιπολίτευση είτε ως Κυβέρνηση, είναι πολιτική δύναμη ανταγωνιστική και αντίπαλη στο Ρέιγκαν, στο Μπους, στη Θάτσερ, στον Μπλερ και σε όλες αυτές τις κυβερνήσεις των Ηνωμένων Πολιτειών και της Ευρώπης. Αυτό είναι μία έκπληξη πρώτου μεγέθους. Δεν ξέραμε ότι μπορούσαμε να έχουμε ένα τόσο ισχυρό σύμμαχο όλα αυτά τα χρόνια απέναντι στην πολιτική του Ρέιγκαν, του Μπους, του Μπλερ και της Θάτσερ. Έτσι, όμως, υποβαθμίζουμε τη συζήτηση. Έτσι, ένα κρίσιμο ζήτημα, που αφορά τη ζωή των Ελλήνων πολιτών, το μετατρέπουμε σε μία καρικατούρα πολιτικής επιχειρηματολογίας εντυπώσεων, η οποία πολύ απέχει από την ευθύνη που πρέπει να έχει η πολιτική και πολύ περισσότερο οι κυβερνήσεις. 
    	Κυρίες και κύριοι συνάδελφοι, υπάρχει, επίσης, και από τα λεγόμενα του κυρίου Υπουργού μία προσπάθεια να αποδοθούν τα φαινόμενα της ακρίβειας, πρώτον, στο παρελθόν και, δεύτερον, στο άμεσο παρόν από το 2007 και μετά, με κάποιες «στρεβλώσεις», που, όπως είπε ο κύριος Υφυπουργός, έχουν παρουσιαστεί και κάποιες ασύδοτες πρακτικές. 
    Μα, εδώ ή αυτό θα συμβαίνει ή θα συμβαίνουν όσα περιέγραψε ο κύριος Υφυπουργός για την προϊστορία των κυβερνήσεων ΠΑ.ΣΟ.Κ.; Εν πάση περιπτώσει, δεν είναι δυνατόν, όταν στην ίδια την αιτιολογική έκθεση τίθεται ευθύς εξ αρχής το ζήτημα ότι οι τιμές στο σύνολο σχεδόν των αγαθών από το 1992 και μετά διαμορφώνονται ελεύθερα με βάση την προσφορά-ζήτηση και τους κανόνες του υγιούς ανταγωνισμού σε όλα τα στάδια εμπορίας τους –βιομηχανία, βιοτεχνία, εισαγωγή, χονδρεμπορία, λιανεμπόριο- δεν είναι δυνατόν αυτή η πρακτική, αυτή η επιλογή που έχει οδηγήσει σε έκρηξη ακρίβειας και παλαιότερα, επί των κυβερνήσεων ΠΑ.ΣΟ.Κ. και τώρα, σε πλήρη όξυνση, σε παροξυσμό τιμών, να μην τίθεται στο στόχαστρο μιας επανεκτίμησης. 
    Δεν είναι δυνατόν οι πολιτικές δυνάμεις που κυβέρνησαν και κυβερνούν την Ελλάδα –το ΠΑ.ΣΟ.Κ. και η Νέα Δημοκρατία- να μην αισθάνονται την ανάγκη και την υποχρέωση αυτή τη βασική τους επιλογή της απελευθέρωσης της αγοράς να την θέσουν στη βάσανο μιας κριτικής επανεκτίμησης. 
    Όταν έχουμε αυτό το γεγονός μπροστά μας, τότε σε όλο του το μεγαλείο ο δικομματισμός υπόσχεται την επιλογή «μία από τα ίδια». Από εκεί και πέρα πρέπει να απολογηθεί όχι μόνο η Νέα Δημοκρατία, ως εκ τούτου, που πράγματι έχει τις τεράστιες ευθύνες αυτή τη στιγμή γι’ αυτόν τον παροξυσμό, αλλά και το ΠΑ.ΣΟ.Κ. γι’ αυτήν τη διαδικασία της απελευθέρωσης, η οποία έχει δομικά χαρακτηριστικά και δεν αντιμετωπίζεται με επί μέρους μέτρα, που το ΠΑ.ΣΟ.Κ. –δήθεν- θα τα έπαιρνε καλύτερα από τη Νέα Δημοκρατία. 
    (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
    Ας μιλήσουμε, επομένως, σοβαρά. «Εκτός» λέει η αιτιολογική έκθεση –και παρακαλώ προσέξτε το αυτό, κύριοι συνάδελφοι- «με μόνη εξαίρεση, δηλαδή, στην απελευθέρωση τα οπωρολαχανικά και τις παιδικές τροφές». Εκτός από το ότι και το οινόπνευμα είναι στα ύψη, για τα οπωρολαχανικά δεν χρειάζεται να μιλήσω. Τα ξέρετε. Θα μιλήσω για τις παιδικές τροφές, που εκ του επαγγέλματός μου μπορώ να έχω άμεση γνώμη. 
    Όντως, είναι ελεγχόμενη. Μόνο χονδρεμπορικό κέρδος προστίθεται για τη διαμόρφωση της λιανικής τιμής. Όμως, η τιμή κόστους παραγωγής, η βασική χονδρική τιμή, είναι πολύ υψηλή. Και παρά το μικρό, ελάχιστο λιανικό κέρδος που υπάρχει, οι τροφές, τα βρεφικά γάλατα πρώτης βρεφικής ηλικίας, δηλαδή μέχρι έξι μηνών, που είναι διατιμημένα, είναι πανάκριβα. Και δεν είναι απλώς αυτόνομα πανάκριβα. Είναι σε σχέση με την αγοραστική δύναμη των πολιτών. 
    Ξέρετε τι σημαίνει για ένα νέο ζευγάρι το βρεφικό γάλα του νεογέννητου παιδιού τους; Τουλάχιστον 60 ευρώ το μήνα μόνο το γάλα. Τουλάχιστον! Στην καλύτερη των περιπτώσεων, αν το παιδί δεν είναι πολύ φαγανό. Μετά όσο μεγαλώνει και περνά στον πέμπτο, στον έκτο, στον έβδομο μήνα, εκεί αυξάνεται περισσότερο. Να μη μιλήσουμε για τις πάνες, για το ένα, για το άλλο.
      Δεύτερη πραγματικότητα: Τα φάρμακα. Είναι κοστολογημένα με κρατική διατίμηση. Ε, η δυναμική μονάδα θεραπευτικής αγωγής, το κόστος της μονάδας θεραπευτικής δόσης όχι μόνο έχει έκρηξη, αλλά είναι πλέον ανεξέλεγκτο με τεράστιες συνέπειες, όχι μόνο οικονομικές και για τα ασφαλιστικά ταμεία και για τους πολίτες-ασθενείς, αλλά και προς την κατεύθυνση της πολυφαρμακίας και της προσβολής της δημόσιας υγείας. Και όμως γίνεται ένα γαϊτανάκι κερδοσκοπίας, με ελεγχόμενες τιμές κρατικής διατίμησης. 
      Ποιος μπορεί, λοιπόν, να μας πείσει ότι αυτή η απελευθερωμένη αγορά μπορεί να ελεγχθεί; Και γιατί αυτός ο εξαγνισμός της Ευρώπης και των Ηνωμένων Πολιτειών; 
      Πράγματι στην Ελλάδα τα πράγματα είναι ακόμα χειρότερα. Πράγματι οι ελληνικές κυβερνήσεις έχουν πολύ μεγαλύτερες ευθύνες, γιατί ο δημοκρατικός έλεγχος της ελληνικής κοινωνίας δεν είναι τόσο υψηλός όσο άλλων κοινωνιών. Αλλά η αγοραστική δύναμη των πολιτών και στην Ευρώπη και στις Ηνωμένες Πολιτείες την τελευταία εικοσαετία πέφτει ραγδαία. Αυτό θα το αγνοήσουμε και θα εξαγνίσουμε την ελευθερία της αγοράς στην Ευρώπη και στην Αμερική, αλλά στην Ελλάδα φταίει η Νέα Δημοκρατία ή έφταιγε το ΠΑ.ΣΟ.Κ. μόνο; 
        Αναλάβετε τις ευθύνες σας ως προς τις βασικές σας πολιτικές και οικονομικές επιλογές, οι οποίες οδηγούν ακριβώς στην εξαθλίωση πλατύτερων στρωμάτων της ελληνικής κοινωνίας. Και δεν μπορείτε να παίζετε με το δικομματικό μπαλάκι, ποιος πήρε λιγότερα ή καλύτερα μέτρα για να ελέγξει το ανεξέλεγκτο τέρας.
        Από αυτή την άποψη, μπορείτε να ελέγξετε, κύριε Υπουργέ, το κόστος παραγωγής των υπηρεσιών, των προϊόντων, όλων; Μπορείτε να ισχυριστείτε ότι  μπορείτε να το ελέγξετε, με όλο αυτό το πολυπλόκαμο σύστημα της ελεύθερης αγοράς; Έχετε καμμιά δυνατότητα να νικήσετε; 
        Και μη μιλάτε για πρόστιμα και για ανακλήσεις αδειών. Από όλα αυτά τα πρόστιμα που έχετε επιβάλει, πείτε μας, δώστε μας έναν κατάλογο να δούμε τι έχει πληρωθεί από αυτά και απ’ όσα έχουν πληρωθεί, πόσο έχουν ενσωματωθεί στις τιμές των εμπορευμάτων και έχουν μετακυλισθεί εκεί. 
        Πείτε μας, για την περίφημη Επιτροπή Ανταγωνισμού, το καρτέλ της ακτοπλοΐας, που από το Μάιο μήνα εκλήθησαν και παραπέμφθησαν, έφτασαν στον Οκτώβριο για να γίνει η πρώτη συνεδρίαση και φυσικά, με μια πλειάδα αρίστων νομικών, οι εταιρείες αυτές έχουν ανοίξει μια διαδικασία που δεν θα τελειώσει ούτε το 3000, με ενστάσεις, με νομικά επιχειρήματα, με αναστολές λειτουργίας της Επιτροπής Ανταγωνισμού. Ποιος μπορεί να ελέγξει αυτές τις καταστάσεις, όταν έχει κάνει τη βασική παραδοχή της απελευθερωμένης αγοράς;
        Από αυτή την άποψη, ο κοινωνικός μισθός, η παιδεία, η υγεία, το ασφαλιστικό σύστημα, πού είναι η τιμαριθμική αναπροσαρμογή στο κάτω-κάτω; Πού είναι αυτή η περίφημη τιμαριθμική αναπροσαρμογή που ίσχυσε ένα διάστημα και είχε μια σχέση τιμών και εισοδήματος; Είναι εξαφανισμένη πλέον. Παράνομη, όχι απλώς εξαφανισμένη.
        Από αυτή την άποψη κάνετε ένα νέο οργανισμό, την Υπηρεσία Εποπτείας της Αγοράς, για να διογκώσετε ένα συγκεντρωτικό όργανο και να βασιστείτε σε αυτό. Μα, έχουμε παράδοση ατελέσφορων δράσεων και ανεπαρκών δράσεων ελεγκτικών μηχανισμών.
        Μετά από ένα χρόνο, αν είστε στην Κυβέρνηση -που δεν θα είστε- θα μας φέρετε ένα νέο νομοσχέδιο ενός νέου οργανισμού που θα ελέγχει τους ελέγχοντες. Αυτό γίνεται παντού στη Δημόσια Διοίκηση. Νέα όργανα που ελέγχουν τους ελεγκτές. Αυτή την πρακτική πάτε να καθιερώσετε και τώρα, για να αντιμετωπίσετε τις τιμές. Πρόκειται για ένα νομοσχέδιο υπαρξιακού άγχους και πολιτικού αδιεξόδου, αποτυχίας της πολιτικής σας.
        Με αυτές τις σκέψεις θα ήταν πολύ καλύτερα και με πολύ περισσότερα αποτελέσματα αυτόν τον οργανισμό να τον μετατρέπατε σε έναν οργανισμό έρευνας και μελέτης με επιστημονική εγκυρότητα, με διακομματικό, διαπαραταξιακό έλεγχο της Βουλής όμως, ώστε να αναζητήσει ένα και μόνο πράγμα. Τα αντικειμενικά στοιχεία, όσο γίνεται πιο αντικειμενικά, του κόστους παραγωγής των υπηρεσιών και των προϊόντων. Και από εκεί και πέρα μπορούμε να μιλήσουμε για σχεδιασμό τιμολογιακής πολιτικής από μια Κυβέρνηση. Όταν δεν μπορείτε να ελέγξετε το κόστος παραγωγής, από εκεί και πέρα τι θα κάνετε; Θα κάνετε το άνοιγμα των φαρμακείων, λες και οι φαρμακοποιοί φταίνε που έχουν φτάσει στα ύψη οι τιμές των φαρμάκων, για να φτιάξετε πολυεθνικές, μονοπωλιακού χαρακτήρα αλυσίδες λιανικής εμπορίας και να πείτε ότι έτσι εκσυγχρονίζετε την ελληνική οικονομία. Και θα είναι δακτυλοδεικτούμενοι οι φαρμακοποιοί, διότι θα πρέπει να γίνουν υπάλληλοι αυτών των πολυεθνικών εταιρειών.
        Με αυτές τις πολιτικές και χωρίς τα αντίδοτα που είναι ο ισχυρός δημόσιος τομέας, που είναι η αντικειμενικοποίηση του κόστους παραγωγής όσο γίνεται περισσότερο και με όσο γίνεται μεγαλύτερη διαφάνεια και ο κοινωνικός έλεγχος από τις επιτροπές ακρίβειας που παλεύουν αυτό τον καιρό σε όλη την Ελλάδα, μέχρι κάθε άλλη μορφή κοινωνικού ελέγχου, χωρίς αυτούς τους τρεις πυλώνες δεν μπορούμε να ξεκινήσουμε οποιαδήποτε συζήτηση για έλεγχο των τιμών. Κοροϊδεύουμε τον εαυτό μας. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε.
        Αντί γι’ αυτό εκχωρείτε τα κερδοφόρα λιμάνια του Πειραιά και της Θεσσαλονίκης  στην «COSCO» και προσέξτε, κύριε Πρόεδρε…
        ΠΡΟΕΔΡΕΥΩΝ (Γεώργιος Σούρλας): Μα, κύριε συνάδελφε…
        ΘΕΟΔΩΡΟΣ ΔΡΙΤΣΑΣ:  Είναι πολύ άμεσα συνδεδεμένα. 
        ΠΡΟΕΔΡΕΥΩΝ (Γεώργιος Σούρλας):  Και εγώ θα μπορούσα να μιλάω μια ώρα. 
        ΘΕΟΔΩΡΟΣ ΔΡΙΤΣΑΣ:  Θα ήθελα είκοσι δευτερόλεπτα ακόμα. 
        ΠΡΟΕΔΡΕΥΩΝ (Γεώργιος Σούρλας): Μα, για το λιμάνι τώρα; Αφήστε το λιμάνι. Το λιμάνι είναι το πρόβλημα; Αντί να χαιρετίσουν τη συνεργασία με την Κίνα για το λιμάνι και οι αριστερές δυνάμεις, το κατηγορείτε τώρα;
        ΘΕΟΔΩΡΟΣ ΔΡΙΤΣΑΣ: Αν με αφήσετε θα καταλάβετε πόσο άμεσα συνδέεται με το θέμα μας.
        Η «COSCO», κυρίες και κύριοι συνάδελφοι, κύριε Υπουργέ, μπορεί να μην το γνωρίζετε, είναι κρατική off-shore εταιρεία, με έδρα τις Βερμούδες. Σε αυτό το σημείο έχει φτάσει η παγκόσμια οικονομία και σεις μου μιλάτε για ελεγκτικό μηχανισμό τέτοιου τύπου. Αυτή η off shore εταιρεία με έδρα τις Βερμούδες, η κρατική κινέζικη εταιρεία θα φτιάξει στον Πειραιά μεταποιητικό εμπόριο …
        ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Δρίτσα.
        ΘΕΟΔΩΡΟΣ ΔΡΙΤΣΑΣ:  … και γι’ αυτό θέλει το λιμάνι, με έξι χιλιάδες κινέζους στο παλιό κτήριο του Παπαστράτου και άντε να δούμε τώρα το παραδοσιακό εμπόριο του Πειραιά πού θα τρέχει και πού θα φτάνει. …
        ΠΡΟΕΔΡΕΥΩΝ (Γεώργιος Σούρλας): Το θέμα μας είναι το λιμάνι του Πειραιά απόψε;
        ΘΕΟΔΩΡΟΣ ΔΡΙΤΣΑΣ: Και όταν γίνουν ευρωπαϊκά προϊόντα τα κινέζικα, να δούμε σε τι τιμές θα είναι στην ελληνική και στην ευρωπαϊκή αγορά. 
        Ευχαριστώ, κύριε Πρόεδρε.
        ΠΡΟΕΔΡΕΥΩΝ (Γεώργιος Σούρλας): Κύριε Δρίτσα, εσείς ήσασταν πάντα συνεπής στο χρόνο. Απόψε λίγο με στεναχωρήσατε.
        Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής για έξι λεπτά, για να δευτερολογήσει.
        ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
        Κύριε Πρόεδρε, θα περίμενε κανείς να απαντήσει ο κύριος Υπουργός σε αυτά που είπαν οι εισηγητές, τουλάχιστον, των κομμάτων επί της αρχής και να αιτιολογήσει, αν θέλετε, την κατάθεση του νομοσχεδίου. Αντί αυτού, τι ακούσαμε; Τα 2/3, για να μην πω τα ? της ομιλίας του, ήταν αφιερωμένα στο να διαβάζει εφημερίδες επί εποχής του ΠΑ.ΣΟ.Κ. για την ακρίβεια, την αισχροκέρδεια, τις καταγγελίες κ.λπ..
        Ξεχάσατε, κύριε Υπουργέ, να μας διαβάσετε εδώ και πέντε χρόνια τι γράφουν οι εφημερίδες για την αισχροκέρδεια που διατηρείται στα ίδια επίπεδα, στο ίδιο ύψος και που εσείς είστε Κυβέρνηση, αλλά δεν κάνετε τίποτα.
        Γι’ αυτό είπαμε ότι το νομοσχέδιο αυτό δεν θα μπορέσει να κάνει τίποτα, ακριβώς γιατί δεν υπάρχει βούληση, γιατί δεν υπάρχουν και τα εργαλεία εκείνα, αν θέλετε, για να εμποδίσετε ή να μειώσετε κάπως την αισχροκέρδεια.
        Ακούσαμε φυσικά και τον Κοινοβουλευτικό Εκπρόσωπο του ΠΑ.ΣΟ.Κ. να λέει ότι από την εποχή της Νέας Δημοκρατίας και μετά άρχισε να γίνεται αυτό το αισχρό τελικά γεγονός της αγοράς, της αισχροκέρδειας και το καλάθι της νοικοκυράς να στενεύει πολλαπλάσια. 
        Ακούσαμε, κύριε Πρόεδρε, και εκείνο που μας είπε και ο κ. Παναγιωτόπουλος. Λέει ότι καταργείται η αυτορρύθμιση της αγοράς. Άκουσον άκουσον! Από πού βγαίνει αυτό το συμπέρασμα, δεν ξέρω. Δηλαδή τι θα κάνετε αύριο; Δεν είναι εδώ ο κ. Παναγιωτόπουλος να τον ρωτήσω. Θα έχουμε διατίμηση αύριο; Θα πάει η Κυβέρνηση, εφόσον έχει καταργηθεί η αυτορρύθμιση της αγοράς, εφόσον έχει καταργηθεί δηλαδή με λίγα λόγια ο κανόνας της ελεύθερης αγοράς, παρά το Μάαστριχτ, παρά τη Λισαβόνα, παρά τις αποφάσεις που έχουν παρθεί είτε σε υπουργικό επίπεδο, ECOFIN είτε σε επίπεδο Αρχηγών κρατών, θα καταργήσετε όλα αυτά και αύριο θα πάτε να επιβάλετε τιμές; Κάτι τέτοιο άφησε να εννοηθεί ο κ. Παναγιωτόπουλος;
        Μια παραπλάνηση του κόσμου, ένας αποπροσανατολισμός ότι αυτό το νομοσχέδιο κινείται σε μια τέτοια κατεύθυνση και ότι αύριο αλλάζουν τα πάντα και ότι θα διαμορφώνεται η τιμή, με βάση το κόστος της παραγωγής και ένα λογικό κέρδος. Αυτό άφησε να εννοηθεί. Είναι δυνατόν να μας λένε τέτοια πράγματα εδώ μέσα; Είναι δυνατόν να κάθεται ο ελληνικός λαός και να του πασάρουν αυτά ακριβώς τα ανεκδιήγητα, τα οποία δεν μπορεί να σταθούν πολιτικά σε καμμία σκέψη τελικά;
      Και αυτό μάλιστα, όταν ζούμε στο ζενίθ της φιλελευθεροποίησης, να μην πω της καταλήστευσης του ελληνικού λαού με τη νεοφιλελεύθερη πολιτική. Ας το πάω εκεί που λέει η Νέα Δημοκρατία, φιλελευθεροποίηση που είναι νεοφιλελεύθερη αντιλαϊκή, πέρα για πέρα, πολιτική. Μπορεί σ’ αυτούς τους κανόνες της αγοράς να επιβάλετε εσείς τιμές; Σας είπα και στην επιτροπή, κύριε Υπουργέ, πού σταματάει το κέρδος και πού αρχίζει η αισχροκέρδεια; Αυτά τα εργοστάσια που έχουν κατακλύσει την αγορά με τα προϊόντα τους, τα ονομαζόμενα καρτέλ, είτε στα γαλακτοκομικά είτε σε άλλα είδη λαϊκής κατανάλωσης, που αισχροκερδούν και τα ποσοστά τους φτάνουν στους ισολογισμούς να έχουν κέρδη 60%, 70%, 80%, είναι αυτά κέρδη ή αισχροκέρδεια;
      Πάρτε τις τράπεζες και τις ασφαλιστικές εταιρείες  και τις μεγάλες επιχειρήσεις με τα πετρελαιοειδή και τα διυλιστήρια. Εμείς είπαμε ότι αυτή η πολιτική της Κυβέρνησης που ταυτίζεται με την ελεύθερη αγορά, δεν μπορεί να διαμορφωθεί. Ας πάνε σ’ έναν έμπορο και ας του πουν, γιατί πουλάς τόσο; Θα πει εντάξει, τι σε νοιάζει εσένα πόσο πουλάω; Είμαι μέσα στους κανόνες της ελεύθερης αγοράς. Και δεν θα μπορείτε να του κάνετε τίποτα. Άλλα προσκόματα πρέπει να βρείτε, αν θέλετε να τον στριμώξετε. Απ’ αυτήν την άποψη, λοιπόν, ρωτάω πού σταματάει το κέρδος και πού αρχίζει η αισχροκέρδεια. Επ’ αυτού δεν έχετε να μας πείτε απολύτως τίποτα.
      Και αυτά που είπε ο κ. Παναγιωτόπουλος ότι γκρεμίστηκε τελικά η αυτορρύθμιση και ο μη έλεγχος της αγοράς, ήλθε να τα διαψεύσει προχθές ο κ. Καραμανλής στην Κοινοβουλευτική σας Ομάδα, που είπε, θα συνεχίσουμε εντατικά την ίδια πολιτική των μεταρρυθμίσεων. Αυτό σημαίνει ότι αυτή την πολιτική που ακολούθησε όλα αυτά τα χρόνια όχι μόνο η Κυβέρνηση της Νέας Δημοκρατίας αλλά όλα τα κράτη της Ευρωπαϊκής Ένωσης με είτε κεντροαριστερές είτε κεντροδεξιές κυβερνήσεις και έφεραν αυτή την κατάσταση να συσσωρευθεί αμύθητος πλούτος σε λίγα χέρια και πείνα απ’ την άλλη η οποία αυξάνεται καθημερινά, θα συνεχίσει ακριβώς την ίδια πολιτική και με την ίδια συνταγή που συσσωρεύθηκαν αυτά τα προβλήματα. Και τα προϊόντα μένουν απούλητα και θα αρχίσουν οι απολύσεις σωρηδόν, γιατί δεν υπάρχει δυνατότητα αγοραστικής δύναμης στους εργαζόμενους με τη λιτότητα, ω λιτότητα όλα αυτά τα χρόνια. Θα συνεχιστεί η ίδια πολιτική για να ξεπεράσετε την κρίση. Γι’ αυτό δίνετε και τα λεφτά στους τραπεζίτες αντί να τα δώσετε στο λαό.
      Εμείς κάναμε συγκεκριμένη πρόταση και για την αντιμετώπιση της κρίσης και σήμερα λέμε, δεν μπορείτε να ελέγξετε την αγορά, γιατί δεν θέλετε, γιατί είναι αυτή η πολιτική σας, γιατί τελικά δεν θέλετε να στηρίξετε το λαό, αλλά αυτούς που ουσιαστικά εκφράζετε: τα μονοπώλια. Δύο πολιτικές μπορούν να υπάρχουν σήμερα. Ή θα είσαι με τους μεγάλους ή θα είσαι με τους μικρούς. Εσείς έχετε διαλέξει να είστε με αυτούς που σήμερα κυριαρχούν στην αγορά, στον πλούτο, ελέγχουν την οικονομία. Εμείς θα παλέψουμε με αυτούς που βρίσκονται κάτω από τη σκληρή και απάνθρωπη εκμετάλλευση, ώστε να δουν καλύτερες μέρες.
      ΠΡΟΕΔΡΕΥΩΝ (Γεώργιος Σούρλας): Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, δεν ξέρω αν αισθάνεσθε καλά μέσα σ’ αυτή την Αίθουσα, γιατί σ’ ένα τόσο σημαντικό νομοσχέδιο πέντε μόνο εκ των συναδέλφων της Νέας Δημοκρατίας ευαρεστήθηκαν να το υποστηρίξουν. Βεβαίως, άκουσα με μεγάλη προσοχή τον Κοινοβουλευτικό σας Εκπρόσωπο κ. Παναγιωτόπουλο, ο οποίος ήλθε, είδε και απήλθε χωρίς να μας πει αν τελικά θα φύγετε νύχτα ή αν θα φύγετε μέρα. Εγώ αυτό περίμενα ν’ ακούσω από τον κ. Παναγιωτόπουλο. Ευελπιστώ ότι θα φύγετε νύχτα, χωρίς να γευθείτε αυγά ή ντομάτες. Είμαι πεπεισμένος ότι έτσι θα συμβεί, διότι αυτά τα προϊόντα στις μέρες μας έχουν γίνει πανάκριβα.
      Το δεύτερο που συγκράτησα από την τοποθέτηση του κ. Παναγιωτόπουλου είναι το εξής: αργήσατε είπε να λάβετε μέτρα. Θα του απαντούσα, κύριε Παναγιωτόπουλε, άργησαν, διότι πού να πάρουν σειρά με τα σαράντα ένα μέτρα; Να τα αριθμήσεις και μόνο θέλεις κάποια ώρα. Ένα, δύο, τρία. Πού να φτάσουμε στα σαράντα ένα; Και βεβαίως επειδή είδατε ότι δεν γίνεται τίποτα με τα σαράντα ένα μέτρα, είπατε να φέρετε και το τεσσαρακοστό δεύτερο δηλαδή, να δημιουργήσετε μια υπηρεσία «Ράμπο». Δεν ξέρω τι «Ραμπομανία» σας έχει πιάσει, αλλά βλέπουμε να υπάρχουν παντού «Ράμπο». Στην αστυνομία «Ράμπο», στη Δημόσια Διοίκηση «Ράμπο», στην εφορία «Ράμπο», ειδικοί ελεγκτές εδώ, αδιάφθοροι εκεί.  Σκέπτομαι μερικές φορές αν θα χρειαστείτε και σούπερ «Ράμπο» για να ελέγξετε τους «Ράμπο», διότι εκεί πάει η λογική αλληλουχία των πραγμάτων. Παρ’ όλα αυτά που κάνατε, ο πολίτης είδε χαΐρι;  Δεν είδε. Από το κακό, στο χειρότερο. 
      Άρα, αγαπητέ μου κύριε Υφυπουργέ, μπορείτε να λέτε ό,τι θέλετε εσείς, ό,τι θέλει ο κ. Παναγιωτόπουλος, ό,τι θέλει ο Κοινοβουλευτικός Εκπρόσωπος του ΠΑ.ΣΟ.Κ., του Κ.Κ.Ε., του ΣΥ.ΡΙΖ.Α., του ΛΑ.Ο.Σ., αλλά ο κόσμος είναι τελικά που κρίνει όλους, διότι βιώνει στο πετσί του μια πραγματικότητα, δηλαδή τις διαρκείς ανατιμήσεις. Ο κόσμος είναι απροστάτευτος και αισθάνεται στο πετσί του την ακρίβεια, που τείνει να μετεξελιχθεί σε αισχροκέρδεια.
      Παρακολούθησα με μεγάλη προσοχή και τη δική σας τοποθέτηση, αλλά μπερδεύτηκα. Δεν κατάλαβα ποιος είναι Κυβέρνηση και ποιος είναι Αντιπολίτευση σ’ αυτή την Αίθουσα. Επιτρέψτε μου να πω ότι τελικά ο παρατηρητής με τον κοινό νου, κατάλαβε το εξής: Εσείς διαδεχθήκατε τις κυβερνήσεις του ΠΑ.ΣΟ.Κ.. Αλλά τι άλλαξε; Τίποτα. Ο Μανωλιός έβαλε την κάπα αλλιώς.  Συνεχίστηκαν τα ίδια και πάνω στις ίδιες ράγες κινήθηκε η Κυβέρνηση του αξιοτίμου Πρωθυπουργού της χώρας. Για να αποδώσουμε την πραγματικότητα όμως, θα σας πω και τούτο. Έχετε δίκιο. Το ΠΑ.ΣΟ.Κ. φέρει μεγάλη ευθύνη. Με την περίοδο εισαγωγής του ευρώ στην οικονομική ζωή της χώρας, πράγματι κλιδωνίστηκε επικίνδυνα ο οικογενειακός οικονομικός προγραμματισμός. Αυτό είναι αναμφισβήτητο και ας φωνάζουν οι κύριοι του ΠΑ.ΣΟ.Κ.. Το εξέθεσε με γλαφυρότητα ο Κοινοβουλευτικός σας Εκπρόσωπος. Αλλά το ερώτημα είναι: Το μπουκαλάκι του νερού που αρέσκεται να φέρει σαν παράδειγμα, παρέμεινε στα 50 λεπτά, ή έφτασε στο 1 ευρώ, στο 1,5 ευρώ, στα 2 ευρώ. Πηγαίνετε σ’ ένα αεροδρόμιο. Πηγαίνετε στην καντίνα ενός πλοίου να δείτε τι γίνεται. Να λέμε τη μια πλευρά, αλλά να  λέτε και πώς συνεχίστηκε η αισχροκέρδεια. 
      Σας είπα στην επιτροπή, όταν συζητούσαμε το επίμαχο νομοσχέδιο, ότι το μεγάλο πρόβλημα είναι ότι αυτή η υπηρεσία εποπτείας της αγοράς που με αγαθές προθέσεις θα πω εγώ, εσείς θέλετε να συστήσετε, έχει ένα μεγάλο μειονέκτημα. Δεν μπορεί να παρέμβει στις τιμές. Αυτό σημαίνει ότι σ’ ένα καθεστώς ελεύθερης αγοράς που το επικαλείσθε συνεχώς, ο καθένας μπορεί να πουλήσει όσο θέλει. Άρα, εφόσον υπάρχει αυτή η δομική αδυναμία, τι την θέλετε αυτή την υπηρεσία εποπτείας της αγοράς; Εγώ θα περίμενα, κύριε Υφυπουργέ, να δω τον αξιότιμο Πρωθυπουργό της χώρας κ. Καραμανλή, να εμφανιστεί σε επίπεδο  Ευρωπαϊκής Ένωσης και να ζητήσει ένα ξεκάθαρο ορισμό της αισχροκέρδειας, ο οποίος θα ισχύσει σε πανευρωπαϊκό επίπεδο. Η συγκυρία ευνοεί μια τέτοια πρωτοβουλία του Έλληνα Πρωθυπουργού. Βλέπουμε ότι πρωθυπουργοί είτε χωρών Ευρωζώνης είτε εκτός Ευρωζώνης παίρνουν μέτρα και πρωτοβουλίες. Εμείς, περιμένουμε να δούμε τι θα γίνει.
     Είναι μια πρώτης τάξεως ευκαιρία για τον Έλληνα Πρωθυπουργό να παρουσιαστεί και να θέσει αυτόν τον προβληματισμό σε επίπεδο Ευρωπαϊκής Ένωσης. Είμαστε πεπεισμένοι ότι το θέμα της ακρίβειας, της αισχροκέρδειας, είναι ένα μείζον θέμα που θα είναι μια σημαντική παράμετρος που θα κρίνει αποφασιστικά το αποτέλεσμα των επόμενων εκλογών.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη.
     Το λόγο έχει ο κ. Σαχινίδης.
     ΦΙΛΙΠΠΟΣ ΣΑΧΙΝΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, θέλω να ευχαριστήσω τον κύριο Υπουργό, διότι με το υπό συζήτηση νομοσχέδιο με υποχρέωσε να αναζητήσω ένα από τα πλέον αγαπημένα βιβλία των φοιτητικών μου χρόνων. Πρόκειται για το βιβλίο του Τζωρτζ Στίγκλερ “The theory of price”. Αναζήτησα το βιβλίο αυτό στη βιβλιοθήκη μου για να ελέγξω τη θεωρητική θεμελίωση όσων αναφέρονται στην αιτιολογική έκθεση του νομοσχεδίου.
     Οφείλω να αναγνωρίσω ότι ο συντάκτης του νομοσχεδίου πατά σε στερεά θεωρητικά θεμέλια, όταν διατυπώνει τη θέση ότι «οι εκάστοτε κρατούσες συνθήκες πολλές φορές στο πλαίσιο του υγιούς ανταγωνισμού …» -και τονίζω το «υγιούς ανταγωνισμού» γιατί αυτό, κύριε Υπουργέ, είναι μια μεγάλη υπόθεση, το αν δηλαδή υπάρχει υγιής ανταγωνισμός- «…εκ των πραγμάτων επηρεάζουν τις τιμές». 
     Στην έκθεση διατυπώνεται η εκτίμηση ότι η αύξηση του πληθυσμού της γης έχει ως συνέπεια την αύξηση της ζήτησης και με δεδομένη την προσφορά την αύξηση των τιμών των αγροτικών προϊόντων, αλλά και της ενέργειας. Τα ίδια μας είπατε και εδώ κατά την ομιλία σας. 
     Με λίγα λόγια, κύριε Υπουργέ, για την ακρίβεια στην Ελλάδα δεν φταίει η Κυβέρνηση ούτε οι πολιτικές της, αλλά  ούτε και οι δομές των αγορών. Σύμφωνα με τη λογική που διέπει την αιτιολογική έκθεση, αλλά  και των όσων μάς είπατε, φταίει η αύξηση του παγκόσμιου πληθυσμού και οι αλλαγές στις διατροφικές συνήθειες πολιτών άλλων χωρών, οι οποίοι καταναλώνουν μεγαλύτερες ποσότητες ειδών διατροφής και ενεργειακών πόρων. Ομολογώ ενδιαφέρουσα προσέγγιση.
     Κύριε Υπουργέ, αντιλαμβάνομαι ότι βρίσκεστε σε δύσκολη θέση, διότι η ακρίβεια σήμερα συνθλίβει το περιορισμένο εισόδημα της ελληνικής οικογένειας. Πέντε ολόκληρα χρόνια μετά τις εκλογές του 2004 παίρνετε μέτρα για την ακρίβεια. Σας ρώτησαν και οι συνάδελφοί μου: γιατί τόση καθυστέρηση; Το πρόβλημα αυτό δεν υπήρχε όλα αυτά τα χρόνια; Και σας παρακαλώ, μην επαναλαμβάνετε συνεχώς, όπως και στην επιτροπή, ότι φταίει το ΠΑ.ΣΟ.Κ. για τη σημερινή ακρίβεια! Είμαστε κοντά στο 2009. Σας διαβεβαιώ ως οικονομολόγος ότι αν είχατε πάρει κάποια μέτρα από το 2004, όπως τότε λέγατε ότι θα κάνετε ως αξιωματική αντιπολίτευση, πιθανότατα θα είχατε καταφέρει να ελέγξετε το πρόβλημα. Η πραγματικότητα είναι ότι δεν πήρατε. Είναι, λοιπόν, θετικό που ανταποκριθήκατε έστω και τώρα. Και μάλιστα να δεχτώ ότι έχετε και ειλικρινείς προθέσεις. Στην πολιτική, όμως, κύριε Υπουργέ, δεν αξιολογούνται προθέσεις, αλλά αποτελέσματα. Και μέχρι στιγμής, το αποτέλεσμα των σαράντα ένα μέτρων σας, είναι ανύπαρκτο. 
     Το ερώτημα, λοιπόν, παραμένει: γιατί αποτυγχάνουν τα μέτρα σας; Απαντώ: επειδή αποφεύγετε να αναζητήσετε την πραγματική αιτία του προβλήματος της ακρίβειας. Αυτή, αν σας ενδιαφέρει να εντρυφήσετε στην οικονομική θεωρία των τιμών, περιγράφεται στα τελευταία κεφάλαια του συγκεκριμένου βιβλίου του Στίγκλερ και ειδικότερα στο κεφάλαιο με τίτλο “The theory of monopoly” που είναι το κεφάλαιο 12 και στο κεφάλαιο 13 με τίτλο “Oligopoly cartels and mergers” έννοιες που στην αιτιολογική έκθεσή σας, όσο και αν τις αναζήτησα, δεν υπάρχουν κύριε Υπουργέ. Γιατί δεν υπάρχουν; Ήταν κακός φοιτητής των οικονομικών ο συντάκτης του νομοσχεδίου ή οι δεσμεύσεις σας ως προς τους οικονομικά ισχυρούς πολιτικούς φίλους σας, δεν επιτρέπουν στην Κυβέρνηση να αναζητήσει την αιτία του προβλήματος στις δομές των αγορών και στα καρτέλ; Δηλαδή ο συνάδελφός σας, που μιλάει για καρτέλ στο γάλα, κάνει λάθος; Αλλά και στο βαμβάκι τα ίδια. Το ξέρετε ότι οι παραγωγοί  παραδίδουν το βαμβάκι στα εκκοκκιστήρια με ανοιχτή τιμή και στο τέλος θα πάρουν όλη την ίδια τιμή; Αυτή η αγορά λειτουργεί ανταγωνιστικά; 
     Εγώ τουλάχιστον ως φοιτητής των οικονομικών από το βιβλίο του Στίγκλερ έμαθα άλλα πράγματα. Εκτός αν είσθε τόσο πεπεισμένοι ότι οι αγορές στην Ελλάδα λειτουργούν σε συνθήκες πλήρους ανταγωνισμού, οπότε γίνεται κατανοητό ότι όσα μέτρα και αν πάρετε δεν πρόκειται ποτέ να αντιμετωπιστεί το πρόβλημα, γιατί ξεκινάτε από λάθος διάγνωση.
     Να δούμε τώρα τι κάνετε με το νομοσχέδιο αυτό. Δημιουργείτε την υπηρεσία εποπτείας αγοράς, ώστε να συμπληρώσει τις υπάρχουσες αγορανομικές δραστηριότητες της Γενικής Γραμματείας Εμπορίου και τις δραστηριότητες της Επιτροπής Ανταγωνισμού. Το πρόβλημα με την επιλογή σας είναι ότι τελικά αντί να συμπληρώσει αυτές τις δραστηριότητες, τις αντικαθιστά. Από τις δεκαπέντε αρμοδιότητες που αναφέρονται στο άρθρο, οι περισσότερες είναι αρμοδιότητες, οι οποίες σε χώρες με καλά οργανωμένο θεσμικό πλαίσιο λειτουργίας της Επιτροπής Ανταγωνισμού και Καταναλωτή, ανήκουν στην τελευταία, παραδείγματος χάριν στην Αγγλία. Αντί, λοιπόν, να βελτιώσετε τη λειτουργία των ανεξάρτητων αρχών δημιουργείτε μια νέα υπηρεσία, με την οποία αποδυναμώνεται σημαντικά η Επιτροπή Ανταγωνισμού. Επιπρόσθετα, πολιτικοποιείται ακόμη περισσότερο η διαδικασία παρεμβάσεως στις αγορές. Υπάρχει, λοιπόν, ο κίνδυνος ότι οι παρεμβάσεις αυτές θα γίνονται με τελείως ad hoc τρόπο με αποφάσεις του ειδικού γραμματέα που θα είναι προϊστάμενος της υπηρεσίας εποπτείας της αγοράς. 
     Λέτε ότι η υπηρεσία αυτή θα συνεργάζεται με την Επιτροπή Ανταγωνισμού. Μπορείτε να μας πείτε τι ακριβώς θα κάνει η υπηρεσία εποπτείας αγοράς με τα αποτελέσματα των ερευνών σχετικά με τις επικρατούσες συνθήκες στην αγορά; Πώς θα χρησιμοποιούνται αυτά τα ευρήματα; Θα παραδίδονται στην Επιτροπή Ανταγωνισμού; Μα, αν τελικά είναι να παραδοθούν στην Επιτροπή Ανταγωνισμού, τότε γιατί να μην την κάνει την έρευνα η ίδια η Επιτροπή Ανταγωνισμού; Αν όχι, δεν δημιουργείται μια τεράστια ανασφάλεια με τέτοιου είδους διατάξεις; 
     Αφού δεν ορίζετε ποιο ακριβώς θα είναι το πρωτόκολλο συνεργασίας με την Επιτροπή Ανταγωνισμού ή με τις κλαδικές ρυθμιστικές αρχές, δεν υπάρχει δυνητικά ο κίνδυνος να γίνουν ταυτόχρονα έρευνες στον ίδιο κλάδο από διαφορετικές υπηρεσίες; Και τελικά, δεν διευκρινίζετε ούτε ποιος θα είναι ο αρμόδιος για την επιβολή των κανονιστικών μέτρων σε μία αγορά, παραδείγματος χάριν για τη μείωση των τιμών. Θα είναι η υπηρεσία εποπτείας της αγοράς ή η Επιτροπή Ανταγωνισμού;
     Θα ήταν, λοιπόν, κύριε Υπουργέ –και εδώ κάνω μια πρόταση διότι διαμαρτύρεστε μονίμως ότι δεν στεκόμαστε δημιουργικά απέναντι σε ό,τι καταθέτετε- χρήσιμο να δημιουργηθεί μια ειδική υπηρεσία ερευνών αγοράς στην Επιτροπή Ανταγωνισμού η οποία με την κατάλληλη στελέχωση θα δραστηριοποιούνταν στις έρευνες ως προς τις επικρατούσες συνθήκες στην αγορά. 
     Με τις νέες ρυθμίσεις ακυρώνετε ούτως ή άλλως και μια τροποποίηση του ν. 703, «Περί ανταγωνισμού», που εσείς οι ίδιοι κάνατε το 2005. Με την τροποποίηση αυτή υποτίθεται ότι δίνεται η δυνατότητα στην Επιτροπή Ανταγωνισμού να διενεργεί ελέγχους που στόχο έχουν τη διαπίστωση κατά πόσο ο ανταγωνισμός λειτουργεί αποτελεσματικά σε αγορές.
     Καταλήγω, λοιπόν, κύριε Υπουργέ, στο συμπέρασμα ότι όχι μόνο δεν επιθυμείτε να αντιμετωπίσετε ουσιαστικά το πρόβλημα της ακρίβειας, αλλά με τις επιλογές σας απαξιώνετε τους υφιστάμενους μηχανισμούς ελέγχου. Για άλλη μια φορά, κύριε Υπουργέ, αποτύχατε και αυτό αξιολογούν οι πολίτες σήμερα γι’ αυτό και οι πολίτες απαξιώνουν τις πολιτικές σας .
     Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαχινίδη.
     Ο κ. Νασιώκας έχει το λόγο.
     ΕΚΤΟΡΑΣ ΝΑΣΙΩΚΑΣ: Ευχαριστώ πάρα πολύ, κύριε Πρόεδρε.
     Κύριε Υπουργέ, όσο φιλότιμη προσπάθεια και αν κάνατε για να μετατοπίσετε την ευθύνη για την ακρίβεια σε προηγούμενες κυβερνήσεις, δεν το πετύχατε. Και δεν το πετύχατε, γιατί είσθε εσείς υπεύθυνοι γι’ αυτήν την ακρίβεια. Και πώς αλλιώς θα ήταν αφού τέσσερα χρόνια, πέντε χρόνια μετά, η ακρίβεια στην κατάταξη της Ευρώπης ανέβηκε σε διάφορα είδη στην Ελλάδα από τέσσερις έως έντεκα θέσεις; Πώς αλλιώς θα ήταν αν δεν ήταν αποτέλεσμα της πολιτικής σας ότι η Ελλάδα έγινε μια  από τις ακριβότερες χώρες στην Ευρώπη, αν η Αθήνα μας, η πρωτεύουσα της Ελλάδος δεν ανέβηκε, έγινε πιο ακριβή κατά είκοσι δύο θέσεις στον Ο.Ο.Σ.Α. αυτά τα χρόνια που μιλάμε; Πόλεις με μεγάλο δυναμισμό, όπως η Λάρισα, έχει σήμερα το μισό περίπου τζίρο από όσο είχε πριν τέσσερα χρόνια και η ακρίβεια ανέβηκε πολύ. 
     Γι’ αυτό, κύριε Υπουργέ, μην ψάχνετε να πείτε ποιος φταίει. Ας συζητήσουμε πώς θα διορθώσουμε την ακρίβεια. Μη λέτε ότι φταίει ο προηγούμενος, γιατί φταίει ο «ηγούμενος» και δεν μιλάω για αγιορείτες μοναχούς τώρα. Μιλάω για ανθρώπους που χαράσσουν πολιτική και ασκούν πολιτική. Μιλάω για σας, για την Κυβέρνηση.
     Ας δούμε όμως τα πράγματα, γιατί ζούμε πράγματι σε ένα δύσκολο περιβάλλον. Σήμερα η έκθεση του Ο.Ο.Σ.Α. προέβλεψε ότι θα επιβραδυνθεί ο ρυθμός ανάπτυξης στο 1,9% ότι η ανεργία θα αυξηθεί και ότι βλέπει το τούνελ να κρατάει τουλάχιστον δύο χρόνια. Την ανάκαμψη στο τέλος του 2010 και να δούμε!
     Σήμερα ξέρουμε ότι η Ευρώπη δεν επιτρέπει μεγάλη χαλάρωση στο Σύμφωνο Σταθερότητος και είναι  λογικό γιατί μπορεί να απορρυθμιστεί τελείως η οικονομία μας.
      Η ακρίβεια, λοιπόν, είναι πάρα πολύ υψηλή, όλοι οι δείκτες είναι αρνητικοί, το ισοζύγιο  τρεχουσών συναλλαγών, θα έλεγα ο δείκτης που δείχνει την πραγματικότητα, επιδεινώνεται δραματικά. Άρα εδώ έχουμε πρόβλημα και γι’ αυτό το πρόβλημα πρέπει να μιλήσουμε. 
      Αναλώσατε το 90% του χρόνου σας να διαβάζετε φύλλα εφημερίδων προηγούμενων δεκαετιών. Κάνετε λάθος. Ας μιλήσουμε γι’ αυτήν την πενταετία, για εσάς. Όταν ήλθατε στην εξουσία, το πρώτο που κάνατε ήταν να καταργήσετε όποιο ρυθμιστικό μέτρο βρήκατε. Ακόμη και το πλαφόν που βρήκατε σε δεκαεφτά περιοχές για τα καύσιμα, το καταργήσατε την ίδια μέρα. Και σας είπαμε: «Μην το κάνετε, κύριε Υπουργέ, κάντε τον ελεγκτικό μηχανισμό. Άλλωστε οι κανόνες της αγοράς στην Ελλάδα ποτέ δεν λειτούργησαν ομαλά, είναι πρόβλημα, γιατί υπάρχουν και δομικές αλλαγές, υπάρχουν και διαρθρωτικές αλλαγές στην οικονομία, εμείς δεν λέμε πράγματα στους πολίτες που δεν τα γνωρίζουν. Ξέρουμε ότι σε αυτήν την αγορά το  μεγάλο ψάρι τρώει το μικρό  και οι μεγάλοι θα κερδοσκοπήσουν». Εσείς τι κάνατε; Ακριβώς αυτό κάνετε. Τι μας είπατε; «Οι κανόνες της αγοράς, τους οποίους ρυθμίσατε τώρα, χρεωοκόπησαν μαζί με την παγκοσμιοποίηση, θα λύσουν το πρόβλημα. Οι τιμές θα πέσουν, η αγορά θα λειτουργήσει». Σας λέγαμε «πάρτε μέτρα» και μας απαντούσατε: «ούτε χρειάζομαι μέτρα ούτε μπορούμε να πάρουμε μέτρα». Το Φεβρουάριο αυτού του χρόνου πήρατε σαράντα ένα μέτρα. Τι παραδεχθήκατε; Ότι και χρειάζονται μέτρα και μπορούμε να πάρουμε. Το ερώτημα όμως είναι σαφές: γιατί το Φεβρουάριο του 2008 και όχι τον Ιούνιο του 2004, συνεχίζοντας εκείνα τα μέτρα που διακωμωδούσατε εσείς, όταν ο Υφυπουργός τότε Κίμων Κουλούρης έτρεχε από αγορά σε αγορά για να  προσπαθήσει να βρει τρόπους να ρυθμιστεί η αγορά, που δεν είναι εύκολο να ρυθμιστεί; Κανένας δεν είναι υπερήφανος γι’ αυτό. Άρα, κύριε Υπουργέ, σήμερα το πρώτο που έπρεπε να κάνετε είναι να πείτε: «συγγνώμη, παραλάβαμε την ακρίβεια εκεί και τη φθάσαμε εδώ». Και αυτό το «συγγνώμη» το αναγνωρίζει ο ελληνικός λαός θετικά και όχι αρνητικά.
      Το δεύτερο. Θεσπίζετε μία καινούργια υπηρεσία. Ακόμη και αν συμφωνούσαν οι πάντες, αυτή η υπηρεσία, πέραν του ότι τη θεσμοθετείτε κατόπιν εορτής, υπάρχει ένα δεύτερο σημαντικό: θα αποδώσει, αν αποδώσει, σε βάθος χρόνου. Γιατί σήμερα την Επιτροπή Ανταγωνισμού, τις υπηρεσίες του Υπουργείου που  μάχονται, τις περιφερειακές νομαρχίες που εσείς δεν στηρίζετε ιδιαιτέρως και κυρίως γιατί σήμερα δεν ρίχνετε όλο το βάρος μαζί να στηρίξουμε, να θεσμοθετήσουμε, να αναβαθμίσουμε, να χρηματοδοτήσουμε το καταναλωτικό κίνημα να είναι ένα αντίβαρο στην κερδοσκοπία; Δεν το κάνετε. Τι κάνετε αντί γι’ αυτού; Προσπαθείτε να διορίσετε σε ένα βάθος χρόνου υπαλλήλους.
      Κύριε Υπουργέ, γιατί ανεβαίνουν οι τιμές στην Ελλάδα; Γιατί δεν αποκλιμακώνονται, όταν πέφτουν οι τιμές των πρώτων υλών; Γιατί; Μα, είναι πάρα πολύ απλό. Να σας πω ένα παράδειγμα. Γιατί, κύριοι της Κυβέρνησης, είναι γνωστό ότι τα τιμολόγια, βάσει των οποίων βάζουν τις αυξήσεις και φθάνουν τις τιμές τρεις και τέσσερις και πέντε  και πολλές φορές δέκα φορές πάνω από τον παραγωγό στον καταναλωτή, είναι γιατί παίρνουν πλαστά τιμολόγια με άλλες υπερτιμημένες τιμές –αυτό είναι γνωστό- με τιμές που είναι παραπάνω από το πραγματικό. Δεν το ξέρετε; Αυτό είναι λοιπόν το πρόβλημα. Και όταν πέφτουν οι τιμές στη διεθνή αγορά, η αποκλιμάκωση στην Ελλάδα δεν γίνεται. Ας πάρουμε δύο παραδείγματα. Το ένα είναι το σιτάρι-ψωμί και το άλλο είναι το γάλα, γάλα από τον παραγωγό, γάλα στον καταναλωτή ή γαλακτοκομικά προϊόντα.
      ΝΙΚΟΛΑΟΣ  ΓΚΑΤΖΗΣ:  Βάλτε και το λάδι.
      ΕΚΤΟΡΑΣ  ΝΑΣΙΩΚΑΣ:  Και το λάδι.
      Γιατί αυτά τα πέντε χρόνια η τιμή στον παραγωγό μειώθηκε πάρα πολύ και η τιμή στον καταναλωτή αυξήθηκε πάρα πολύ;  Και μη λέτε ότι «δεν είχαμε τους ελεγκτικούς μηχανισμούς», γιατί κάνετε και  πολιτική λάθος και γιατί δεν έχετε παρεμβατισμό. 
      Να σας πω κάτι ακόμη που είναι πιο σημαντικό; Υπάρχει ένα προϊόν που είναι διατιμημένο, οι τιμές των φαρμάκων είναι διατιμημένες, δεν μπορεί  να βάλει όποια τιμή ο καθένας θέλει. Κύριε Υπουργέ, μπορείτε να μας πείτε γιατί στα πέντε χρόνια ανέβηκε 2,7 φορές η φαρμακευτική δαπάνη; Αυτό είναι το λάθος της πολιτικής. Να σας πω γιατί; Διότι καταργήσατε τη λίστα, γιατί ξαναφέρατε τώρα λίστα, γιατί ο Υπουργός Υγείας ξαναφέρνει δεύτερη λίστα και τη φέρνει από το παράθυρο και δεν την παραδέχεται και από το Γενάρη οι ασφαλισμένοι όλων των ταμείων που θα παίρνουν φάρμακα, που θα κοστολογούνται πάνω από την τιμή αναφοράς, θα πληρώνουν δύο φορές και τρεις από την τσέπη τους πάνω από την τιμή αναφοράς. Δεν το λέτε στον κόσμο. Και τα ταμεία χρεοκόπησαν και η φαρμακευτική δαπάνη υπερδιπλασιάστηκε, τρεις φορές κόντεψε να φθάσει.  Μήπως μπορεί κάποιος να πει ότι αυτά τα χρόνια παίρναμε καλύτερο φάρμακο; Μήπως είχαμε περισσότερη υγεία; Ποιος κέρδισε από αυτές τις τρεις φορές που αυξήθηκε η φαρμακευτική δαπάνη; Κέρδισαν οι πολίτες, κέρδισαν τα ταμεία ή κέρδισαν οι μεσάζοντες και οι βιομηχανίες; Γι’ αυτό πρέπει να μιλήσουμε, κύριε Υπουργέ, γιατί έχετε και γι’ αυτό ευθύνη.
      Χρειάζεται μία άλλη πολιτική, μία πολιτική που θα μειώσει το Φ.Π.Α., που θα μειώσει τα τιμολόγια των Δ.Ε.Κ.Ο., που θα στηρίξει με ενεργητική πολιτική την απασχόληση, που θα στηρίξει αυτούς που έχουν μεγαλύτερες ανάγκες, που θα εισπράξουμε από αυτούς που έχουν, για να δώσουμε σε αυτούς που δεν έχουν. Αυτή την άλλη πολιτική, βλέπω, κύριε Υπουργέ, πως ούτε σήμερα την εξαγγείλατε.  Δεν μπορείτε να την ασκήσετε. Μάλλον χρειαζόμαστε άλλη κυβέρνηση. Και οι πολίτες αυτή την απόφαση πήραν, κύριε Υπουργέ. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Νασιώκα.
      Ο κ. Τσιρώνης έχει το λόγο.
      ΔΗΜΗΤΡΙΟΣ ΤΣΙΡΩΝΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, πριν αναφερθώ  στο νομοσχέδιο, καθώς είχαμε τη δυνατότητα στην αρμόδια επιτροπή να αναφερθούμε διεξοδικά τόσο στη συζήτηση επί της αρχής όσο και επί των άρθρων του νομοσχεδίου, θα μου επιτρέψετε να κάνω μία πάρα πολύ μικρή παρένθεση σε ένα πολύ μεγάλο και σοβαρό ζήτημα που αφορά στο παλαιστινιακό. 
      Χθες το βράδυ αργά επέστρεψα από τη Δαμασκό, πρωτεύουσα της Συρίας. Εκεί έγινε μία διεθνής συνδιάσκεψη για το παλαιστινιακό. Ήταν μία επετειακή συνδιάσκεψη για τα εξήντα χρόνια από το διωγμό, από ξεριζωμό των Παλαιστινίων από την πατρίδα τους. Πρόκειται για ένα πάρα πολύ σημαντικό ζήτημα, το οποίο αποτελεί ντροπή για τη διεθνή κοινότητα, καθώς παραβιάζονται τα ανθρώπινα δικαιώματα, αποτελεί ένα έγκλημα κατά της ανθρωπότητας ο αποκλεισμός της Γάζας, η εξαθλίωση αυτών των ανθρώπων που ζουν μόνο με τα απαραίτητα, μόνο με ελάχιστα τρόφιμα και ελάχιστα φάρμακα. Αυτή η εξαθλίωση πρέπει να λάβει ένα τέλος. Δεν μπορεί να συνεχιστεί. 
      Η διεθνής κοινότητα δεν μπορεί, κύριε Υπουργέ, να εθελοτυφλεί, δεν μπορεί να κλείνει τα μάτια σε αυτό το μεγάλο έγκλημα που συντελείται σήμερα στη Γάζα. Δεν μπορεί να μην προωθούνται αυτά τα ζητήματα. Από την εικόνα που απεκόμισα, από τις επαφές που κάναμε μαζί με άλλους συναδέλφους Βουλευτές ευρωπαϊκών κοινοβουλίων με όλες τις πλευρές του αραβικού κόσμου, αλλά και των Παλαιστινίων και με τη Χαμάς και με τη Φατάχ και με όλους τους εκπροσώπους και με την Πανευρωπαϊκή Επιτροπή για την άρση του αποκλεισμού της Γάζας, ήταν ότι η Ελλάδα απουσιάζει τα τελευταία χρόνια από τη Μέση Ανατολή από αυτά τα ζητήματα, από αυτά τα προβλήματα και ότι θα πρέπει η Ελλάδα να ξαναγυρίσει σε αυτά τα ζητήματα, να πάρει πρωτοβουλίες, να αναπτύξει νέες ιδέες. Δεν μπορεί η Ελλάδα να μένει απαθής στη γειτονιά της. Η Ελλάδα έχει παραδοσιακά καλές σχέσεις με τον αραβικό κόσμο. Οι σχέσεις εμπιστοσύνης με τον αραβικό κόσμο δεν οικοδομούνται από την πώληση της Ολυμπιακής, οικοδομούνται με πρωτοβουλίες, πρωτοβουλίες όπως είναι η άρση του αποκλεισμού της Γάζας. Παράδειγμα, μία ναυτιλιακή σύνδεση, μία ναυτοπλοϊκή γραμμή μεταξύ Λάρνακας και Γάζας να ανοίξει επιτέλους, να αρθεί ο αποκλεισμός, να πιέσει η διεθνής κοινότητα να ανοίξουν τα σύνορα με την Αίγυπτο. Αυτές είναι οι ιδέες. Εκεί πρέπει να αναλάβετε πρωτοβουλίες. 
      Γι’ αυτά τα ζητήματα θα ενημερώσω το επόμενο διάστημα τον Πρόεδρο της Βουλής και την Υπουργό Εξωτερικών με επιστολές, με ό,τι χρειαστεί καθώς και τον Πρόεδρο της Ομάδας Φιλίας των Κοινοβουλίων Ελλάδας-Παλαιστίνης και τα αρμόδια όργανα του κόμματός μου. Πρέπει να αναλάβουμε πρωτοβουλίες, πρέπει να αναπτύξουμε ιδέες. Πρέπει να αναληφθούν αυτές οι πρωτοβουλίες στη γειτονιά μας για το παλαιστινιακό και το κυπριακό, αν θέλουμε να εδραιωθεί η ασφάλεια και η σταθερότητα στην περιοχή μας. Αυτά είναι τα ζητήματα. 
      Αισθάνθηκα την ανάγκη να το αναφέρω στον πρόλογο της σημερινής μου τοποθέτησης, μιας που μετείχα στη συνδιάσκεψη και ευχαριστώ από του Βήματος της Βουλής τον Πρόεδρο της Βουλής που μου ενέκρινε να συμμετέχω και να εκπροσωπήσω το ελληνικό Κοινοβούλιο. Ήμουν ο πρώτος πολιτικός μετά από πολλά χρόνια που μετείχα σε μία τόσο σοβαρή συνδιάσκεψη για το παλαιστινιακό.
      Σε ό,τι αφορά το νομοσχέδιο για τη νέα Υπηρεσία Εποπτείας της Αγοράς, αυτό το νομοσχέδιο δεν έρχεται να προσθέσει τίποτα στην αγορά. Ο ίδιος ο Υφυπουργός κ. Βλάχος το κατάλαβε και προχθές που έκανε περιοδεία στην εκλογική του περιφέρεια, όπου οι ίδιοι οι ψηφοφόροι της Νέας  Δημοκρατίας, απ’ ό,τι αναφέρθηκαν και τα έντυπα,  του έβαλαν τις φωνές.
    Ξεκίνησαν και έβαλαν τις φωνές για το Δούκα, που εκλέγεται στην ίδια εκλογική περιφέρεια και τελικά κατέληξαν στον κ. Βλάχο, οι οπαδοί και οι ψηφοφόροι της Νέας Δημοκρατίας. Δεν τις βάζουμε εμείς τις φωνές. Και όλα αυτά για την ακρίβεια. Γιατί αυτό που βιώνουν σήμερα όλοι οι Έλληνες πολίτες είναι η ακρίβεια και η συρρίκνωση του εισοδήματός τους. Πλήττονται σήμερα όλοι οι Έλληνες από το κύμα της ακρίβειας που υπάρχει, από τη συρρίκνωση των εισοδημάτων. Από τη μια μεριά αυτά τα πέντε χρόνια είχαμε τη συρρίκνωση των εισοδημάτων με τη σφιχτή εισοδηματική πολιτική, έχασαν τα πραγματικά εισοδήματα και από την άλλη μεριά είχαμε τη φορομπηχτική πολιτική στη φορολογική πολιτική που άσκησε η Κυβέρνηση, όπου έχασαν πάρα πολλά οι Έλληνες φορολογούμενοι, τα μεσαία και τα χαμηλά στρώματα, καταργήθηκε ο φόρος μεγάλης ακίνητης περιουσίας, θεσπίστηκε το ενιαίο τέλος ακινήτων, που όλοι πήραν τα εκκαθαριστικά να πληρώσουν, οι μικροϊδιοκτήτες, αυξήθηκε ο Φ.Π.Α. κατά μία μονάδα και ενώ υπήρχε υπόσχεση για τα αγροτικά μηχανήματα ότι θα μειωθεί κατά 10%, να πέσει δηλαδή από το 18% στο 8%, τελικά πήγε στο 19%, δηλαδή έντεκα μονάδες πάνω από αυτό που είχαν υποσχεθεί. Τι να πούμε τώρα;
    Εν πάση περιπτώσει, σήμερα είναι τεράστια τα ζητήματα και τα προβλήματα. Ο κανόνας αυτά τα χρόνια στην αγορά ήταν η ασυδοσία, η ακρίβεια, η έλλειψη του ανταγωνισμού. Οι καταναλωτές βρέθηκαν στη μέγγενη μιας πρωτοφανούς επίθεσης από τα καρτέλ, τα οποία τα αφήσατε να δημιουργηθούν και να λειτουργήσουν. 
    Στην περιοχή μου, τα αγροτικά προϊόντα, στην Άρτα, όσον αφορά στα εσπεριδοειδή, το μεταφορικό κόστος είναι υψηλότερο από την ίδια την τιμή και την αξία του προϊόντος, των πορτοκαλιών, για να μεταφερθούν για χυμοποίηση. Τι τύχη μπορεί να έχει ένα τέτοιο προϊόν και μία περιοχή, εάν την αφήσουμε στην τύχη της; 
    Όσον αφορά τα ακτινίδια, το φθινόπωρο του 2003 προς το 2004 πουλήθηκαν με 0,85-0,90 ευρώ. Την επόμενη χρονιά κατρακύλησαν αμέσως στα 0,25 ευρώ. Σήμερα αν πάρουν το 50% των χρημάτων που πήραν το 2003, θα είναι ευχαριστημένοι οι παραγωγοί.
    Όσον αφορά στο ελαιόλαδο, σας τα είπα και στην επιτροπή, είναι κάτω από 2,5 ευρώ το κιλό. Εκπέμπουν SOS οι παραγωγοί της Άρτας. Οι ελιές είναι στο 1 με 1,20 ευρώ το κιλό. Έχουν βαρέσει κόκκινο. Από την άλλη οι καταναλωτές πληρώνουν  πέντε έως δώδεκα φορές παραπάνω. 
    Στο γάλα επίσης οι κτηνοτρόφοι αντιμετώπισαν μεγάλο κόστος παραγωγής. Εάν δεν ήταν και η «ΔΩΔΩΝΗ» για να στηρίξει το εισόδημα, να κρατήσει ίδιες τιμές, θα είχαν καταρρεύσει, θα είχαν εγκαταλείψει. Στην υπόλοιπη Ελλάδα, υπάρχει μεγαλύτερο πρόβλημα.
    Πάρτε αποφασιστικά μέτρα. Η νέα υπηρεσία δεν θα λύσει κανένα πρόβλημα. Εάν έλυνε θα το ψηφίζαμε και εμείς το νομοσχέδιο. Σας το είπα. Απεναντίας, πάρτε μέτρα, μειώστε το Φ.Π.Α., όπως κάνουν πολλές χώρες του κόσμου, ειδικά στα αγροτικά μηχανήματα. Επίσης αυξήστε τις δημόσιες επενδύσεις, ρίξτε χρήμα στην αγορά για να λειτουργήσουν τα καταστήματα, οι έμποροι, τα μαγαζιά. Θα κλείσει η αγορά. Δεν το έχετε καταλάβει; Δεν υπάρχει πλέον κανένα άλλο περιθώριο. Αν θέλετε η αγορά να μην κλείσει μέχρι τα Χριστούγεννα, πάρτε μέτρα, ρίξτε ρευστό στην αγορά, δώστε εισόδημα στον κόσμο. Για όλους αυτούς τους λόγους που αναφέραμε και στην επιτροπή και εδώ, δεν μπορούμε να ψηφίσουμε το νομοσχέδιο, γιατί δεν λύνει κανένα πρόβλημα, απεναντίας προσθέτει προβλήματα, δημιουργεί μεγαλύτερη σύγχυση στις υπηρεσίες και σε ολόκληρη την περιφέρεια, στις νομαρχίες. 
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Μπεγλίτης έχει το λόγο.
    ΠΑΝΑΓΙΩΤΗΣ ΜΠΕΓΛΙΤΗΣ: Όλοι και όλες οι Βουλευτές που συμμετέχουμε απόψε στη συζήτηση του νομοσχεδίου του Υπουργείου Ανάπτυξης για τη σύσταση υπηρεσίας ελέγχου και εποπτείας της αγοράς, ζήσαμε μία πρωτόγνωρη εμπειρία. Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος μας πήρε από το χέρι για να μας οδηγήσει στη μεταπολεμική ιστορία της Ευρώπης, στις λεωφόρους και ενδεχομένως, στις ατραπούς της μεταπολεμικής συγκρότησης της Ευρώπης, της ιστορίας των πολιτικών κομμάτων, της ιστορίας των ιδεολογιών. 
    Παράλληλα, ο αρμόδιος Υφυπουργός Ανάπτυξης, μας πήρε από το χέρι για να μας οδηγήσει και αυτός στο παρελθόν. Η διαλεκτική σχέση και σύνδεση των κυρίων Βλάχου και Παναγιωτόπουλου, φοβάμαι, κύριε Πρόεδρε, ότι οδηγεί στη δημιουργία ενός οικονομικού συστήματος στην Ελλάδα, αυτού που θα ονομάζαμε σήμερα «ένα κρατικό-μονοπωλιακό μοντέλο οικονομικής ανάπτυξης». Ένθερμος οπαδός της κρατικιστικής παρέμβασης, ο κ. Παναγιωτόπουλος, αδύναμος από την άλλη πλευρά ο κ. Βλάχος να αντιμετωπίσει τη μονοπωλιακή δομή της ελληνικής αγοράς. Ζούμε πρωτόγνωρες καταστάσεις εδώ στη Βουλή με την Κυβέρνηση. 
    Κύριε Υφυπουργέ, είναι τραγικό ότι αναγκαστήκατε για πάνω από δεκαπέντε λεπτά να γυρίσετε στο παρελθόν, να αντλήσετε από το παρελθόν επιχειρήματα, για να προσπαθήσετε να νομιμοποιήσετε την αδύναμη σημερινή κυβερνητική θέση. Το γεγονός ότι ένας εκπρόσωπος της Κυβέρνησης σε ένα τόσο ευαίσθητο Υπουργείο, όπως είναι το Υπουργείο Ανάπτυξης, κατανάλωσε το χρόνο της παρέμβασής του για να πάει στο παρελθόν, δείχνει ότι η Κυβέρνηση δεν μπορεί να διαχειριστεί το πολιτικό της παρόν και γι’ αυτό το λόγο δεν έχει πολιτικό μέλλον. 
    Κυρίες και κύριοι συνάδελφοι, σήμερα, με πολύ μεγάλη χρονική καθυστέρηση, έρχεται το Υπουργείο Ανάπτυξης και φέρνει το σχέδιο νόμου στην Ολομέλεια της Βουλής για τη σύσταση μιας ακόμα γραφειοκρατικά δομημένης υπηρεσίας ελέγχου της αγοράς. Από τον προηγούμενο Φεβρουάριο του 2008, όταν με το πληθωριστικό του ταπεραμέντο ο κ. Φώλιας ανακοίνωνε τα σαράντα ένα και ακόμα στη συνέχεια  εφτά μέτρα για την καταπολέμηση της ακρίβειας, έχει χαθεί πολύτιμος χρόνος.  Η μεν πολιτική ηγεσία του Υπουργείου Ανάπτυξης έχασε το μέτρο και τα μέτρα, η δε κοινή γνώμη, οι καταναλωτές, έχασαν τη μέτρηση σε αυτά τα περίφημα μέτρα για την καταπολέμηση της ανεργίας και της κερδοσκοπίας. 
    Θα περίμενε κανείς από το ευαίσθητο Υπουργείο Ανάπτυξης να έφερνε αυτό το σχέδιο νόμου πολύ πιο έγκαιρα. Θα μπορούσαμε να το συζητήσουμε. Τελειώνει ο Νοέμβριος και θεωρούν ως ανάγκη τους να φέρουν σήμερα, όταν η αγορά έχει βαλτώσει, ένα σχέδιο νόμου, που ουσιαστικά ρυθμίζει ένα «τοπίο μετά τη μάχη» ή καλύτερα ένα «τοπίο μετά την καταστροφή», ένα τοπίο μετά την κερδοσκοπία και το πλιάτσικο στην ελληνική αγορά. Και το κάνουν αυτό, κύριε Πρόεδρε, με έναν τρόπο ερασιτεχνικό, με έναν τρόπο που δεν πρόκειται να έχει αποτέλεσμα, που δεν πρόκειται να απαντήσει στα τεράστια προβλήματα που καθημερινά βιώνει ο Έλληνας πολίτης, ο Έλληνας καταναλωτής.
    Θα μπορούσε ο κύριος Υπουργός να φέρει στη Βουλή μία έκθεση αξιολόγησης της αποτελεσματικότητας αυτών των περίφημων μέτρων που έλαβε το Υπουργείο Ανάπτυξης από τον περασμένο Φεβρουάριο. Δεν το έκανε αυτό.
    Ζητούμε, κύριε Βλάχο, να φέρετε μία έκθεση αξιολόγησης και απολογισμού της αποτελεσματικότητας των μέτρων σας. Αντίθετα έφερε ένα σχέδιο νόμου, που θα δημιουργήσει τεράστια προβλήματα. Αντί να λύσει τα προβλήματα του στρεβλού ανταγωνισμού στην ελληνική οικονομία, αντί να δημιουργήσει κανόνες υγιούς ανταγωνισμού, φοβάμαι ότι θα δημιουργήσει εσωτερικές ανταγωνιστικές σχέσεις μεταξύ της νέας υπηρεσίας, του νέου θεσμού και της Επιτροπής Ανταγωνισμού. 
    Και είναι ένα κρίσιμο ζήτημα, κυρίες και κύριοι συνάδελφοι, αυτό. Και είναι ένα κρίσιμο ζήτημα από την πλευρά της αποτελεσματικότητας για την καταπολέμηση της ακρίβειας και της κερδοσκοπίας. Και είναι ένα κρίσιμο ζήτημα, επίσης, από την πλευρά της συμβατότητας του νέου θεσμικού πλαισίου που δημιουργεί το Υπουργείο Ανάπτυξης με την Επιτροπή Ανταγωνισμού κυρίως από την πλευρά του Κοινοτικού Δικαίου και του Δικαίου Ανταγωνισμού.
    Σε αυτό θα θέλαμε την άποψη της Κυβέρνησης και του κ. Βλάχου.
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Θα ήθελα ένα λεπτό ακόμη, κύριε Πρόεδρε.
    Σήμερα στην ελληνική αγορά έχει χαθεί κάθε έλεγχος. Δεν είναι η διεθνής χρηματοπιστωτική κρίση. Είναι η κρίση, η πολιτική κρίση, διακυβέρνησης της χώρας, που οδηγεί καθημερινά σε μείωση των εισοδημάτων, σε μείωση της αγοραστικής δύναμης, σε σοβαρό έλλειμμα καταναλωτικής πίστης. 
    Δείτε σήμερα όλα τα στοιχεία διεθνών και ευρωπαϊκών Οργανισμών. Ο δείκτης καταναλωτικής εμπιστοσύνης έχει καταβυθιστεί στη χώρα μας. 
    Θα ήθελα να επισημάνω ιδιαίτερα ορισμένα στοιχεία που αφορούν και το αγροτικό εισόδημα, αλλά κυρίως τις τιμές των αγροτικών προϊόντων στο ράφι, που αφορούν τους καταναλωτές. 
    Το πρώτο ζήτημα, κύριε Υφυπουργέ, είναι το θέμα της ανεξέλεγκτης αύξησης τα τελευταία δύο, τρία χρόνια της τιμής των φυτοφαρμάκων και των λιπασμάτων. Η αγορά φυτοφαρμάκων και λιπασμάτων στην Ελλάδα έχει μονοπωλιακή δομή. Κι εσείς δεν έχετε τη δύναμη, δεν έχετε την πολιτική βούληση να χτυπήσετε αυτή τη μονοπωλιακή δομή, να εφαρμόσετε την ισχύουσα νομοθεσία. Και αυτό επιβαρύνει το καλλιεργητικό κόστος, επιβαρύνει το αγροτικό κόστος, επιβαρύνει το αγροτικό εισόδημα. Από τη μία πλευρά έχουμε συνεχείς μειώσεις του αγροτικού εισοδήματος, μειώσεις της τιμής των αγροτικών προϊόντων στο χωράφι -μειώνονται καθημερινά οι τιμές στο σιτάρι, στο λάδι, στα κτηνοτροφικά προϊόντα, στο κρέας, στα γαλακτοκομικά- και από την άλλη έχουμε τεράστια αύξηση, πέντε και δέκα φορές πάνω, στο ράφι.
    Πείτε μας ποια είναι η πολιτική σας για να σμικρύνει αυτή η απόσταση από το χωράφι στο ράφι.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ, κύριε Μπεγλίτη.
      ΠΑΝΑΓΙΩΤΗΣ ΜΠΕΓΛΙΤΗΣ: Ολοκληρώνω, κύριε Πρόεδρε.
      Και πείτε μας, σας παρακαλώ, τι έχετε κάνει όλη αυτή την περίοδο. Έθεσα το θέμα στον Υπουργό Αγροτικής Ανάπτυξης και με παρέπεμψε στο Υπουργείο Ανάπτυξης. Και δεν έχει γίνει απολύτως τίποτα μέχρι σήμερα.
      Κύριε Πρόεδρε, κυρίες και κύριοι συνάδελφοι, ζούμε, με αφορμή και με βάση τη διεθνή χρηματοπιστωτική κρίση, το τέλος των νεοφιλελεύθερων ψευδαισθήσεων. Ψευδαισθήσεις που ουσιαστικά οδήγησαν και την ελληνική κοινωνία και τον ελληνικό λαό στη φτώχεια, στη διεύρυνση των κοινωνικών ανισοτήτων. 
      ΠΡΟΕΔΡΕΥΩΝ (Γεώργιος Σούρλας): Κύριε Μπεγλίτη, σας παρακαλώ να σεβαστείτε το χρόνο.
      ΠΑΝΑΓΙΩΤΗΣ ΜΠΕΓΛΙΤΗΣ: Δυστυχώς για εσάς, συνεχίζετε να αναπαράγετε αυτές τις ψευδαισθήσεις μέσα από το νομοσχέδιό σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κι εγώ σας ευχαριστώ.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Το Υπουργείο Ανάπτυξης χάθηκε στην αποδελτιοποίηση του χθες. Η Κυβέρνηση αδυνατεί να κατανοήσει τις ανάγκες του σήμερα, να τις διαχειριστεί προς το συμφέρον του ελληνικού λαού και ταυτόχρονα να δώσει όραμα και ελπίδα.
      Κύριε Υπουργέ, έχετε παραδοθεί. Λυπάμαι που το λέω αυτό. Η εικόνα που έχει σήμερα ο απλός πολίτης για την Κυβέρνηση και την ικανότητά της να διαχειριστεί τα μεγάλα προβλήματα που υπάρχουν σήμερα στην ελληνική αγορά, δυστυχώς είναι αυτό που είπα πριν: Έχετε παραδοθεί.
      Η κατάσταση στην ελληνική αγορά συνεχίζει να είναι ανεξέλεγκτη. Οι ισχυροί επιβάλλουν τους κανόνες, καθορίζουν όλο το παιχνίδι, το μεγάλο ψάρι τρώει το μικρό, τα καρτέλ ζουν και βασιλεύουν ανενόχλητα και το Υπουργείο μελετά τι έγραφαν οι εφημερίδες πριν από δέκα και δεκαπέντε χρόνια, για να βρει ένα άλλοθι.
      Κύριε Υπουργέ, αυτό το άλλοθι, ότι κάποιοι έφταιγαν και χθες, το έχετε επικαλεστεί τέσσερα χρόνια. Μπορεί τα δύο πρώτα χρόνια να σας βοήθησε. Μπορεί τα τρία. Σήμερα η κοινωνία βιώνει μία τραγική πραγματικότητα. Το  οικογενειακό εισόδημα δεν επαρκεί. Η ακρίβεια, ως φαινόμενο, πραγματικά έχει ροκανίσει αυτό το πενιχρό οικογενειακό εισόδημα.
      Για όλα αυτά, όμως, κύριε Υπουργέ, υπάρχουν ευθύνες. Και οι ευθύνες, η αποτυχία να ελεγχθεί η ελληνική αγορά, έχουν την υπογραφή της Νέας Δημοκρατίας. Αυτό θα σας βαραίνει. Όσο και να αναζητήσετε άλλοθι στο χθες, όσο και να ψάξετε να τα χρεώσετε στη διεθνή κρίση, η κρίση που βιώνει σήμερα ο ελληνικός λαός έχει την υπογραφή τη δική σας.
      Κύριε Υπουργέ, ποιο είναι το πραγματικό πρόβλημα σήμερα στην αγορά; Είναι η ακρίβεια, είναι τα φαινόμενα αισχροκέρδειας, κερδοσκοπίας, είναι η τύχη του οικογενειακού εισοδήματος, του οικογενειακού προϋπολογισμού, είναι η εικόνα και το περιβάλλον που βιώνει η μικρή και μεσαία ελληνική επιχείρηση.
      Χρήματα δεν υπάρχουν πλέον στην αγορά. Και το πρόβλημα της αγοράς είναι αυτό. Κυριολεκτικά είναι αυτό. 
      Τα χρήματα, δυστυχώς κύριε Πρόεδρε, από τις βαθιά νεοφιλελεύθερες και νεοσυντηρητικές πολιτικές, όχι μόνο στην Ελλάδα, αλλά παντού, έχουν πάει σε λίγα χέρια.
      Το ερώτημα είναι με ποιες πολιτικές τα χρήματα θα ξαναγυρίσουν στους πολλούς για να πάνε στην αγορά. 
      Η σύγχυση που υπάρχει, η ιδεολογική και οραματική, στη Νέα Δημοκρατία, φάνηκε σήμερα ακριβώς. Το είπε και ο συνάδελφός μου κ. Μπεγλίτης. Από τη μία πλευρά υπάρχει μία πολιτική θεοποίησης της αγοράς. Και αυτή η στροφή χωρίς φρένο πριν τη στροφή, σας οδηγεί εκτός δρόμου.
      Σήμερα μιλάτε για τον κρατικό καπιταλισμό. Αυτή η σύγχυση είναι ένα επιπλέον πρόβλημα. Διότι αυτό δεν μπορεί να οδηγήσει την Κυβέρνηση σε αυτές τις πολιτικές που πραγματικά σήμερα θα αντιμετωπίσουν το πρόβλημα.
      Κύριε Υπουργέ, το τραπεζικό σύστημα συνεχίζει μεσούσης της κρίσης να μην υπακούει στην Κυβέρνηση. Τα επιτόκια δεν μειώνονται. Οι στρεβλώσεις στην τραπεζική αγορά δεν διορθώνονται. Οι διοικητές των τραπεζών –και αυτό είναι η πρόκληση- αυτοί που έχετε διορίσει εσείς, δεν υπακούουν σε εσάς και συμμετέχουν, υπερασπιζόμενοι μόνο τα συμφέροντα της κερδοσκοπίας των τραπεζών.
      Η κατάσταση στο χονδρεμπόριο έχει ξεπεράσει κάθε προηγούμενο. 
      Ο τομέας και ο κλάδος της αγοράς των πετρελαίων και των καυσίμων δεν είναι μία πρόκληση, κύριε Υπουργέ; Αλήθεια, πώς νιώθετε εσείς, πώς νιώθετε άνετα, όταν σήμερα το αργό πετρέλαιο έχει πέσει κατά 40% σε παγκόσμιο επίπεδο και στην Ελλάδα η υποχώρηση, η πτώση στην τιμή της βενζίνης, δεν υπερβαίνει το 13%; Τι συμβαίνει εδώ, κύριε Υπουργέ; Τι συμβαίνει εδώ; Έχετε μηχανισμούς; Διότι, τι φοβάμαι; Κι εδώ δίνετε το στίγμα σας. Έχετε απαξιώσει συνολικά τις υπηρεσίες του Υπουργείου Ανάπτυξης. Έχετε απαξιώσει τους υπαλλήλους. Και αυτό είναι έγκλημα. Και προκειμένου να κάνετε στα τελευταία σας διακόσιους διορισμούς, δίνετε και τη χαριστική βολή, προσβάλλοντας έτσι μία ολόκληρη υπηρεσία, ολόκληρο το Υπουργείο για τη σκοπιμότητα που έχετε. Αυτό κάνετε, κύριε Υπουργέ. Αντί να αφήσετε τις υπηρεσίες να λειτουργήσουν και να τις κατευθύνετε προς τα εκεί, τις έχετε αγκυλώσει. 
      Κύριε Υπουργέ, φέρνετε ένα νομοσχέδιο που ουσιαστικά τι λέτε; Θα το επιβαρύνω –εσείς, που είστε υπέρ του λίγου κράτους- με 5.000.000 ευρώ, θα προσθέσω δημοσίους υπαλλήλους ακόμα παραπάνω, αλλά θα πάρω δικούς μου. 
     Αυτό είναι το μήνυμα που στέλνετε στην ελληνική κοινωνία; Αυτό είναι το μήνυμα που στέλνετε ακόμη και στα παιδιά με τα «STAGE»; Δεν σας δικαιολογεί κύριε Υπουργέ η ελληνική κοινωνία. Υπάρχει και αξιακό μέρος στη ζωή και στην πολιτική υπάρχει αξιακό μέρος. Και πάνω από όλα απαιτεί ο απλός εργαζόμενος σήμερα, η μικρή και μεσαία επιχείρηση, η ανάγκη της οικονομίας, να υπάρχει ένα Υπουργείο αποτελεσματικό, όχι να διορίσετε εσείς δέκα, είκοσι, διακόσιους. Διακόσιους είκοσι πέντε τους πήγατε σήμερα, κύριε Υπουργέ. Όταν σήμερα διαπραγματευόσαστε με τους εργαζόμενους στο Υπουργείο,  λέγατε ότι δεν θα κάνουμε ειδική διεύθυνση, αλλά θα την κάνουμε γενική διεύθυνση. Σήμερα διαπραγματευόσαστε.
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Δεν σας τα είπαν καλά. Σας τα είπαν μισά.
     ΑΠΟΣΤΟΛΟΣ ΚΑΤΣΙΦΑΡΑΣ: Εσείς να είστε σαφής, γιατί βάζετε μέσα στη διοίκηση του Υπουργείου έναν ακόμη κομματικά διορισμένο να δίνει εντολές για ελέγχους. Αυτή είναι η αντίληψή σας. 
     Ένα νομοσχέδιο αναποτελεσματικό που προσθέτει γραφειοκρατία, εξυπηρετεί μόνο μικροκομματικές σκοπιμότητες, δεν το έχει ανάγκη η αγορά, δεν το έχει ανάγκη ο ελληνικός λαός, ο Έλληνας πολίτης καταναλωτής. Πάρτε πίσω το νομοσχέδιο. Κάνατε μια τρύπα στο νερό με τα σαράντα ένα μέτρα, δυστυχώς, ετοιμάζετε κάτι αντίστοιχο και σήμερα. Η ελληνική κοινωνία σας έχει πάρει χαμπάρι πλέον. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ:  Ευχαριστώ, κύριε Πρόεδρε.
     Κυρία και κύριοι συνάδελφοι, η Νέα Δημοκρατία ήρθε στην εξουσία το 2004 προτάσσοντας μερικά βασικά επιχειρήματα και συνθήματα, όπως για παράδειγμα την ακρίβεια, την καταπολέμηση της διαφθοράς, την επανίδρυση του κράτους, τη μείωση της κρατικής σπατάλης. Αυτά τα συνθήματα βέβαια σήμερα, έχουν γίνει μπούμερανγκ για τη Νέας Δημοκρατία και διαλαλούν ακριβώς την αποτυχία της και την οδηγούν με γρήγορους ρυθμούς εκτός εξουσίας. 
     Αλήθεια ποιος πιστεύει σήμερα τη Νέα Δημοκρατία ότι μετά από πέντε χρόνια περίπου που κυβερνάει έχει την πρόθεση να μειώσει τις τιμές. Γιατί δεν το κάνατε επί πέντε χρόνια; Ποιος πιστεύει ότι έχει την πρόθεση να καταπολεμήσει τη διαφθορά, όταν όλη η Ελλάδα σήμερα και η Νέα Δημοκρατία η ίδια πνίγεται από τα σκάνδαλα. Ποιος μπορεί να μιλήσει για μείωση της κρατικής σπατάλης, όταν ο κ. Καραμανλής έλεγε ότι θα τη μειώσει κατά 10.000.000.000 ευρώ και την έχει αυξήσει κατά 10.000.000.000 σήμερα. Ποιος μπορεί να πιστέψει για την επανίδρυση του κράτους όταν το μόνο που έκανε η Νέα Δημοκρατία ήταν να επανιδρύσει την Αγροφυλακή.
     Κύριε Υφυπουργέ, στην αρχή του χρόνου αυτή την έκρηξη στις τιμές την δικαιολογούσατε, επικαλούμενοι την άνοδο στη διεθνή τιμή του πετρελαίου και την άνοδο στις πρώτες ύλες. Είπατε, τι να κάνουμε παρασύρουν και εμάς και μάλιστα είπατε ότι θα εφαρμόσετε σαράντα ένα μέτρα τα οποία εξαγγείλατε, τα οποία θα αποτελέσουν και την ασπίδα προστασίας της αγοράς του καταναλωτή από αυτή την άνοδο των τιμών. Βέβαια αποτύχατε. Δεν έγινε τίποτα. Σήμερα καταθέτετε ένα νομοσχέδιο. Αλλά αν κάνουμε μία σύγκριση με τις συνθήκες που επικρατούσαν στην αρχή του χρόνου με τώρα, τι βλέπουμε; Ότι η τιμή του πετρελαίου έχει πέσει κατά 60%. Από εκατόν σαράντα επτά δολάρια το βαρέλι έχει σαράντα έξι. Οι πρώτες ύλες έχουν πέσει, τα σιτηρά, τα τρόφιμα, τα δημητριακά έχουν πέσει μέχρι και 50%, αλλά παρ’ όλα αυτά οι τιμές συνεχίζουν να αυξάνονται. Τώρα, ποιο είναι το επιχείρημα; Τι φταίει; Γιατί δεν πέφτουν οι τιμές στην αγορά, κύριε Υπουργέ, αφού η τιμή του πετρελαίου έπεσε 60%; Αφού οι τιμές των πρώτων υλών, των δημητριακών, των τροφίμων έχουν πέσει, στους παραγωγούς υπάρχει μία κατρακύλα και μία πτώση που δεν έχει προηγούμενο, γιατί στον καταναλωτή, γιατί στην αγορά, οι τιμές αυξάνονται; Τι φταίει; Φταίει το θεσμικό πλαίσιο που έρχεστε τώρα και καταθέτετε το νομοσχέδιο που συζητούμε για να δημιουργήσετε  μια νέα υπηρεσία εποπτείας της αγοράς, όπως τη λέτε, για να βρείτε λύση. Θα είναι το μαγικό φίλτρο που θα βάλει τα πράγματα στη θέση τους; Και τι έγιναν τα σαράντα ένα μέτρα; Γιατί δεν απόδωσαν; Και τι θα κάνει αυτή η περιβόητη υπηρεσία εποπτείας της αγοράς την οποία συνιστάτε; Ό,τι κάνει και η Επιτροπή Ανταγωνισμού. Θέλετε να καταργήσετε την Επιτροπή Ανταγωνισμού; Γιατί δεν το λέτε; Προς τι, λοιπόν, δημιουργείτε μια καινούργια υπηρεσία η οποία θα λειτουργεί παράλληλα με την Επιτροπή Ανταγωνισμού που έχει ακριβώς το ίδιο αντικείμενο και τον ίδιο ρόλο. 
     Δυστυχώς, διαπιστώνουμε ότι για μια φορά ακόμη εκμεταλλευόμενοι μια ανάγκη και μια πραγματικότητα βρίσκετε την ευκαιρία για να δημιουργήσετε έναν ακόμη κομματικό μηχανισμό και να διορίσετε δικούς σας ανθρώπους. Δημιουργείτε μία υπηρεσία με διακόσια είκοσι πέντε άτομα τα οποία θα προσλάβετε με μία διαβλητή διαδικασία, θα επιλέξετε όποιους θέλετε, θα χρεώσετε το κράτος ακόμη 5.000.000 ευρώ, ένα κράτος με ένα δημόσιο χρέος, το δεύτερο μεγαλύτερο σε όλη την Ευρωπαϊκή Ένωση. Η χώρα κινδυνεύει να καταρρεύσει. Έτσι λένε διεθνείς αναλυτές. Ίσως σε λίγο να μην μπορούμε να εξυπηρετήσουμε το δημόσιο χρέος μας και σεις χρεώνετε το κράτος στη λογική της εξυπηρέτησης της κομματικής σας πελατείας. Αυτό είναι απαράδεκτο, είναι ντροπή. Ειλικρινά λυπάμαι γι’ αυτή τη συμπεριφορά σας.
     Εγώ τον Απρίλιο έκανα μια ερώτηση στο Υπουργείο σας, διαμαρτυρόμενος και μεταφέροντας τη φωνή των συμπατριωτών μου των αγροτών που τους φέρατε σε απόγνωση με αυτές τις τεράστιες αυξήσεις στις τιμές των γεωργικών εφοδίων. Λιπάσματα, φυτοφάρμακα είχαν φθάσει τότε στην αρχή του χρόνου 50%, 60% μέχρι και 100%. Απευθύνθηκα σε εσάς και στο  Υπουργείο Αγροτικής Ανάπτυξης και ζήτησα έλεγχο. Ξέρετε τι μου απαντήσατε; Μου κοινοποιήσατε μια απάντηση της Επιτροπής Ανταγωνισμού. Λέει η Επιτροπή Ανταγωνισμού ότι «προτίθεται να προβεί σε έλεγχο των συνθηκών ανταγωνισμού στις εταιρείες εισαγωγής και διακίνησης λιπασμάτων, αμέσως μόλις υπάρξει διαθέσιμο προσωπικό». Δηλαδή, αμέσως μετά την ολοκλήρωση εξέτασης των υποθέσεων που στην παρούσα φάση η Γενική Διεύθυνση Ανταγωνισμού διερευνά, λέει στις 12 Φεβρουαρίου 2008 η Επιτροπή Ανταγωνισμού ότι δεν έχει προσωπικό να κάνει έλεγχο στην αγορά. Η αρμόδια αρχή για να ελέγξει τους κανόνες ανταγωνισμού στην αγορά. Και εσείς έρχεστε σήμερα και προτείνετε μια άλλη υπηρεσία, με διακόσια είκοσι πέντε άτομα, που υποτίθεται πως θα κάνει το ίδιο πράγμα. Ε, λοιπόν, μας κοροϊδεύετε. Είναι άλλοι οι στόχοι σας. Δεν θέλετε να ελέγξετε την αγορά γιατί ίσως οι εταίροι σας, αυτοί που σας βοήθησαν να καταλάβετε και την εξουσία είναι εκείνοι που έχουν συγκροτήσει τα καρτέλ σήμερα και έχουν όφελος ακριβώς από αυτή τη μορφή λειτουργίας της αγοράς. Δεν υπάρχει βεβαίως κανένας ανταγωνισμός. Υπάρχει μια αναρχία, μία ληστεία, έχουν καβαλήσει την κοινωνία στην κυριολεξία ορισμένοι και εσείς τους ανέχεστε και συμμαχείτε μαζί τους. Καταστρέφετε τον κοσμάκη, ληστεύετε το εισόδημά τους και ειδικά σήμερα σ’ αυτήν την κρίση και βέβαια οι κακόμοιροι παραγωγοί εξαφανίζονται. Ελάτε κύριε Υφυπουργέ, κάντε μια βόλτα στην περιφέρεια της χώρας, ελάτε να ρωτήσετε τους αγρότες πόσο κοστίζει η παραγωγή των προϊόντων τους και πόσο τα πουλάνε. Το λάδι, το έξτρα παρθένο λάδι, φέτος πουλιέται τώρα, αυτήν την περίοδο 2.15 και στο ράφι στα σούπερ μάρκετ έχει 8.  Τα «LIDL» επειδή ανέβασαν την τιμή, τώρα τη συσκευασία την εμφανίζουν σε μισόλιτρα, το μισό λίτρο 3,95 και 3,95, 7,90, κύριε Υφυπουργέ. Το έξτρα παρθένο 2,15 το πουλάει ο παραγωγός και το λίπασμα πέρυσι είχε 17 ευρώ το τσουβάλι και τώρα έχει 42 ευρώ. Ελάτε να του πείτε να καλλιεργήσει. Πηγαίνετε στον παραγωγό που καλλιεργεί στάρι, ρύζι, καλαμπόκι. Οι τιμές έχουν πτώση μέχρι 40%, τα ζυμαρικά 18% πάνω. Πώς τα εξηγείτε αυτά τα πράγματα; Πώς απαντάτε; Ποια η παρέμβασή σας; Ποια η λειτουργία του κράτους; 
     Κύριε Υπουργέ, από το 2005 έχω θέσει ερωτήματα στο Υπουργείο Ανάπτυξης ακριβώς για τα ίδια προβλήματα που αντιμετωπίζουν οι αγρότες γι’ αυτό το άνοιγμα μεταξύ τιμών παραγωγού και καταναλωτού που ληστεύει τους καταναλωτές και εξαφανίζει τους παραγωγούς. Κα μου λέγατε τότε ότι θα δημιουργήσετε βάση δεδομένων την οποία θα χρησιμοποιείτε και θα κάνετε διαρθρωτικές παρεμβάσεις στην αγορά και θα ανοίξετε τομείς ανταγωνισμού. Τι κάνατε από αυτά τα πράγματα; Ποιες είναι οι διαρθρωτικές παρεμβάσεις; Ποια είναι τα μέτρα που πήρατε. Τα σαράντα ένα μέτρα ήταν ένα επικοινωνιακό κόλπο και φάντασμα και το νομοσχέδιο που απλώς και μόνο στόχο έχει να διορίσει διακόσια είκοσι πέντε άτομα γιατί οι εκλογές πλησιάζουν και θέλετε να ενισχύσετε τη θέση σας στην εκλογική σας περιφέρεια.
      Ειλικρινά λυπάμαι πολύ αλλά με τέτοια λογική και με τέτοια συμπεριφορά δεν μπορείτε να προχωρήσετε. Είμαστε ένα άλλο κόμμα και έχουμε διαφορετική προσέγγιση σε πολλά ζητήματα. Παρόλα αυτά έχουμε Κοινοβουλευτική Δημοκρατία και αναγκαστικά πρέπει να υπάρχει εναλλαγή στην εξουσία. Ε, ας προσθέτει ο καθένας στη διάρκεια της θητείας του ένα λιθαράκι, ώστε φεύγοντας να μην υποχρεούται ο άλλος να χτίζει από την αρχή. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο. 
      Το λόγο έχει η κ. Ροδούλα Ζήση με την αγόρευση της οποίας ολοκληρώνουμε τη συζήτηση επί της αρχής.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Λυπάμαι πάρα πολύ, κύριε Πρόεδρε, γιατί το Υπουργείο Ανάπτυξης μόνο αναπτυξιακή πολιτική δεν εισηγείται σήμερα εδώ και βεβαίως ούτε εξυγίανση της αγοράς.
      Υπάρχει ένα πάρα πολύ σοβαρό θέμα. Υπάρχει η εμμονή της Κυβέρνησης και οι εμμονές κάθε Υπουργείου ότι κάνουν μεταρρύθμιση. Δεν πρόκειται για καμμία μεταρρύθμιση, για καμμία τομή, για καμμία αναδιάρθρωση, για καμία προοπτική. 
      Το δεύτερο είναι η αρχή της αδράνειας. Έχετε μάθει, από την ώρα που αναλάβατε τη διακυβέρνηση της χώρας, κύριε Υπουργέ, να λέτε τα ίδια πράγματα, να μην κάνετε τίποτα, να μην έχετε κουλτούρα διαβούλευσης, να μην κατανοείτε τα προβλήματα, να μην έχετε βιωματική σχέση με την πραγματικότητα. Την ώρα, κύριε Πρόεδρε, που όλη η διεθνής κοινότητα –διανοούμενοι, οικονομολόγοι, πολίτες, η κοινωνία των πολιτών- προσπαθεί να βρει λύσεις για διέξοδο από την κρίση με έναν τρόπο σοφό, με αγωνία με σχέδια κ.λπ., η Κυβέρνηση της Νέας Δημοκρατίας έρχεται με μια ευκολία να πολλαπλασιάσει τα προβλήματα, να διαιρέσει ξανά τους πολίτες, να αυξήσει τελικά και να προσθέσει ζητήματα στην κρίση και όχι μέτρα οικοδόμησης εμπιστοσύνης μεταξύ κράτους και πολιτών και βεβαίως να αφαιρέσει την ανάσα χλωρασιάς από τα πνευμόνια μας και την ανάσα της ελπίδας για το αύριο αυτού του τόπου. 
      Κύριε Πρόεδρε, κύριοι συνάδελφοι, το προηγούμενο Σάββατο ήρθε ο Πρωθυπουργός της χώρας στο Βόλο. Ήσασταν και εσείς εκεί ως  Βουλευτής Μαγνησίας και ως Πρόεδρος της Βουλής. Λυπάμαι, κύριε Πρόεδρε, αλλά ήρθε ο Πρωθυπουργός της χώρας σε μια περιοχή η οποία έχει πάρα πολλά προβλήματα, έχει και πολλά συγκριτικά πλεονεκτήματα -προετοιμάζεται για τους Μεσογειακούς Αγώνες, έχουμε θέσει τα ζητήματα αυτά στη Βουλή χιλιάδες φορές- και ο Πρωθυπουργός της χώρας δεν συναντήθηκε με τους πραγματικούς παραγωγούς, τους αγρότες; 
      Και ο Πρωθυπουργός της χώρας δεν είδε τις μικρομεσαίες επιχειρήσεις που κλείνουν, με τα προβλήματα της αδιαφάνειας, του ταμείου των εμπόρων και όλα αυτά που υπάρχουν και δεν έχουν λυθεί.
      Και ο Πρωθυπουργός της χώρας πήγε να δει μια βουλωμένη τρύπα ενός περιφερειακού δρόμου, που ευθύνεται η Κυβέρνηση του κ. Καραμανλή, διότι πέντε χρόνια δεν ολοκληρώθηκε κανένα έργο, είτε ήταν το νοσοκομείο που το πήρατε στο 95% είτε ήταν ο ταμιευτήρας της Κάρλας είτε ήταν το πάρκο της Αλοννήσου, ο περιφερειακός του Βόλου, οι λιμνοδεξαμενές, τα έργα υποδομής και ανάπτυξης, ο σιδηρόδρομος, κύριε Πρόεδρε, που απαξιώσατε τη σύσκεψη των σιδηροδρομικών και των φορέων προχθές οι κυβερνητικοί Βουλευτές, όταν κόβονται τα δρομολόγια και απομονώνεται η Μαγνησία από την εμπορευματική δραστηριότητα, την ανάπτυξη, την καθολική υπηρεσία και την προσβασιμότητα στο οικολογικό και αναπτυξιακό εργαλείο που λέγεται «τρένο». 
      Πού ήταν ο Πρωθυπουργός και τι του δώσατε, κύριε Πρόεδρε της Βουλής; Το υπόμνημα Μαγνησίας; Και όλοι οι Υπουργοί της Κυβέρνησης που προέρχονται και από τη Μαγνησία, και εσείς όλοι δεν είχατε ενημερώσει τον Πρωθυπουργό ότι η Νέα Δημοκρατία έχασε το τρένο στη Μαγνησία και στη Θεσσαλία; Γιατί δεν δικαιούται αυτή τη στιγμή να σταματά το τρένο της ανάπτυξης το Υπουργείο Ανάπτυξης και η μη αναπτυξιακή πολιτική της Νέας Δημοκρατίας. 
      Από την άλλη πλευρά, κύριε Πρόεδρε, …..
      ΠΡΟΕΔΡΕΥΩΝ (Γεώργιος Σούρλας): Θα κρατήσω το χρόνο για να σας απαντήσω, κυρία συνάδελφε. 
      ΡΟΔΟΥΛΑ ΖΗΣΗ: Δεν αναφέρομαι σε σας, κύριε Πρόεδρε. Μιλώ για μια συγκεκριμένη επίσκεψη στην οποία δεν δεσμεύθηκε για τη λύση κανενός προβλήματος της Μαγνησίας και της Θεσσαλίας. Έκανε έναν περίπατο δύο ωρών στους κομματικούς φίλους. 
      Για ποια ανάπτυξη λοιπόν μιλάμε; Υπάρχει αισχροκέρδεια στη Μαγνησία; Υπάρχουν καρτέλ; Υπάρχουν μονοπώλια; Τι είναι αυτά τα ζητήματα; Να μας απαντήσει ο Υπουργός Ανάπτυξης. 
      Από την άλλη….
      ΠΡΟΕΔΡΕΥΩΝ (Γεώργιος Σούρλας): Επιτρέψτε μου, κυρία συνάδελφε, να απαντήσω. 
      Η επίσκεψη ενός πρωθυπουργού σε ένα νομό είναι πάρα πολύ σπουδαία υπόθεση. 
      ΡΟΔΟΥΛΑ ΖΗΣΗ: Αυτό δεν το κατάλαβε η τοπική Νέα Δημοκρατία, προφανώς. 
      ΠΡΟΕΔΡΕΥΩΝ (Γεώργιος Σούρλας): Το κατάλαβε. 
      Από εκεί και πέρα ήταν μια επίσκεψη-αστραπή που αποφασίστηκε την Παρασκευή το βράδυ. Ο Πρωθυπουργός στα περιθώρια που είχε έπρεπε να εκτιμήσει ο ίδιος κάποιους φορείς. Για αυτό δεν εκλήθησαν ούτε άλλοι Βουλευτές στις συσκέψεις. Ήθελε να έχει προσωπική άποψη για την κατάσταση που επικρατεί με την οικονομική κρίση. Είπε ότι σε μια άλλη επίσκεψη, όπου θα δει και το νομάρχη και το δήμαρχο και τους φορείς, θα έχει τη δυνατότητα να κάνει εκτεταμένη κουβέντα μαζί τους. 
      Ας μη θεωρούμε λοιπόν αρνητική την επίσκεψη του Πρωθυπουργού όχι στη Μαγνησία αλλά σε οποιοδήποτε νομό. 
      ΡΟΔΟΥΛΑ ΖΗΣΗ: Κύριε Πρόεδρε, δεν θεωρώ αρνητική την επίσκεψη ενός πρωθυπουργού μιας χώρας στην περιφέρεια. Όμως, κύριε Πρόεδρε, το θέμα που τίθεται είναι ότι  η περιφέρεια της Ελλάδας, η κάθε ελληνική περιφέρεια, είναι εταίρος της ευρωπαϊκής περιφέρειας και της Ευρωπαϊκής Ένωσης και αυτή τη στιγμή στα πέντε χρόνια διακυβέρνησης της χώρας αναπτυξιακό έργο δεν είδαμε. Εν πάση περιπτώσει, δεν είδαμε σχεδιασμό, αλλά δεν βλέπουμε ούτε ολοκλήρωση και υλοποίηση των ήδη σχεδιασμένων και δρομολογημένων και υλοποιήσιμων έργων. Αυτό είναι το μεγάλο ζήτημα.
      Από την άλλη πλευρά, αυτή τη στιγμή, κύριε Πρόεδρε και κύριε Υπουργέ, όλος ο κόσμος ψάχνει γι’ αυτή τη διέξοδο από την κρίση. Έρχεται ο Πρόεδρος του ΠΑ.ΣΟ.Κ. και μιλάει στην ώρα της οικονομίας και λέει το ξεκάθαρο και απλό, αυτό που η κοινή σκέψη στη ανίχνευση των θεμάτων και στην προσπάθεια να βρεθούν λύσεις, λέει τα αίτια της κρίσης. Και τα αίτια της κρίσης που θα έπρεπε ο ίδιος ο Πρωθυπουργός και η Κυβέρνηση στο υπουργικό συμβούλιο να τα έχει αναλύσει, για να βρει και να κάνει και διορθωτικές κινήσεις, είναι τα ιδεολογήματα της νεοσυντήρησης ότι οι αγορές αυτορρυθμίζονται. Έτσι κρύβονται πανίσχυρα συμφέροντα, τα οποία οδήγησαν χωρίς διαφάνεια, χωρίς μέτρο –είπε ο Γιώργος Παπανδρέου- στην απληστία και στην κερδοσκοπία, στη συγκέντρωση πλούτου και στις ανισότητες. Και οι κοινωνικές ανισότητες, κύριε Πρόεδρε, δημιουργούν διαφθορά. Και εσείς σήμερα έρχεστε να διαχειριστείτε τα σκάνδαλα και τη διαφθορά. Όχι την ανάπτυξη. 
      Πρέπει να το καταλάβει ο ελληνικός λαός: Γυρίζετε τη χώρα πίσω! Την ώρα που συζητούμε στην Ευρώπη, την ώρα που συζητούμε στον κόσμο πώς οι χώρες θα μπορέσουν όλες μαζί να πάνε μπροστά και να συνεννοηθούν, εμείς στο ΠΑ.ΣΟ.Κ. έχουμε καταρτίσει σχέδια, προτάσεις, δέσμη μέτρων. Σας τα έχουμε δώσει. Σας έχουμε κάνει προτάσεις νόμων, για να γίνει η Ελλάδα πρωτεύουσα της Νοτιανατολικής Ευρώπης, κανονικός και ισχυρός εταίρος, κοινωνικός εταίρος και αναπτυξιακός εταίρος του νέου ενιαίου ευρωπαϊκού χώρου και της νέας χωρικής δυναμικής και κοινωνικής ανάπτυξης. 
      Και εσείς φέρνετε εδώ ένα νομοσχέδιο που δείχνει ότι η πολιτική σας είναι αδιέξοδη. Είναι μια πολιτική που από την αρχή είχαμε καταγγείλει. Δεν βοηθάτε τον υγιή ανταγωνισμό. Καταργήσατε τις επιτροπές ανταγωνισμού. Μιλάω για τις θαλάσσιες μεταφορές και παντού. Την Επιτροπή Ανταγωνισμού που έχετε, που είναι εκείνη που πρέπει να ρυθμίζει τα θέματα της αγοράς, ούτε τη στελεχώνετε ούτε την ενεργοποιείτε ούτε λειτουργεί. Πώς, λοιπόν, να μην υπάρχει κερδοσκοπία; 
      Το θέμα, όμως, είναι πως αυτή τη στιγμή, κύριε Υπουργέ, λεηλατείται ο αγρότης και το αγροτικό εισόδημα. Λεηλατείται το νοικοκυριό. Λεηλατείται η μικρομεσαία επιχείρηση. Λεηλατείται το κάθε όνειρο του καθενός που κάνει για το μέλλον του παιδιού του. 
      Φέρνετε, λοιπόν, εσείς σε μια χώρα που έχει πολυνομία, που έχει θεσμούς πάρα πολλούς και πάρα πολλούς νόμους, ένα καινούργιο νομοσχέδιο για μια καινούργια υπηρεσία εποπτείας και ελέγχου της αγοράς, δείχνοντας τελικά ότι είστε ανίκανοι, με το ήδη υπάρχον θεσμικό πλαίσιο να λειτουργήσετε τους θεσμούς και τους κανόνες που πρέπει να έχει η αγορά, ώστε να επιβληθούν εκείνα τα πρόστιμα ή να γίνουν προληπτικά εκείνες οι ενέργειες που θα διασφαλίσουν τον πολίτη, τον Έλληνα παραγωγό. 
      Όλα αυτά, κύριε Πρόεδρε, της Βουλής είναι απλά. Δεν λέμε τίποτα θέσφατα. Λέμε αυτά που λέγαμε πάντα. Είναι ο κοινός νους, η μέση συνείδηση του πολίτη και η αγωνία που έχουμε όλοι. Δεν πάει άλλο!
     Δεν πάει άλλο αυτή η κατάσταση. Και φοβάμαι πάρα πολύ, κύριε Πρόεδρε, ότι δε θα προλάβει ο Πρωθυπουργός να ξαναπάει στη Μαγνησία. 
     ΠΡΟΕΔΡΕΥΩΝ (Γεώργιος Σούρλας): Μην κάνετε τέτοιες δηλώσεις στη Βουλή γιατί γράφονται στα Πρακτικά. 
     ΡΟΔΟΥΛΑ ΖΗΣΗ: Να σας πω γιατί το λέω αυτό, κύριε Πρόεδρε; Γιατί ώσπου να αποκτήσει αυτή η Κυβέρνηση βιωματική σχέση με τα προβλήματα της κοινωνίας, με την πραγματική οικονομία και κατάσταση, δεν θα υπάρχει ως κυβέρνηση αυτής της χώρας. Ο ελληνικός λαός, κύριε Πρόεδρε, με όλη την ανοχή του, την ευαισθησία του, την υπομονή του, την αξιοπρέπειά του, λέει τέλος πια σ’ αυτή την ανάλγητη πολιτική που  κοιτάζει τα κομματικά συμφέροντα, τους ολίγους και ισχυρούς, τα μονοπώλια και τα καρτέλ και δεν νοιάζεται για τους πολλούς. Δεν νοιάζεται για εκείνους που πραγματικά είναι η κινητήρια δύναμη της ζωής, της παραγωγής και της ανάπτυξης. 
     Σήμερα το Υπουργείο Ανάπτυξης ήταν μοιραίο και άβουλο αντάμα και σε αυτή την περίπτωση. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συμπολίτισσα, κ. Ζήση. Τα άλλα θα τα πούμε στην Μαγνησία, για να μην απασχολούμε τη Βουλή. 
     Κηρύσσεται περαιωμένη η συζήτηση επί της αρχής του σχεδίου νόμου. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Οι δευτερολογίες, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Αύριο. Θα μιλήσετε αύριο. Για να κάνουμε δευτερολογίες τώρα πρέπει να μιλήσουν όλοι οι Βουλευτές, όμως είναι απόντες οπότε αρχίζω τις διαγραφές. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Δευτερολογία επί της αρχής θα κάνουμε; 
     ΠΡΟΕΔΡΕΥΩΝ (Γεώργιος Σούρλας): Θα κάνετε αύριο. Θα έχετε χρόνο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Θα έχουμε δικαίωμα δευτερολογίας; 
     ΠΡΟΕΔΡΕΥΩΝ (Γεώργιος Σούρλας): Βεβαίως, έχετε δικαίωμα και θα κάνετε. Αύριο συμπίπτει να προεδρεύω πάλι εγώ από τις 10.00΄μέχρι τις 12.00΄. Θα έχετε δικαίωμα να κάνετε την δευτερολογία σας που δεν κάνετε απόψε. Αλλά το νομοσχέδιο θα ψηφιστεί απόψε, δεν γίνεται διαφορετικά. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Πότε θα δευτερολογήσουν οι εισηγητές; 
     ΠΡΟΕΔΡΕΥΩΝ (Γεώργιος Σούρλας): Αύριο θα αρχίσει η συζήτηση με τους εισηγητές επί των άρθρων. Αλλά θα σας δοθεί ο χρόνος που χρειάζεστε, επειδή θα προεδρεύω και εγώ, για να πείτε τις απόψεις σας γενικότερα. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Οι δευτερολογίες...
     ΠΡΟΕΔΡΕΥΩΝ (Γεώργιος Σούρλας): Πάλι τα ίδια. Για να γίνουν οι δευτερολογίες, κύριε Κεγκέρογλου, πρέπει να εξαντληθεί ο κατάλογος. Για να εξαντλήσω τον κατάλογο, θα πρέπει να τους διαγράψω όλους απόψε και δεν θέλω να διαγράψω επτά Βουλευτές που δεν είναι παρόντες. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Να μη γίνει η ψηφοφορία...
     ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, σας παρακαλώ πάρα πολύ. Εσείς είστε τακτικός στη Βουλή, δεν είστε από τους «επισκέπτες» και δεν μπορεί να λέτε τέτοια πράγματα. Εσείς είστε θαμώνας της Βουλής. Το θέμα είναι να συνεννοηθούμε. Εγώ σας λέω ότι αύριο θα έχετε το χρόνο σας. 
     Ο κ. Χρυσοχοίδης που έχει κάνει και Υπουργός ξέρει ότι έτσι γινόταν και γίνεται. 
     ΜΙΧΑΛΗΣ ΧΡΥΣΟΧΟΪΔΗΣ: Αύριο να του δώσετε πέντε λεπτά, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Μα, είπα ότι θα έχουν το χρόνο. Δεν πρόκειται να φιμώσουμε κανέναν. Αλλά δεν το βρίσκω σωστό, κύριε Χρυσοχοίδη απόψε να εκφωνήσω τον κατάλογο και να διαγράψω επτά Βουλευτές. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Εγώ λέω να μη γίνει η ψηφοφορία απόψε. 
     ΠΡΟΕΔΡΕΥΩΝ (Γεώργιος Σούρλας): Αυτό είναι το πρόβλημά σας; Αν την κάνουμε αύριο και δεν την κάνουμε τώρα, τι περιμένετε να αλλάξει; Να καταψηφιστεί από την Πλειοψηφία; Περιμένετε κάτι; 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, διαστρεβλώνετε αυτά τα οποία λέω. 
     ΠΡΟΕΔΡΕΥΩΝ (Γεώργιος Σούρλας): Δεν τα διαστρεβλώνω. Να μου τα πείτε. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Λέω ότι με τον τρόπο τον οποίο προτείνετε καταργείτε την δευτερομιλία από τους εισηγητές. 
     ΠΡΟΕΔΡΕΥΩΝ (Γεώργιος Σούρλας): Δεν την καταργώ. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ως εισηγητής εγώ σε ποιο στάδιο θα δευτερομιλήσω επί της αρχής; 
     ΠΡΟΕΔΡΕΥΩΝ (Γεώργιος Σούρλας): Να είμαστε λίγο πρακτικοί. Αύριο, αντί για απόψε, θα γίνει στις 11.00΄η ώρα. Τι περιμένετε να αλλάξει; Να μην ψηφιστεί το νομοσχέδιο; Να είμαστε ρεαλιστές εδώ μέσα. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ο σκοπός του Κανονισμού είναι να ψηφιστεί ή να μην ψηφιστεί; 
     ΠΡΟΕΔΡΕΥΩΝ (Γεώργιος Σούρλας): Βεβαίως είναι βασικό πράγμα. Τι λέτε εσείς ότι δεν είναι αυτό σημαντικό;  
     ΒΑΣΙΛΕΙΟΣ ΚΕΓΚΕΡΟΓΛΟΥ: Αύριο συνεχίζει ο κατάλογος και αφού ολοκληρωθεί ο κατάλογος, γίνεται η ψηφοφορία επί της αρχής και ξεκινάει η συζήτηση επί των άρθρων. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, αν δεν θέλετε, μην συμφωνείτε, δικαίωμά σας είναι. 
     Στη Βουλή λειτουργούν οι πλειοψηφίες, κύριε Κεγκέρογλου, να το μάθετε αυτό. Σας παρακαλώ πάρα πολύ. 
     ΒΑΣΙΛΕΙΟΣ ΚΕΓΚΕΡΟΓΛΟΥ: ....(Δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Εντυπώσεις θέλετε να προκαλέσετε ή άγνοια έχετε; 
     Κύριε Χρυσοχοίδη, σας παρακαλώ πάρα πολύ επιβάλλετε την τάξη στο κόμμα σας. Δεν είναι πράγματα αυτά. Είναι πρωτοφανή. 
     ΜΙΧΑΛΗΣ ΧΡΥΣΟΧΟΪΔΗΣ: Νομίζω ότι έχετε τον τόνο της φωνής παραπάνω από ό,τι πρέπει. 
     ΠΡΟΕΔΡΕΥΩΝ (Γεώργιος Σούρλας): Δεν φωνάζω, λέω πράγματα λογικά, για τα οποία, ειρήσθω εν παρόδω, συμφωνήσαμε με τον κ. Κεγκέρογλου πριν από λίγο όταν ήταν πάνω στην Έδρα. 
     ΜΙΧΑΛΗΣ ΧΡΥΣΟΧΟΪΔΗΣ:  Ο κ. Κεγκέρογλου διεκδικεί το δικαίωμα που προκύπτει από τον Κανονισμό της Βουλής να δευτερολογήσει. 
     ΠΡΟΕΔΡΕΥΩΝ (Γεώργιος Σούρλας): Το έχει. 
     ΜΙΧΑΛΗΣ ΧΡΥΣΟΧΟΪΔΗΣ: Αυτό που  θέλουμε είναι η διαβεβαίωση ότι θα δοθεί  πλήρως ο χρόνος για να τοποθετηθεί, ο χρόνος που δικαιούται ο κάθε συνάδελφος για τη δευτερολογία. 
     ΠΡΟΕΔΡΕΥΩΝ (Γεώργιος Σούρλας): Θα δοθεί. Εδώ υπάρχει και μία κοινοβουλευτική τάξη κατά παρέκκλιση τουλάχιστον είκοσι πέντε χρόνια που είμαι εγώ στη Βουλή. Θα το αλλάξουμε απόψε επειδή θέλει ο κ. Κεγκέρογλου; Δεν γίνεται. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Εσείς παραβιάζετε τον Κανονισμό...
     ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, μην εκφράζεστε έτσι, δεν είναι σωστό αυτό που κάνετε. Αφήστε λίγο να γίνετε πιο παλιός και μετά να έχετε πολλά να λέτε. Σας παρακαλώ πάρα πολύ. Ας μάθετε λίγα περισσότερα. 
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΛΙΤΣΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Ανάπτυξης: «Υπηρεσία Εποπτείας Αγοράς και άλλες διατάξεις» έγινε δεκτό επί της αρχής κατά πλειοψηφία. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.33΄ λύεται η συνεδρίαση για αύριο  ημέρα Τετάρτη 26 Νοεμβρίου 2008 και ώρα 10.00΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης «Υπηρεσία Εποπτείας Αγοράς και άλλες διατάξεις», σύμφωνα με την ημερήσια διάταξη που έχει διανεμηθεί.
     
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
