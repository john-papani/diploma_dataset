Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΚΗ'

Τρίτη 18 Μαΐου 1999

 

 

Αθήνα, σήμερα στις 18 Μαΐου 1999, ημέρα Τρίτη και ώρα 18.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον Γραμματέα της Βουλής κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Φυσιολατρικός Σύλλογος Νοπηγείων υποβάλλει προτάσεις σχετικά με την πολεοδόμηση των αγροτόπων του οικισμού Νοπηγείων στην περιοχή του κόλπου Κισάμου Χανίων. 

2) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η 'Ενωση Συνταξιούχων ΙΚΑ Ελευσίνος και Περιχώρων ζητεί χρηματοδότηση για την κάλυψη των αναγκών σε ιατρικό, διοικητικό και άλλο προσωπικό στο ΙΚΑ Ελευσίνας. 

3) Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η Ελληνική Εταιρεία για την Προστασία του Περιβάλλοντος και της Πολιτιστικής Κληρονομιάς ζητεί την ίδρυση μόνιμης Κοινοβουλευτικής Επιτροπής Περιβάλλοντος, Εθνικού Συμβουλίου Περιβάλλοντος και Αειφόρου Ανάπτυξης. 

4) Ο Πρόεδρος του ΔΗΚΚΙ και Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία η 'Ενωση Αστυνομικών Υπαλλήλων Πρέβεζας ζητεί την ενίσχυση της Αστυνομικής Διεύθυνσης Πρέβεζας με προσωπικό. 

5) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί να ιδρυθεί ΙΕΚ στη Ρόδο. 

6) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο κ. Εμμ. Καρέλλης, κάτοικος Ηρακλείου, προτείνει να φιλοξενήσει η πόλη του Ηρακλείου τη σύνοδο κορυφής του 2001. 

7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο 'Ομιλος Αντισφαίρισης Μαγνησίας με έδρα τη Νέα Ιωνία ζητεί οικονομική βοήθεια για την υλοποίηση των αθλητικών του δραστηριοτήτων. 

8) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί την υλοποίηση έργων ανάπτυξης στο Νομό Αιτωλ/νίας βάσει του Τρίτου Κοινοτικού Πλαισίου Στήριξης. 

9) Οι Βουλευτές κύριοι ΣΠΥΡΟΣ ΔΑΝΕΛΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί τη λήψη μέτρων για την αύξηση του εισοδήματος των εργαζομένων, την κοινωνική ασφάλιση και τις σωστές εργασιακές σχέσεις. 

10) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Σύνδεσμος Τεχνιτών Εργατών-τριών Επεξεργασίας Σταφίδας Νομού Ηρακλείου ζητεί να βρεθεί λύση για τις αδιάθετες σταφίδες του. 

11) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία κάτοικοι του χωριού Πάτερμα Νομού Ροδόπης ζητούν την υπαγωγή του χωριού τους στο Δήμο Κομοτηνής. 

12) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία κάτοικοι του Μεγάλου Δουκάτου Ροδόπης ζητούν την ικανοποίηση αιτημάτων σχετικά με το ιδιοκτησιακό καθεστώς στρεμματικών εκτάσεων στην περιοχή τους. 

13) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Σωματείο Εργαζομένων ΔΕΗ Νομού Κοζάνης "Η 'Ενωση" ζητεί την εφαρμογή του ν. 1568/85 και του π.δ. 294/88. 

14) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Σωματείο Εργαζομένων ΔΕΗ Νομού Κοζάνης "Η 'Ενωση" ζητεί την απόσυρση των οχημάτων DAC. 

15) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία ο Δήμος Πάρου ζητεί να αποδοθεί το ξενοδοχείο "ΞΕΝΙΑ" Πάρου στο Δήμο Πάρου για την επίλυση του στεγαστικού του προβλήματος. 

16) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία  'Ενωση Βενζινοπωλών Νομού Αττικής ζητεί τη λήψη μέτρων σχετικά με τις τιμές των καυσίμων. 

17) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία οι Δήμοι Μοιρών - Τυμπακίου Ζαρού και Γόρτυνας Ηρακλείου ζητούν την κάλυψη των λειτουργικών αναγκών στο Κέντρο Υγείας Μοιρών και στα υπόλοιπα Αγροτικά Ιατρεία των Δημοτικών Διαμερισμάτων της Περιφέρειας Μεσαράς. 

18) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία ο Σύλλογος Εργαζομένων στο Εργο Αρχαιολογικών ανασκαφών κατά μήκος εθνικής οδού Επαρχίας Αλμυρού Μαγνησίας ζητεί την επαναπρόσληψη των απολυμένων συνδικαλιστών και ιδρυτικών μελών του. 

19) Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Εργατικό Κέντρο Μήλου ζητεί να δοθούν αυξήσεις στους εργαζόμενους σε ύψος που να καλύπτει τις απώλειες του εισοδήματός τους των τελευταίων χρόνων. 

20) Ο Πρόεδρος του ΔΗΚΚΙ και Βουλευτής Β` Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί να γίνουν έργα ανάπτυξης στην περιοχή του. 

21) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Δήμος Πάρου Νομού Κυκλάδων ζητεί να αποδοθεί το ξενοδοχείο "ΞΕΝΙΑ" στο Δήμο και να μη γίνει προκήρυξη διαγωνισμού πώλησής του. 

22) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Νομάρχης Πιερίας υποβάλλει πρόταση μέτρων για την αντιμετώπιση των συνεπειών της Γιουγκοσλαβικής κρίσης στον τουρισμό της Πιερίας. 

23) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ομοσπονδία Εμπορικών Συλλόγων Β.Δ. Ελλάδας και Νήσων ζητεί την αύξηση του αριθμού των φορολογικών κλιμακίων με ταυτόχρονη μείωση των συντελεστών στα χαμηλά εισοδήματα. 

24) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ομοσπονδία Νεφροπαθών Θράκης - Μακεδονίας - Ηπείρου - Θεσσαλίας ζητεί την άμεση λειτουργία της Μονάδας Τεχνητού Νεφρού του Νοσοκομείου ΠΑΠΑΓΕΩΡΓΙΟΥ Θεσ/νίκης. 

25) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο κ. Εμμανουήλ Σόβολος, μεταπτυχιακός φοιτητής στο Πανεπιστήμιο της Κύπρου, ζητεί την εγγραφή του στο δεύτερο έτος μεταπτυχιακών σπουδών χωρίς την καταβολή διδάκτρων. 

26) Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η Πανελλήνια 'Ενωση Λογοτεχνών ζητεί να αναθεωρηθεί ο πίνακας αγοράς βιβλίων για τις σχολικές βιβλιοθήκες και να συμπληρωθεί με βιβλία μελών των Λογοτεχνικών Σωματείων. 

27) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μιχάλης Καρχιμάκης πρ. Βουλευτής Λασιθίου, ζητεί να απαλλοτριωθεί από την αρχαιολογική υπηρεσία οικόπεδο του κ. Ν. Αλεξανδράκη στη θέση Πετρά Σητείας. 

28) Ο Βουλευτής Αθηνών κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί στις αποσπάσεις και μετακινήσεις των 

Αστυνομικών Υπαλλήλων να χορηγείται αποζημίωση για όλες τις ημέρες. 

29) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Σωματείο Εργαζομένων ΔΕΗ " Η ΕΝΩΣΗ" ζητεί την τήρηση των μέτρων υγιεινής και ασφάλειας για τους εργαζόμενους στα ορυχεία του Λιγνιτικού Κέντρου Κοζάνης - Πτολεμαϊδας - Αμυνταίου. 

30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί να επισπευθούν οι διαδικασίες για την εκτέλεση του έργου στο ιστορικό μνημείο του Ανάβατου. 

31) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αισωνίας Μαγνησίας ζητεί την καταβολή αποζημίωσης στους χαλαζόπληκτους παραγωγούς του Διμηνίου Μαγνησίας. 

32) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Αγελαδοκτηνοτρόφων Μαγνησίας ζητεί την επιστροφή του ΦΠΑ και την πληρωμή της επιδότησης μόσχων. 

33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Πέτρος Παπαθεοδώρου πρώην σχολικός σύμβουλος ΔΕ ζητεί διευκρινήσεις για τη δυνατότητα εφαρμογής παιδαγωγικής μεθόδου προληπτικής της δυσλεξίας. 

34) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΧΡΗΣΤΟΣ ΡΟΚΟΦΥΛΛΟΣ και ΙΩΑΝΝΗΣ ΚΑΡΑΚΩΣΤΑΣ κατέθεσαν αναφορά με την οποία η Παναιτωλοακαρνανική Συνομοσπονδία ζητεί να γίνουν έργα ανάπτυξης βάσει του Τρίτου Κοινοτικού Πλαισίου Στήριξης στο Νομό Αιτωλ/νίας. 

35) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Γενικό Νομαρχιακό Νοσοκομείο Αγρινίου ζητεί την έγκριση της προκήρυξης των οργανικών ιατρικών θέσεων για τη Μονάδα Εντατικής Θεραπείας του Ιδρύματος "Σπύρου και Ελένης Τσικνιά". 

36) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου ζητεί την κατασκευή κολυμβητηρίου Ολυμπιακών Διαστάσεων στο Μεσολόγγι. 

37) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Χάλκειας Αιτωλ/νίας ζητεί να ληφθούν μέτρα για την αναβάθμιση του αστυνομικού σταθμού Γαβρολίμνης Αιτωλ/νίας σε αστυνομικό τμήμα. 

38) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Χέρτεν ζητεί χρηματοδότηση για την ανοικοδόμηση του Πολιτιστικού και Ορθόδοξου Ναού στην πόλη του Χέρτεν. 

39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Νομαρχιακή Αυτοδιοίκηση Λέσβου διαμαρτύρεται για τη σταδιακή υποβάθμιση των αεροπορικών και ακτοπλοϊκών συγκοινωνιών του νησιού. 

40) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμος Κουφαλίων Θεσ/νίκης διαμαρτύρεται για τις υπέρογκες εισφορές που έχει επιβάλλει το ΙΚΑ σε οικοδομές της περιοχής του που έχουν αποπερατωθεί πριν τις 31.12.92. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 7531/99 ερώτηση δόθηκε με το υπ' αριθμ. 315/5.5.99 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 7531/99 του Βουλευτή κ. Γ. Καρατζαφέρη σας γνωστοποιούμε ότι, με το υπ' αριθμ. Υ/ΙΑ/315 έγγραφό μας (επισυνάπτεται), τη διαβιβάσαμε στο Εθνικό Συμβούλιο Ραδιοτηλεόρασης, που , όπως είναι γνωστό, είναι ανεξάρτητη διοικητική αρχή, η οποία "ασκεί τον άμεσο έλεγχο του Κράτους επι της ραδιοφωνίας και της τηλεοράσεως..." (ν.1866/1989). 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 8141/16.3.99 ερώτηση δόθηκε με το υπ' αριθμ. 15697/4.5.99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 8141/16.3.99 ερώτησης, που κατέθεσε ο Βουλευτής κ. Γεώργιος Καρασμάνης, σχετικά με αιτήματα του ΚΑΠΗ Γιαννιτσών για ανέγερση κτιρίου, ίδρυση νέου ΚΑΠΗ και επί πλέον επιχορήγηση, που μας διαβιβάστηκε με το αριθμ. 409/8.4.99 έγγραφο του Υπουργείου Υγείας και Πρόνοιας, σας πληροφορούμε τα εξής: 

Σύμφωνα με τις διατάξεις του άρθρου 25 του ν. 1828/89, οι δαπάνες για τη λειτουργία και μισθοδοσία του προσωπικού των ΚΑΠΗ, καλύπτονται απότους Κεντρικούς Αυτοτελείς Πόρους που κατανέμονται κάθε μήνα στους ΟΤΑ της χώρας. 

Το θέμα ανέγερσης κτιρίου για τη στέγαση του ΚΑΠΗ Γιαννιτσών και η ίδρυση νέου ΚΑΠΗ είναι αρμοδιότητα του οικείου δήμου. 

'Οσον αφορά το αίτημα, για επιπλέον επιχορήγηση, σας γνωρίζουμε ότι, βάσει της ισχύουσας νομοθεσίας δεν είναι δυνατή η ικανοποιήση του από την υπηρεσία μας. 

Τέλος, το Υπουργείο μας, στα πλαίσια του προγράμματος στήριξης ηλικωμένων προσώπων, "Βοήθεια στο σπίτι", που υλοποιεί σε συνεργασία με το Υπουργείο Υγείας και Πρόνοιας και την Τοπική αυτοδιοίκηση προέβλεψε πίστωση 662.000.000 δρχ., για τη χρηματοδότηση εξειδιεκυμένων προγραμμάτων ΚΑΠΗ, η οποία συμπεριελήφθηκε στην αριθμ. 43433/98/15.3.99 Κ.Υ.Α., σχετικά με τα κριτήρια για τη διαδικασία κατανομής των Κεντρικων Αυτοτελών Πόρων στους Δήμους και τις Κοινότητες, για το έτος 1999. 

Η Υπουργός 

ΒΑΣΩ ΠΑΠΑΝΔΡΕΟΥ" 

3. Στην με αριθμό 8504/22.3.99 ερώτηση δόθηκε με το υπ' αριθμ. 480/29.4.99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 8504/22.3.99 που κατέθεσε ο Βουλευτής κ. Γ. Καρασμάνης και στα θέματα της αρμοδιότητάς μας σας γνωρίζουμε ότι δεν αντιμετωπίζεται επί του παρόντος από το ΥΠΕΠΘ η ίδρυση Τριτοβάθμιου ιδρύματος στο Νομό Πέλλας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 8636/29-3-99 ερώτηση δόθηκε με το υπ'αριθμ. 92/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 8636/29-3-99, που κατέθεσε ο Βουλευτής κ. Α. Φούσας και μας διαβίβασε το Υπουργείο Εξωτερικών με το Φ.15/149/ΑΣ 91 δισ. από 13-4-1999 έγγραφό του, σε ό,τι μας αφορά, σας γνωρίζουμε ότι τα θέματα που αφορούν τους πρόσφυγες από την περιοχή του Κοσσυφοπεδίου της Γιουγκοσλαβίας τα χειρίζεται το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης, το οποίο συντονίζει όλες τις κρατικές Υπηρεσίες Το Υπουργείο μας συνεργάζεται με το ανωτέρω Υπουργείο ιδιαίτερα για την αντιμετώπιση των προβλημάτων που θα ανακύψουν στην περίπτωση άφιξης προσφύγων στη χώρα μας και άπτονται της αρμοδιότητάς του. 

Η Κυβέρνηση, από την αρχή της κρίσης στη Γιουγκοσλαβία, προετοιμάσθηκε κατάλληλα για την ενδεχόμενη είσοδο προσφύγων και παράλληλα με συντονισμένες ενέργειες επεδίωξε και ενίσχυσε την παραμονή των προσφύγων στις όμορες χώρες, πλησίον των εστιών τους, με αποτέλεσμα μέχρι σήμερα να μην έχει παρατηρηθεί άφιξη προσφύγων από το Κοσσυφοπέδιο. 

Σε ό,τι αφορά την αντιμετώπιση γενικότερα του προβλήματος της λαθρομετανάστευσης, από τις αρμόδιες Υπηρεσίες μας καταβάλλεται κάθε δυνατή προσπάθεια και εφαρμόζεται με αυστηρότητα η ισχύουσα νομοθεσία, τόσο για την αποτροπή εισόδου στη χώρα μας των λαθρομεταναστών, όσο και για τον εντοπισμό εκείνων των αλλοδαπών, οι οποίοι διαμένουν παράνομα σε αυτή. Στα πλαίσια αυτά εντάσσονται και τα προσφάτως ληφθέντα μέτρα για την ενεργοποίηση του συστήματος των μπλόκων και την εντατικοποίηση των επαναπροωθήσεων και απελάσεων των παρανόμως ευρισκομένων στη χώρα μας αλλοδαπών. 

Πέραν αυτών, για την αποτελεσματικότερη αντιμετώπιση του φαινομένου αυτού και την ενίσχυση του αισθήματος ασφαλείας των κατοίκων των παραμεθορίων με την Αλβανία περιοχών, ιδρύθηκαν από το Υπουργείο μας Ειδικές Υπηρεσίες Συνοριακής Φύλαξης, οι οποίες θα δραστηριοποιούνται παράλληλα με τα Μεταβατικά Αποσπάσματα που έχουν αναπτυχθεί στις περιοχές αυτές και θα συνεργάζονται στενά με τις λοιπές Αρχές και κυρίως τις Μονάδες των Ενόπλων Δυνάμεων. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

5. Στις με αριθμούς 8824/99, 9110/99 ερωτήσεις δόθηκε με το υπ' αριθμ. 334/5-5-99 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Απαντώντας στις ερωτήσεις 8824 και 9110/99, που κατέθεσε στη Βουλή η Βουλευτής κ. Β. Αράπη-Καραγιάννη και τις οποίες μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης, λόγω αρμοδιότητας, με τα υπ' αρ. πρωτ. Γ.Υ.214/22.4.99 και ΤΚΕ/Φ2/8658/23.4.99 έγγραφά του αντίστοιχα, σας γνωρίζουμε: 

1. Τα ζητήματα που σχετίζονται με την ποιότητα των ραδιοτηλεοπτικών εκπομπών προβλέπονται και αντιμετωπίζονται από το ισχύον νομικό καθεστώς (ν. 1730/87 άρθρο 3 ΦΕΚ Α'145, ν. 2328/95 άρθρο 3 ΦΕΚ Α'159, ν. 2644/98 άρθρο 10 ΦΕΚ Α'233, την Οδηγία 89/552/Ε.Ο.Κ. του Συμβουλίου των Ευρωπαϊκών Κοινοτήτων της 3.10.1989, όπως αυτή έχει μεταφερθεί στην Ελληνική έννομη τάξη, Κώδικες δεοντολογίας και ραδιοτηλεοπτικών προγραμμάτων). 

2. Ως προς τους κανόνες δεοντολογίας, ειδικότερα, σημειώνουμε τα εξής: 

Μέχρις ότου καταρτισθούν και κυρωθούν οι κώδικες δεοντολογίας που προβλέπονται στην παρ. 15 του άρθρου 3 του ν. 2328/95, εξακολουθούν να ισχύουν οι Κώδικες δεοντολογίας που έχουν εκδοθεί κατά την παράγραφο 2 του άρθρου 3 του ν. 1866/89 (Κανονισμός υπ' αρ. 1/1991 του ΕΣΡ "Περί δημοσιογραφικής δεοντολογίας στη ραδιοτηλεόραση", Κανονισμός υπ' αρ. 2/1991 του ΕΣΡ "Περί ραδιοτηλεοπτικών προγραμμάτων" και Κανονισμός υπ' αρ. 3/1991 του ΕΣΡ "Δεοντολογία ραδιοτηλεοπτικών διαφημίσεων"). 

Πέραν αυτών μπορούν να λαμβάνονται υπόψη από το ΕΣΡ, κατά την άσκηση των αρμοδιοτήτων του, μεταξύ άλλων, και Κώδικες δημοσιογραφικής δεοντολογίας ενσωματωμένοι στα καταστατικά των αναγνωρισμένων Ενώσεων Συντακτών, εφόσον δεν αντιβαίνουν σε διατάξεις της σχετικής εθνικής νομοθεσίας ή της σχετικής νομοθεσίας της Ε.Ε. ή διεθνών συμβάσεων (ν. 2328/95). 

Επίσης, σύμφωνα με το ν. 2328/95, κάθε ραδιοτηλεοπτικός σταθμός που ζητεί άδεια ή ανανέωση της αδείας του είναι υποχρεωμένος να υποβάλει στο ΕΣΡ τον Κώδικα δημοσιογραφικής δεοντολογίας και δεοντολογίας προγραμμάτων και διαφημίσεων για τους οποίους αυτοδεσμεύεται. Οι Κώδικες αυτοί θεωρούνται πρόσθετοι όροι της αδείας. Κάθε δε τροποποίησή τους πρέπει να υποβληθεί στο ΕΣΡ και να εγκριθεί από αυτό. 

3. Σε περίπτωση συγκεκριμένων εκπομπών, οι οποίες κρίνεται ότι παραβιάζουν τις διατάξεις των νόμων και των κανόνων δεοντολογίας που προαναφέρθηκαν, επιλαμβάνεται το ΕΣΡ, που, ως γνωστό, είναι ανεξάρτητη διοικητική αρχή, η οποία ασκεί τον άμεσο έλεγχο του Κράτους επί της ραδιοφωνίας και της τηλεόρασης (ν. 1866/89-ΦΕΚ Α'222) και παράλληλα, όπου προβλέπεται από το νόμο (π.χ. παράβαση σχετ. ποιν. διατάξεων), η αρμόδια εισαγγελική αρχή. 

Στο πλαίσιο αυτό το ΕΣΡ έχει επιληφθεί αρκετών περιπτώσεων (αυτεπαγγέλτως ή κατόπιν συγκεκριμένων καταγγελιών) και έχει μάλιστα επιβάλει και διοικητικές κυρώσεις (συστάσεις-πρόστιμα), σύμφωνα πάντοτε με τα οριζόμενα στο νόμο. 

Ο Υπουργός 

ΔΗΜΗΤΡΗΣ ΡΕΠΠΑΣ" 

6. Στην με αριθμό 8835/2-4-99 ερώτηση δόθηκε με το υπ' αριθμ. 462/27-4-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 8835/2-4-99 ερώτησης του Βουλευτή κ. Π. Κουναλάκη, σας γνωρίζουμε τα παρακάτω: 

Στην Παλαίστρα του Γυμνασίου και στο Δημόσιο Σήμα εκτελούνται από την αρμόδια Γ' Εφορεία εργασίες συντήρησης, περίφραξης και προσωρινής στέγασης των ευρημάτων. 'Εχει ήδη δοθεί η εντολή για τη διάθεση των 22 εκ. δρχ. που απαιτούνται για να προχωρήσει η διαμόρφωση του χώρου της Παλαίστρας του Γυμνασίου και η τοποθέτηση των στεγάστρων βάσει εγκεκριμένης μελέτης από το ΚΑΣ. Στα πλαίσια της μουσειολογικής πολιτικής του ΥΠΠΟ εξετάζεται η δυνατότητα δημιουργίας Μουσείου της Πόλης των Αθηνών που θα φιλοξενήσει τα χιλιάδες νέα ευρήματα που έχουν αποκαλυφθεί στη διάρκεια των ανασκαφικών εργασιών στο πλαίσιο του έργου του Μητροπολιτικού Σιδηροδρόμου. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

7. Στην με αριθμό 8868/2-4-99 ερώτηση δόθηκε με το υπ' αριθμ. 271/27-4-99 έγγραφο από τον Υπουργό Aνάπτυξης η ακόλουθη απάντηση: 

"Σε απάντηση της ερώτησης 8868/2-4-99 η οποία κατατέθηκε στη Βουλή των Ελλήνων από το Βουλευτή κ. Η. Βεζδρεβάνη, σας γνωρίζουμε τα εξής: 

Η επιλογή των θέσεων δημιουργίας τουριστικών λιμένων πρέπει να γίνει στη βάση ορθολογικού και ολοκληρωμένου χωροταξικού σχεδιασμού. 

Για το λόγο αυτό το Υπουργείο μας έχει αναθέσει την εκπόνηση μελέτης του Εθνικού Συστήματος Λιμένων Αναψυχής το οποίο θα αντιμετωπίσει συνολικά τη χωροταξική κατανομή των τουριστικών λιμένων. 

Εφ' όσον από την ως άνω μελέτη προκύψει η ανάγκη χωροθέτησης τουριστικού λιμένα στην Ηγουμενίτσα, η Γραμματεία Στήριξης Τουριστικών Λιμένων θα προωθήσει τις διαδικασίες, σύμφωνα με τις διατάξεις του ν. 2160/93, για τη χωροθέτηση και ανάθεση της κατασκευής - διαχείρισης σε ιδιώτη επενδυτή. 

Σχετικά με την ένταξη στο Γ' Κοινοτικό Πλαίσιο Στήριξης: 

Στην παρούσα φάση καθορίζονται οι γενικοί στόχοι και η στρατηγική του προγράμματος καθώς και οι τομείς παρέμβασης. 

Η επόμενη φάση περιλαμβάνει διαδικασία διαβουλεύσεων στην οποία θα καθοριστεί η σύνθεση των προγραμμάτων σε επίπεδο Τομεακό ή Περιφερειακό και στη συνέχεια θα οριστικοποιηθούν οι δράσεις που θα ενταχθούν σε Τομεακά προγράμματα και οι δράσεις που θα αντιμετωπισθούν στα πλαίσια των παραπάνω διαδικασιών από το κατάλληλο Τομεακό ή Περιφερειακό Πρόγραμμα. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

8. Στις με αριθμό 8869/2-4-99, 8975/6-4-99 ερωτήσεις δόθηκε με το υπ' αριθμ. 13914/26-4-99 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση των ερωτήσεων 8869/2-4-99 και 8975/6-4-99 που κατέθεσε ο Βουλευτής κ. Η. Βεζδρεβάνης, σας γνωρίζουμε τα ακόλουθα: 

'Ηδη έχουν ξεκινήσει οι διαδικασίες για την ίδρυση Βιοτεχνικού Πάρκου στην Θεσπρωτία. 

Με το ΦΕΚ 304/5-4-99 έχει γίνει καθορισμός του φορέα, της θέσης, της έκτασης και των ορίων του Βιοτεχνικού Πάρκου (ΒΙΟΠΑ) Θεσπρωτίας, έκτασης 230 στρεμμάτων περίπου στα διοικητικά όρια του Δήμου Παραμυθιάς και Ψάκας του Ν. Θεσπρωτίας. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

9. Στην με αριθμό 8878/2-4-99 ερώτηση δόθηκε με το υπ' αριθμ. 3395/16-4-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σχετικά με την 8878/2-4-99 ερώτηση που κατέθεσε ο Βουλευτής κ. Απόστολος Ανδρεουλάκος στη Βουλή των Ελλήνων, σχετικά με την ύπαρξη και την επάρκεια πολεμικών καταφυγίων στη χώρα μας, το Υπουργείο Εθνικής 'Αμυνας σας γνωρίζει τα εξής: 

Στην Ελλάδα υπάρχουν, τη στιγμή αυτή 3.245 Δημόσια, Δημοτικά και Ιδιωτικά πολεμικά καταφύγια για τη φιλοξενία και την προστασία του άμαχου πληθυσμού, στην απευκταία περίπτωση που κάτι τέτοιο θα καθίστατο πραγματική ανάγκη. Τα συγκεκριμένα καταφύγια παρακολουθούνται και καταγράφονται από τις κατά τόπους Αστυνομικές Διευθύνσεις (Διεύθυνση Πολιτικής 'Αμυνας), εφόσον το θέμα των καταφυγίων καθεαυτό αποτελεί αντικείμενο ευρύτερου σχεδιασμού Πολιτικής 'Αμυνας στα πλαίσια του Σχεδίου "ΠΑΡΜΕΝΙΩΝ", όπως αυτό έχει καθορισθεί από το Υπουργείο Δημόσιας Τάξης (ΥΔΤ). 

Σύμφωνα, λοιπόν, με το παραπάνω σχέδιο του ΥΔΤ, η βασική αποστολή των Ενόπλων Δυνάμεων είναι να συμμετάσχουν στην οργάνωση και υλοποίηση του δικτύου έγκαιρης προειδοποίησης περί επικείμενης εχθρικής επιδρομής, καθώς και τη συγκρότηση Κέντρου Συλλογής και Παρατηρητηρίων. 'Ετσι, στα πλαίσια των συγκεκριμένων υποχρεώσεων των Στρατιωτικών Αρχών, και μετά από συνεχείς προσπάθειες του Γενικού Επιτελείου Εθνικής 'Αμυνας (ΓΕΕΘΑ), το Υπουργείο Οικονομικών διέθεσε, από το Αποθεματικό του έτους 1998, το ποσό του ενός (1) δισεκατομμυρίου δραχμών, από το οποίο το μεγαλύτερο μέρος έχει δοθεί στο ΥΔΤ, το οποίο και θα μεριμνήσει για την αντικατάσταση του πεπαλαιωμένου συστήματος αυτόματου τηλεχειρισμού των σειρήνων, για την κατασκευή νέων καταφυγίων και την επισκευή των ήδη υπαρχόντων σε όλη την Ελληνική Επικράτεια, με προτεραιότητα στις νησιωτικές περιοχές του Αιγαίου. 

Επιπλεόν, σας γνωρίζεται ότι το ΥΠΕΧΩΔΕ. στα πλαίσια της ενιαίας αντιμετώπισης του συγκεκριμένου θέματος, έχει συντάξει σχέδιο Νόμου, το οποίο και πρόκειται να προωθηθεί προς ψήφιση στη Βουλή και όπου προβλέπεται η κατασκευή πρόσθετων καταφυγίων σε όλα τα δημόσια κτίρια και παρεμφερείς χώρους (λιμάνια κλπ.), καθώς και η έναρξη των διαδικασιών για τη συντήρηση των ήδη υπαρχόντων. 

Τέλος, το ΥΠΕΘΑ πιστεύει πως η παράθεση των παραπάνω στοιχείων αναφορικά με τα πολεμικά καταφύγια στη χώρα διαλύει τις όποιες φήμες για τη μη ύπαρξη της σχετικής υποδομής, ιδιαίτερα σε τομέα που άπτεται της ασφάλειας των Ελλήνων πολιτών. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

10. Στην με αριθμό 8928/5-4-99 ερώτηση δόθηκε με το υπ' αριθμ. 546/29-4-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 8928/5-4-1999 του Βουλευτή κ. Ηλία Βεζδρεβάνη σχετικά με τη μετατροπή του Δημοτικού Σχολείου Σαμωνίβας Σουλίου σε κοινοτικό κατάστημα, σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Θεσπρωτίας, ήδη έχουν αρχίσει οι εργασίες μετατροπής του σε κοινοτικό κατάστημα για τις ανάγκες της Κοινότητας Σουλίου. Το έργο έχει ενταχθεί στο ΕΠΤΑ με προϋπολογισμό 60 εκατομμυρίων δραχμών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

11. Στην με αριθμό 8950/5-4-99 ερώτηση δόθηκε με το υπ' αριθμ. 473/26-4-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 8950/05.04.1999 ερώτησης του Βουλευτή κ. Ηλία Βεζδρεβάνη, σας γνωρίζουμε τα παρακάτω: 

Προκειμένου να αξιολογηθεί η πρόταση του κυρίου Βουλευτή για ίδρυση Πανθρεσπωτικού Θεάτρου στο Δήμο Παραποτάμου, θα πρέπει πρώτα να λάβει συγκεκριμένη μορφή και με πρωτοβουλία των τοπικών φορέων και ιδιαίτερα των ενδιαφερομένων Δήμων της περιοχής να υπάρξουν συγκεκριμένες προτάσεις. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

12. Στην με αριθμό 8953/5-4-99 ερώτηση δόθηκε με το υπ' αριθμ. 548/29-4-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 8953/5-4-1999 του Βουλευτή κ. Ηλία Βεζδρεβάνη σχετικά με την ένταξη του έργου της ανέγερσης του Γυμνασίου - Λυκείου Σαγιάτας Θεσπρωτίας, στο Γ' Κοινοτικό Πλαίσιο Στήριξης, σας γνωρίζουμε ότι οι προτάσεις της Νομαρχιακής Αυτοδιοίκησης όσον αφορά τα κτίρια Γυμνασίων - Λυκείων για ένταξη στο Γ' Κ.Π.Σ. δεν έχουν εξειδικευτεί σε επιμέρους έργα. 'Οταν καθοριστεί το διαθέσιμο ποσό για κατασκευές Σχολικών Κτιρίων θα γίνει και η κατανομή σε συγκεκριμένα σχολεία. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

13. Στην με αριθμό 8965/6-4-99 ερώτηση δόθηκε με το υπ' αριθμ. 533/4-5-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην με αριθμό 8965/6.4.99 ερώτηση που κατατέθηκε στη Βουλή από το Βουλευτή κ. Ηλία Βεζδρεβάνη και αφορά κατασκευή Γηροκομείου στο Δήμο Παραμυθιάς Ν. Θεσπρωτίας, σας ενημερώνουμε ότι: 

1) Στο Νομό Θεσπρωτίας λειτουργεί προς το παρόν θεραπευτήριο Χρονίων Παθήσεων 80 θέσεων στην Ηγουμενίτσα, ενώ είναι έτοιμο (κτίριο - συμβούλιο) και άλλο ίδρυμα Κλειστής Φροντίδας 80 θέσεων στους Φιλιάτες. 'Ετσι καλύπτονται οι ανάγκες του Νομού σε κλίνες ιδρυματικής Φροντίδας. 

2. Η σύγχρονη αντιμετώπιση της γ' ηλικίας προσανατολίζεται στη δημιουργία προϋποθέσεων παραμονής στο σπίτι των ηλικιωμένων, που αυτοεξυπηρετούνται έστω και ελάχιστα, ενώ όσοι έχουν χάσει την αυτονομία τους εντάσσονται στα Θεραπευτήρια Χρονίων Παθήσεων, με κριτήριο όχι την ηλικία αλλά το πρόβλημά τους. Για το λόγο αυτό ο Νομός Θεσπρωτίας καλύπτεται και με τα ΚΑΠΗ Ηγουμενίτσας, Φιλιατών και Παραμυθιάς, τα οποία αποτελούν και αρμοδιότητα της Τοπικής Αυτοδιοίκησης και είναι ανοιχτά προγράμματα καθώς και το πρόγραμμα "Βοήθεια στο σπίτι" στην Ηγουμενίτσα. 

'Οσον αφορά το Γ' κοινοτικό πλαίσιο στήριξης, είναι ήδη σε εξέλιξη η διαδικασία κατάρτισης του συνολικού Σχεδίου Περιφερειακής Ανάπτυξης (ΣΠΑ) στους τομείς υγείας και Πρόνοιας. Κατά την επόμενη φάση, της αναλυτικής εξειδίκευσης του προγράμματος σε επίπεδο έργων, πρόκειται να διαμορφωθεί η πρόταση του Υπουργείου μας, με γνώμονα την εκπλήρωση των προϋποθέσεων που τέθηκαν από την Ε.Ε. κατόπιν ιεράρχησης και αξιολόγησης των προτάσεων ένταξης νέων έργων. 

Ο Υφυπουργός 

Θ. ΚΟΤΣΩΝΗΣ" 

14. Στην με αριθμό 8966/6-4-99 ερώτηση δόθηκε με το υπ' αριθμ. 478/27-4-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 8966/6.4.1999 ερώτησης του Βουλευτή κ. Ηλία Βεζδρεβάνη, σας γνωρίζουμε ότι θα ήταν σκόπιμο να εξεταστεί η δυνατότητα ένταξης της κατασκευής Αμφιθεάτρου Σύβοτα στο Περιφερειακό Πρόγραμμα του Γ' ΚΠΣ εφόσον πρώτα προηγηθεί από τους τοπικούς φορείς εμπεριστατωμένη μελέτη σκοπιμότητας και βιωσιμότητας. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

15. Στις με αριθμό 8974/7-4-99, 9037/7-4-99 ερωτήσεις δόθηκε με το υπ' αριθμ. 531/ 4-5-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στις με αριθμό 8974/7.4.99 και 9037/7.4.99 ερωτήσεις που κατατέθηκαν στη Βουλή από το Βουλευτή κ. Ηλία Βεζδρεβάνη και αφορούν ίδρυση ΚΑΠΗ και 'Ιδρυση Παιδικού σταθμού στο Δήμο Αχέροντα Ν. Θεσπρωτίας σας ενημερώνουμε ότι: 

1. Σύμφωνα με τις διατάξεις του ν. 1828/89 η δημιουργία ΚΑΠΗ αποτελεί αρμοδιότητα των Οργανισμών Τοπικής Αυτοδιοίκησης (ΟΤΑ). 

2. Σύμφωνα με τις διατάξεις του ν. 2218/94 (ΦΕΚ 90/Α'/94) "'Ιδρυση νομαρχιακής αυτοδιοίκησης, τροποποίηση διατάξεων για την πρωτοβάθμια αυτοδιοίκηση και την περιφέρεια και άλλες διατάξεις" στις αρμοδιότητες των Ο.Τ.Α. Α' βαθμού συμπεριλαμβάνεται η ίδρυση και λειτουργία παιδικών και Βρεφονηπιακών Σταθμών. Κατά συνέπεια ο εν λόγω Δήμος δύναται να προβεί στις σχετικές ενέργειες για τη δημιουργία Παιδικού Σταθμού. 

'Οσον αφορά στην επιχορήγηση του Δήμου Αχέροντα για την ανέγερση κτιρίου Παιδικού Σταθμού σας πληροφορούμε ότι σύμφωνα με το άρθρο 13 του ν. 2539/97 "Συγκρότηση της Πρωτοβάθμιας Τοπικής Αυτοδιοίκησης" (ΦΕΚ 244/Α/4.12.97) τα υποπρογράμματα του Ειδικού Προγράμματος Τοπικής Αυτοδιοίκησης (ΕΠΤΑ) περιλαμβάνουν χρηματοδοτήσεις, που αφορούν αποκλειστικά τους ΟΤΑ. Κατ' εφαρμογή της παραγράφου 7 του άρθρου 13 και από 1ης Ιανουαρίου 1998 απαγορεύεται η χρηματοδότηση δήμων και Κοινοτήτων από πόρους Ειδικών λογαριασμών του Κρατικού Προϋπολογισμού και του Προγράμματος Δημοσίων Επενδύσεων, που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ της παραγράφου 4 του προαναφερομένου άρθρου. 

3. 'Οσον αφορά το Γ' κοινοτικό πλαίσιο στήριξης, είναι ήδη σε εξέλιξη η διαδικασία κατάρτισης του συνολικού Σχεδίου Περιφερειακής Κατάρτισης (ΣΠΑ) στους τομείς υγείας και πρόνοιας. Κατά την επόμενη φάση, της αναλυτικής εξειδίκευσης του προγράμματος σε επίπεδο έργων, πρόκειται να διαμορφωθεί η πρόταση του Υπουργείου με γνώμονα την εκπλήρωση των προϋποθέσεων που τέθηκαν από την Ε.Ε. κατόπιν μας ιεράρχησης και αξιολόγησης των προτάσεων ένταξης νέων έργων. 

Ο Υφυπουργός 

Θ. ΚΟΤΣΩΝΗΣ"). 

ΠΡΟΕΔΡΟΣ (Απόστολος Κακλαμάνης): Τη συνεδρίασή μας παρακολουθούν, κυρίες και κύριοι συνάδελφοι, από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα πέντε σπουδαστές της ελληνικής γλώσσας του Πανεπιστημίου Αθηνών. 

(Χειροκροτήματα από όλες τις πτέρυγες)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συζήτηση, σύμφωνα με το άρθρο 148 παρ. 3 του Κανονισμού της Βουλής επί του κατατεθέντος πορίσματος της Εξεταστικής Επιτροπής για την έρευνα των πραγματικών δεδομένων της υπόθεσης Οτσαλάν, που ανακοινώθηκε στη Βουλή στις 10 Μαϊου 1999. 

Η Εξεταστική Επιτροπή, η οποία κατέληξε στο υπό συζήτηση πόρισμα, συνεστήθη με απόφαση της Ολομέλειας της Βουλής που ελήφθη στη συνεδρίαση στις 12 Μαρτίου 1999. Κατάθεσε το πόρισμά της στις 10 Μαϊου 1999, ανακοινώθηκε στη Βουλή και καταχωρίσθηκε στα Πρακτικά της συνεδριάσεως εκείνης. 

Εν όψει της σημερινής συζητήσεως έχει διανεμηθεί σε όλους τους συναδέλφους το εν λόγω πόρισμα και σύμφωνα με το άρθρο 148 παράγραφος 3 θα ακολουθήσουμε τη διαδικασία που ορίζεται στο άρθρο 137, δηλαδή γενίκευση της συζήτησης, αλλά θα ολοκληρωθεί η συζήτηση αυτή σε μία συνεδρίαση. 

(Θόρυβος στην Αίθουσα - Κωδωνοκρουσίες)

Κυρίες και κύριοι συνάδελφοι, τα λέω για να τα ακούτε εσείς, όχι εγώ μόνο. 

Απόψε στις δώδεκα η ώρα θα κλείσει η συζήτηση εκτός αν από τον κατάλογο των ομιλητών προκύψει η ολοκλήρωση της συζητήσεως νωρίτερα. 

'Εχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων που αφορά την οργάνωση της συζητήσεως, τον αριθμό των ομιλητών από το κάθε κόμμα και το χρόνο που θα διατεθεί στους ομιλητές. 

Σε εφαρμογή, λοιπόν, της παραγράφου 5 του άρθρου 65, προτείνω να ακολουθήσουμε την ανάλογη πρακτική άλλων συζητήσεων αναλόγων προς αυτήν και να λάβουν το λόγο τέσσερις συνάδελφοι από το ΠΑΣΟΚ, τέσσερις από τη Νέα Δημοκρατία και ανά ένας ομιλητής από καθένα από τα μικρότερα κόμματα. Και επίσης, μετά τον κύκλο των πέντε πρώτων αγορητών, μπορεί να λάβει το λόγο ένας από τους Ανεξαρτήτους. 

Ο χρόνος για τους πρώτους ομιλητές προτείνω να είναι είκοσι λεπτά και για τους επομένους, δηλαδή τρεις από το ΠΑΣΟΚ, τρεις από τη Νέα Δημοκρατία και τον Ανεξάρτητο, δέκα λεπτά. Και όσοι θα εγγραφούν στη συνέχεια με την ηλεκτρονική κάρτα θα μιλήσουν κατά τον Κανονισμό πέντε λεπτά ο καθένας. Μπορούν να συμμετάσχουν στη συζήτηση Υπουργοί, οι Πρόεδροι των Κοινοβουλευτικών Ομάδων και οι αναπληρωτές τους. 

Ο χρόνος ομιλίας των Υπουργών και των Προέδρων των Κοινοβουλευτικών Ομάδων είναι αυτός που ορίζεται στο άρθρο 97, δηλαδή τριάντα λεπτά της ώρας και για τους Προέδρους των Κοινοβουλευτικών Ομάδων των τριών κομμάτων είναι είκοσι λεπτά. 

Δευτερολογίες δεν θα υπάρξουν. Εάν οι Υπουργοί δευτερολογήσουν, μπορούν να δευτερολογήσουν οι Αρχηγοί των κομμάτων, οι Κοινοβουλευτικοί τους Εκπρόσωποι, για πέντε λεπτά ο καθένας. 

Επίσης, σύμφωνα με το άρθρο 65, θα υπάρξει εναλλαγή ομιλητών σε αυτούς που θα εγγραφούν ηλεκτρονικά, αν συμπέσει να είναι περισσότεροι από το ένα ή το άλλο κόμμα. Ανά τέσσερις από τα μεγαλύτερα κόμματα, θα πηγαίνει ένας από τα μικρότερα. 

Από το ΠΑ.ΣΟ.Κ. έχουν προταθεί οι κύριοι Ακριβάκης, Ροκόφυλλος, Καλαμακίδης και Παπαδόπουλος. Από τη Νέα Δημοκρατία έχουν προταθεί οι κύριοι Μαρκογιαννάκης, Παυλόπουλος, Ζαφειρόπουλος και η κ. 'Αννα Μπενάκη-Ψαρούδα. Από το Κομμουνιστικκό Κόμμα Ελλάδος έχει προταθεί ο κ. Κανταρτζής. Από το Συνασπισμό της Αριστεράς και της Προόδου έχει προταθεί ο κ. Κουβέλης. Από το Δημοκρατικό Κοινωνικό Κίνημα έχει προταθεί ο κ. Ιντζές. Από τους Ανεξαρτήτους έχει προταθεί ο κ. Κάκκαλος. 

Το Σώμα συμφωνεί; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΧΡΗΣΤΟΣ ΚΗΠΟΥΡΟΣ: Να πάμε μέχρι τις 02.00', κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Το Σώμα συμφώνησε ομοφώνως. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, παρακαλώ το λόγο επί του Κανονισμού. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, ο κ. Κάκκαλος ορίσθηκε από την ομάδα των Ανεξαρτήτων. 

ΧΡΗΣΤΟΣ ΚΗΠΟΥΡΟΣ: 'Αλλο σας είπα, κύριε Πρόεδρε. Είπα να πάμε μέχρι τις 02.00'. 

ΠΡΟΕΔΡΟΣ (Απόστολος Κακλαμάνης): Σας παρακαλώ, μη θορυβείτε. 

'Εχω να σας ανακοινώσω ότι από την πλευρά της Νέας Δημοκρατίας, στη σημερινή συζήτηση ορίζεται Κοινοβουλευτικός Εκπρόσωπος ο κ. Γεώργιος Παναγιωτόπουλος. Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον κ. Ορέστη Κολοζώφ. Ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο την κ. Στυλιανή Αλφιέρη. Το Δημοκρατικό Κοινωνικό Κίνημα θα ορίσει αργότερα εκπρόσωπό του. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ζητώ το λόγο ως Κοινοβουλευτικός Εκπρόσωπος επί της διαδικασίας. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παναγιωτόπουλε, έχετε το λόγο. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ελπίζαμε ότι λόγω της σοβαρότητας που έχει η υπόθεση αυτή, θα υπήρχε μετάδοση από την τηλεόραση. Μάθαμε ότι σε σχετική παρατήρηση που σας έγινε, είπατε ότι εσείς μεν το ζητήσατε, αλλά ο κ. Ρέππας ηρνήθη. Δεν νομίζω ότι όταν ζητάει ο Πρόεδρος της Βουλής και το Κοινοβούλιο κάλυψη, μπορεί ο κ. Ρέππας να αρνείται. Εν πάση περιπτώσει εμείς διατυπώνουμε το παράπονό μας. 

ΠΡΟΕΔΡΟΣ (Απόστολος Κακλαμάνης): Δεν ενημερωθήκατε καλά. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Πείτε μας, λοιπόν, ποια είναι η αλήθεια. 

ΠΡΟΕΔΡΟΣ (Απόστολος Κακλαμάνης): Θα σας πω, αν και αυτό δεν αφορά τη διαδικασία. 

Μετέφερα στον κ. Ρέππα, προκειμένου να ζητήσει από την ΕΡΤ, το αίτημα της Νέας Δημοκρατίας να καλυφθεί τηλεοπτικώς η συνεδρίαση. Μάλιστα είχα την εντύπωση ότι το ίδιο πράγμα είχε γίνει και με τη συζήτηση της προτάσεως. Ο κ. Ρέππας απευθύνθηκε στην ΕΡΤ πράγματι, γιατί και ο ίδιος είχε την άποψη αυτή, όπως ήταν και δική μου άποψη. Η ΕΡΤ απήντησε ότι δεν είχε καλυφθεί τηλεοπτικώς η συζήτηση της προτάσεως πρώτον και δεύτερον, ότι βρισκόμαστε ήδη σε προεκλογική περίοδο και έχουν προσδιορίσει τους χρόνους ομιλιών Αρχηγών, δεκαλέπτων κλπ. και ότι λόγω της συζητήσεως προ ημερησίας διατάξεως που θα γίνει αύριο, δεν είναι δυνατόν η κρατική τηλεόραση να καλύψει δύο ημέρες από το πρόγραμμά της, όταν τα ιδιωτικά κανάλια θα κάνουν κανονικότατα το πρόγραμμά τους. 

Δεν συμμερίζομαι αυτήν την άποψη, αλλά αυτή είναι η απάντηση της ΕΡΤ. 

Ο κ. Ακριβάκης έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, μπορώ να πω κάτι επί της διαδικασίας; 

ΠΡΟΕΔΡΟΣ (Απόστολος Κακλαμάνης): 'Ακουσα, κύριε Κηπουρέ, ότι εσείς δεν συμφωνήσατε. 

ΧΡΗΣΤΟΣ ΚΗΠΟΥΡΟΣ: Επί της διαδικασίας, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Πρέπει να ζητήσετε το λόγο κατά τον Κανονισμό. 

ΧΡΗΣΤΟΣ ΚΗΠΟΥΡΟΣ: 'Ολοι μαζί συμφωνήσατε να μην υπάρξει μετά τις δώδεκα συζήτηση; 

ΠΡΟΕΔΡΟΣ (Απόστολος Κακλαμάνης): Κύριε Κηπουρέ, είπα ότι εσείς διαφωνείτε. 'Αρα εάν είναι η σειρά σας, συνεχίστε και μετά τις δώδεκα. 

ΧΡΗΣΤΟΣ ΚΗΠΟΥΡΟΣ: 'Ολοι μαζί συμφωνήσατε ομόφωνα, να μην υπάρξει μετά τις δώδεκα συζήτηση; 

ΠΡΟΕΔΡΟΣ (Απόστολος Κακλαμάνης): Απήντησα, κύριε Κηπουρέ, ότι εσείς διαφωνείτε. 

ΧΡΗΣΤΟΣ ΚΗΠΟΥΡΟΣ: Συνεπώς εσείς συμφωνείτε όλοι.

ΠΡΟΕΔΡΟΣ (Απόστολος Κακλαμάνης): Ναι. 

ΧΡΗΣΤΟΣ ΚΗΠΟΥΡΟΣ: Καλώς. Ευχαριστώ πολύ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Τι σημαίνει αυτό μπορείτε να μου πείτε; Εάν υπάρξουν ομιλητές, θα μιλήσουν. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, το λόγο. Είναι θέμα τάξης. 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, παρακαλώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν ξέρω καμία συμφωνία. 

ΠΡΟΕΔΡΟΣ (Απόστολος Κακλαμάνης): Παρακαλώ. Εσείς τώρα ήρθατε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Αλλο λέω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Αφήστε να ακούσετε, λοιπόν. 

Δεν αντιλαμβάνομαι τη διάθεση αντιδικίας με το Προεδρείο, με οποιαδήποτε αφορμή. Επιτέλους, εκεί είναι η Κυβέρνηση με την οποία η Aντιπολίτευση μπορεί να αντιμάχεται. 

Επιτέλους, δεν αντιλαμβάνομαι, γιατί ανά πάσα στιγμή πρέπει ορισμένοι από την Aντιπολίτευση να έχουν πρόβλημα με το Προεδρείο. Δεν το καταλαβαίνω αυτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε ... 

ΠΡΟΕΔΡΟΣ (Απόστολος Κακλαμάνης): Παρακαλώ. 

Στη Διάσκεψη των Προέδρων συζητήσαμε επί της διαδικασίας. Η πρόταση ήταν να μιλήσουν τέσσερις από το ΠΑΣΟΚ, τέσσερις από τη Νέα Δημοκρατία και ένας από τα μικρότερα κόμματα. Οι χρόνοι να είναι των είκοσι, των δέκα και των πέντε λεπτών και είπα ότι θα τελειώσουμε στις δώδεκα, εκτός αν υπάρξουν ομιλητές. 

Επιτέλους, δεν είμαστε σ' αυτήν την 'Εδρα για να δημιουργούμε παιχνίδια σε βάρος του Σώματος και ορισμένων κομμάτων εδώ μέσα, που μονίμως έχουν την εντύπωση ότι το Προεδρείο έχει πρόβλημα μαζί τους. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Ακριβάκη, έχετε το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έδωσα το λόγο στον κ. Ακριβάκη. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σας παρακαλώ. Είδατε ότι σας ζητούσα το λόγο, πριν τον δώσετε στον κ. Ακριβάκη. 

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτήν την Εξεταστική Επιτροπή τη ζήτησε και την ανακοίνωσε ο κύριος Πρωθυπουργός. Δεν είχε γίνει δεκτό προηγούμενο αίτημα, το οποίο είχε υποβάλει ο Συνασπισμός. 

Ανακοίνωσε, λοιπόν, ο κύριος Πρωθυπουργός ότι θα προχωρήσει το ΠΑΣΟΚ στην Εξεταστική αυτή Επιτροπή και κατά την πρώτη συζήτηση της υποθέσεως Οτσαλάν ο κύριος Πρωθυπουργός απουσίαζε. Δεν ήταν εδώ, δεν ήταν στη Βουλή. Και κατά τη σημερινή συζήτηση πληροφορούμαστε από τις εφημερίδες ότι δεν θα προσέλθει. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, μου επιτρέπετε να σας διακόψω; 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Παρακαλώ. 

ΠΡΟΕΔΡΟΣ (Απόστολος Κακλαμάνης): Ζητήσατε το λόγο και διαμαρτύρεσθε, γιατί δεν σας τον δίνω. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν διαμαρτύρομαι. Οφείλετε να μου δώσετε το λόγο. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, στην έναρξη της συζητήσεως μόνο ζητήματα διαδικασίας κατά τον Κανονισμό τίθενται ... 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Το εάν εσείς θα παρευρεθείτε στο Σώμα ή όχι, το εάν ο Πρωθυπουργός θα έρθει ή όχι, το εάν ο οποιοσδήποτε συνάδελφος θα μιλήσει ή όχι, είναι θέμα δικό του. Δεν είναι θέμα, για το οποίο μπορεί να ζητεί κανείς το λόγο και να κάνει κατάχρηση του Κανονισμού, ζητώντας το λόγο επί της διαδικασίας. Κάποτε, λοιπόν, να τα σεβαστούμε αυτά. 

ΚΩΝΣTΑΝΤΙΝΟΣ ΜΗΤΣΟΤΑΚΗΣ: Δεν είναι αυτό θέμα; Τότε τι Κοινοβούλιο είμαστε, αν δεν είναι αυτό θέμα; 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι θέμα δικό του, αλλά είναι και θέμα ... 

ΠΡΟΕΔΡΟΣ (Απόστολος Κακλαμάνης): Να τα σεβαστούμε αυτά. 'Οταν πάρετε το λόγο, να κάνετε κριτική και να πείτε γιατί ο άλφα ή ο βήτα δεν ήσαν. 

Ορίστε, κύριε Ακριβάκη, έχετε το λόγο. 

KΩΝΣΤΑΝΤΙΝΟΣ ΜΗΤΣΟΤΑΚΗΣ: Πού θα τα πούμε; 'Εξω θα τα πούμε; Καταργούμε το Κοινοβούλιο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, σας παρακαλώ. Είναι θέμα δικό του το αν θα έρθει κάποιος στη Βουλή, αλλά είναι και θέμα δικό μας να επισημάνουμε την απουσία του Πρωθυπουργού. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, όταν πάρετε το λόγο για να μιλήσετε... 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και μην κάνετε αξιολογικές κρίσεις. Αξιολογικές κρίσεις προς την Κυβέρνηση που ο Πρωθυπουργός απουσιάζει. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, όταν πάρετε το λόγο, μπορείτε να πείτε ό,τι θέλετε. Εάν όμως με το πρόσχημα του Κανονισμού ή της διαδικασίας παίρνει καθένας το λόγο, νομίζω ότι καταστρατηγούμε τον Κανονισμό. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν είναι πρόβλημα η απουσία του Πρωθυπουργού; Η απουσία του Πρωθυπουργού πρέπει να ενδιαφέρει και εσάς ως Πρόεδρο της Βουλής. Αποδυναμώνει τη Βουλή. 

ΠΡΟΕΔΡΟΣ (Απόστολος Κακλαμάνης): Εγώ δεν είμαι εδώ, για να συνεργώ στην προσπάθεια δημιουργίας εντυπώσεων από οποιαδήποτε πλευρά, είτε από την Κυβέρνηση είτε από την Αντιπολίτευση. 

Ορίστε, κύριε Ακριβάκη. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καταργούν το Κοινοβούλιο βλέπω εγώ. 

ΑΛΕΞΑΝΔΡΟΣ ΑΚΡΙΒΑΚΗΣ: Κυρίες και κύριοι συνάδελφοι, μετά τη σχετική πρόταση των 115 Βουλευτών του ΠΑΣΟΚ, η Ολομέλεια της Βουλής, ως γνωστόν, ενέκρινε τη συγκρότηση Εξεταστικής Επιτροπής για την έρευνα της υπόθεσης Οτσαλάν. 

Η επιτροπή ολοκλήρωσε μετά από πολύωρες, πολυάριθμες και επίπονες, θα έλεγα, συνεδριάσεις το έργο της μέσα στην ταχθείσα προθεσμία. Το πόρισμα της Εξεταστικής Επιτροπής συζητείται, σύμφωνα με τον Κανονισμό της Βουλής, στην Ολομέλεια μόνον όταν ζητηθεί από το 1/5 των Βουλευτών. Την αίτηση για τη σημερινή συζήτηση υπέβαλαν 61 Βουλευτές του ΠΑΣΟΚ. 

'Εκρινα σκόπιμο να αναφέρω τα παραπάνω γεγονότα, για να καταδειχθεί ότι η πρωτοβουλία για τη διερεύνηση της υπόθεσης και των τυχόν ευθυνών, όπως και για την ευρύτερη γνωστοποίηση των συμπερασμάτων, διά της σημερινής συζητήσεως, ανήκει στη Συμπολίτευση. 

Κύριοι συνάδελφοι, η Ελλάδα έχει αναγνωρίσει την ύπαρξη κουρδικού προβλήματος. Θεωρεί ότι υπάρχει κουρδική εθνική μειονότητα στη Τουρκία, στο Ιράκ, στο Ιράν και στη Συρία. Αναγνωρίζουμε ότι μια μεγάλη μειονότητα, όπως η κουρδική, πρέπει να έχει το δικαίωμα στην αναγνώριση της ταυτότητάς της, καθώς και να απολαμβάνει των δικαιωμάτων τα οποία έχουν διαμορφωθεί στο διεθνές δίκαιο και στη διεθνή πρακτική και αφορούν τις μειονότητες. 

Πρέπει, σύμφωνα με τις διεθνείς συνθήκες, να υπάρχουν εγγυήσεις και ρυθμίσεις, οι οποίες θα επιτρέπουν την ελεύθερη διαχείριση θεμάτων που αφορούν τον πολιτισμό, τη γλώσσα, τη θρησκεία και άλλα. Είναι απαραίτητο το κουρδικό πρόβλημα να λυθεί και πρέπει να λυθεί με πολιτικές διεργασίες, με ειρηνικά μέσα. Η βία δεν μπορεί να οδηγήσει σε αποτέλεσμα και γι' αυτό χρειάζεται κινητοποίηση της διεθνούς κοινότητες, ώστε να υπάρξει λύση που θα επέλθει με ειρηνικά μέσα. Οι όποιες αλλαγές συνόρων και μάλιστα με βίαια μέσα, πυροδοτούν ευρύτερες αρνητικές εξελίξεις. 

Τις παραπάνω θέσεις η Ελλάδα έχει εκφράσει επανειλημμένα δημόσια και τις έχει υποστηρίξει από διεθνή βήματα σε διάφορους διεθνείς οργανισμούς. Η ελληνική Κυβέρνηση, μετά από την αποχώρηση του Οτσαλάν από την Συρία, επανειλημμένα δήλωσε ότι δεν πρόκειται να του χορηγήσει πολιτικό άσυλο. Η θέση αυτή της ελληνικής Κυβέρνησης υπαγορευόταν από τη θέλησή της να προστατεύσει το εθνικό συμφέρον, διότι σε αντίθετη περίπτωση θα ήταν βέβαιη η επικίνδυνη όξυνση των ελληνοτουρκικών σχέσεων με απρόβλεπτα αποτελέσματα, λόγω και της γνωστής τουρκικής επιθετικότητας. 

Θα πρέπει στο σημείο αυτό να αναφερθεί και η διακήρυξη της 'Αγκυρας, η οποία έμμεσα, αλλά σαφέστατα, εστρέφετο προς την Ελλάδα ότι όποια γειτονική χώρα δεχθεί στο έδαφός της με οποιονδήποτε τρόπο τον Οτσαλάν αυτό θα εθεωρείτο casus belli. Εξάλλου κατά την διακηρυγμένη άποψη της ελληνικής Κυβέρνησης, η παροχή ασύλου στον Οτσαλάν θα έβλαπτε και την πορεία του κουρδικού ζητήματος, το οποίο θα μετατρέπετο σε ένα καινούριο ζήτημα των ελληνοτουρκικών διαφορών. 

Τη δημόσια αυτή διακηρυγμένη θέση της ελληνικής Κυβέρνησης, δεν αντέκρουσε τουλάχιστον κανένα αναγνωρισμένο πολιτικό κόμμα στην Ελλάδα, πράγμα που επιτρέπει αβίαστα να διατυπώσω την άποψη ότι υπήρχε μια γενικότερη συναίνεση στο δημόσιο βίο της χώρας για το θέμα αυτό. 

Κύριοι συνάδελφοι, πιστεύω ότι δεν θα έχετε σαφή εικόνα των διατρεξάντων, αν δεν γίνει μια επιγραμματική και άνευ σχολίων, πολύ σύντομη αφήγηση των γεγονότων. Γι' αυτό θα μου επιτρέψετε να την κάνω, έστω και αν σε ένα βαθμό θα είναι ολίγον ανιαρή. 

Μετά από ισχυρές πιέσεις των ιταλικών αρχών, ως γνωστόν στις 16 Ιανουαρίου 1999 ο Κούρδος ηγέτης εγκατέλειψε την Ιταλία. 'Ολες οι χώρες της Ευρώπης και όχι μόνο αυτές ήταν τελείως αρνητικές στο να τον δεχθούν στο έδαφός τους. Η ελληνική Kυβέρνηση επαναβεβαίωσε με τον πλέον κατηγορηματικό τρόπο ότι δεν πρόκειται να του χορηγήσει πολιτικό άσυλο. 

Μετά την αποχώρησή του από την Ιταλία, ο Οτσαλάν μετέβη αεροπορικώς στην Πετρούπολη της Ρωσίας, όπου όμως του απηγορεύθη η είσοδος στη χώρα και εκλήθη να εγκαταλείψω το δυνατό ταχύτερο το ρωσικό έδαφος. 

Στις 29.1.1999 το πρωί ο ευρισκόμενος στη Ρουμανία Αρχηγός της ΕΥΠ Χαράλαμπος Σταυρακάκης, αφού έλαβε σχετική πληροφορία ενημέρωσε τον υποδιοικητή της ΕΥΠ ότι αναμένεται η αναχώρηση του Οτσαλάν από τη Ρωσία και ότι είναι πιθανή η έλευσή του στην Ελλάδα. 'Εδωσε εντολή για τη λήψη δρακοντίων μέτρων, προκειμένου να αποτραπεί η έλευσή του στη χώρα μας. Για την πληροφορία αυτή ενημερώθηκε ο Αρχηγός της ΕΛΑΣ και το κλιμάκιο της ΕΥΠ στο αεροδρόμιο του Ελληνικού, το οποίο έδωσε οδηγίες στους υπευθύνους του πύργου ελέγχου να ειδοποιηθεί το κλιμάκιο, μόλις εισέλθει στον εθνικό εναέριο χώρο ιδιωτικό αεροσκάφος από οπουδήποτε προερχόμενο. 

Στις 29.1.1999 αναχώρησε από το ανατολικό αεροδρόμιο ναυλωθέν ιδιωτικό αεροσκάφος ελληνικής εταιρείες, με επιβάτες τον Αντώνιο Ναξάκη και δύο συνεργάτες του Οτσαλάν, με προορισμό την Πετρούπολη. Από εκεί παρέλαβε τον Κούρδο ηγέτη και περί ώρα 19.20' προσγειώθηκε στο ανατολικό αεροδρόμιο. 

Στις 4.30' το απόγευμα της αυτής ημέρας, ο προϊστάμενος δημοσίων σχέσεων της Υπηρεσίας Πολιτικής Αεροπορίας, έδωσε εντολή για το άνοιγμα του VIP την εβδόμη απογευματινή, για τη δήθεν αναμενομένη άφιξη Ρώσου Υφυπουργού Αμύνης. 

Η αποβίβαση του Οτσαλάν από το αεροσκάφος, η διέλευσή του από την αίθουσα VIP και η έξοδός του από το αεροδρόμιο, έγινε ταχύτατα και υπήρξε εξαιρετικά εύκολη. Σ'αυτό συνέβαλαν σωρευτικά οι εξής λόγοι: 

Οι υπεύθυνοι του πύργου ελέγχου δεν ειδοποίησαν για την άφιξη ιδιωτικού αεροσκάφους. Η εντολή για το άνοιγμα της αίθουσας VIP που είχε ως αναγκαίο συνεπακόλουθο και τη στάθμευση του αεροσκάφους στη θέση 17, θέση για αεροσκάφη που μεταφέρουν επιβάτες VIP. Ο πιλότος στο δηλωτικό πτήσεως που συνέταξε, ανέφερε τα ονόματα τριών επιβατών, παραλείψας εσκεμμένα τον τέταρτο επιβάτη, τον Οτσαλάν. Η διέλευση από το VIP και τέλος, η διά παραλείψεων και πράξεων διευκόλυνση στο διαβατηριακό έλεγχο από όργανο της ΕΥΠ. 

Αργά το βράδυ της επόμενης ημέρας, έγινε στο σπίτι του Ναξάκη, συνάντηση του Οτσαλάν με τον Αρχηγό της ΕΥΠ ενεργούντα κατ'εντολή της Κυβέρνησης. Εζητήθη απ'αυτόν να εγκαταλείψει άμεσα τη χώρα. Τελικώς ο Οτσαλάν ζήτησε τη βοήθεια της Ελλάδος για να μεταφερθεί στο Μίνσκ της Λευκορωσίας, απ'όπου με μέριμνα των συντρόφων του και με άλλο αεροπλάνο, θα μετεφέρετο στο Ρότερνταμ της Ολλανδίας. 

Στις 15.30' στις 31/1/99 με το ίδιο αεροπλάνο ανεχώρησε για το Μίνσκ. Το σχέδιο μεταφοράς του στην Ολλανδία δεν ολοκληρώθηκε δυστυχώς, γιατί η ολλανδική κυβέρνηση ανεκάλεσε τη χορηγηθείσα άδεια προσγείωσης στο Ρότερνταμ, μετά από θορυβώδη συγκέντρωση Κούρδων στο αεροδρόμιο του Ρότερνταμ, που είχε γίνει για την υποδοχή του Κούρδου ηγέτη. 

Στις τρεις το πρωί την 1/2/99 το αεροπλάνο επέστρεψε στο αεροδρόμιο του Ελληνικού και μετά από ένα δίωρο ανεχώρησε για το αεροδρόμιο της Κέρκυρας. Μετά από συζητήσεις, προβληματισμούς και σκέψεις, αποφασίστηκε με τη σύμφωνη γνώμη του Οτσαλάν, η μεταφορά του στη Νότιο Αφρική με ενδιάμεσο σταθμό το Ναϊρόμπι της Κένυας, όπου θα παρέμενε, μέχρις ότου η Νότιος Αφρική του χορηγήσει το πολιτικό άσυλο. 

Σύμφωνα με τις εκτιμήσεις των Κούρδων που είχαν κάνει σχετικές ενέργειες στο παρελθόν, εθεωρείτο πιθανή η χορήγηση ασύλου από τη Νότιο Αφρική. Η παραμονή στην Κένυα, θα ήτο επί διήμερο στην πρεσβευτική κατοικία και από κει σε μεγάλο αγρόκτημα 'Ελληνα επιχειρηματία της Κένυα. 

Με άλλο αεροσκάφος από το αεροδρόμιο της Πελοποννήσου, ο Οτσαλάν και οι συνοδοί του, μεταξύ των οποίων και ο ταγματάρχης Καλεντερίδης, ενεργώντας κατ'εντολή της υπηρεσίας του, ανεχώρησε για Ναϊρόμπι, όπου έφθασε τη δεκάτη πρωινή στις 2/2/99. 

Η είσοδος στη χώρα, υπήρξε εξαιρετικά εύκολη. Αρκεί να λεχθεί ότι η Μέλσα Ντενίζ, συνεργάτης του Οτσαλάν, πέρασε το διαβατηριακό έλεγχο των κενυατικών αρχών με γερμανική αντρική ταυτότητα. Η αποστολή εγκαταστάθηκε αμέσως μερίμνη του πρέσβη Γεωργίου Κωστούλα στην πρεσβευτική κατοικία. 

Στις 4/2/99 ο Γενικός Γραμματέας του Υπουργείου Εξωτερικών της Κένυας, κάλεσε τον πρέσβη και του ζήτησε πληροφορίες για την άφιξη του αεροσκάφους. Στις 5/2/99 ο Οτσαλάν αρνήθηκε να τηρήσει τη συμφωνία για μεταφορά του σε αγρόκτημα και συνέταξε στον πρέσβη αίτηση για την παροχή πολιτικού ασύλου απευθυνομένη στην ελληνική Κυβέρνηση. Την ίδια ημέρα ενημερώθηκε το Υπουργείο Εξωτερικών και η ΕΥΠ για την αιφνίδια μεταβολή στάσης του Οτσαλάν. 

Μετά απ'αυτά, εντάθηκαν οι προσπάθειες προς Νότιο Αφρική για παροχή ασύλου και εγκατέλειψαν προσπάθειες για τη χορήγηση διαβατηρίου από Σεϋχέλες. Οι πιέσεις για να εγκαταλείψει ο Οτσαλάν την πρεσβευτική κατοικία εντάθηκαν τις επόμενες ημέρες. 

Θα πρέπει να σημειωθεί ότι στις 12/2/99 οργανώθηκε η μεταφορά του Οτσαλάν σε αγρόκτημα, αλλά δεν πραγματοποιήθηκε λόγω αρνήσεώς του. Επίσης ματαιώθηκε για τον ίδιο λόγο η σχεδιασθείσα μετάβαση στη γειτονική Τανζανία με δύο πρεσβευτικά αυτοκίνητα. 

Στις 13/2/99 έφθασε στο Ναϊρόμπι ο δικηγόρος του Οτσαλάν κ.Φαϊλος Κρανιδιώτης. Κατά την αναχώρησή του από το Ναϊρόμπι οι κενιατικές αρχές στον έλεγχο βρήκαν -αναφέρει- πληρεξούσιο του Οτσαλάν προς αυτόν και μαγνητοφωνημένο μήνυμα προς τους συντρόφους του στην Ευρώπη. 

Στις 14/2/99 έφτασαν στο Ναϊρόμπι τέσσερις άνδρες της ΕΥΠ για την φύλαξη της πρεσβευτικής κατοικίας και την ασφαλή μεταφορά του Οτσαλάν. 

Στις 15/2/99 εκλήθη ο πρέσβης στο Υπουργείο Εξωτερικών της Κένιας, όπου, αφού του επεδείχθησαν σχετικές φωτογραφίες που αποδείκνυαν την παρουσία του Οτσαλάν στην πρεσβευτική κατοικία, του εζητήθη να συμφωνήσει η ελληνική Κυβέρνηση στην απομάκρυνση του Κούρδου ηγέτη από την Κένια με αεροσκάφος των Κενιατών σε χώρα της αρεσκείας του, καθώς επίσης, να παραμείνει μυστική η άφιξη και η αναχώρηση του Οτσαλάν από την Κένια. 

Κάτω από την πίεση των γεγονότων η ελληνική Κυβέρνηση και ο Οτσαλάν συμφώνησαν στις προτάσεις της Κένιας. Ο Κούρδος ηγέτης ζήτησε τελικά να μεταφερθεί στην Ολλανδία. Οι Κενιάτες οργάνωσαν τη μεταφορά με αυτοκίνητά τους στο αεροδρόμιο το απόγευμα της ιδίας ημέρας. Κατά την διαδρομή προφανώς κατόπιν σχεδίου το αυτοκίνητο που μετέφερε τον Οτσαλάν απεκόπη από την αυτοκινητοπομπή και εξηφανίσθη. Δι' αυτού του τρόπου και κατά παράβαση των συμφωνηθέντων με τις κενιατικές αρχές, επετεύχθη η παράδοση του Οτσαλάν απ' αυτές στις τουρκικές μυστικές υπηρεσίες, η οποία σε συνεννόηση μαζί τους ανέμεναν για το σκοπό αυτό στο αεροδρόμιο του Ναϊρόμπι. 

Κύριοι συνάδελφοι, μετά απ' αυτήν την αναγκαία, αλλά επιγραμματική εξιστόρηση των γεγονότων θα πρέπει να αναφέρω ορισμένα από τα συμπεράσματα που βγαίνουν αβίαστα από την εξέταση της όλης υπόθεσης και βέβαια όχι όλα, λέω ορισμένα, γιατί δεν προλαβαίνω. 

Από την εκτίμηση των αποδεδειγμένων γεγονότων που αφορούν την παράνομη είσοδο του Οτσαλάν στην Ελλάδα προκύπτει ότι υπήρξε συγκεκριμένο σχέδιο για την επιτυχία του εγχειρήματος. Η άποψη που εκφράστηκε ότι τάχα η επιχείρηση πραγματοποιήθηκε την τελευταία στιγμή και χωρίς προετοιμασία, κρίνεται αστήρικτη και διαψεύδεται από τη συγκεκριμένη ροή των γεγονότων. Σίγουρο επίσης είναι ότι ο σχεδιασμός και η εκτέλεση δεν είναι έργο ενός μόνον ανθρώπου του Ναξάκη, αλλά ομάδας ανθρώπων με συγκεκριμένες εμπειρίες και ικανότητες. Η μίσθωση του αεροσκάφους με τον συγκεκριμένο πιλότο, η παράλειψη σχετικής ειδοποίησης από τον πύργο ελέγχου το άνοιγμα του VIP, η συγκεκριμένη συμπεριφορά του εντεταλμένου υπαλλήλου της ΕΥΠ στο αεροδρόμιο και όλα τα άλλα συγκλίνοντα περιστατικά, αποδεικνύουν ότι η αλληλουχία των γεγονότων επ' ουδενί υπήρξε τυχαία, αλλά επακριβώς προετοιμασμένη, εξετελέσθη δε με ακρίβεια. 'Οπως προανέφερα ο Αρχηγός της ΕΥΠ από τη Ρουμανία το πρωί της 29ης έδωσε τηλεφωνική εντολή για τη λήψη δρακοντείων μέτρων. Είναι προφανές ότι η εντολή του εξετελέσθη πλημμελώς. Τα μέτρα τα οποία ελήφθησαν πολύ απέχουν από το να χαρακτηρισθούν ως δρακόντεια. Το μόνο πρόσθετο μέτρο που ελήφθη στο αεροδρόμιο του Ελληνικού ήταν η εντολή στον πύργο ελέγχου για ειδοποίηση εισόδου στον εναέριο εθνικό χώρο ιδιωτικού αεροσκάφους. Ουδέν άλλο πρόσθετο μέτρο ελήφθη. Είναι πιθανόν ότι τυχόν λήψη προσθέτων μέτρων όπως παραδείγματος χάρη ενίσχυση των ανδρών της ΕΥΠ στο αεροδρόμιο, θα απέτρεπε την παράνομη είσοδο του Οτσαλάν στη χώρα. 

Καθοριστικό στοιχείο για την παραπέρα ατυχή κατάληξη της υπόθεσης, υπήρξε η αθέτηση του όρου της συμφωνίας εκ μέρους του Οτσαλάν για την μεταφορά του σε αγρόκτημα της Κένιας. Η μετά διήμερο, από την εγκατάσταση του στην πρεσβευτική κατοικία, άρνησή του να μεταφερθεί σε αγρόκτημα, παρά την αρχική ρητή συμφωνία ήταν αδικαιολόγητη και εν τέλει καθοριστική για την τύχη του. Και ήταν αδικαιολόγητη γιατί υπήρχε η σαφέστατη και καθαρή θέση του Σάββα Καλεντερίδη ότι τουλάχιστον μέχρι τις 11.2.99 η πρεσβευτική κατοικία δεν παρακολουθείτο μετά από επανειλημμένες ειδικές περί αυτού έρευνες, που είχε πραγματοποιήσει. Επομένως ο προβαλλόμενος ισχυρισμός του Οτσαλάν ότι αν εγκατέλειπε την πρεσβευτική κατοικία θα κινδύνευε ήταν αβάσιμος. Θεώρησε, κατά την άποψή μου, προφανώς ο Κούρδος ηγέτης ότι ευρισκόμενος στην πρεσβευτική κατοικία ή άλλως σε ελληνικό έδαφος ήταν το μεν περισσότερο διασφαλισμένος, το δε είχε την ευχέρεια να πιέζει την ελληνική Κυβέρνηση, η οποία όπως ήταν φυσικό ενδιαφερόταν για τη μη δημοσιοποίηση του θέματος, για τη λύση του προβλήματός του, έστω και με βλάβη των δικών μας συμφερόντων, δηλαδή της χορήγησης πολιτικού ασύλου. 

Η παραπάνω θεώρηση από πλευράς του περιβάλλοντος του Οτσαλάν, του θέματος και η εξ αρχής άρνησή του να εγκαταλείψει την πρεσβευτική κατοικία υπήρξε ατυχής κυρίως για τον ίδιο. 

Κυβερνητικό κλιμάκιο αμέσως μετά τη γνωστοποίηση της εισόδου του Οτσαλάν στη χώρα ανέλαβε τον χειρισμό του θέματος. Κλιμάκιο αποτελούμενο από Υπουργούς που είχαν συντρέχουσα αρμοδιότητα για την αντιμετώπιση του αιφνιδίως αναφυέντος προβλήματος. 

Η πρώτη απόφαση που ελήφθη ήταν ότι έπρεπε άμεσα να επιτευχθεί η απεμπλοκή της χώρας από το πρόβλημα με ταυτόχρονη προσπάθεια ανθρωπιστικής διάσωσης του Κούρδου ηγέτη. 

Η απόφαση αυτή ήταν απόλυτα σύμφωνη με την από ετών ακολουθούμενη τακτική της χώρας, τόσο απέναντι της Τουρκίας -τακτική μη προκλήσεων- όσο και απέναντι του πολιτικού κινήματος. Είναι αυτονόητο ότι η υλοποίηση της απόφασης αυτής και στα δύο σκέλη της, ενείχε από τη φύση της δύο κινδύνους εν όψει των συνθηκών που είχαν διαμορφωθεί, ιδιαίτερα της άρνησης των χωρών της Ευρώπης να δεχθούν τον Οτσαλάν στη χώρα τους. 

Η εξειδίκευση της παραπάνω απόφασης σήμαινε άμεση εγκατάλειψη της χώρας από τον Κούρδο ηγέτη, με τη σύμφωνη γνώμη του πάντα βέβαια, και η εγκατάστασή του σε χώρα, όπου θα ήταν ασφαλής. 

Η θετική εμπειρία από τα διατρέξαντα από την πρώτη έλευση του Οτσαλάν στη χώρα στις 9.10.98 συνηγορούσε σαφώς υπέρ της επιδίωξης υλοποίησης της παραπάνω απόφασης. 

Είναι αληθές ότι αρχικά εκφράσθηκε και η άποψη από τον τότε Υπουργό των Εσωτερικών και Δημόσιας Διοίκησης κ. Αλέξανδρο Παπαδόπουλο ότι το θέμα θα έπρεπε να δημοσιοποιηθεί, να γίνουν συλλήψεις και να ληφθούν και άλλα μέτρα κατά των υπαιτίων. Την άποψη αυτή εξέφρασε ο Υπουργός Εσωτερικών σύμφωνα με την κατάθεσή του από το εξωτερικό όπου ευρίσκετο, έχοντας εδραίαν την πεποίθηση, όπως επί λέξει κατέθεσε στην επιτροπή ότι ο Οτσαλάν ήρθε στην Ελλάδα για να μείνει και να ζητήσει πολιτικό άσυλο. Και βεβαίως εάν ο Οτσαλάν ηρνείτο να εγκαταλείψει τη χώρα, η πρόταση Παπαδόπουλου θα ήταν απόλυτα ορθή και στην ουσία η μοναδική. 'Ομως ο Κούρδος ηγέτης δέχθηκε χωρίς ιδιαίτερη πίεση, με μοναδικό όρο τη διάθεση αεροσκάφους, να φύγει από την Ελλάδα και να μεταβεί σε χώρα της επιλογής του, στην Ολλανδία. Η αποδοχή της άποψης της ελληνικής Κυβέρνησης από τον Οτσαλάν, έγινε στη συνάντησή του με τον Χαράλαμπο Σταυρακάκη, τις βραδινές ώρες του Σαββάτου 30.1.99, ήτοι λίγες ώρες μετά την άφιξη του Αλέξανδρου Παπαδόπουλου από το εξωτερικό. 

Μετά την παραπάνω εξέλιξη των γεγονότων, η εμμονή στην αρχική θέση του Αλέκου Παπαδόπουλου, σύμφωνα με την κατάθεσή του, δεν ήταν συμβατή με τα νέα δεδομένα, αφού κατέστη πλέον άνευ αντικειμένου. 

Μετά την αποτυχία του Ρότερνταμ, η χώρα μας βρέθηκε και πάλι απέναντι στο πρόβλημα, στην ίδια θέση με αυτήν που είχε δημιουργηθεί αμέσως μετά την παράνομη είσοδο του Οτσαλάν ή μάλλον αισθητά χειρότερη, αφού τα χρονικά όρια στένευαν επικίνδυνα. 'Επρεπε άμεσα να βρεθεί άλλη στην οποία θα μεταφέρετο ο Οτσαλάν, τηρουμένης και της απαιτουμένης μυστικότητας. 

Θα πρέπει στο σημείο αυτό να τονισθούν τρία βασικά θέματα και θα μου επιτρέψετε να επιμείνω γιατί η επιλογή της Κένυας, ήταν ένα θέμα με το οποίο ασχολήθηκε πάρα πολύ όλη η επιτροπή. 

Θα πρέπει, λοιπόν, για το θέμα επιλογής της Κένυας να τονίσω τρία κατ' αρχήν βασικά σημεία. Πρώτον, η ανάγκη της άμεσης λήψης της σχετικής απόφασης, δεδομένου ότι ήδη η παραμονή του Οτσαλάν στη χώρα είχε παραταθεί επικινδύνως. Είχαν παρέλθει τρία εικοσιτετράωρα και ο κίνδυνος εντοπισμού του παρά τα μέτρα προφύλαξης ήταν μεγάλος. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΟΣ (Απόστολος Κακλαμάνης): Σε ένα λεπτό τελειώνει ο χρόνος σας. 

ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δυστυχώς έπεσα έξω. Αν μου δίνατε πέντε λεπτά ακόμη θα τελείωνα την ομιλία μου. Ασχολήθηκα περισσότερο να ενημερώσω τη Βουλή ... 

ΠΡΟΕΔΡΟΣ (Απόστολος Κακλαμάνης): Υπάρχει το εξής πρόβλημα. Εγώ αντιλαμβάνομαι ότι ο κ. Ακριβάκης διατυπώνει μία άποψη, την οποία κατά πάσα πιθανότητα θα αντικρούσουν τουλάχιστον άλλοι τέσσερις ομιλητές. 'Ομως εάν δώσω περισσότερο χρόνο ... 

ΣΤΑΥΡΟΣ ΔΗΜΑΣ: Το συμπέρασμα δεν μας το είπε τόση ώρα. Ακούγαμε ολόκληρη ιστορία... 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Δεν έχει συμπέρασμα, αυτό είναι το θέμα. 

ΠΡΟΕΔΡΟΣ (Απόστολος Κακλαμάνης): Γιατί, κύριε Παναγιωτόπουλε, φωνάζετε; 'Ετσι ως κοινοβουλευτικός εκπρόσωπος θα βοηθήσετε απόψε; 

Εάν δώσω, λοιπόν, στον κ. Ακριβάκη περισσότερο χρόνο, είναι βέβαιο ότι όλοι όσοι ακολουθήσουν στο Βήμα, θα ζητούν το ίδιο. Είναι και αυτό κάτι χαρακτηριστικό εδώ πέρα. 

Παρακαλώ, κύριε Ακριβάκη, να συντομεύσετε όσο το δυνατόν περισσότερο. 

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει. 

Μετά από την μακρά και επίμονη διαδικασία της επιτροπής, κατέστη γεγονός πέραν πάσης αμφισβήτησης ότι το κυβερνητικό κλιμάκιο έπραξε ό,τι ήταν δυνατόν, το μεν να υπηρετήσει το εθνικό συμφέρον στην κρίση, που χωρίς υπαιτιότητά της Κυβέρνησης δημιουργήθηκε, το δε να βοηθήσει ανθρωπιστικά τον Κούρδο ηγέτη. Επί του θέματος αυτού υπήρξαν ομόφωνες οι καταθέσεις όλων των μαρτύρων. 

Κύριοι συνάδελφοι, κατά την προηγούμενη συζήτηση στην Ολομέλεια, για τη σύσταση εξεταστικής επιτροπής, εκφράσθηκε από όλους η ευχή αφ'ενός μεν η επιτροπή να τελειώσει το έργο της μέσα στην τακτή προθεσμία και αφ'ετέρου δε να συνταχθεί κοινό πόρισμα. 

Ο πρώτος στόχος σίγουρα επετεύχθη. Η επιτροπή τελείωσε τις εργασίες της μέσα στην προθεσμία. Ο δεύτερος στόχος φαινομενικά δεν επετεύχθη, αφού κατετέθησαν έξι κείμενα. Στην ουσία όμως μπορώ ευπρόσωπα να υποστηρίξω ότι και αυτός επετεύχθη. Και εξηγούμαι: Κατετέθησαν, όπως προανέφερα, έξι κείμενα με τις θέσεις των κομμάτων, γεγονός που έγινε αντικείμενο σκληρής και όχι αδικαιολόγητης κριτικής από τα ΜΜΕ. Μία όμως γρήγορη ανάγνωση και σύγκριση των έξι κειμένων αποδεικνύει ότι στο σημαντικά μεγαλύτερο ποσοστό των θέσεων που εκφράζουν και τα έξι κείμενα είναι ταυτόσημα. 

'Οσον αφορά το ιστορικό της υπόθεσης, όπως εξελίχθηκε από την ώρα εισόδου του Οτσαλάν στη χώρα, μέχρι της συλλήψεώς του στην Κένυα, η περιγραφή είναι όμοια. 'Ολοι συμφωνούμε, χωρίς την παραμικρή διαφορά στα γεγονότα, μέρα με τη μέρα, ώρα με την ώρα, όπως εξελίχθησαν. 'Ολοι συμφωνούμε, χωρίς καμία παραφωνία στους ιδιώτες που έχουν ευθύνες, αλλά και στον επιμερισμό και χαρακτηρισμό των ευθυνών. Κανένας συνάδελφος της επιτροπής ή κόμμα, δεν ζητά τη σύσταση προανακριτικής επιτροπής για τη διερεύνηση τυχόν ποινικών ευθυνών των πολιτικών προσώπων, αφού βεβαίως τέτοιες ευθύνες δεν προέκυψαν. 

Κανείς δεν αποδίδει, ούτε καν πολιτικές ευθύνες στον πρώην Υπουργό των Εσωτερικών και Δημόσιας Διοίκησης Αλέξανδρο Παπαδόπουλο και στον πρώην Υπουργό Δημόσιας Τάξης κ. Φίλιππο Πετσάλνικο. Απλώς οι Βουλευτές της Νέας Δημοκρατίας αναφέρουν για τον Αλέξανδρο Παπαδόπουλο ότι φέρει σχετικό μερίδιο πολιτικής ευθύνης, επειδή καθυστερημένα αντελήφθη τη διάλυση της ΕΥΠ. Για τη συγκεκριμένη υπόθεση Οτσαλάν δεν του αποδίδεται καμία ευθύνη. Πολιτικές και μόνο ευθύνες αποδίδονται από τα κόμματα της Αντιπολίτευσης στον πρώην Υπουργό Εξωτερικών, κ. Θεόδωρο Πάγκαλο. Και για να ακολουθηθεί η πεπατημένη, για ευνοήτους λόγους αναφέρεται λίαν αορίστως και το όνομα του Πρωθυπουργού. 

Οι θέσεις όλων των Βουλευτών της επιτροπής και των κομμάτων υπήρξαν και είναι ταυτόσημες, πλην της τελευταίας διαφοροποίησης που ανέφερα. Το πόρισμα εύκολα θα μπορούσε να ήταν κοινό, έστω και με την τελευταία μόνο διαφοροποίηση. Δεν έγινε. Σ' αυτό ευθυνόμαστε όλοι που δεν μπορούμε, λόγω του έντονου κομματισμού -που κατά την άποψή μου υποσκάπτει τον κοινοβουλευτισμό- να καθίσουμε σε ένα τραπέζι και να διατυπώσουμε θέσεις, στις οποίες όλοι εκ των προτέρων συμφωνούμε. Είναι ένα μεγάλο θέμα που κάποτε πρέπει να το δούμε. 

Για τις δήθεν πολιτικές ευθύνες του Πρωθυπουργού, δεν χρειάζεται να ασχοληθώ ιδιαίτερα. Από κανένα στοιχείο δεν προέκυψε, έστω και ακροθιγώς, ότι ο Πρωθυπουργός έδωσε την όποια εντολή ή οδηγία στους χειριζομένους το θέμα Υπουργούς. Παρακαλώ τους αγορητάς που θα με ακολουθήσουν στο Βήμα, αν έχουν κάτι αντίθετο, να το αναφέρουν. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γι' αυτό και δεν έρχεται σήμερα! 

ΑΛΕΞΑΝΔΡΟΣ ΑΚΡΙΒΑΚΗΣ: Η υιοθέτηση της άποψης που εκφράζεται ότι, αφού ο Πρωθυπουργός διορίζει τους Υπουργούς, έχει και ευθύνη για τις κατ' ιδίαν πράξεις των Υπουργών του... 

ΣΤΑΥΡΟΣ ΔΗΜΑΣ: 'Οχι. 

ΑΛΕΞΑΝΔΡΟΣ ΑΚΡΙΒΑΚΗΣ: Το λένε άλλοι, δεν το λέει η Νέα Δημοκρατία. 

...αν μη τι άλλο εμποδίζει την ομαλή λειτουργία του κοινοβουλευτικού μας συστήματος, αφού τότε είναι πιθανόν να έχουμε αλλαγές Πρωθυπουργού ανά εικοσιτετράωρο. 

Το ίδιο ισχύει και για την ερμηνεία που επιχειρεί να δώσει η Νέα Δημοκρατία στο άρθρο 82 παράγραφος 2 του Συντάγματος, κατά το οποίο ο Πρωθυπουργός εξασφαλίζει την ενότητα της Κυβέρνησης και κατευθύνει τις ενέργειές της. 

Η ανάμειξη του Πρωθυπουργού στην υπόθεση από τα κόμματα της Αντιπολίτευσης, είναι προφανές ότι γίνεται για την εξυπηρέτηση των ευνοήτων αντιπολιτευτικών στόχων τους και δεν μπορεί να ανθέξει σοβαρό έλεγχο κριτικής. 

Οι πολιτικές ευθύνες του Θεόδωρου Πάγκαλου. Κατά τους Βουλευτές της Νέας Δημοκρατίας απορρέουν: 

Πρώτον, από το ότι "δική του ήτο η ιδέα της εν κρυπτώ απομάκρυνσης του Οτσαλάν από τη χώρα, απορρίπτοντας την ενδιαφέρουσα κατ' αρχάς άποψη του Αλέξανδρου Παπαδόπουλου για τη δημοσιοποίηση". Αυτή είναι φράση του πορίσματος της Νέας Δημοκρατίας. 

Δεύτερον, διότι δική του ήταν η ατυχής επιλογή της Κένυα. 

Και τρίτον, επειδή για ένα τετραήμερο περιόδευε τα Βαλκάνια, όταν ο Κούρδος ηγέτης ευρίσκετο στην Κένυα και δεν είχε συχνή επαφή με την πρεσβεία. 

'Οσον αφορά τον πρώτο λόγο, η άποψη της Νέας Δημοκρατίας είναι εξαιρετικά αντιφατική. Επιρρίπτει πολιτικές ευθύνες στον Θεόδωρο Πάγκαλο για την ιδέα της εν κρυπτώ απομάκρυνσης του Οτσαλάν, έστω και αν η ίδια υποστηρίζει στο πόρισμά της ότι ο Κούρδος ηγέτης θα έπρεπε να οδηγηθεί κρυφά σε ελληνικό νησί ή μέσα σε σκάφος στο πέλαγος, όπου να παραμείνει μέχρι να του δοθεί πολιτικό άσυλο από τη Νότιο Αφρική, όπου τελικά θα μετεφέρετο κρυφά. Γι' αυτό και την άποψη Παπαδόπουλου τη χαρακτηρίζει έντεχνα και κομψά ως ενδιαφέρουσα κατ' αρχάς. 

Για το δεύτερο λόγο, της επιλογής της Κένια, είχα σκοπό να κάνω εκτεταμένη αναφορά προηγουμένως. Θα πω μόνο συμπερασματικά ότι ήταν ο μόνος ενδιάμεσος σταθμός με τα περισσότερα πλεονεκτήματα, χωρίς αυτό να σημαίνει ότι δεν ενείχε επικινδυνότητα, όπως θα είχαν και οποιεσδήποτε άλλες λύσεις. 

Τέλος δεν θεωρώ απαραίτητο να σχολιάσω τον τρίτο λόγο, το ότι περιόδευε κατόπιν προγραμματισμένων ταξιδίων του ο Θεόδωρος Πάγκαλος στα Βαλκάνια. 

Μετά από όλα αυτά, είναι λογικό να ρωτήσει κάποιος: Αφού δεν υπήρχαν ούτε πολιτικές ευθύνες, γιατί ο Πρωθυπουργός ζήτησε τις παραιτήσεις των τριών Υπουργών; Είναι λογικό το ερώτημα. 

Λογική, όμως, θα ήταν και η ερώτηση: Γιατί εζητήθησαν οι παραιτήσεις του Αλέξανδρου Παπαδόπουλου και του Φίλιππου Πετσάλνικου, αφού όλοι στην Αίθουσα αυτή, στην επιτροπή εννοώ, δεχόμαστε ότι δεν έχουν πολιτικές ευθύνες; 

Μετά από αυτήν την ερώτηση, νομίζω ότι αβίαστα... 

ΠΡΟΕΔΡΟΣ (Απόστολος Κακλαμάνης): Κύριε Ακριβάκη, παρακαλώ μία στιγμή. Διότι με φέρνετε και εμένα σε εξαιρετικά δύσκολη θέση... 

ΑΛΕΞΑΝΔΡΟΣ ΑΚΡΙΒΑΚΗΣ: Το καταλαβαίνω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Διότι το μεν απαντάτε καθ' υποφοράν σ' αυτά που θα πουν όταν έλθουν στο Βήμα οι συνάδελφοι της Αντιπολιτεύσεως. Θα μπορούν άλλοι συνάδελφοι του ΠΑΣΟΚ να απαντήσουν σε αυτά. Και αφήνετε, απ' ό,τι βλέπω, ένα μέρος της εισηγήσεώς σας, χωρίς να μας πείτε ό,τι έχετε να πείτε. Εγώ δε, είμαι υποχρεωμένος εδώ και πέντε λεπτά, να σας διακόψω -εσείς έχετε είκοσι ετών πείρα σε αυτό το Κοινοβούλιο- και πείτε μου τι θα κάνατε εσείς στη θέση μου. 

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, κύριε Πρόεδρε. Αν δεν υπάρχει πρόβλημα. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μα, έτσι και αλλιώς δεν έχει συμπέρασμα, κύριε Πρόεδρε! 

ΠΡΟΕΔΡΟΣ (Απόστολος Κακλαμάνης): Αφήστε, κύριε Παναγιωτόπουλε. Μα, επιτέλους να προστατεύσουμε την εικόνα του Κοινοβουλίου, σας παρακαλώ. 

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Δηλαδή, δεν υπάρχει ένα πνεύμα εδώ μέσα, του ότι αποβλέπουμε όλοι σε κάποιο σκοπό. 

Λοιπόν, κύριε Ακριβάκη, σε δύο λεπτά μπορείτε να ολοκληρώσετε σας παρακαλώ; 

ΑΛΕΞΑΝΔΡΟΣ ΑΚΡΙΒΑΚΗΣ: Θα τελειώσω, εντάξει. 

ΠΡΟΕΔΡΟΣ (Απόστολος Κακλαμάνης): Μην απαντάτε καθ' υποφοράν, αλλά πέστε αυτά που έχετε εσείς να πείτε για το θέμα σας. 

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει. 

'Ηθελα να πω για να ολοκληρώσω τη φράση μου, κύριε Πρόεδρε, ότι αυτή η διαδικασία των παραιτήσεων οφείλεται στην ευαισθησία του Πρωθυπουργού, τη δικαιολογημένη θα έλεγα, για το πρόβλημα που δημιουργήθηκε και συνεκλόνησε την κοινή γνώμη. 

Από εκεί και πέρα, κύριοι συνάδελφοι, θα σας παρακαλέσω να μεταφερθείτε νοερά στις πρώτες ημέρες μετά τη σύλληψη του Οτσαλάν και να θυμηθείτε το κλίμα που επικράτησε αυτές τις ημέρες: Δηλώσεις επί δηλώσεων, για προδοσίες, για εγκληματίες, για ενσυνείδητη παράδοση του Οτσαλάν και διάφορα άλλα. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ο χρόνος έχει σταματήσει εδώ και ένα λεπτό! 

ΑΛΕΞΑΝΔΡΟΣ ΑΚΡΙΒΑΚΗΣ: Εντάξει θα τελειώσω, κύριε συνάδελφε. 

ΠΡΟΕΔΡΟΣ (Απόστολος Κακλαμάνης): Ευτυχώς που παρακολουθείτε όλες τις κινήσεις μου, αγαπητοί συναδελφοι, γιατί δεν θα γελάσω κανέναν εδώ μέσα, ούτε για δευτερόλεπτο! 

Συνεργός ο κ. Κατσαρός, πάντως, σε όλα τα "εγκλήματα" που διαπράτουμε εδώ ! 

ΑΛΕΞΑΝΔΡΟΣ ΑΚΡΙΒΑΚΗΣ: Φθάσαμε λέω, κύριοι συνάδελφοι, την περίοδο αυτή, στο παρανοϊκό θα έλεγα σημείο, αυτοί οι οποίοι δημιούργησαν το θέμα και αυτοί που αυτοεχρίσθησαν χειριστές της εξωτερικής μας πολιτικής, να γυρίζουν από κανάλι σε κανάλι και αφού διαφημίζουν τις παράνομες πράξεις τους, να ζητούν την κεφαλήν επί πίνακι των πάντων. 

Ποιος δεν θυμάται εκείνες τις ημέρες που ο κάθε 'Ελληνας θεωρούσε ότι είχε πληγωθεί ψυχικά από αυτό το γεγονός. Και αυτό οφείλεται στη στρεβλή διοχέτευση του γεγονότος από τα Μέσα Μαζικής Ενημέρωσης. 

Και θα μου επιτρέψετε, αγαπητοί συνάδελφοι, να πω ότι μετά από όλον αυτόν τον ορυμαγδό εκείνων των ημερών, μετά από την ψύχραιμη διερεύνηση αυτής της υπόθεσης, τι έμεινε τελικά, βάσει των πορισμάτων που κατετέθησαν, και των έξι πορισμάτων. Η ευθύνη του Θεοδώρου Πάγκαλου με αποσιωπητικά βεβαίως, για το ότι δεν ανέβαλε το ταξίδι του στις βαλκανικές χώρες για να τηλεφωνεί συνέχεια στην πρεσβευτική κατοικία. Αυτό απέμεινε από την πολιτική ευθύνη. 

Ασφαλώς είμαστε χώρα της υπερβολής και δυστυχώς γι' αυτό, συμβαίνουν αυτά τα πράγματα. 

Η Εξεταστική Επιτροπή πιστεύω, αξιότιμοι κύριοι συνάδελφοι, ότι εργάστηκε με συνέπεια. Εμείς, οι Βουλευτές της Πλειοψηφίας, προσπαθήσαμε να σταθούμε απέναντι στο πρόβλημα με αίσθημα ευθύνης και ορθοκρισία. Καταλήξαμε στο πόρισμα που υπογράφουμε και αυτό το παραδίδουμε στην κρίση τη δική σας και δι' ημών στην κρίση του Ελληνικού Λαού. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα έξι μέλη του Κέντρου Ανοιχτής Περίθαλψης Ηλικιωμένων Ανδραβίδας. 

(Χειροκροτήματα απ'όλες τις πτέρυγες) 

Ο κ. Χρήστος Μαρκογιαννάκης έχει το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, θέλω να επισημάνω εκείνο το οποίο ο Κοινοβουλευτικός μας Εκπρόσωπος στην αρχή της συνεδρίασης είπε προς το Σώμα ότι είναι σήμερα απούσα η Τηλεόραση. Δεν μεταδίδεται η συνεδρίαση για ένα τόσο σοβαρό θέμα για το οποίο ο ελληνικός λαός πράγματι έχει δείξει ενδιαφέρον και το έχει πολυσυζητήσει. Και αυτές οι δικαιολογίες οι οποίες προεβλήθησαν, ασφαλώς είναι αστείες. Γιατί πάντοτε, όταν συζητούνται σοβαρά θέματα στο Κοινοβούλιο, είναι παρούσα η Τηλεόραση. Και μάλιστα, πολλές φορές σε ήσσονος σημασίας θέματα, είχε γίνει τηλεοπτική μετάδοση. 

Θέλω επίσης να επισημάνω ότι αυτή η συζήτηση γίνεται με πρωτοβουλία των συναδέλφων Βουλευτών του ΠΑ.ΣΟ.Κ., όταν μετά από δέκα ημέρες ξεκινάει η δίκη του Οτσαλάν στην Τουρκία, με άγνωστες συνέπειες ως προς αυτήν σε σχέση με εκείνα τα οποία σήμερα θα λεχθούν και εν συνεχεία, θα γραφτούν στον Τύπο. 

Κυρίες και κύριοι συνάδελφοι, όταν συνεζητείτο στο Κοινοβούλιο η πρόταση για τη σύσταση της Εξεταστικής Επιτροπής, ένας συνάδελφος μειοψήφισε ο κ. Κονταξής, ο οποίος κατ'ιδίαν, αιτιολογώντας την άποψη αυτή, είπε: "Τι να ψηφίσω; Για να συνεργήσω σε μια παρωδία έρευνας η οποία προαλείφεται;" Και τώρα δικαιώνεται. 

Πραγματικά, μπορούμε να πούμε ότι ναι μεν η σοβαρότητα της υποθέσεως επέβαλε μια κάποια ταχύτητα, πλην όμως αυτό το οποίο συνέβη κατά τη διάρκεια της έρευνας ήταν κάτι το πρωτοφανές. Ουδέποτε άλλοτε διεφάνη τόσο φανερά η πρόθεση της Πλειοψηφίας και κατ'επέκταση της Κυβέρνησης, όχι να ερευνήσει την υπόθεση, αλλά να την κουκουλώσει. 

Αυτή είναι η πραγματικότητα, κυρίες και κύριοι συνάδελφοι. Σκοπός και στόχος ήταν να κουκουλωθεί η υπόθεση! 

Εγώ θα αναφέρω συγκεκριμένα περιστατικά από τα οποία προκύπτει αυτό. Και δεν λέω κάτι το οποίο δεν συνέβη στην πραγματικότητα. 

Κατ'αρχήν, θα ήθελα να επισημάνω, ότι ο Προεδρεύων της επιτροπής -είναι εδώ και με ακούει και ας με αντικρούσει- δεν ήταν αντικειμενικός και δεν διηύθυνε αμερόληπτα τη διαδικασία. 'Εκανε συνεχείς παρεμβάσεις και έκανε ό,τι μπορούσε, για να μπορούμε σήμερα να τον χαρακτηρίσουμε ότι ήταν ένας μαχητικός συνήγορος της Κυβέρνησης και τίποτε περισσότερο. 

Χαρακτηριστικά θα σας πω το εξής: Ζητήσαμε να εξεταστούν και άλλοι μάρτυρες. Μάρτυρες σοβαροί, οι οποίοι ασφαλώς και θα διεφώτιζαν πολλές αθέατες πλευρές και πτυχές της υπόθεσης. Το αρνήθηκε αυτό η πλειοψηφία της επιτροπής. Να αναφέρω μερικούς εξ αυτών: Είχαμε πει να έρθει ο ίδιος ο κύριος Πρωθυπουργός να καταθέσει. Να έρθει ο αερολιμενάρχης από την Κέρκυρα να καταθέσει. Να έρθουν κάποιοι αστυνομικοί να καταθέσουν, οι οποίοι ήταν αναγκαίοι. Και οπωσδήποτε να έρθει να καταθέσει ο Αντιπρόεδρος της Βουλής κ. Σγουρίδης, ο οποίος είχε κάποια συμμετοχή στην όλη διαδικασία και άλλοι πολλοί. Η πλειοψηφία απέρριψε συλλήβδην αυτές τις προτάσεις μας. 

Τα πρακτικά των συνεδριάσεων, παρά το ότι υπήρχε απόφαση της επιτροπής, κατά πλειοψηφία ληφθείσα, να δίνονται την επομένη στους Βουλευτές, τελικά -παρακαλώ πάρα πολύ- με διάφορες μεθοδεύσεις του Προέδρου, εδόθησαν την τελευταία ημέρα και αφού τελειώσαμε το έργο μας. Τι σήμαινε αυτό; Δεν μπορούσαμε να ελέγξουμε τον κάθε μάρτυρα, σε σχέση με το τι έλεγε ο προηγούμενος. Και κάποιοι συνάδελφοι που απουσίαζαν, κατά τη διάρκεια των εργασιών από την επιτροπή, δεν μπορούσαν να έχουν μια συνέχεια και έναν ειρμό στο τι γινόταν και τι λεγόντουσαν. 

Ας πάω παρακάτω. Η έκθεση Κωστούλα, το υπ'αριθμόν ένα έγγραφο, το οποίο έπρεπε να είναι από την πρώτη ημέρα στη διάθεση της Εξεταστικής Επιτροπής, ούτως ώστε να γίνει έλεγχος κάποιων μαρτύρων οι οποίοι ήρθαν και κατέθεσαν, ξέρετε πότε ήρθε, κύριοι συνάδελφοι; Στις 24 του μηνός ζητήθηκε από το Υπουργείο Εξωτερικών και ήρθε στην επιτροπή στις 28 του μηνός, αφού είχε τελειώσει η εξέταση και του τελευταίου μάρτυρα. 

Και έρχομαι στο θέμα Σταυρακάκη. Και απορώ, πώς δεν το έθιξε προηγουμένως ο συνάδελφος. Και δεν αναφέρεται καν στο πόρισμα της πλειοψηφίας. Τόσο παρωνυχίδα ήταν τέλος πάντων αυτή η εμφάνιση του κ. Σταυρακάκη, ο οποίος ήρθε και αρνήθηκε να καταθέσει, που δεν κρίνατε σκόπιμο τουλάχιστον να το αναφέρετε στο πόρισμά σας; Ούτε καν να λεχθεί κάτι από τον εισηγητή της Πλειοψηφίας, όταν εισηγήθηκε το πόρισμα της πλειοψηφίας; 

Ο κ. Σταυρακάκης, λοιπόν, ήρθε στην επιτροπή και ενώ είναι δεδομένο ότι οι ενέργειές του ήταν η συνισταμένη των κυβερνητικών επιλογών και μπορούσε να διαφωτίσει την υπόθεση σε πάρα πολλές πτυχές, οι οποίες εν τέλει έμειναν αθέατες, αρνήθηκε να καταθέσει. Αφού ορκίστηκε, αρνήθηκε κυρίες και κύριοι συνάδελφοι, όχι να απαντήσει σε συγκεκριμένες απαντήσεις, αλλά ευθύς εξαρχής είπε: "Δεν απαντώ σε τίποτε." Αυτή η ιταμή κατά τον κ. Καψή -είναι φράσεις και λέξεις του κ. Καψή- και υβριστική συμπεριφορά προς το Σώμα χαρακτηρίζει τον κ. Σταυρακάκη. 

Κύριοι συνάδελφοι, το ερώτημα είναι το εξής: Γιατί δεν κατέθεσε ο κ. Σταυρακάκης; Τι εγνώριζε που ήταν τόσο σοβαρό που δεν έπρεπε να το μάθουν οι Βουλευτές της επιτροπής; Δεν το αναγνωρίζουμε το δικαίωμα να θεωρεί εαυτόν μεγαλύτερο πατριώτη από εμάς. Από έναν εκπρόσωπο του ελληνικού λαού ο κ. Σταυρακάκης δεν είναι περισσότερο πατριώτης. Και το οποιοδήποτε μυστικό ξέρουμε γνωρίζουμε να το διαφυλάξουμε καλύτερα εμείς. 'Αλλωστε υπήρχαν παρεμβάσεις προς το Προεδρείο -και επικαλούμαι τη μαρτυρία του Προέδρου- όπου του είπαμε να μην γραφούν πράγματα στα πρακτικά όταν αυτά κρίναμε ότι ενδεχομένως να δημιουργούσαν πρόβλημα. 

Ο κ. Σταυρακάκης λοιπόν ήρθε και μας πρόσβαλε δεινότατα. Συνέβη το εξής εκπληκτικό, διότι αυτό είναι το θλιβερό, αυτό είναι το επικίνδυνο. 'Οταν εμείς πιέζαμε μέσα στα συνταγματικά και δικονομικά πλαίσια τον κ. Σταυρακάκη να καταθέσει, επισημαίνοντάς του ότι ήταν ενδεχόμενο αν αρνηθεί να καταθέσει, να τον οδηγήσουμε με την αυτόφωρο διαδικασία στον εισαγγελέα, τότε προστατεύτηκε από την κυβερνητική Πλειοψηφία, όπου ακούστηκε συνάδελφος λέγων "δεν έχει την υποχρέωση μάρτυρας να καταθέσει στην Εξεταστική Επιτροπή". 

'Ετσι, λοιπόν, παροτρυνόμενος και πολλαπλώς ενισχυόμενος ο κ. Σταυρακάκης ήρθε, είδε και απήλθε. Βεβαίως, του κατετέθη μήνυση, βεβαίως είναι σήμερα κατηγορούμενος. 

Αλλά το ερώτημα είναι το εξής: Τι σοβαρό γνωρίζει ο κ. Σταυρακάκης και πόσο ενοχοποιητικό είναι αυτό και ποιους ενοχοποιεί, που έκρινε.... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και γιατί του έδωσε άδεια η Κυβέρνηση; Είχε πάρει άδεια για να δώσει κατάθεση. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα τα πω, κύριε Πρόεδρε. 

Και ποιους ενοχοποιεί αυτό το οποίο γνωρίζει ο κ. Σταυρακάκης, ο οποίος προτίμησε να διασύρεται ως ψεύδορκος στην ελληνική δικαιοσύνη από το να καταθέσει όταν μάλιστα είχε την άδεια της κ. Παπανδρέου, της προϊσταμένης της πολιτικής αρχής, της Υπουργού του, η οποία τον υποχρέωνε να έρθει να καταθέσει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Κυβέρνηση κρίνει. Δεν κρίνει ο ίδιος. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Ο καθένας μπορεί να βγάλει τα συμπεράσματά του. Εγώ όμως μπορώ να κάνω πολλά σενάρια και ο οποιοσδήποτε από εμάς μπορεί να κάνει πολλά σενάρια και να αφήσει τη φαντασία του να λειτουργήσει για το τι συμβαίνει στην πραγματικότητα και για ποιο λόγο ο κ. Σταυρακάκης συμπεριφέρθηκε κατ' αυτόν τον τρόπο. 

Κυρίες και κύριοι συνάδελφοι, άκουσα προηγουμένως τον εισηγητή της Πλειοψηφίας να λέει ότι θα μπορούσε να βγει ένα πόρισμα σ' αυτήν την υπόθεση. 'Ενα πόρισμα δεν μπορούσε να βγει, διότι το διαστρεβλωμένο αποδεικτικό υλικό δεν μπορεί να συμφωνήσει με την αντικειμενική εκτίμησή του. Και από την πλευρά της Πλειοψηφίας υπήρχε διαστρέβλωση του αποδεικτικού υλικού. Και θα έχετε υπόψη σας ότι όταν ο οποιοσδήποτε εκτιμά ένα υλικό και προσπαθεί να το διαστρεβλώσει, τότε κακές υπηρεσίες προσφέρει και στον εαυτόν του αλλά και σ' εκείνους προς τους οποίους απευθύνετε. 

'Οταν προσπαθούμε τα μικρά να τα μεγαλώσουμε, τα μεγάλα να τα ελαχιστοποιήσουμε και άλλα να τα αλλάξουμε, ασφαλώς αυτό το οποίο βγαίνει δεν είναι αντικειμενικό πόρισμα και σε καμία περίπτωση εμείς δεν θα μπορούσαμε να συμφωνήσουμε. 

Δύο πορίσματα θα μπορούσαν να βγουν, των κομμάτων της Αντιπολίτευσης και της Συμπολίτευσης. Γιατί δεν βγήκαν; Γιατί η τελευταία συνεδρίαση της Εξεταστικής Επιτροπής ήταν παρωδία συνεδριάσεως. 'Ηρθε ο κύριος Πρόεδρος και αντί να εκθέσουν οι εισηγητές των κομμάτων τις απόψεις σε γενικές γραμμές να δούμε πού συμφωνούμε, χωρίς καν να λεχθεί το οτιδήποτε επί της ουσίας από τον οποιοδήποτε, είπε "θέτομε σε ψηφοφορία το πόρισμα". Ποιο πόρισμα; Και τότε έγινε επανάσταση. 'Εκανε κάποια πρόταση ο κ. Ακριβάκης η οποία βεβαίως, ήταν μία πρόταση για να καλυφθεί, εν πάση περιπτώσει, όλη η γύμνια της ιστορίας. 

Πως, λοιπόν, θα έβγαινε ένα πόρισμα; Περισσότερα, ναι. 

ΠΡΟΕΔΡΟΣ (Απόστολος Κακλαμάνης): Κύριε Μαρκογιαννάκη, με συγχωρείτε που σας διακόπτω... 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, παρακαλώ το χρόνο μου. 

ΠΡΟΕΔΡΟΣ (Απόστολος Κακλαμάνης): Τον κρατώ το χρόνο, αλλά έχετε μιλήσει οκτώ λεπτά και στο θέμα δεν έχετε μπει και θα φθάσετε στα είκοσι λεπτά. Με αυτή τη λογική... 

(Θόρυβος - διαμαρτυρίες από την πτέρυγα της Νέας Δημοκρατίας) 

Παρακαλώ μην παρεμβαίνετε. 

Η παράκλησή μου είναι.... 

Θόρυβος - διαμαρτυρίες από την πτέρυγα της Νέας Δημοκρατίας) 

ΣΤΑΥΡΟΣ ΔΗΜΑΣ: Κύριε Πρόεδρε, σοβαρά λέτε.... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν το καταλαβαίνω. 

ΔΗΜΗΤΡΙΟΣ ΣΙΟΥΦΑΣ: Το ίδιο έπρεπε να πείτε και στον κ. Ακριβάκη. 

ΠΡΟΕΔΡΟΣ (Απόστολος Κακλαμάνης): Μα σας παρακαλώ! Πριν με ακούσετε φωνάζετε; 

Κύριε Μαρκογιαννάκη, παρακαλώ πάρα πολύ να δείτε το χρόνο σας γιατί δεν είναι σωστό. Είστε ελεύθερος να πείτε ό,τι θέλετε από το Βήμα. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δεν θα υπερβώ τα είκοσι εννέα λεπτά τα οποία κατανάλωσε ο συνάδελφος προηγουμένως. 

ΠΡΟΕΔΡΟΣ (Απόστολος Κακλαμάνης): Τα είκοσι εννέα λεπτά; Οι συνάδελφοι που θα μιλήσουν πέντε λεπτά, κύριε Μαρκογιαννάκη, τι πρέπει να κάνουν; 

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Αλλη μεταχείριση θα έχει ο κ. Ακριβάκης και άλλη εγώ; 

ΠΡΟΕΔΡΟΣ (Απόστολος Κακλαμάνης): Λυπούμαι πάρα πολύ με την κρατούσα λογική στην Αίθουσα και με την υποστήριξη που δέχεται αυτή η τακτική, όταν ανεβαίνουμε στο Βήμα να μην κατεβαίνουμε. 

Ορίστε, κύριε Μαρκογιαννάκη, έχετε την επικρότηση των περισσοτέρων. Δεν διαφωνεί κανείς. Απ' ό,τι βλέπω κανείς δεν διαφωνεί, όταν είναι κανείς στο Βήμα, να μην κατεβαίνει από αυτό. Κανείς δεν διαφωνεί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και βέβαια δεν διαφωνεί κανείς. Γιατί σεβόμαστε τον κοινοβουλευτισμό, κύριε Πρόεδρε, γι'αυτό. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Μαρκογιαννάκη, εγώ δεν θα σας διακόψω καθόλου. Μιλάτε όσο θέλετε. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, έμειναν πολλές αθέατες πλευρές σε αυτήν την υπόθεση. 

ΠΡΟΕΔΡΟΣ (Απόστολος Κακλαμάνης): Αν θελήσετε, μπείτε και στο θέμα σας. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παραδείγματος χάριν, ποιος ήταν ο ρόλος των μυστικών υπηρεσιών των διαφόρων κρατών, ποιες ήταν οι παρεμβάσεις ξένων δυνάμεων, ποιος ήταν ο περίεργος ρόλος... 

ΠΡΟΕΔΡΟΣ (Απόστολος Κακλαμάνης): Δεν μπορεί ο Πρόεδρος να πει κάτι σε κάποιον επί του Βήματος και εν χορώ θα πρέπει όλοι να αποδοκιμάσουν. Τέτοια μαθήματα να δίνουμε εδώ στους νεότερους. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος ήταν ο περίεργος ρόλος κάποιου κυρίου Αριστείδου, ο οποίος δεν ερευνήθηκε; Ζητήσαμε να κληθεί και τελικά δεν ήλθε. 

Παρά ταύτα, αντικειμενικά και συνοπτικά κατά την εκτίμησή μας συνέβησαν τα παρακάτω. Δεν θα αναφερθώ σε λεπτομέρειες, τι ώρα έφυγε το αεροπλάνο, τι ώρα ήλθε και αν φταίει ο Μαγγίνας ή ο Ευαγγελάτος. Αυτά τα είπαν οι εισαγγελείς, δεν μας ενδιαφέρουν εμάς. Εμάς μας ενδιαφέρει αν υπάρχουν πολιτικές ευθύνες ή όχι. 

Πράγματι περιπλανάτο ο ατυχής Οτσαλάν από χώρα σε χώρα όπου οι πόρτες ήταν ερμητικά κλεισμένες. Είχε φροντίσει η τουρκική διπλωματία και είχαν κλείσει οι πόρτες. Κάποια στιγμή πέρασε από την Ελλάδα στις 9.10.1998 προσκεκλημένος φίλων του Ελλήνων στελεχών του ΠΑΣΟΚ. Εν τέλει έφυγε από την Ελλάδα, πήγε στη Ρωσία, στην Ιταλία, ξανά στη Ρωσία και κάποια στιγμή έρχονται πληροφορίες στην ΕΥΠ περίπου στα μέσα του Ιανουαρίου του 1999 ότι ο Οτσαλάν και οι φίλοι του πιθανόν να σκέπτονται την Ελλάδα. Αυτή είναι η ουσία. Μεσούντος του Ιανουαρίου του 1999 έρχεται αυτή η πληροφορία και μάλιστα συγκεκριμένη: Ο Ναξάκης απευθύνθηκε στον Καλεντερίδη και κάποιος συνάδελφος, κατά τον ταγματάρχη της ΕΥΠ Καλεντερίδη, και του είπαν να βοηθήσει και να συνεργήσει. Και ο κ. Καλεντερίδης, το ανέφερε πάραυτα στον Διοικητή της ΕΥΠ. 

Εάν ήμουν εγώ Σταυρακάκης ή οποιοσδήποτε από μας, εκείνο το οποίο θα έκανα αμέσως θα ήταν να βρω τον κ. Ναξάκη, τον οποιοδήποτε κ. Ναξάκη και την παρέα του και να του πω "σας πήραμε χαμπάρι, ξέρουμε τι σκέπτεσθε να κάνετε". Πιστεύω ότι μόνο αυτό έφθανε για να σταματήσει η ιστορία σ' αυτό το σημείο. Δεν έγινε αυτό. Αλλά συνέβη το εκπληκτικό, το οποίο στη συνέχεια θα αναλύσω. 

Στις 28 Ιανουαρίου, ενώ υπήρχαν αυτές οι υπόνοιες, σηκώνεται ο κ. Σταυρακάκης και αναχωρεί για τη Ρουμανία και πηγαίνει στο Βουκουρέστι όπου την επομένη στις οκτώ το πρωί τηλεφωνεί και λέει "αύριο, μεθαύριο, αντιμεθαύριο, μας έρχεται ο Οτσαλάν". Και το ερώτημα είναι το εξής: Γιατί έφυγε; Αφού ήταν επί θύραις η ενδεχόμενη άφιξη του κ. Οτσαλάν, γιατί σηκώθηκε και έφυγε; Από κει και πέρα υπάρχουν άλλα πελώρια ερωτηματικά τα οποία θα πω στη συνέχεια. 

Το θέμα είναι ένα, ότι παρά την προειδοποίηση, μόνο το κόκκινο χαλί δεν στρώθηκε στον Οτσαλάν. Το κόκκινο χαλί, κύριοι συνάδελφοι, έλειψε. 'Ανοιξαν οι πόρτες. 'Ενας θλιβερός αστυφύλακας, τον οποίο τον λυπηθήκαμε με την εμφάνισή του στην επιτροπή, ήλθε και ψέλλισε κάποια πράγματα. Επιρρίπτονται ευθύνες σε κάποιον υπάλληλο της ΕΥΠ ή σε κάποιον άλλον του πύργου ελέγχου. Μου είναι αδιάφορα. Σημασία έχει ότι κάποιοι ομαδικά συνήργησαν στο να μπει ο κ. Οτσαλάν στην Ελλάδα, βεβαίως με την προτροπή και τη συνεργασία του Ναξάκη. Το ερώτημα είναι το εξής: Αμέλησαν ή τον έμπασαν δολίως ενεργούντες; Ο κ. Πάγκαλος και κάποιοι άλλοι Υπουργοί κατέθεσαν ότι εδώ ή ομαδική βλακεία είχαμε ή κάποια συνωμοσία. Δεν νομίζω ότι μπορεί να συμπέσουν τόσοι ηλίθιοι ταυτόχρονα στον ίδιο χώρο. 'Αλλωστε ο κ. Ναξάκης καταθέτει και λέει ότι "εγώ πλήρωσα για να κάνω τη δουλειά μου". Δεν είναι όμως το ερώτημα αυτό. 

Πράγματι δεν είναι το ερώτημα αυτό, διότι οι εισαγγελείς έκαναν τη δουλειά τους και βρήκαν κάποιους κατηγορούμενους. Το πρόβλημα είναι το εξής: Μέχρι το σημείο που έγινε η έρευνα και η αποκάλυψη, υπάρχει η ευθύνη; 'Η μήπως υπάρχει και ακόμα πιο πάνω; Δεν ξέρω μέχρι ποιου σημείου. 

Αν κατέθετε ο Σταυρακάκης -και εδώ είναι η ευθύνη της πλειοψηφίας της επιτροπής, που δεν μας βοήθησε να πείσουμε τον Σταυρακάκη να καταθέσει- είμαι απόλυτα βέβαιος ότι πιθανότατα θα φθάναμε πιο ψηλά, πιθανότατα θα απεκαλύπτοντο οι ηθικοί αυτουργοί, συνεργοί ή οτιδήποτε άλλο μπορεί κανείς να υποθέσει. 

Εν πάση περιπτώσει, μπήκε ο Οτσαλάν στην Ελλάδα. Μετά από κάποια αναζήτηση ανευρέθη και του είπαν -και σωστά του είπαν- ότι "ξέρεις μας δημιουργείς πρόβλημα". 'Αλλωστε ήταν δεδομένη η θέση της ελληνικής πολιτείας συνολικά ότι δεν μπορούσε ο Οτσαλάν να παραμείνει στην Ελλάδα. Και γίνεται η σκέψη για το Μινσκ. Και πηγαίνει στο Μινσκ όπως είπε προηγουμένως ο συνάδελφος. Εδώ έχουμε μία διαφορά. Δεν υπαναχώρησε η ολλανδική κυβέρνηση. Πού το βρήκαμε αυτό; 

Η ολλανδική κυβέρνηση δεν είχε δώσει, καμία άδεια. 

ΘΕΟΔΩΡΟΣ ΠΑΓΚΑΛΟΣ: 'Οχι, για το σχέδιο πτήσεως πρόκειται. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ. Δεν είχε δώσει καμία άδεια. Δεν προκύπτει από πουθενά ότι η ολλανδική κυβέρνηση έδωσε οποιαδήποτε άδεια. 

'Αλλωστε ο ίδιος ο κ. Πάγκαλος κατέθεσε ότι "με πήρε τηλέφωνο ο Υπουργός Εξωτερικών της Ολλανδίας και μου είπε ότι πληροφορούμαι ότι είναι στην Ελλάδα ο Οτσαλάν, μην τυχόν και μου τον στείλεις εδώ". Περί ποίας συναινέσεως, λοιπόν, μιλούμε; 

Επιστρέφει, λοιπόν, πίσω στην Ελλάδα και βρίσκεται κάποια στιγμή στην Κέρκυρα. Κυρίες και κύριοι συνάδελφοι, εδώ υπάρχει μεγάλο μυστήριο γύρω από την Κέρκυρα. Δεν ερευνήθηκε αυτό το μυστήριο διότι δεν εξετάστηκαν οι μάρτυρες που έπρεπε να εξεταστούν. Κάποια περίεργη σύγκρουση του τζιπ το οποίο μετέφερε τον Οτσαλάν στο αεροπλάνο. Κάποια περίεργα πράγματα, δημοσιογράφοι κλπ. Αυτά δεν ερευνήθηκαν. 

'Οπως δεν ερευνήθηκε και κάτι άλλο. Ποιας εθνικότητας ήταν το αεροπλάνο που περίμενε τον Οτσαλάν για να τον μεταφέρει στην Κένυα. Ποιας εθνικότητας ήταν το επόμενο αεροπλάνο που τον πήρε από άλλο αεροδρόμιο της δυτικής Ελλάδας -είδατε πόσο προσέχουμε και δεν χρειάζεται να λέμε πράγματα που προκαλούν προβλήματα- που τον μετέφερε. 'Ολα αυτά έμειναν σκοτεινά. Ποιοι οι πιλότοι, ποιοι οι αεροσυνοδοί. Λέγεται ότι ήταν σημαία της Μαλαισίας και γνωστές είναι οι καλές σχέσεις Τουρκίας-Μαλαισίας μεταξύ αυτών των ομόθρησκων χωρών. 

'Ετσι, ενώ αναμένει στην Κέρκυρα ο Οτσαλάν, συσκέπτονται οι Υπουργοί στην Αθήνα και αποφασίζουν την Κένια. Και είναι πρωτοβουλία της ελληνικής Κυβέρνησης και ήταν τουλάχιστον άστοχη η αρχική προσπάθεια να εμφανιστεί ως πρωτοβουλία και απόφαση του Οτσαλάν η επιλογή της Κένυας. Είναι πρωτοβουλία της ελληνικής Κυβέρνησης, η οποία ανακοινώθηκε από τον Αριστείδου στον Οτσαλάν, όπου όμως, ο Οτσαλάν αρχικά αρνήθηκε. Και ξέρετε πώς πειστήκε; Πείστηκε μόνο όταν μίλησε ο Καλεντερίδης με τον Σταυρακάκη και του είπε "θα πας στην Κένια και θα τελείς υπό την προστασία την επίσημη του ελληνικού κράτους". Αυτά τα κατέθεσε ο Καλεντερίδης. Και η πρόταση δεν ήταν θα πας μία μέρα στην πρεσβευτική κατοικία, αλλά θα πας στην πρεσβευτική κατοικία με απώτερο σκοπό να μεταβείς στη Νότιο Αφρική, όπου θα σου χορηγηθεί πολιτικό άσυλο. Μέχρι να σου χορηγηθεί το πολιτικό άσυλο, θα είσαι στην πρεσβευτική κατοικία. Και αν τραβήξει σε μάκρος αυτή η διαδικασία, τότε θα πας σε κάποιο αγρόκτημα. 

'Ολο το οικοδόμημα το υπερασπιστικό της πλευράς του ΠΑ.ΣΟ.Κ. της πλειοψηφίας στηρίζεται στο ότι ήταν όλα σχεδιασμένα στην εντέλεια, ότι είχε βρεθεί κάποιο αγρόκτημα, ότι ήταν έτοιμα και ήταν τυπικές διαδικασίες το πώς θα ακολουθούσε το δρομολόγιο του ο Οτσαλάν. 

Αυτά κύριοι συνάδελφοι, πού τα βρήκατε; Μα τέτοια διαστρέβλωση; 

'Ερχομαι τώρα να σας καταδείξω τι ψευδολογίες ελέχθησαν και τι άστοχες κινήσεις έγιναν. Πρώτον, πολιτικό άσυλο στη Νότιο Αφρική: Ποιός σας είπε πως θα έδινε πολιτικό άσυλο η Νότιος Αφρική; Είπατε "το είπαν κάποιοι Κούρδοι". Ποιοι Κούρδοι το είπαν αυτό; Ο κ. Πάγκαλος είπε στην επιτροπή "σε μία κοινωνική εκδήλωση ο Μαντέλα, επειδή ακούστηκε το όνομα του Οτσαλάν, εκφράστηκε θετικά και είπε ότι συμπαθεί τους αγωνιστές". Αυτή ήταν η ένδειξη. 

'Ηταν όλα πρόχειρα. Δεν ακολουθήθηκε διπλωματική οδός, η σοβαρότης, η μέθοδος, να δούμε και να ανιχνεύσουμε τις προθέσεις, παρά παρηγγέλθη καθ'οδόν ο Καλεντερίδης "όταν θα φθάσεις στην Κένια, να πάρεις το αεροπλάνο, να πας στη Νότιο Αφρική, όπου θα βρεις το δικηγόρο του Μαντέλα, για να κάνουμε κάποια βολιδοσκόπηση". Αυτές ήταν οι προοπτικές. Να βρεις το δικηγόρο του Μαντέλα, να γίνει κάποια βολιδοσκόπηση. Το ότι όλα ήταν αέρας, αποδεικνύεται από το εξής: 'Οταν ο Καλεντερίδης παρεμποδίστηκε να πάει στη Νότιο Αφρική, σταμάτησε κάθε ενέργεια που θα είχε την κατεύθυνση αυτή. 'Εγινε οτιδήποτε; Παρενέβη κανείς διπλωμάτης; 'Εγινε καμία νύξη; Είχαμε καμία απάντηση; Είχαμε καμία θετική εξέλιξη; 

Το ερώτημα είναι το εξής: Ποιος ήταν ο σχεδιασμός στην περίπτωση που η Νότιος Αφρική δεν θα έδινε το πολιτικό άσυλο. Τι θα κάνατε, κύριε Υπουργέ των Εξωτερικών; 'Ηταν ενδεχόμενο να δώσει; Ας πούμε πως ήταν ενδεχόμενο να δώσει. Αν δεν έδινε; Τι θα κάνατε τον Οτσαλάν; Θα τον παστώνατε; 

Δεύτερον, η επιλογή της Κένια. Η χειρίστη επιλογή. Τον Αύγουστο του 1998 γίνεται βομβιστική ενέργεια στην πρεσβεία των ΗΠΑ και ήταν γνωστό ότι έβρυθε πρακτόρων η Κένια, ότι περισσότεροι ήταν οι πράκτορες των Ηνωμένων Πολιτειών με δικαιώματα ζωής και θανάτου ουσιαστικά σε κάθε Κενιάτη απ'ό,τι οι αστυνομικοί της Κένια. Πως, λοιπόν, τον στέλνετε εκεί; 

Τρίτον, μας είπατε ότι έγινε βολιδοσκόπηση στις διάφορες πρεσβείες ανά την Αφρική και όλοι απήντησαν αρνητικά πλην του κ. Κωστούλα ο οποίος απήντησε θετικά. Για όνομα του Θεού! Δεν ξέρουμε να διαβαζουμε ή δεν ακούμε; Τι είπε στην επιτροπή ο Κωστούλας; Τι έχει πει στην έκθεσή του; Ουδεμία ερώτηση δεν είχα και ουδείς προϊδεασμός υπήρχε περί του ότι θα μου έφερναν τον Οτσαλάν εδώ. Το είπε ή δεν το είπε; Το λέει στην έκθεσή του ή όχι; Πώς λέτε ότι τον ρωτήσατε και είπε "καλώς να μας τον φέρετε;" Μάλιστα σε κάποια αποστροφή της εκθέσεώς του λέει "μου είπαν πως κάποιος θα έρθει, ειδικού χειρισμού. Υπέθεσα ότι μπορεί να είναι κάποιος Σέρβος ή κάποιος Σερβοβόσνιος". 

Το λέει και ο ίδιος, το λέει και ο Καλεντερίδης. Και όταν τον είδε, του έπεσαν τα κλειδιά από τα χέρια. Παρ' ολίγο να τρακάρει με το αυτοκίνητό του. Ξεκίνησε με το πορτ παγκάζ ανοικτό κάθιδρος, έντρομος παρ'ολίγο να πάθει εγκεφαλικό. Αυτή, λοιπόν, ήταν η συνεννόηση την οποία είχατε κάνει ,κυρίες και κύριοι συνάδελφοι; 

Το περίφημο αγρόκτημα: Είχε βρεθεί, λέει, αγρόκτημα έτοιμο να παραλάβει τον κ. Οτσαλάν. Και μας είπε ο κ. Πάγκαλος "το λάθος μας ήταν πως δεν τον πήγαμε αμέσως, αλλά είπαμε να πάει να ξεκουραστεί ο άνθρωπος ένα βράδυ". Το πρόβλημα, λοιπόν, ήταν το μπάνιο και ο ύπνος του κ. Οτσαλάν. Αυτό ήταν το πρόβλημα. Ποιο αγρόκτημα; Περί ποίου αγροκτήματος μιλάμε, κυρίες και κύριοι συνάδελφοι; Να μας πείτε σε ποιον το είχατε πει, γιατί ούτε ο πρέσβης το ήξερε, ούτε ο Διακοφωτάκης το ήξερε, ούτε ο Καλεντερίδης που τον συνόδευε, κανένας. Σε ποιον είχατε πει, κύριοι συνάδελφοι, για το αγρόκτημα; Απλά, κυρίες και κύριοι συνάδελφοι, δεν έγινε απολύτως τίποτα. 'Ολα πρόχειρα, όλα ανεύθυνα, όλα είχαν αφεθεί στην τύχη τους! Στην τύχη τους; Ερωτηματικό. 

Πηγαίνω παρακάτω: Φτάνει στην Κένυα ο Οτσαλάν. Από την πρώτη στιγμή αρχίζουν οι οχλήσεις της πρεσβείας. Κατ' αρχάς αναγράφεται σε μία τοπική εφημερίδα ένα μεγάλο άρθρο με φωτογραφία του Οτσαλάν με διάφορα υπονοούμενα. Τηλεφωνεί ο Καθουρίμα, γενικός γραμματέας του Υπουργείου Εξωτερικών της Κένιας στον πρέσβη και του λέει "σε θέλω, έλα να κουβεντιάσουμε". Ο γραμματέας της αμερικάνικης πρεσβείας παρενέβη δύο φορές και ζητούσε να έχει συνάντηση με τον αντίστοιχο γραμματέα της δικιάς μας πρεσβείας, μιας πρεσβείας η οποία ήταν τελείως ανέτοιμη για ένα τέτοιο εγχείρημα. Τέσσερις άνθρωποι όλοι κι όλοι, μαζί με τον πρέσβη, χωρίς έναν αστυνομικό, χωρίς ένα όπλο, χωρίς οποιαδήποτε δυνατότητα απορρήτου επικοινωνίας. Επικοινωνεί, λοιπόν, δύο φορές με το γραμματέα και του λέει "θέλω να συναντηθούμε". Και το σπουδαιότερο, την επομένη 4 του μηνός θέλησε να φύγει ο Καλεντερίδης στη Νότιο Αφρική και τον συγκράτησαν, του είπαν "δεν θα πας πουθενά" και τον γύρισαν πίσω. 

Στις δε 5 του μηνός εκλήθη ο πρέσβης στο Υπουργείο Εξωτερικών και του λένε "τι γνώμη έχετε γι' αυτόν τον κύριο, τον Οτσαλάν, που σας δημιουργεί προβλήματα στην Ελλάδα" και για κάποιο αεροπλάνο που ήρθε". 'Ολες αυτές ήταν σαφέστατες ενδείξεις ότι το εγχείρημα είχε ναυαγήσει. 

Αυτά μεταφέρονται στην Αθήνα, αλλά προφανώς τα έμαθε και ο Οτσαλάν. Και η μεν Αθήνα λέει "πετάξτε τον έξω" -στις 5 του μηνός- "να του πείτε να φύγει, ένα καλό πήγαμε να του κάνουμε, μία εξυπηρέτηση και μας το βγάζει από τη μύτη". Πού να τον πάνε, κύριε Υπουργέ των Εξωτερικών; Να τον πάνε πού; Σαφάρι, λέει, να πάει, όπου θέλει να πάει. Να τον πάνε πού; Σε ποιο αγρόκτημα; Να μας πείτε ποιο αγρόκτημα ήταν. Σε ποιο του είχατε πει; 

ΑΛΕΞΑΝΔΡΟΣ ΑΚΡΙΒΑΚΗΣ: Σε αυτό... 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ! 

Ο κ. Κωστούλας λέει "ήμασταν σε απόγνωση, δεν ήξερα τι να κάνω κι εγώ αναζητούσα να βρω αγρόκτημα". Απολύτως τίποτα, κυρίες και κύριοι συνάδελφοι! 

Κι ενώ, λοιπόν, το Υπουργείο Εξωτερικών πιέζει "πετάξτε τον έξω", τι θέλετε να κάνει ο Οτσαλάν; Να φύγει όταν έχει αντιληφθεί περί τίνος επρόκειτο, όταν παιζόταν το κεφάλι του ίδιου; Αυτό είναι το ερώτημα. Ποια προετοιμασία; Απολύτως τίποτα! 'Οταν είδαν ότι τους πήραν μυρωδιά είπαν "πετάξτε τον έξω και ας τον φάνε τα λιοντάρια". Από εκεί αρχίζει πλέον μία περίεργη ανάκριση πέντε-έξι μέρες, πού είναι, τι είναι, ποιοι ήρθαν από την Ελλάδα, ποιοι δεν ήρθαν, ώσπου ο κ. Πάγκαλος στις 7 του μηνός, παρακαλώ, με αυτό το πρόβλημα, με αυτά τα κάρβουνα να καίνε σηκώνεται και φεύγει στα Βαλκάνια για περιοδία μαζί με τον Παπαϊωάννου. Πήρε και τον Παπαϊωάννου, τον διευθυντή του γραφείου του, ο οποίος επικοινωνούσε και έδινε τις κατευθύνσεις. Και είχαμε σιγή ασυρμάτου στην Κένυα. Οι άνθρωποι αυτοσχεδίαζαν και δεν ήξεραν τι να κάνουν. Και πράγματι ήταν ηρωϊκές οι προσπάθειες και του Καλεντερίδη και του Κωστούλα. Και πάμε να τα ρίξουμε σε αυτούς. Και τους λέμε, κατά το πόρισμα της πλειοψηφίας, πως η συνεχής επαφή δημιούργησε μια ψυχική ενότητα, μια ψυχική επαφή, η οποία τους έκανε να μεταφέρουν κάποιες απόψεις και έκαναν κακό στην υπόθεση. Δηλαδή τι θέλατε; Να στείλετε τον Οτσαλάν εκεί, γιατί του κρύβατε την πραγματικότητα, για να τον πετάξετε μια μέρα στα λιοντάρια; Αυτός ήταν ο σκοπός και ο στόχος; 

Εν πάση περιπτώσει, κυρίες και κύριοι συνάδελφοι, το θέμα είναι το εξής και απορώ πως ο κ. Ακριβάκης δεν το έθιξε, έστω και για να το αντικρούσει. Από εκεί και πέρα αρχίζει μια χυδαία συμπεριφορά προς τον Κωστούλα και προς τον Καλεντερίδη. "Πετάξτε τον έξω". "Ο μεγάλος τραγουδιστής τραγούδησε" -ο κ. Πάγκαλος- "και είπε να τον πετάξετε έξω". "Σάββα παιδί μου, -ο Σταυρακάκης- "πέταξέ τον έξω, βάλετον σε σεντόνια να τον πας σε κανένα ξενοδοχείο". Και ο κ. Τζοβάρας, αφού χρησιμοποιεί μία χυδαία φράση, λέει "Σάββα, σε παρακαλώ πέταξέ τον έξω, γιατί είναι τρεις Υπουργοί εδώ και μόλις επιστρέψεις θα σε αποστρατεύσουν". Αυτή ήταν η συμπεριφορά. 

Στέλνεται και η περίφημη ομάδα των τεσσάρων, η οποία πήγε στην Κένια, όχι για να προστατεύσει τον Οτσαλάν, όχι για να προστατεύσει την πρεσβεία, αλλά τους έστειλαν για να πραγματοποιήσουν την εντολή που έδινε το Υπουργείο Εξωτερικών, να τον τυλίξουν σε σεντόνια, να τον πάνε σε κάποιο ξενοδοχείο -αυτά είναι γραμμένα κατά λέξη, καθαρογραμμένα, τα διαβάσαμε- να τον παρατήσουν, να του αφήσουν κάποια χρήματα και να επιστρέψουν πίσω. "Ποδοσφαιρική ομάδα φθάνει να παίξει μπάλα από αύριο", τα συνθηματικά, ο κώδικας της πλημμύρας ή "της τραγωδίας". Το μόνο που προσέφερε ήταν όχι μυστικότητα, αλλά απλά δεν είχαν τη δυνατότητα συνεννόησης. 'Ηταν προτιμότερο να μιλάνε καθαρά, τα άκουγαν και τα καταλάβαιναν άλλωστε όλα οι Κενιάτες. 

Σκονάκια, λέει, είχαν πάρει να του βάλουν στο φαγητό για να τον υπνώσουν και μάλιστα είχε δοθεί παραγγελία να πάρουν και τοπικούς μπράβους, προκειμένου να κάνουν καλύτερα τη δουλειά τους. Αυτά τα λένε άνθρωποι αντικειμενικοί. Αν έχετε την τόλμη και νομίζετε ότι λέει ψέματα ο Κωστούλας και ο Καλεντερίδης, η Σχολή Ευελπίδων είναι παρακάτω, εισαγγελέας υπάρχει, κάντε τους μήνυση. "Ιδού η Ρόδος, ιδού και το πήδημα", να προστατεύσετε και την τιμή σας, αλλά και την αξιοπιστία του πολιτικού κόσμου. Σας προκαλούμε και θα έπρεπε να το έχετε κάνει, αν είναι ψέματα αυτά που λέει ο Καλεντερίδης με τον Κωστούλα. 

Τελειώνοντας, θέλω να πω ότι τη Δευτέρα 15 Φεβρουαρίου καλείται στο Υπουργείο Εξωτερικών ο Κωστούλας, του δείχνουν φωτογραφίες και του λένε "από την πρώτη στιγμή ξέραμε ότι ήταν εδώ". Συνοψίζει ο Κωστούλας στην έκθεσή του και λέει "από τις φωτογραφίες που είδα είναι δεδομένο ότι από την ημέρα που πάτησε το πόδι του στην Κένυα ο Οτσαλάν το ξέρανε ότι είχε έρθει εδώ. Απλώς μεθοδεύανε τη σύλληψή του". 

'Εγινε η παράδοση, έγινε η σύλληψη, όπως θέλετε πείτε το. Κρατώ δύο περιστατικά. Εδόθη εντολή "εγκατελείψτε τις Κούρδισσες στο αεροδρόμιο και φύγετε". Προς τιμήν του, ο Κωστούλας δεν το έκανε. Δεύτερον, ο Καλεντερίδης λέει "εκτελέστηκα δύο φορές στην Κένυα, όταν με κλωτσούσαν οι Κούρδισσες και μου έλεγαν, "μας προδώσατε σαν Ελλάδα", και όταν μου είπαν ότι θα με αποστρατεύσουν διότι τάχα προστατεύω τον Οτσαλάν". 

Από δω και πέρα, κυρίες και κύριοι συνάδελφοι, τα αποτελέσματα είναι τραγικά. Μόνο ανθρώπινα να το δει κανείς, ήταν ένας άνθρωπος που τον κυνηγάν Θεοί -να μην πω την άλλη λέξη- δεν βρίσκει στον ήλιο μοίρα, παντού είναι κλειστές οι πόρτες και κάποια στιγμή να τον βλέπεις σιδηροδέσμιο να μεταφέρεται στο αεροπλάνο, όπως τον είδαμε. Αυτό και μόνο συγκλονίζει. 

Πέραν τούτου όμως ο λαός μας, ο οποίος έχει φιλότιμο και έχει βιώματα από το παρελθόν, διότι υπήρχαν ανάλογες συμπεριφορές σε μεγάλες μορφές της ιστορίας μας, αντιλαμβάνεσθε ότι πληγώθηκε. Δεν είναι μόνο αυτό. Διασυρθήκαμε διεθνώς. Ακόμα και οι Κενυάτες αστυνομικοί προπηλάκισαν τον πρέσβη μας, προπηλάκισαν την Ελλάδα εκείνη την ώρα. Καταφέραμε να κάνουμε εχθρούς Τούρκους, να κάνουμε εχθρούς Κούρδους, να πέσουμε σε ανυποληψία στις άλλες χώρες και διαπιστώθηκε μία παντελής διάλυση της Δημόσιας Διοίκησης, για να μην πω διάβρωση, που είναι το πιθανότερο. 

Στο αν υπάρχουν ευθύνες ή όχι γι'αυτήν την κατάντια, ασφαλώς δεν πρέπει να πούμε όχι, αν θέλουμε να είμαστε αντικειμενικοί. Θα πρέπει να έχουμε το θάρρος και τη λεβεντιά, ο κάθε ένας το αναλογούν μερίδιο να το αναλάβει στις πλάτες του. Μη μου πείτε ότι δεν έχει ευθύνη ο Πρωθυπουργός, ο οποίος πρέπει να συντονίζει το έργο της Κυβέρνησης. Οι ίδιοι οι Υπουργοί του κατέθεσαν και ο Κοσμίδης κατέθεσε: "Ενημερωνόταν ο Πρωθυπουργός και ενέκρινε το κάθε τι". Ο Πάγκαλος πρότεινε, ο Πρωθυπουργός ενέκρινε και ο Σταυρακάκης διεκπεραίωνε. 

'Οταν έλειψε τέσσερις ημέρες ο κ. Πάγκαλος στο Βελιγράδι ή στα Σκόπια, ο Πρωθυπουργός δεν είχε λάβει τη στοιχειώδη πρόνοια να τον αναπληρώσει με κάποιον άλλον ή να αναλάβει ο ίδιος την ευθύνη της διεκπεραίωσης. 'Οταν απουσιάζει τέσσερις μέρες στο εξωτερικό ο Υπουργός Εξωτερικών με τους περί αυτόν και εγκαταλείπει στην τύχη της την υπόθεση, μπορώ να υποθέσω και να πω ότι υπήρχε πιθανότητα να ήλπιζε πως μέχρι να γυρίσει θα είχε τελειώσει η υπόθεση. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δύο λεπτά, κύριε Πρόεδρε ακόμα και τελειώνω. 

Είναι μεγάλες οι ευθύνες. 'Οσον αφορά τη μετάβαση στην Κένυα ήταν ενδεχόμενο να αναγνωριστεί ο Οτσαλάν στο αεροδρόμιο και να συλληφθεί. 'Ηταν γνωστό πρόσωπο, στην επικαιρότητα, χαρακτηριστική φυσιογνωμία, και κανένα μέτρο δεν είχε ληφθεί. Αυτό το ενδεχόμενο το αποδεχθήκατε, κύριοι, διότι φροντίσατε ο Κωστούλας να μην μπει στο αεροδρόμιο, επειδή ακριβώς φοβόσασταν το ενδεχόμενο να εμπλακεί πλήρως η Ελλάδα. 

Δεύτερον, όταν λέγατε "βάλτε τον στα σεντόνια και πετάξτε τον έξω", έβριθε η περιοχή από πράκτορες. Τι θα γινόταν; Θα τον έπιαναν μόλις έβγαινε έξω; Εδώ πλέον ο δόλος, κυρίες και κύριοι συνάδελφοι, είναι άμεσος. Γι'αυτό λέμε ότι είναι τεράστιες οι πολιτικές ευθύνες και μόνο ένα αίσθημα μεγάλης ευθύνης εν όψει των συγκυριών, δίκης που έρχεται, εθνικών θεμάτων, μας συγκρατεί αυτήν τη στιγμή να κάνουμε την πρόταση της προανακριτικής επιτροπής, αν και διαφαίνεται διάπραξη σοβαροτάτων ποινικών αδικημάτων. 

Κυρίες και κύριοι συνάδελφοι, έγινε προσπάθεια να συγκαλυφθεί η υπόθεση. Ελπίζω ότι την οσμή αυτού του δράματος, αλλά και της κακής διαχείρισης της υπόθεσης, πρέπει να τη λάβαμε όλοι μας. Ας ελπίσουμε ότι στο μέλλον αυτή η υπόθεση δεν θα δημιουργήσει μεγαλύτερα προβλήματα στον τόπο μας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο ως εισηγητής του Κομμουνιστικού Κόμματος Ελλάδος. 

Κύριε Κανταρτζή, σας παρακαλώ θα μείνετε στα είκοσι λεπτά; 

ΑΧΙΛΛΕΥΣ ΚΑΝΤΑΡΤΖΗΣ: Θα προσπαθήσω, κύριε Πρόεδρε, να είμαι σύντομος, ώστε να μη χρειαστεί να υπερβώ το χρόνο μου. 

ΠΡΟΕΔΡΟΣ (Απόστολος Κακλαμάνης): Κύριε Κανταρτζή, θα απευθυνθώ σε ολόκληρο το Σώμα. 

Θέλετε να σεβόμαστε αυτόν τον Κανονισμό, αγαπητοί συνάδελφοι; 

ΔΗΜΗΤΡΙΟΣ ΣΙΟΥΦΑΣ: Δεν υπάρχει αμφιβολία. 

ΠΡΟΕΔΡΟΣ (Απόστολος Κακλαμάνης): Είναι απλό το ερώτημα που θέτω σε όλους. 

Θέλετε να σεβόμαστε αυτόν τον Κανονισμό; 

ΠΟΛΛΟΙ ΒΟΥΛΕΥΤΕΣ: Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Τότε γιατί ανέχεσθε αυτήν την κατάσταση;'Οταν ο Πρόεδρος ζητά να εφαρμοστεί ο Κανονισμός, τότε η μία ή η άλλη πλευρά εν χορώ του επιτίθενται. 

Κύριε Κανταρτζή, εσείς πάντοτε με σεμνότητα απευθύνεστε προς το Σώμα. Σας παρακαλώ θερμά, να μην παραβιάσουμε και για σας τον Κανονισμό. Σας παρακαλώ γι'αυτό προσωπικά, συναδελφικά. Δώστε ένα μάθημα σε κάποιους παλαιοτέρους εδώ μέσα που έχουν την αξίωση να τους σεβόμαστε και περισσότερο. Σας παρακαλώ πολύ. Κάντε μου τη χάρη. Σεβαστείτε τον Κανονισμό εσείς. 

ΑΧΙΛΛΕΥΣ ΚΑΝΤΑΡΤΖΗΣ: Θα προσπαθήσω, κύριε Πρόεδρε, να είμαι συνοπτικός. 

ΠΡΟΕΔΡΟΣ (Απόστολος Κακλαμάνης): Ναι, αλλά στα είκοσι λεπτά. 

Κοιτάξτε, σύμφωνα με τον Κανονισμό υπάρχουν δύο εισηγητές.'Ενας της Πλειοψηφίας και ένας της Μειοψηφίας. Προχωρήσαμε στην τακτική να παίρνει το λόγο ένας συνάδελφος από τα μικρότερα κόμματα. Αυτό έχει οδηγήσει στην εξής εικόνα: Να μιλά ένας από την Πλειοψηφία και πέντε από τη Μειοψηφία προφανώς, κατά κανόνα αντικρούοντες την άποψη του ενός. Αυτό δεν είναι δίκαιο. 

Σας παρακαλώ τουλάχιστον να σταθούμε στα χρονικά όρια του Κανονισμού.'Εχουμε ξεπεράσει πολύ αυτά τα όρια σε αυτήν την Αίθουσα. 

Είκοσι λεπτά, λοιπόν.'Ο,τι λέει ο Κανονισμός για όποιον θα μιλήσει. 

Ορίστε, κύριε Κανταρτζή, έχετε το λόγο. Να ξέρετε ότι μετά τα είκοσι λεπτά δεν θα συνεχίσει να γράφει ο πρακτικογράφος. 

ΑΧΙΛΛΕΥΣ ΚΑΝΤΑΡΤΖΗΣ: Επαναλαμβάνω, κύριε Πρόεδρε, ότι πιστεύω να μη χρειαστεί να υπερβώ το χρόνο μου.'Οχι όμως και να εφαρμοστεί μονομερώς σε βάρος μας ο Κανονισμός. 

ΠΡΟΕΔΡΟΣ (Απόστολος Κακλαμάνης): Ποιος να εφαρμοστεί μονομερώς σε βάρος σας, κύριε συνάδελφε; Σε βάρος των συναδέλφων εφαρμόζεται αυτό το μέτρο να ομιλείτε ίσο χρόνο όλοι οι εισηγητές. Και είναι συνάδελφοι εδώ που θα μιλήσουν για πέντε λεπτά. Αυτό δεν είναι δίκαιο και δεν είναι και γενναίο από όσους κάνουν κατάχρηση του Βήματος. Διότι σημαίνει ότι αυτοί μπορούν να βομβαρδίζουν με τις απόψεις τους τους άλλους και οι άλλοι να μην έχουν τη δυνατότητα να πουν την άποψή τους. Δεν αντιλαμβάνομαι γιατί γίνεται αυτό ανεκτό σε αυτήν την Αίθουσα. 

ΑΧΙΛΛΕΥΣ ΚΑΝΤΑΡΤΖΗΣ: Δεν αντιλαμβάνομαι γιατί όλες αυτές οι παρατηρήσεις από τη στιγμή που σας είπα ότι θα προσπαθήσω να μείνω στα πλαίσια του χρόνου μου. 

Κύριοι συνάδελφοι, έρχεται σήμερα για συζήτηση στην Ολομέλεια της Βουλής το πόρισμα της Εξεταστικής Επιτροπής για την υπόθεση Οτσαλάν. Βέβαια, είναι γνωστό, ότι η επιτροπή δεν κατέληξε σε ενιαίο πόρισμα, αφού το κάθε κόμμα κατέθεσε το δικό του. 

Πριν αναφερθώ όμως στο θέμα του πορίσματος θέλω να πω ότι δεν μπορεί να περάσει απαρατήρητη η επιλογή της Κυβέρνησης να μην υπάρχει τηλεοπτική κάλυψη στη σημερινή συνεδρίαση της Βουλής και μάλιστα για ένα θέμα, που τόσο συζητήθηκε από την κοινή γνώμη της χώρας μας, αφού έχει πολύπλευρες επιπτώσεις στη ζωή μας, γενικότερα. Αυτή η επιλογή δείχνει ακριβώς την πρόθεση της Κυβέρνησης να κλείσει όπως-όπως αυτήν την υπόθεση. 

Είναι γνωστό ότι η Εξεταστική Επιτροπή συγκροτήθηκε με ομόφωνη απόφαση της Βουλής για να διερευνήσει όλες τις πτυχές της υπόθεσης Οτσαλάν. Το Κ.Κ.Ε. πήρε μέρος στις εργασίες της επιτροπής, κάνοντας κάθε δυνατή προσπάθεια για να ριχθεί άπλετο φως στην υπόθεση. Και πήρε μέρος παρά τις επιφυλάξεις που είχε διατυπώσει κατά τη συζήτηση στην Ολομέλεια, αφού ήταν γνωστές και οι θέσεις της Κυβέρνησης και της κυβερνητικής Πλειοψηφίας ότι το θέμα έχει κλείσει, αφού το θεωρούσε λήξαν με τις παραιτήσεις των τριών Υπουργών. 

Είχαμε, εξάλλου και την αρνητική εμπειρία από το παρελθόν, από το πώς λειτούργησαν οι ανάλογες εξεταστικές επιτροπές, ως επιτροπές συγκάλυψης και όχι βέβαια διερεύνησης των υποθέσεων, για τις οποίες είχαν συσταθεί. Δυστυχώς, αυτές οι επιφυλάξεις μας επιβεβαιώθηκαν για μία ακόμη φορά από τη λειτουργία της Εξεταστικής Επιτροπής για την υπόθεση Οτσαλάν. 

Δεν ήταν μόνο τα προσκόμματα και οι δυσκολίες, που υπήρχαν στη λειτουργία της Εξεταστικής Επιτροπής με τις παρεμβάσεις του Προεδρείου κατά την εξέταση των μαρτύρων, ούτε ακόμα με την άρνηση του Προεδρείου, αν θέλετε, καταπατώντας και αυτήν την απόφαση της Εξεταστικής Επιτροπής, να δίνονται καθημερινά τα πρακτικά από την κατάθεση των μαρτύρων. Τακτική που δυσκόλευε τα μέλη της Εξεταστικής Επιτροπής να μπορούν να παρακολουθήσουν καθημερινά και με λεπτομέρειες, το τι κατέθεσε ο κάθε μάρτυρας, ώστε να μπορούμε να εντοπίζουμε τις ασάφειες και τις αντιφάσεις, ώστε να κάνουμε και τις ανάλογες ερωτήσεις στους μάρτυρες, που ακολουθούσαν. Να συμπληρώσουμε ότι όλος αυτός ο τεράστιος όγκος των πρακτικών παραδόθηκε στα μέλη της Εξεταστικής Επιτροπής κατά την προτελευταία συνεδρίαση, όταν πλέον είχαμε φτάσει στη σύνταξη του πορίσματος. 

Ιδιαίτερα, όμως, θα ήθελα να υπογραμμίσω το γεγονός ότι με ευθύνη της κυβερνητικής πλειοψηφίας, δεν στάθηκε δυνατόν να προχωρήσει η διερεύνηση της υπόθεσης σε κρίσιμες πτυχές, όπως φάνηκε από μια σειρά ενέργειες και αποφάσεις της κυβερνητικής πλειοψηφίας. Πρώτον, όταν ο πρώην διοικητής της ΕΥΠ κ. Σταυρακάκης, που είναι ένας από τους βασικούς πρωταγωνιστές της υπόθεσης, αρνήθηκε να απαντήσει σε καίρια ερωτήματα, που του τέθηκαν στην Επιτροπή, όπως για παράδειγμα, ποιες εντολές είχε πάρει από τους προϊσταμένους του και παρά το γεγονός ότι είχε τυπικά γίνει η άρση του απορρήτου, ενεργώντας προφανώς με άνωθεν εντολές η κυβερνητική πλειοψηφία της Επιτροπής αρνήθηκε να πάρει εκείνα τα μέτρα, τα οποία επιβάλλονται από τον Κανονισμό, αλλά και από τη νομοθεσία, να προχωρήσει, δηλαδή, στην κράτηση του κ. Σταυρακάκη και την παραπομπή του στο αυτόφωρο. 

Τι ήθελε να κρύψει ο κ. Σταυρακάκης με την επιμονή του να αρνηθεί να καταθέσει; Δεύτερον, απέκλεισε από τον κατάλογο των μαρτύρων έναν από τους πιο ουσιώδεις μάρτυρες της υπόθεσης, τον Αρίστου ή Τζωρτζ Αριστείδου, τον φερόμενο ως δήθεν Κύπριο επιχειρηματία, ο οποίος εμπλέκεται στην υπόθεση σε κρίσιμες πτυχές και επανειλημμένες φορές. Είναι ένας από αυτούς, που είχαν σχεδιάσει, σύμφωνα με τον Καλεντερίδη, το ταξίδι στο Μινσκ και το Ρότερνταμ, είναι αυτός ο οποίος έχει απευθείας επικοινωνία με τον Σταυρακάκη, παρακάμπτοντας μάλιστα τον Καλεντερίδη. Είναι αυτός στον οποίο ο κ. Σταυρακάκης δίνει τις εντολές, χωρίς να επικοινωνεί με τον Καλεντερίδη, που είναι ο μόνος της ΕΥΠ που υπηρετεί στο κλιμάκιο σε κρίσιμες στιγμές. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Μη μας πείτε ότι δεν γνωρίζετε την ιδιότητα του κ. Αριστείδου. Και γνωστή ήταν και γνωρίζετε πού θα έπρεπε να αποτανθείτε, για την βρείτε. 

Απέρριψε, ακόμα, η πλειοψηφία της επιτροπής, το αίτημα που υπέβαλε το ΚΚΕ, να κληθούν πέραν από άλλους ουσιώδεις μάρτυρες, οι τρεις συντρόφισσες του Οτσαλάν, η Ντιλάν και οι δύο άλλες Κούρδισσες, οι οποίες έζησαν μαζί του στο Ναϊρόμπι όλες εκείνες τις κρίσιμες στιγμές και όχι μόνο αυτές. 

Απέρριψε το αίτημα, που υπέβαλε το ΚΚΕ στην επιτροπή, να ζητηθούν από την ΕΥΠ και από το Υπουργείο Εξωτερικών όλα τα έγγραφα, που έχουν σχέση με την υπόθεση Οτσαλάν. Μάλιστα την τελευταία μέρα, που έπρεπε η επιτροπή να παραδώσει το πόρισμά της, μας τέθηκαν υπόψη έγγραφα του Υπουργείου Εξωτερικών, αλλά δεν ήταν αυτά, που είχαμε υποβάλει αίτημα στην Εξεταστική Επιτροπή. 'Ηταν άλλα έγγραφα. Το αίτημά μας το είχαν απορρίψει. 

Αν αναφέρομαι σ' αυτά τα συγκεκριμένα γεγονότα, σ' αυτές τις συγκεκριμένες ενέργειες, το κάνω γιατί είναι ενέργειες που δεν άφηναν και δεν αφήνουν την παραμικρή αμφιβολία για το ποιες ήταν οι προθέσεις της κυβερνητικής πλειοψηφίας. Το κουκούλωμα της υπόθεσης ήταν και η τακτική αυτή οδήγησε στην αποχώρηση του ΚΚΕ από τις εργασίες της επιτροπής, όταν πλέον πάρθηκαν αυτές οι κρίσιμες αποφάσεις για την απόρριψη αυτών των αιτημάτων. Βέβαια, επανήλθαμε μόνο στην τελευταία συνεδρίαση, που ήταν να συζητηθεί το πόρισμα, για να φτάσουμε στο "δια ταύτα", που κατέληξε η κυβερνητική πλειοψηφία στην επιτροπή, ότι δήθεν ευθύνες έχουν όλοι οι άλλοι, εκτός από την Κυβέρνηση. Ούτε καν οι παραιτηθέντες Υπουργοί. 

Τότε, προς τι όλη αυτή η ιστορία των παραιτήσεων; Επιβεβαιώνεται έτσι η εκτίμηση που είχε κάνει τότε το ΚKE, ότι δηλαδή μέσα από τις παραιτήσεις των τριών αυτών Υπουργών, επιδιώκεται η εκτόνωση των λαϊκών αντιδράσεων, για να συγκαλυφθούν οι γενικότερες κυβερνητικές ευθύνες και τίποτε παραπάνω. 

Παρ' όλα όμως αυτά, παρά το γεγονός, παρά τα εμπόδια τα οποία έβαλε η πλειοψηφία της κυβερνητικής επιτροπής στο έργο της Εξεταστικής Επιτροπής, από τα στοιχεία που προέκυψαν από τις καταθέσεις των μαρτύρων επιβεβαιώθηκαν εκείνες οι εκτιμήσεις, που το ΚΚΕ είχε κάνει για το ρόλο της ελληνικής Κυβέρνησης στην παράδοση του Οτσαλάν, ότι δηλαδή, οι πολιτικές επιλογές και οι ενέργειες που ακολούθησε οδήγησαν στην παράδοση και όχι βέβαια κάποιοι ατυχείς χειρισμοί, όπως θέλουν κάποιοι να εμφανίσουν. Αυτό επιβεβαιώνεται από την απλή παράθεση των γεγονότων. Μετά την αναγκαστική αναχώρηση του Οτσαλάν από τη Συρία τον Οκτώβρη του 1998 ο Οτσαλάν έρχεται στην Ελλάδα. Μόλις η άφιξή του γίνεται γνωστή, η Κυβέρνηση του διαμηνύει την πρόθεσή της ότι δεν είναι διατεθειμένη ούτε άσυλο να του χορηγήσει ούτε με οποιονδήποτε άλλο τρόπο να επιτρέψει την παραμονή του στην Ελλάδα. Και με αεροπλάνο, που εκμισθώνεται από την ΕΥΠ, στέλνεται αμέσως στη Μόσχα. Είναι τυχαίο άραγε το γεγονός ότι το ίδιο αεροπλάνο που τον μετέφερε από την Αθήνα στη Μόσχα τότε είναι το αεροπλάνο που στη συνέχεια τον μετέφερε από την Πετρούπολη στην Αθήνα στις 29 Ιανουαρίου 1999; Από κει και πέρα βέβαια, είναι γνωστά τα γεγονότα. Αρχίζει η περιπλάνηση του Οτσαλάν σε διάφορες χώρες της Ευρώπης, βρίσκει παντού της πόρτες κλειστές. Η άρνηση των διαφόρων χωρών να του δώσουν πολιτικό άσυλο ή να τον φιλοξενήσουν στο έδαφός τους είναι το αποτέλεσμα της ασφυκτικής πίεσης και των συντονισμένων ενεργειών των ΗΠΑ και άλλων ισχυρών χωρών και της Ευρωπαϊκής 'Ενωσης που επεδίωκαν με διάφορους τρόπους την απομόνωση του PKK και τη σύλληψη του Οτσαλάν με πρόσχημα πάντα την αντιμετώπιση της τρομοκρατίας. 

Η Ευρωπαϊκή 'Ενωση που κόπτεται για το σεβασμό των ανθρωπίνων δικαιωμάτων, η Ευρωπαϊκή 'Ενωση που κόπτεται για το σεβασμό στις ατομικές ελευθερίες, έκλεισε οριστικά τις πόρτες στον ηγέτη ενός λαού ο οποίος παλεύει για την ελευθερία του, αποδεικνύοντας έτσι πόσο υποκριτικές είναι στην παραγματικότητα όλες αυτές οι διακηρύξεις, αλλά και πόσο επικίνδυνα είναι τα διάφορα μέτρα τα οποία έχουν υιοθετηθεί μέσα από τις διάφορες συνθήκες που προωθούνται στα πλαίσια της Ευρωπαϊκής 'Ενωσης, Σένγκεν, Ευρωπόλ και μια σειρά άλλα ζητήματα. 

Ανέφερε προηγουμένως ο εισηγητής της κυβερνητικής πλειοψηφίας, ότι "ξέρετε όλα τα κόμματα συμφωνούσαν, δεν είχε κανένα διαφορετική άποψη όσον αφορά τους γενικότερους χειρισμούς της κυβερνητικής θέσης στην υπόθεση του Οτσαλάν". Δεν είναι αλήθεια. Το ΚΚΕ, όταν έγινε γνωστό εκείνες τις κρίσιμες μέρες μέσα από τα δημοσιεύματα, χωρίς επίσημες επιβεβαιώσεις, ότι ο Οτσαλάν βρίσκεται σε ελληνικό έδαφος με δήλωση του Κοινοβουλευτικού μας Εκπροσώπου κ. Κολοζώφ βάλαμε το θέμα να του δώσει η Κυβέρνηση άσυλο, να τον φιλοξενήσει και να θέσει το θέμα στους διεθνείς οργανισμούς. 

ΧΡΗΣΤΟΣ ΡΟΚΟΦΥΛΛΟΣ: Σε ανύποπτο χρόνο έπρεπε να το κάνει. 

ΑΧΙΛΛΕΥΣ ΚΑΝΤΑΡΤΖΗΣ: Σε ανύποπτο χρόνο έγινε, πριν ακόμα εξελιχθούν τα γεγονότα με την τροπή που πήραν. 

Στις 29 Ιανουαρίου 1999 ο Οτσαλάν έρχεται κρυφά στην Ελλαδα και περνά από το αεροδρόμιο, παρά τα υποτιθέμενα δρακόντια μέτρα που είχε λάβει η ΕΥΠ για να αποτρέψει την είσοδό του. 'Ηταν απλή σύμπτωση όλη αυτή η αλυσίδα των ενεργειών και των παραλείψεων που σημειώθηκαν στο αεροδρόμιο, ή μήπως μπορούσε να είναι αποτέλεσμα των ενεργειών μιας ομάδας ανθρώπων του κ. Ναξάκη που οργάνωσαν την άφιξή του στην Ελλάδα, χωρίς τουλάχιστον την άνωθεν ανοχή; Πολύ περισσότερο που η ΕΥΠ από καιρό γνώριζε και ο κ. Σταυρακάκης την πρόθεση του κ. Ναξάκη να φέρει τον Οτσαλάν στην Ελλάδα από τότε που ο Οτσαλάν βρισκόταν στην Ιταλία. 'Η μήπως τελικά ήταν η πρώτη πράξη ενός γενικότερου σχεδιασμού για την παράδοση του Οτσαλάν μέσα από ελληνικά χέρια; Ακολουθεί το ταξίδι του στο Μίνσκ της Λευκορωσίας σαν ενδιάμεσος σταθμός για το Ρότερνταμ. Και ενώ γίνεται φανερό ότι το ταξίδι αυτό δεν μπορεί να ολοκληρωθεί από την Αθήνα, προφανώς από τον κ. Σταυρακάκη, δίνεται εντολή στον Αριστείδου να πάρει το αεροπλάνο ο Καλεντερίδης και να γυρίσει πίσω και να αφήσει τον Οτσαλάν και τους συνεργάτες του στο Μίνσκ. 

Εντολή που απορρίφθηκε αμέσως από τους Κούρδους, γιατί έμπαινε σε άμεσο κίνδυνο η ζωή τους. Τι έδειχνε αυτή η εντολή; Από τις εξετάσεις των μαρτύρων αποδείχθηκε πλέον -και δεν μένει αμφιβολία- ότι η επιλογή της Κένιας, με τελικό προορισμό τη Νότιο Αφρική, όπου θα του χορηγούνταν πολιτικό άσυλο με ενέργειες της δικής μας Κυβέρνησης, δεν ήταν επιλογή του Οτσαλάν, όπως διατείνονταν αρχικά η Κυβέρνηση. 'Ηταν απόφαση του κυβερνητικού κλιμακίου που χειριζόταν την υπόθεση, λύση που τελικά αποδέχθηκε και ο Οτσαλάν, αφού δεν είχε πλέον άλλες επιλογές, με δεδομένη τη θέση της ελληνικής Κυβέρνησης και αφού βεβαίως συνοδεύθηκε και από εγγυήσεις ότι θα είναι υπό την προστασία του ελληνικού κράτους. 

Εύλογα γεννιέται το ερώτημα: Γιατί επιλέχθηκε η Κένια, όταν ήδη ήταν γνωστό, από επανειλημμένες εκθέσεις της πρεσβείας στο Ναϊρόμπι, ότι υπήρχε στη χώρα αυτή, μετά τη βομβιστική επίθεση στην αμερικάνικη πρεσβεία, μια πανίσχυρη παρουσία των μυστικών υπηρεσιών της Αμερικής; 

Ισχυρίστηκαν οι Υπουργοί ότι ζητήσαμε τη γνώμη του κ.Κωστούλα πριν αποφασίσουμε τη λύση της Νότιας Αφρικής. Ακόμα και αν δεχθούμε αληθινό αυτό το γεγονός, που δεν είναι όπως επιβεβαιώνεται από τα άλλα περιστατικά τα οποία κατέθεσαν οι μάρτυρες, δεν έπαιρνε υπόψη του όλα αυτά τα μηνύματα τα οποία έστελνε ο πρέσβης σε ανύποπτο χρόνο από το Ναϊρόμπι; 'Η μήπως πρέπει να δεχθούμε ότι το Υπουργείο Εξωτερικών δεν είχε την ικανότητα να εκτιμήσει την εκεί κατάσταση; Ε, όχι τέλος πάντων, για ανίκανους δεν σας έχουμε. 

Υπάρχει και κάτι άλλο. Πώς θα έβγαινε ο Οτσαλάν από την Κένια, ακόμα και αν άλλο κράτος του χορηγούσε πολιτικό άσυλο, όταν μπήκε στη χώρα αυτή παράνομα, με πλαστό διαβατήριο και χωρίς την επίσημη συνεργασία με τις κενιατικές αρχές, οι οποίες επισήμως τουλάχιστον δεν γνώριζαν τίποτα; 

Οι ενέργειες για το πολιτικό άσυλο, είπαν, θα γίνονταν από ελληνικής πλευράς. Ο κ. Πάγκαλος δηλώνει ότι οι ενέργειες του ασύλου θα γίνονταν από την ΕΥΠ. 'Οχι από το Υπουργείο Εξωτερικών, από την ΕΥΠ. Τι ενέργειες μπορούσε τώρα να κάνει η ΕΥΠ για να εξασφαλίσει πολιτικό άσυλο στον Οτσαλάν, είναι ένα άλλο θέμα. 

Ο Καλεντερίδης που θα μετέβαινε από το Ναϊρόμπι στη Νότια Αφρική για να κάνει τις επαφές, παρεμποδίζεται από τους Κενιάτες και εμποδίζεται να φύγει. Η ΕΥΠ, παρ'όλο που γνωρίζει αυτήν την κατάσταση, αρνείται να στείλει άλλον στη θέση του Καλεντερίδη για να πραγματοποιήσει τις επαφές τις οποίες υποτίθεται ότι σχεδίαζαν να πραγματοποιηθούν στη Νότια Αφρική, ώστε να εξασφαλιστεί το πολιτικό άσυλο. 

Ακόμα και αν δεχθούμε αληθινό αυτό τον ισχυρισμό, τον οποίον προέβαλε ο κ. Παπαϊωάννου, που δεν επιβεβαιώνεται από πουθενά ότι έγινε μια επαφή με το Μαντέλα μέσω της πρεσβείας, από κει και πέρα δεν υπήρχε, πλέον αυτής της αρχικής επαφής, καμία άλλη ενέργεια, πώς θα εξασφαλιζόταν το άσυλο; 'Ολες οι άλλες ενέργειες, λύση Σεϋχελλών κ.λπ., γίνονται μέσω πρεσβείας. 

Η πρόταση Κωστούλα-Καλεντερίδη να εμφανιστεί ο Οτσαλάν στον ΟΗΕ, στα πλαίσια μιας διεθνούς διάσκεψης που γινόταν, στο βοηθό Γενικό Γραμματέα, απορρίπτεται. Γίνεται πλέον φανερό ότι ουσιαστικές ενέργειες από πλευράς της Κυβέρνησης δεν γίνονται για τη χορήγηση του ασύλου. 

Ενώ από την επόμενη κιόλας οι Κενιάτες καλούν τον πρέσβη στο Υπουργείο Εξωτερικών και του επιδεικνύουν δημοσιεύματα κενιατικής εφημερίδας, ενώ παρεμποδίζουν τον Καλεντερίδη να φύγει για τη Νότιο Αφρική, ενώ συνεχώς πυκνώνουν τα σύννεφα, από την Αθήνα γίνονται προσπάθειες για απομάκρυνση του Οτσαλάν από τα ελληνικά χώματα, δηλαδή, από την πρεσβευτική κατοικία. Και ρωτάμε εμείς: Για να πάει πού; Στο αγρόκτημα πού λέει ο κ. Πάγκαλος; Δεν θυμάται όμως να το ανέφερε ο κ. Παπαϊωάννου στον πρέσβη. Να σημειωθεί εδώ ότι ο κ. Παπαϊωάννου ήταν ο μόνος που είχε επαφή με τον πρέσβη. 

Και ενώ μέρα με τη μέρα γινόταν όλο και πιο φανερό, ότι δεν μπορεί να υπάρχει ασφαλής μετάβαση σε άλλον χώρο, δυναμώνουν οι πιέσεις στον πρέσβη και στον Καλεντερίδη, να τον απομακρύνουν ακόμα και δια της βίας. Για τον σκοπό άλλωστε αυτό στέλνονται και οι τέσσερις άνδρες που υπηρετούσαν στην ΕΥΠ. Ο ισχυρισμός ότι πήγαν για να βοηθήσουν την ασφαλή μετάβαση του Οτσαλάν σε άλλο μέρος, μόνο αστείος μπορεί να χαρακτηριστεί. 

Τι είδους βοήθεια θα μπορούσαν να προσφέρουν, όταν μπαίνουν στη χώρα αυτή χωρίς διπλωματικά έγγραφα; Τι θα έκαναν; Επιχείρηση σε ξένο κράτος θα έκαναν; Είναι φανερό ότι η υλοποίηση αυτών των εντολών για απομάκρυνση του Οτσαλάν από την πρεσβεία, ένα και μόνο αποτέλεσμα θα είχε, θα οδηγούσε στην εξόντωσή του. 

Φταίει, λέει η κυβερνητική πλειοψηφία στο πόρισμά της, ο Οτσαλάν γιατί δε συνεργάστηκε. Μα, ποιος θα αποτολμούσε ένα τέτοιο βήμα, όταν ήδη είχε αντιληφθεί την κατάσταση, όταν ήδη είχαν γίνει φανερές, ολοφάνερες οι προσπάθειες της Κένιας με την πρόσκληση στον πρέσβη, με τις άλλες ενέργειες; 

Ποιος θα αποτολμούσε ένα τέτοιο βήμα, όταν είχε σταλεί το κωδικοποιημένο μήνυμα στον Οτσαλάν, που αναφέρει ο Καλεντερίδης στην κατάθεσή του, μήνυμα που τον προειδοποιούσε και του έλεγε στις 5 του μηνός "Πρόσεξε, είσαι σε παγίδα, μη δεχτείς οποιαδήποτε κίνηση, χωρίς διασφαλισμένες εγγυήσεις"; Μόνο ένας τυφλός δεν θα έβλεπε αυτόν τον κίνδυνο. 

Χαρακτηριστικό ακόμη, κύριοι Βουλευτές, είναι και το εξής περιστατικό, το οποίο καταθέτει ο Καλεντερίδης κατά την εξέτασή του στην Εξεταστική Επιτροπή. Σαν τελευταία προθεσμία που τέθηκε από την Αθήνα για την απομάκρυνση του Οτσαλάν, ήταν η Δευτέρα 15 του Φλεβάρη, δηλαδή, η ημέρα κατά την οποία έγινε και η παράδοση του Οτσαλάν. Βέβαια, ένα ερωτηματικό εύλογα γεννιέται: Είναι απλή σύμπτωση η τελευταία προθεσμία με την παράδοση του Οτσαλάν; 'Η μήπως κάποιοι στην Αθήνα γνώριζαν το τι θα επακολουθούσε και ήθελαν κατ' αυτόν τον τρόπο να καλυφθούν; 

Τελικά στις 15 του Φλεβάρη οι Κενιάτες με όρους τελεσιγραφικούς ζητούν από τον πρέσβη να εγκαταλείψει ο Οτσαλάν τη χώρα. Η Κυβέρνηση που ενημερώνεται από τον πρέσβη, αποδέχεται τους όρους και ο πρέσβης επιστρέφοντας ενημερώνει με τη σειρά του τον Οτσαλάν, που και αυτός παρά τις αρχικές αντιρρήσεις, αλλά μη έχοντας άλλες επιλογές, αναγκάζεται να αποδεχθεί. Αναφέρω επιγραμματικά τα γεγονότα. Δεν μπαίνω σε λεπτομέρειες για να κρατήσουμε την ουσία των γεγονότων. 

Συνεπώς, δεν είναι αλήθεια αυτό το οποίο δήλωνε στις 16 του μηνός η Κυβέρνηση δια στόματος του Υπουργού των Εξωτερικών, ότι δηλαδή η αναχώρηση του Οτσαλάν από τον τόπο διαμονής του έγινε με απ' ευθείας συνεννόηση του ίδιου με τις κενυατικές αρχές. 

Και το ερώτημα φυσικά είναι το εξής: Με ποιες εγγυήσεις η ελληνική Κυβέρνηση αποδέχθηκε τους όρους των κενυατικών αρχών, όταν είναι σε γνώση της η τακτική την οποία ακολούθησε η Κένια όλες τις προηγούμενες ημέρες, δηλαδή, μια έκδηλη και προφανής εχθρική διάθεση απέναντι στο θέμα Οτσαλάν; Προσκλήσεις επανειλημμένες στον πρέσβη, η παρεμπόδιση του Καλεντερίδη, η παρακολούθηση των τεσσάρων που στάλθηκαν στην Κένια με προκλητικό μάλιστα τρόπο, όπως αναφέρει ο κ. Μπόμπος στην κατάθεσή του, η σύλληψη κ.λπ. 

Τι δείχνει η εντολή που δόθηκε μετά τη σύλληψη του, να αφήσουν τις τρεις Κούρδισσες στο αεροδρόμιο και να φύγουν για την πρεσβεία; Γιατί η Κυβέρνηση επέλεξε τη μυστικότητα στους χειρισμούς; 'Ηταν τόσο αφελείς άραγε ώστε να πιστεύουν ότι όλα αυτά δεν θα γίνονταν γνωστά στις ξένες μυστικές υπηρεσίες, που ασχολούνταν με τη σύλληψη του Οτσαλάν τη στιγμή που είναι γνωστή και η δραστηριότητα των μυστικών αυτών υπηρεσιών και ο σχεδιασμός, ο οποίος υπήρχε για τη σύλληψή του, αλλά και η διάβρωση των υπηρεσιών της χώρας μας από τη CIA και άλλες υπηρεσίες; 

'Οπως αποδείχθηκε τελικά, όλοι αυτοί οι παράγοντες, όλες αυτές οι ξένες υπηρεσίες γνώριζαν τα πάντα γύρω από την υπόθεση του Οτσαλάν, εκτός φυσικά από τον ελληνικό λαό. Και γιατί έστω και την ύστατη στιγμή δεν δημοσιοποιήθηκε το θέμα, για να υπάρξει μια άλλη εξέλιξη; 

Τελικά όλοι γνώριζαν εκτός από το λαό. Αυτό έγινε γιατί φοβόντουσαν την παρέμβαση του λαϊκού παράγοντα, για να μην ανατραπούν και οι γενικότεροι σχεδιασμοί του, όπως σε γενικές γραμμές ανέφερε ο πρώην Υπουργός Εξωτερικών στην Εξεταστική Επιτροπή. 

Τι δείχνουν όλα αυτά; 'Οτι λόγω των πολιτικών επιλογών της Κυβέρνησης και λόγω των πολιτικών ενεργειών που ακολούθησαν, οδηγηθήκαμε στην παράδοση του Οτσαλάν και όχι λόγω κακών χειρισμών. Είναι ευθύνες που βαρύνουν συνολικά την Κυβέρνηση και όχι μόνο τους τρεις παραιτηθέντες Υπουργούς και πριν απ' όλα βέβαια τον ίδιο τον Πρωθυπουργό της χώρας, που γνώριζε και ενέκρινε τους χειρισμούς που έγιναν. 

Είναι επιλογές οι οποίες απέρρεαν από τη γενικότερη θέση στην οποία προσχώρησε η Κυβέρνηση, ότι δηλαδή τρομοκράτες είναι οι λαοί και τα κινήματα, οι οποίοι παλεύουν για την ελευθερία τους και τα δικαιώματά τους. Πρόκειται για μια επικίνδυνη πολιτική που βάζει σε κίνδυνο βασικά δικαιώματα και ελευθερίες. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, η υπόθεση Οτσαλάν συγκλόνισε αναμφισβήτητα τους πολίτες της χώρας. 

Η διερεύνηση των δεδομένων της υπόθεσης αυτής από Εξεταστική της Βουλής Επιτροπή, κρίθηκε από το Συνασπισμό της Αριστεράς και της Προόδου αναγκαία,αμέσως μετά τη γνωστοποίηση της σύλληψης του Κούρδου ηγέτη του ΡΚΚ, Οτσαλάν. 

Οι Βουλευτές του Συνασπισμού με την από 16 Φεβρουαρίου του 1999 επιστολή τους προς τον Πρόεδρο της Βουλής, ζήτησαν τη σύσταση Εξεταστικής Επιτροπής, προκειμένου να διερευνηθεί πλήρως και σε βάθος αυτή η συγκεκριμένη υπόθεση. Την πρότασή τους αυτή, οι Βουλευτές του Συνασπισμού την κατέθεσαν καίτοι γνώριζαν ότι δεν αποτελούσαν τον κατά τον Κανονισμό της Βουλής αναγκαίο αριθμό Βουλευτών για την υποβολή της. Το έπραξαν, όμως, με τη βεβαιότητα ότι όφειλαν να αναδείξουν το όλο ζήτημα και κυρίως να αναδείξουν την υποχρέωση της Βουλής των Ελλήνων να διερευνήσει την υπόθεση. 

Στην πρόταση των Βουλευτών του Συνασπισμού αναφέρονταν: "Οι τελευταίες δραματικές εξελίξεις γύρω απο την υπόθεση Οτσαλάν αποτελούν ντροπή για την Ευρώπη και την Ελλάδα. Αντί να κινηθούν οι προβλεπόμενες νόμιμες διαδικασίες για την εξέταση του αιτήματος ασύλου και προστασίας του Οτσαλάν, εφαρμόσθηκαν σχέδια τα οποία οδήγησαν στην παράδοσή του στην Τουρκία. Η ελληνική κυβέρνηση ενεπλάκη κατά το χειρότερο τρόπο στο όλο προβλημα και εξέθεσε την χώρα προς κάθε κατεύθυνση". 

"Η Ελλάδα με τέτοιους χειρισμούς χάνει διεθνή ερείσματα" -σημείωναν οι Βουλευτές του Συνασπισμού- "και οδηγείται σε διασυρμό χωρίς προηγούμενο. Η ελληνική Κυβέρνηση έχει εγκληματικές ευθύνες. 'Οταν κάνουν εξωτερική πολιτική οι μυστικές υπηρεσίες προκαλούνται ολέθριες συνέπειες και για τη σταθερότητα και για την ειρήνη". 

"Ο ελληνικός λαός" -επισημαίνονταν- "έχει ιδιαίτερη ευαισθησία στο θέμα αυτό. Η Κυβέρνηση λοιπόν, οφείλει αμέσως να δώσει υπεύθυνες και σαφείς εξηγήσεις. Ο Συνασπισμός της Αριστεράς και της Προόδου ζητεί την σύσταση Εξεταστικής Επιτροπής, σύμφωνα με τα άρθρα 68 του Συντάγματος και 144 του Κανονισμού της Βουλής, με στόχους την πλήρη διερεύνηση της υπόθεσης, την πλήρη εξέταση των συνθηκών παραμονής του Οτσαλάν στην Ελλάδα, αλλά και τις συνθήκες μετάβασής του στην Κένια και της παράδοσής του στις τουρκικές μυστικές υπηρεσίες". 

Και κατέληγαν οι Βουλευτές του Συνασπισμού ότι η Εξεταστική Επιτροπή οφείλει να ερευνήσει τις ευθύνες των πολιτικών, εκείνων δηλαδή που χειρίστηκαν την υπόθεση, ευθύνες και των Υπουργείων, αλλά και των υπηρεσιών". 

Κύριοι συνάδελφοι, στις 26 Φεβρουαρίου του 1999, εκατόν δεκαπέντε Βουλευτές του ΠΑ.ΣΟ.Κ. υπέβαλαν πρόταση για την σύσταση Εξεταστικής Επιτροπής κάτω από τις διαμαρτυρίες, την αγανάκτηση και τη διεκδίκηση του ελληνικού λαού να μάθει τι συνέβη και αυτή η πρόταση έγινε δεκτή με απόφαση της Ολομέλειας στις 12 Μαρτίου τρέχοντος έτους και ορίσθηκε χρόνος υποβολής του πορίσματος της επιτροπής η 30η Απριλίου του 1999. 

Οφείλω να παρατηρήσω ότι το χρονικό διάστημα που είχε στη διάθεσή της η επιτροπή για να ολοκληρώσει το έργο της ήταν ανεπαρκές. Και τούτο, κύριοι συνάδελφοι, ανεξάρτητα απο το γεγονός ότι ο καταληκτικός χρόνος των εργασιών αποφασίστηκε από την Ολομέλεια της Βουλής χωρίς αντιρρήσεις. Οι πολύωρες και κοπιώδεις συνεδριάσεις της επιτροπής και η προσπάθεια να ολοκληρωθεί το έργο της μέσα στο ασφυκτικό χρονικό πλαίσιο που είχε αποφασισθεί, είναι γεγονός ότι προκάλεσαν εντάσεις και αντιπαραθέσεις, οι οποίες δεν ωφέλησαν τη λειτουργία της επιτροπής, αλλά ούτε και το κύρος της. 

Από την εξέταση των είκοσι δύο μαρτύρων, αλλά και από τα έγγραφα που κατετέθησαν και αναγνώσθησαν, κατά τη γνώμη μου προέκυψαν τα ακόλουθα. 

Η ελληνική Κυβέρνηση, μετά την αναχώρηση του Οτσαλάν από τη Συρία, είναι γεγονός ότι γνωστοποίησε την απόφασή της να μην του χορηγηθεί πολιτικό άσυλο, με την επισήμανση ότι η θέση της αυτή υπαγορεύονταν από τη θέλησή της να προστατεύσει τα συμφέροντα της Ελλάδας, αλλά όπως έλεγε και το κουρδικό ζήτημα, το οποίο δεν έπρεπε να μετατραπεί σε ελληνοτουρκική διαφορά με την παροχή ασύλου. 

Ο Οτσαλάν συνάντησε την άρνηση των ευρωπαϊκών χωρών να τον δεχθούν στην επικράτειά τους και να του χορηγήσουν πολιτικό άσυλο, προφανώς για να μην διαταράξουν τις σχέσεις τους με την Τουρκία, αλλά και τις Ηνωμένες Πολιτείες της Αμερικής. 

Κύριοι συνάδελφοι, η διαπίστωση αυτή είναι όντως τραγική, διότι μαρτυρά την επιλεκτική αντιμετώπιση των ανθρωπίνων δικαιωμάτων, αλλά και την περιφρόνηση διεθνών συνθηκών και εν προκειμένω, των διεθνών συμβάσεων για την παροχή ασύλου σε πολιτικούς πρόσφυγες, άρνησης στο όνομα των σκοπιμοτήτων. Μαρτυρά, κατά τη γνώμη μου, την ύπαρξη θεσμικού ελλείμματος δημοκρατίας στην Ευρώπη, αλλά και τον ετεροκαθορισμό των αποφάσεών της από τις Ηνωμένες Πολιτείες της Αμερικής, με την παραδοχή ότι στο πρόσωπο του Οτσαλάν συνέτρεχαν -και μάλιστα με τρόπο πασίδηλο- οι προϋποθέσεις για τη χορήγηση πολιτικού ασύλου κατά τη διεθνή έννομη τάξη. 

'Ιδια υπήρξε και η στάση της Ρωσίας, η οποία αρνήθηκε να τον δεχθεί, καίτοι ο Οτσαλάν είχε αφιχθεί στην Αγία Πετρούπολη και του υπέδειξε να μεταβεί στη Δαμασκό με πλαστό διαβατήριο. Ο Οτσαλάν αρνήθηκε τη μετάβασή του στη Δαμασκό, διότι οι εκεί σύνδεσμοί του τον πληροφόρησαν ότι οι αρχές της Συρίας θα τον συνελάμβαναν και θα τον παρέδιδαν στην Τουρκία. 

Κύριοι συνάδελφοι, ο Αντώνιος Ναξάκης, υποστηρικτής του κουρδικού αγώνα και του Οτσαλάν, ανέλαβε την εκτέλεση σχεδίου για τη μεταφορά και την παράνομη είσοδο του Οτσαλάν στην Ελλάδα. Ο Αντώνιος Ναξάκης είχε εξασφαλίσει τουλάχιστον την ανοχή, αν όχι και τη συνδρομή κάποιων παραγόντων και οργάνων του κράτους για την εκτέλεση του σχεδίου του. Και τούτο, με το δεδομένο ότι η παράνομη είσοδος στη χώρα προϋπέθεται τη συνδρομή και άλλων προσώπων, πέραν του Αντωνίου Ναξάκη. Η ναύλωση του αεροπλάνου, το πλήρωμά του, η άφιξη στην Ελλάδα, η άνετη προσγείωσή του και η στάθμευση πλησίον της αιθούσης του αεροδρομίου VIP επιτρέπουν τη συμπερασματική κρίση, ότι ο Αντώνιος Ναξάκης είχε συνεργάτες στην εκτέλεση του σχεδίου του, λαμβανομένου υπόψη του κατατεθέντος στην επιτροπή γεγονότος ότι η ΕΥΠ είχε ενημερώσει και είχε δώσει σχετικές οδηγίες για τον έλεγχο αναχώρησης και άφιξης κάθε ιδιωτικού αεροσκάφους. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αυτό το στοιχείο, κύριοι συνάδελφοι, έχω τη βεβαιότητα ότι επιρρωννύεται από το γεγονός ότι ο Αντώνιος Ναξάκης, ο Οτσαλάν και οι συνοδοί του είχαν άνετη αναχώρηση από το αεροδρόμιο και ανεμπόδιστη μετάβαση στη Νέα Μάκρη, όπου και κατέλυσε ο Οτσαλάν στην οικία της Σταυρούλας Βασιλοπούλου-Δαμιανάκου, η οποία είναι προφανές ότι με αισθήματα αγωνιστικής αλληλεγγύης προσέφερε την οικία της ως κατάλυμα του Οτσαλάν. 

Κύριοι συνάδελφοι, η Εθνική Υπηρεσία Πληροφοριών δεν μερίμνησε για τον ενδελεχή έλεγχο και την εκτέλεση των αποφάσεών της. Τούτο, αν δεν είναι αποτέλεσμα ηθελημένων παραλείψεων, μαρτυρά την έλλειψη οργάνωσης, συντονισμού και αποτελεσματικότητας των υπηρεσιών της, με σαφή την ευθύνη όλων εκείνων που έχουν ως καθήκον τον πολιτικό έλεγχο της ΕΥΠ. 

Η επικοινωνία το πρωί της 20ης Ιανουαρίου του έτους 1999, του τότε Υπουργού Εξωτερικών Θεοδώρου Πάγκαλου με τον Αντώνιο Ναξάκη, αλλά και άλλες προηγούμενες συναντήσεις, μαρτυρά ότι ήταν σε γνώση της Κυβέρνησης οι πρωτοβουλίες και οι ενέργειες του Αντωνίου Ναξάκη, ο οποίος, όπως ο ίδιος κατέθεσε, είχε επαφές με αρμόδιες αρχές για την παροχή, όπως είπε, διευκολύνσεων σε Κούρδους και είχε, εξαιτίας του λόγου αυτού, όπως πάλι ο ίδιος είπε, πρόσβαση στην αρμόδια Υπηρεσία Ελέγχου των Διαβατηρίων στο αεροδρόμιο. 

Τις συχνές δε επισκέψεις του στο κτίριο της ΕΥΠ, τις απέδωσε σε γνωριμίες που είχε απο το παρελθόν, ως αξιωματικός του Πολεμικού Ναυτικού. 

Κατά συνέπεια, κύριοι συνάδελφοι, όφειλε η Κυβέρνηση να γνωρίζει τις δραστηριότητες του κ. Ναξάκη, αλλά και εκείνων που τον συνέδραμαν. Η μετάβαση του Οτσαλάν στο Μινσκ, με τη συνοδεία αξιωματικού της ΕΥΠ και συγκεκριμένα του Σάββα Καλεντερίδη και η επιστροφή του στην Ελλάδα, μετά την άρνηση των ολλανδικών αρχών να τον δεχθούν, αποδεικνύει την ύπαρξη ενεργειών αποσπασματικών, ενεργειών που δεν σχεδιάστηκαν με επάρκεια, αλλά μαρτυρά και την έλλειψη ολοκληρωμένων και σαφών επιλογών της Κυβέρνησης και όπως αυτή η συμπεριφορά εκφράστηκε δια των οργάνων της. 

Η απόφαση μετά την άφιξη του Οτσαλάν στην Ελλαδα για μετάβασή του στο Ναϊρόμπι της Κένιας βαρύνει αποκλειστικά την Κυβέρνηση. 

Κύριοι συνάδελφοι, με απόλυτη νηφαλιότητα και χωρίς καμία επιλεγμένη ένταση, έχω τη γνώμη ότι η Κυβέρνηση όφειλε ή να αποφασίσει την παραμονή του Οτσαλάν στην Ελλάδα με προϋποθέσεις και διαδικασίες νομιμότητας και διαφάνειας, αξιοποιώντας την κείμενη νομοθεσία για την παροχή ασύλου ή να στείλει τον Οτσαλάν στην Ιταλία στην οποία είχε υποβληθεί αίτηση χορήγησης ασύλου ή να εξασφαλίσει, εφ' όσον το επέλεξε, τη βέβαιη και ασφαλή παραμονή του Οτσαλάν στη Κένια. 

'Οφειλε η Κυβέρνηση και ιδιαίτερα ο τότε Υπουργός Εξωτερικών που χειρίστηκε το θέμα, να μεριμνήσει για την εξασφάλιση συνθηκών προστασίας του Οτσαλάν στη Κένια. 

Κύριοι συνάδελφοι, λυπάμαι αλλά προέκυψε ότι δεν ελήφθη υπόψη ή έστω για να είμαι επιεικής, υποτιμήθηκε το πολιτικό περιβάλλον της Κένιας και δεν υπήρξε καμιά, μα απολύτως καμιά, συγκεκριμένη προετοιμασία, της εκεί πρεσβείας της χώρας μας. 

Χαρακτηριστικό είναι το γεγονός -γεγονός το οποίο κατετέθη- ότι ουδεμία έγκαιρη, ουδεμία συγκεκριμένη ενημέρωση υπήρξε του πρεσβευτή μας στη Κένια, κ. Κωστούλα, ο οποίος στη κυριολεξία αιφνιδιάστηκε και υποχρεώθηκε σε αυτοσχεδιασμούς για την αντιμετώπιση ενός τόσου κρίσιμου ζητήματος. 

Τα όσα κατετέθησαν γι' αυτά που συνέβησαν στη διάρκεια της παραμονής του Οτσαλάν στη Κένια, αποδεικνύουν τουλάχιστον την έλλειψη κατάλληλου σχεδιασμού και προετοιμασίας που είχε ως εξ αντικειμένου αποτέλεσμα τη σύλληψη του Οτσαλάν από τους Τούρκους. 

Οφείλω να επισημάνω ότι η μη εξέταση από την επιτροπή των συνοδών συντροφισσών του Κούρδου ηγέτη, δεν επέτρεψε την πλήρη διελεύκανηση των γεγονότων στη Κένια και ιδιαίτερα εκείνου που κατετέθη, ότι ο Οτσαλάν δεν εδέχετο να εγκαταλείψει την πρεσβευτική κατοικία, θέτοντας μάλιστα όρους προς τη χώρα μας που δεν μπορούσαν να ικανοποιηθούν. 

Η πλειοψηφία των συναδέλφων του ΠΑΣΟΚ αρνήθηκε να εξεταστούν απο την επιτροπή οι συντρόφισσες του Οτσαλάν. Θα ήταν μια χρήσιμη μαρτυρία, προκειμένου να μπορεί να οδηγηθεί σε συμπεράσματα η επιτροπή για το τι ακριβώς συνέβη εκεί. 

'Επρεπε η επιτροπή να έχει τη δυνατότητα επικοινωνίας και με τις άλλες απόψεις, αλλά δυστυχώς δεν έγινε δεκτό απο την κυβερνητική πλειοψηφία στην Επιτροπή αυτό το αίτημα και αυτή η πρόταση για την εξέταση των συντροφισσών του Οτσαλάν. 

Κύριοι συνάδελφοι, υπάρχουν σημαντικές ευθύνες της ΕΥΠ για την αντιμετώπιση της υπόθεσης Οτσαλάν. Είμαι βέβαιος ότι όλοι κάνετε μελαγχολικές σκέψεις, επικοινωνώντας με το υλικό που έχει σχέση με την λειτουργία της ΕΥΠ. Μελαγχολικές σκέψεις για την αναποτελεσματικότητά της, μελαγχολικές σκέψεις για την μη ύπαρξη των αναγκαίων στεγανών, μελαγχολικές σκέψεις, για το εάν πράγματι αυτή η υπηρεσία είναι δυνατόν να διεκπεραιώνει ωφέλιμα και χρήσιμα τα συμφέροντα της χώρας. 

ΚΥΡΙΑΚΟΣ ΣΠΥΡΙΟΥΝΗΣ: Αφού έχει κομματικές ομάδες στην Ε.Υ.Π. 

ΦΩΤΗΣ ΚΟΥΒΕΛΗΣ: Κύριε συνάδελφε, εγώ χαίρομαι που το ακούω από εσάς, χαίρομαι την ειλικρίνειά σας ότι υπάρχουν κομματικές ομάδες μέσα στη Ε.Υ.Π., αλλά οφείλω να σας πω, εαυτούς ας αιτιάσθε, διότι δεν δημιουργήσαμε εμείς τις κομματικές ομάδες, διότι εσείς είχατε επί σειρά ετώ και έχετε την ευθύνη και τον έλεγχο της Ε.Υ.Π. και εσείς με συγκεκριμένο τρόπο εγκαταστήσατε τον κομματισμό στην Ε.Υ.Π. Επομένως και αυτό είναι στοιχείο ευθύνης της Κυβέρνησης του ΠΑ.ΣΟ.Κ. 

Κύριοι συνάδελφοι, οι ευθύνες της Ε.Υ.Π. δεν αναφέρονται και δεν εξαπλούνται μόνο στον τρόπο με τον οποίο ενήργησε το κλιμάκιό της στο αεροδρόμιο, αλλά αναφέρονται στο συνολικό χειρισμό του θέματος. Οι ανεπάρκειές της, αλλά και η έλλειψη συντονισμού της με την Ελληνική Αστυνομία είναι προφανής. Η άρνηση βέβαια του Αρχηγού της Ε.Υ.Π. κυρίου Σταυρακάκη να απαντήσει σε καίρια ερωτήματα των μελών της επιτροπής, δεν επέτρεψε τη διελεύκανση κρίσιμων στοιχείων των ενεργειών της Ε.Υ.Π., αλλά και των επιλογών της Κυβέρνησης. Οχυρώθηκε ο κ. Σταυρακάκης πίσω από τη γενική και αφηρημένη αναφορά στην εθνική ασφάλεια και δεν καταδέχθηκε να δώσει χρήσιμες πληροφορίες, να προσφέρει αναγκαίες μαρτυρίες στην επιτροπή, η οποία -το γνωρίζετε πάρα πολύ καλά- λειτουργεί ως συλλογικός ανακριτής και έχει δικαίωμα η Εξεταστική Επιτροπή να ζητάει τις μαρτυρίες εκείνων που τις θεωρεί κρίσιμες για τη διελεύκανση της όποιας υπόθεσης με την οποία ασχολείται. Εσιώπησε ο κ. Σταυρακάκης οχυρωμένος, όπως σας είπα, πίσω από τη γενική και αόριστη αναφορά στην εθνική ασφάλεια και είναι προφανές ότι η Επιτροπή δεν μπόρεσε να έχει εκείνα τα στοιχεία, τα οποία θα ήταν δυνατόν να τα συναξιολογήσει, προκειμένου με επάρκεια να καταλήξει στην πορισματική της κρίση. 

Κύριοι συνάδελφοι, ο Αντώνιος Ναξάκης, υπήρξε το αποφασιστικό πρόσωπο στην όλη υπόθεση Οτσαλάν και εκτελεστικό όργανο μιας ομάδας, τα μέλη της οποίας δεν προέκυψαν, δεν αποκαλύφθηκαν, αφού ο ίδιος συστηματικά αρνήθηκε να τα κατονομάσει. 

Ο Αντώνιος Ναξάκης, υποστηρικτής του κουρδικού κινήματος, μαζί με τους συνεργάτες του, που φαίνεται να ενεργούσαν σαν δίκτυο στο όνομα του πατριωτισμού τους, σχεδίασαν και προώθησαν την εκτέλεση σχεδίου για την εξασφάλιση πολιτικού ασύλου στον Οτσαλάν. Στην προσπάθειά τους αυτή έχω την προσωπική βεβαιότητα, την οποία στηρίζω στο αποδεικτικό υλικό και στην αξιολόγησή του, ότι είχαν την ανοχή ή και τη συνδρομή ακόμη της Ε.Υ.Π. Είναι χαρακτηριστικό το γεγονός ότι ο Αντώνιος Ναξάκης δεν αρνήθηκε τις επισκέψεις του στην Ε.Υ.Π., δεν αρνήθηκε τη δυνατότητα πρόσβασής του στην Υπηρεσία Ελέγχου Διαβατηρίων στο αεροδρόμιο. Εξάλλου απεδείχθη ότι είχε επαφές και συχνή επικοινωνία με τον ευρισκόμενο σε διατεταγμένη υπηρεσία αξιωματικό της Ε.Υ.Π. Σάββα Καλεντερίδη, γεγονός που μαρτυρά τη γνώση των ενεργειών του Ναξάκη και των φίλων του εκ μέρους της Ε.Υ.Π. και κατά λογική συνέπεια και εκ μέρους της Κυβέρνησης. Αν την ώρα που γνωρίζει η Ε.Υ.Π. δεν γνωρίζει η Κυβέρνηση, είναι προφανέστατη η ευθύνη αυτής της Κυβέρνησης που δεν εξασφαλίζει στοιχεία επικοινωνίας με αυτά τα οποία ενεργεί και πράττει η Εθνική Υπηρεσία Πληροφοριών. Αντίθετη εκδοχή, δεν μπορεί επαρκώς να υποστηριχθεί. Σε κάθε περίπτωση και αν ακόμη δεν ήταν σε γνώση της Ε.Υ.Π. και κατ'επέκταση των μελών της Κυβέρνησης το σύνολο των ενεργειών του Ναξάκη και των συνεργατών του, είναι βέβαιο ότι αυτοί αξιοποίησαν κενά των ενεργειών της υπηρεσίας και μπόρεσαν να προωθήσουν την εκτέλεση του σχεδίου τους. 

Η απόδοση, βέβαια, των ευθυνών αποκλειστικά στον κ.Ναξάκη, τους συνεργάτες του, τους υπαλλήλους της Ε.Υ.Π. και της ΕΛΑΣ για τα όσα συνέβησαν δεν βρίσκει έρεισμα στο αποδεικτικό υλικό της Εξεταστικής Επιτροπής. Δεν μπορούμε να μιλάμε, κατά συνέπεια, για αποκλειστική ευθύνη αυτών. 

Επίσης, η δραματική κατάληξη της υπόθεσης Οτσαλάν δεν μπορεί να αποδοθεί σε επιλογές, αποφάσεις, ενέργειες του ιδίου, δηλαδή, του Οτσαλάν και των συντρόφων του, με την επισήμανση ότι δεν είχαν αυτήν τη πρωτοβουλία των κινήσεων και των αποφάσεων. Αυτό βέβαια είναι ανεξάρτητο από την παραδοχή ότι η Ελλάδα λόγω των σχέσεών της με την Τουρκία ήταν η κατ' εξοχή απρόσφορη χώρα για την παροχή ασύλου στον Οτσαλάν. 

Κύριοι συνάδελφοι, στην Κυβέρνηση αποδίδονται πολιτικές ευθύνες, διότι ενήργησε, σύμφωνα με όσα προανέφερα, αποσπασματικά, αντιφατικά, ασυντόνιστα, με αποτέλεσμα τη σύλληψη του Οτσαλάν από τους Τούρκους, στους οποίους κατά πάσα πιθανότητα τον παρέδωσαν παράγοντες της Κένια. 

Αποδίδονται στην Κυβέρνηση πολιτικές ευθύνες, διότι ανέχθηκε να ασκούν εξωτερική πολιτική οι μυστικές υπηρεσίες, αλλά και πρόσωπα που στο όνομα του πατριωτισμού τους αποφάσισαν να διεκπεραιώσουν ένα τόσο ευαίσθητο ζήτημα, όπως αυτό της υπόθεσης Οτσαλάν. 

Ευθύνεται η Κυβέρνηση για την ανεπαρκή λειτουργία της ΕΥΠ και όπως αυτή αποδείχθηκε στη συγκεκριμένη υπόθεση.

Στον τότε Υπουργό Εσωτερικών, Δημόσιας Διοίκησης και Αποκέντρωσης Αλέξανδρο Παπαδόπουλο, δεν αποδίδουμε ευθύνες για τη συγκεκριμένη υπόθεση. Με αφορμή όμως την υπόθεση αυτή διαπιστώνεται η απουσία συστηματικού πολιτικού ελέγχου της ΕΥΠ, για την οποία βέβαια ο τότε Υπουργός Εσωτερικών ευθύνεται. 

Στον τότε Υπουργό Δημόσιας Τάξης Φίλιππο Πετσάλνικο, δεν μπορούν να αποδοθούν ευθύνες αφ' ενός διότι ήταν μικρός ο χρόνος που είχε αναλάβει το Υπουργείο και αφ' ετέρου διότι η ΕΛ. ΑΣ. δεν είχε αποφασιστικό και σημαίνοντα ρόλο στην όλη υπόθεση. Και τούτο βέβαια, κύριοι συνάδελφοι, ανεξάρτητα από την ανεπάρκεια και αναποτελεσματικότητα της Αστυνομίας και όπως αυτή συγκεκριμένα εκδηλώθηκε στην επίσης συγκεκριμένη υπόθεση. 

Στον τότε Υπουργό Εξωτερικών Θεόδωρο Πάγκαλο αποδίδονται πολιτικές ευθύνες, διότι βαρέως αμέλησε να εξασφαλίσει τη μετάβαση του Οτσαλάν σε ασφαλή χώρα. 'Οφειλε να λάβει γνώση των πολιτικών συνθηκών που επικρατούσαν στην Κένια και από τη στιγμή που αποφασίστηκε η εκεί μετάβαση του Οτσαλάν, να ενημερώσει εγκαίρως τον Πρεσβευτή κ. Κωστούλα προκειμένου να ληφθούν τα κατάλληλα μέτρα, όχι βέβαια μόνον με τον κ. Κωστούλα, αλλά και με άλλους τρόπους. 

Ευθύνεται η Κυβέρνηση, κύριοι συνάδελφοι, διότι, όπως αποδείχθηκε, δεν υπήρξε ο αναγκαίος συντονισμός έστω και την έσχατη ώρα μεταξύ των Υπουργών της, εκείνων των Υπουργών που επελήφθησαν του ζητήματος. 

Η ευθύνη αυτή αποδίδεται από το Συνασπισμό και στον Πρωθυπουργό, ο οποίος είχε υποχρέωση συντονισμού των μελών της Κυβέρνησης, πολύ δε περισσότερο όταν η υπόθεση Οτσαλάν είχε καταστεί μείζον ζήτημα. Και ο κύριος Πρωθυπουργός δεν μπορεί να επιλέγει τη θέση του Πόντιου Πιλάτου. 

Η Κυβέρνηση έχει βαρύτατες πολιτικές ευθύνες, διότι με πράξεις και παραλείψεις εξέθεσε διεθνώς τη χώρα μας, έθεσε σε κίνδυνο την εξωτερική πολιτική, προσέβαλε τη δημοκρατική συνείδηση του ελληνικού λαού και εξ αντικειμένου κατέστησε δυνατή τη σύλληψη του Κούρδου αγωνιστή και ηγέτη του PKK Οτσαλάν από τους Τούρκους. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Κουβέλη, μπορείτε να μου πείτε ποιο είναι το περιεχόμενο του κειμένου των εκατόν ογδόντα Βουλευτών προς τον Οτσαλάν; 'Ηταν πρόσκληση να έρθει εδώ; 

ΦΩΤΗΣ ΚΟΥΒΕΛΗΣ: 'Οχι, βέβαια. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι ήταν; 

ΦΩΤΗΣ ΚΟΥΒΕΛΗΣ: 'Ηταν μια αναφορά... 

ΠΡΟΕΔΡΕΥΩΝ (Παναγιώτης Σγουρίδης): Δεν χρειάζεται να απαντήσετε στην ερώτηση. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ρώτησα αν το εξήτασε η Εξεταστική Επιτροπή. Είχα διαβάσει ότι εκατόν ογδόντα Βουλευτές από όλα τα κόμματα προσκάλεσαν τον Οτσαλάν στην Ελλάδα. 

ΦΩΤΗΣ ΚΟΥΒΕΛΗΣ: Κύριε Υπουργέ.... 

ΠΡΟΕΔΡΕΥΩΝ (Παναγιώτης Σγουρίδης): Δεν είναι ανάγκη να απαντήσετε. 

ΦΩΤΗΣ ΚΟΥΒΕΛΗΣ: Παρακαλώ, κύριε Πρόεδρε. Θα μου δημιουργήσετε τώρα πρόβλημα; Αφήστε με να απαντήσω. Θα είμαι πολύ σύντομος. Είναι δικαιολογημένο το ερώτημα του κυρίου Υπουργού. 

Το κείμενο των εκατόν ογδόντα Βουλευτών ακριβέστερα ήταν πρόσκληση του Οτσαλάν να έλθει στην Ελλάδα, προκειμένου να επισκεφθεί τη χώρα, όπως με παρόμοιο τρόπο ενήργησαν την εποχή εκείνη και οι Ιταλοί Βουλευτές. Δεν ήταν πρόσκληση παροχής πολιτικού ασύλου, κύριε Υπουργέ. Είναι δύο διαφορετικά ζητήματα. Εκείνη την εποχή που υπήρξε το κείμενο-πρόσκληση ο Οτσαλάν δεν αναζητούσε χώρα για να του εξασφαλιστεί το πολιτικό άσυλο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, είπε ο κ. Ακριβάκης εισηγούμενος το πόρισμά του ενώπιον της Εθνικής Αντιπροσωπείας, ότι κανένα κόμμα δεν είχε την άποψη ότι πρέπει να χορηγηθεί πολιτικό άσυλο στον κ. Οτσαλάν. Προφανώς, θέλω να πιστεύω ότι δεν ενθυμείται καλά. Τουλάχιστον το ΔΗ.Κ.ΚΙ. διά του Προέδρου του επανειλημμένως, αλλά και με δελτία Τύπου του ΔΗ.Κ.ΚΙ. και δι'εμού προσωπικά, που εξέφραζα την άποψη του κόμματός μου, έξι ημέρες προτού να συλληφθεί ο Οτσαλάν στην Κένυα, σε συνέντευξη Τύπου που δόθηκε από την επιτροπή για το κουρδικό ζήτημα, στην οποία παρέστην και εγώ εκ μέρους του κόμματός μου και όπου παρέστησαν ο κ. Παπαθεμελής, ο κ. Μπαντουβάς, ο κ. Κηπουρός, ο κ. Καμμένος, εκπρόσωπος του Συνασπισμού, αν θυμάμαι καλά ο κ. Λαφαζάνης και εκπρόσωπος της Πολιτικής 'Ανοιξης, όσοι παριστάμεθα εκεί, είχαμε ζητήσει να χορηγηθεί πολιτικό άσυλο στον Οτσαλάν. 

ΧΡΗΣΤΟΣ ΡΟΚΟΦΥΛΛΟΣ: Εκ των υστέρων πάντως. 

ΑΝΑΣΤΑΣΙΟΣ ΙΝΤΖΕΣ: ' Οχι. 'Εξι ημέρες προτού συλληφθεί ο Οτσαλάν. 

ΧΡΗΣΤΟΣ ΡΟΚΟΦΥΛΛΟΣ: Εκ των υστέρων, αφού είχε έλθει πάντως στην Ελλάδα και είχαν ληφθεί οι αποφάσεις για την απομάκρυνσή του. 

ΑΝΑΣΤΑΣΙΟΣ ΙΝΤΖΕΣ: Περιμένετε. 

Επομένως, αυτή η αναφορά του κ. Ακριβάκη είναι ανακριβέστατη. 

Το δεύτερο που θέλω να υπενθυμίσω στο Σώμα είναι ότι, εκατόν ογδόντα Βουλευτές απ'όλα τα κόμματα είχαν καλέσει τον Οτσαλάν να επισκεφθεί την Ελλάδα. Αυτό δε έγινε βάσει προηγουμένου που είχε συμβεί το 1980 ή το 1981, αν θυμάμαι καλά, με τον κ. Αραφάτ, τον οποίο είχε φέρει ο Παπανδρέου. Τότε, που πράγματι ο κ. Αραφάτ ήταν τρομοκράτης κατά τις μεγάλες δυνάμεις, όσες ήταν εναντίον του παλαιστινιακού ζητήματος και για τους Ισραηλινούς και για τους Αμερικάνους και για όλες τις δυνάμεις που εδέχοντο τον Αραφάτ ως τρομοκράτη. 

Το ερώτημα που τίθεται είναι: Πώς θα ερχόταν ο κ. Οτσαλάν; Ως τρομοκράτης; Δηλαδή, εκατόν ογδόντα 'Ελληνες Βουλευτές καλούσαν επίσημα ένα τρομοκράτη να επισκεφθεί την Ελλάδα. 

Η Κυβέρνηση, κύριοι συνάδελφοι, η πλειοψηφία της Πλειοψηφίας, δηλαδή η πλειοψηφία των Βουλευτών του ΠΑ.ΣΟ.Κ., γύρω στους εκατόν δέκα συναδέλφους με δεύτερο έγγραφό τους πάλι είχαν ζητήσει να κληθεί ο Οτσαλάν να επισκεφθεί την Ελλάδα. 

Το ερώτημα που τίθεται είναι: Ο κ. Σημίτης όταν είχε χαράξει την πολιτική ότι δεν χορηγεί πολιτικό άσυλο, σε ποια πλειοψηφία εστηρίζετο; Κατά τη δεδηλώμενη δεν είχε πλειοψηφία, διότι η πλειοψηφία που τον στηρίζει καλούσε επίσημα τον Οτσαλάν, ως μη τρομοκράτη προφανώς να επισκεφθεί την Ελλάδα. 

ΝΙΚΟΛΑΟΣ ΛΕΒΟΓΙΑΝΝΗΣ: Απευθύνονταν στην Κυβέρνηση. Δεν θα τον έφερναν οι Βουλευτές. 

ΑΝΑΣΤΑΣΙΟΣ ΙΝΤΖΕΣ: Οι Βουλευτές του ΠΑ.ΣΟ.Κ. απευθύνονταν στην Κυβέρνηση. 

Η δεύτερη παρατήρηση που έχω να κάνω είναι ότι πράγματι -το είπαν και άλλοι συνάδελφοι θα το πω και εγώ- δεν μεταδίδεται από τα κρατικά μέσα της τηλεόρασης η συζήτηση αυτή. Αυτό με εκπλήσσει. Είπε ο κύριος Πρόεδρος της Βουλής -όχι σαν άποψη δική του, αλλά της Κυβέρνησης ή της ΕΡΤ- ότι δεν είχε μεταδοθεί η συζήτηση για τη σύσταση Εξεταστικής Επιτροπής και επομένως δεν μεταδίδεται και η σημερινή, διότι, λέει, κατά τη συζήτηση της Συνθήκης του 'Αμστερνταμ παρεμπιπτόντως είχε γίνει πράγματι πολύς λόγος για την υπόθεση Οτσαλάν, γιατί είχε συμπέσει η σύλληψη του Οτσαλάν με τη συζήτηση για τη Συνθήκη του 'Αμστερνταμ. Αν θυμάμαι καλά, είχε γίνει στις 20 Ιανουαρίου 1999. Μιλάμε για ένα γεγονός, το οποίο συνετάραξε και τον ελληνικό λαό στο σύνολό του και δημιούργησε τραντάγματα, σεισμό στην Κυβέρνηση. Αναγκάστηκε ο Πρωθυπουργός να ζητήσει την παραίτηση τριών κορυφαίων Υπουργών, του πρώτου τη τάξει, του Υπουργού Εσωτερικών, Δημ. Διοίκησης και Αποκέντρωσης του Υπουργού Εξωτερικών και του Υπουργού Δημοσίας Τάξης. Και ένα τέτοιο μεγάλο γεγονός συζητήθηκε στη Βουλή κατόπιν πρότασης της πλειοψηφίας να συσταθεί Εξεταστική των Πραγμάτων Επιτροπή από τη Βουλή. Αποφασίστηκε και συστήθηκε αυτή η επιτροπή και τώρα που βγήκε το πόρισμα, θέλει η πλειοψηφία της Βουλής, η Κυβέρνηση δηλαδή να περάσει στα μαλακά και αθόρυβα κάτι, που είπα, ότι συνετάραξε και τον ελληνικό λαό και τον πολιτικό κόσμο της χώρας. Και αυτή η συμπεριφορά δηλώνει ενοχές συνείδησης και πολιτική σκοπιμότητα. 

Κυρίες και κύριοι συνάδελφοι, θέλω να πω δυο λόγια για το κουρδικό ζήτημα. Το κουρδικό ζήτημα, το έχω πει και άλλη φορά, ότι είναι μέρος του ανατολικού ζητήματος και ιδίως στην περιοχή εκείνη που δεν έχει λυθεί. 'Εχει μείνει άλυτο. Προσπάθησε να το λύσει η Συνθήκη των Σεβρών, αλλά το άφησε στη μέση. 

Το κουρδικό ζήτημα αφορά πολλές χώρες, την Τουρκία αλλά όχι μόνο. Αφορά και το Ιράν και το Ιράκ και τη Συρία. Το κουρδικό ζήτημα αλλάζει τα γεωστρατηγικά και γεωπολιτικά συμφέροντα των μεγάλων δυνάμεων για τις πηγές ενέργειας. Γι' αυτό και ουδέποτε η Σοβιετική 'Ενωση όταν υπήρχε, ποτέ δεν έλαβε ενεργό μέρος και σαφή θέση για το κουρδικό ζήτημα. Πάντως το κουρδικό ζήτημα είναι άλυτο. 

Το ΡΚΚ, το κομμουνιστικό κόμμα του Κουρδιστάν, στην επικράτεια της Τουρκίας είναι το κόμμα εκείνο που δεν αρκέστηκε στη διεκδίκηση της ανεξαρτησίας του Κουρδιστάν μόνο με ειρηνικά μέσα αλλά επέλεξε, όπως όλα, τα εθνικοαπελευθερωτικά κινήματα, στο λήγοντα αιώνα αγώνες με κάθε μέσο και με στρατιωτικά μέσα. 

'Ετσι λοιπόν το ΡΚΚ είναι ένα κίνημα εθνικοαπελευθερωτικό όπως και τα κινήματα των Παλαιστινίων, που δεν ήταν μόνο η οργάνωση του Αραφάτ αλλά ήταν καμιά δεκαριά κινήματα που είχαν κάνει τον οργανισμό για την απελευθέρωση της Παλαιστίνης, το PLO. 

Το τελευταίο που θέλω να πω είναι το ιστορικό της υπόθεσης Οτσαλάν, που αναφέρεται το πόρισμά μας. Δεν θα το αναφέρω, διότι το ανέφεραν οι προηγούμενοι ομιλητές. Εγώ θα αρκεστώ σε ορισμένες παρατηρήσεις που έχω κάνει προσωπικά. 

Με το αποδεικτικό υλικό που προέκυψε -έγγραφα και μαρτυρικές καταθέσεις- κατά τη διάρκεια των εργασιών της Εξεταστικής των Πραγμάτων Επιτροπής, διαπιστώνονται τα ακόλουθα: 

Το πρώτο είναι ότι ο κ. Αμπντουλάχ Οτσαλάν έχει χαρακτηριστεί από τις ΗΠΑ, το ΝΑΤΟ και την Τουρκία και από αρκετές, ίσως από τις περισσότερες χώρες της Ευρωπαϊκής 'Ενωσης, ως τρομοκράτης. 

Tρομοκρατική έχει χαρακτηρισθεί και η οργάνωση και τα μέλη του PKK. 

Το κυβερνητικό κλιμάκιο, που συστήθηκε εκ των πραγμάτων, για να διαχειρισθεί την υπόθεση Οτσαλάν, είναι το ίδιο, ως προς τη συγκρότησή του -οι ίδιοι Υπουργοί όχι τα ίδια πρόσωπα- δηλαδή ο Υπουργός Εσωτερικών, Δημόσιας Διοίκησης και Αποκέντρωσης, ο Υπουργός Εξωτερικών και ο Υπουργός Δημόσιας Τάξης και στις 8.10.1998. 

Επομένως, το πρόβλημα Οτσαλάν για την Ελλάδα ήταν γνωστό στο κλιμάκιο που το χειρίσθηκε την τελευταία φορά. Τι σημαίνει αυτό; 'Οτι δεν έπρεπε να τους πιάσει πανικός. Γνώριζαν το πρόβλημα. Το αντιμετώπισαν τον Οκτώβριο του 1998. Μετά όμως από τη μετάβαση του Οτσαλάν από τη Συρία στην Ιταλία και τη μετάβαση του Οτσαλάν προς άγνωστη κατεύθυνση, ήταν πλέον ή βέβαιο ότι θα απασχολήσει και την Ελλάδα η υπόθεση Οτσαλάν για άλλη μια φορά. Πολύ περισσότερο μάλιστα όταν οι πληροφορίες από τα μέσα Ιανουαρίου -όπως ομολόγησαν οι μάρτυρες που εξετάσθηκαν- περίμεναν με μεγάλη πιθανότητα να έρθει ο Οτσαλάν παράνομα στην Ελλάδα. Πολύ περισσότερο μάλιστα, όταν στις 29.1.1999 ο αρχηγός της Ε.Υ.Π. κ. Σταυρακάκης από το Βουκουρέστι ειδοποιεί ότι "από σήμερα είναι σφόδρα πιθανόν να εισέλθει παράνομα στην Ελλάδα ο Οτσαλάν". 

Παρά ταύτα το κλιμάκιο που συστήθηκε, όταν έμαθε την έλευση Οτσαλάν, είχε πανικοβληθεί. 'Εχασε το μπούσουλά του! Δεν ήξερε τι να κάνει. Και από εκεί και πέρα, όλες οι ενέργειες είναι σπασμωδικές, χωρίς συνέχεια και το κυριότερο χωρίς προοπτική. Δηλαδή η πρώτη παράνομη είσοδος του Οτσαλάν στην Ελλάδα έπρεπε να το κάνει να σκεφτεί και να προγραμματίσει, αν τυχόν ξαναέρθει, πως θα αντιμετωπίσει την υπόθεση και ποιές εναλλακτικές λύσεις. 

Θέλω να πω εδώ εν παρενθέσει, ότι δεν θα ασχοληθώ καθόλου με τον τρόπο εισόδου του Οτσαλάν στην Ελλάδα. Εμένα με ευχαρίστησε που βρέθηκαν ορισμένοι και διευκόλυναν την είσοδό του στην Ελλάδα. 'Αλλο εάν αποδείχθηκε η διάλυση της Δημόσιας Διοίκησης, η μη λειτουργία των δημοσίων υπηρεσιών και ιδίως της Εθνικής Υπηρεσίας Πληροφοριών, της Υπηρεσίας Πολιτικής Αεροπορίας, της Ελληνικής Αστυνομίας και όλων των εμπλεκομένων υπηρεσιών που έχουν σχέση με τη φύλαξη και τη λειτουργία των αεροδρομίων. 'Αλλο αν ευθύνονται. Εκεί είναι θέμα μη λειτουργίας, επαναλαμβάνω, της Δημόσιας Διοίκησης. Εάν εισήλθε παράνομα, εμένα αυτό με ευχαριστεί. 'Ενας ηγέτης βρήκε άσυλο από κάποιους ιδιώτες. 'Ομως η αδυναμία της Κυβέρνησης και η διάλυση του κρατικού μηχανισμού να ελέγχει τις υπηρεσίες και να επιτελούν το καθήκον τους είναι θέμα που αφορά την Κυβέρνηση. Και εδώ υπάρχουν πολιτικές ευθύνες. 

Το τρίτο που έχω να παρατηρήσω είναι πως το κλιμάκιο, όταν κλήθηκε να ασχοληθεί με το θέμα Οτσαλάν δεν είχε -όπως είπα προηγουμένως- ένα σχέδιο αντιμετώπισης του ζητήματος. 

Η μόνη σωστή πρόταση η οποία και απερρίφθη ήταν εκείνη του κ. Αλέξανδρου Παπαδόπουλου τότε Υπουργού Εσωτερικών, Δημόσιας Διοίκησης και Αποκέντρωσης που είπε: Να συλληφθεί, να δικαστεί, να εγκλειστεί στις φυλακές και όταν θα έληγε η ποινή, θα είχε δύο επιλογές. 

Η καταδίκη του θα ήταν για την παράνομη είσοδο. 'Η να χορηγήσει πολιτικό άσυλο, βάσει της εσωτερικής ελληνικής νομοθεσίας, αλλά και του διεθνούς δικαίου σύμφωνα με τα οποία υποχρεούνται τα κράτη να χορηγούν πολιτικό άσυλο στους πολιτικούς πρόσφυγες. Και δεν γνωρίζω κανένα κράτος που να μη χαρακτήρισε τρομοκρατική οποιαδήποτε κίνηση εθνικοαπελευθερωτική. Σε όλες τις χώρες τις αποικιοκρατικές, και εμείς οι 'Ελληνες, και όλες όσες άλλες χώρες σήμερα έχουν ανεξαρτησία και χθες δεν είχαν, τα εθνικοαπελευθερωτικά κινήματά τους όλα τα είχαν χαρακτηρίσει τρομοκρατικά. Αλλά σε όλους τους ηγέτες χορηγήθηκε άσυλο και το πιο πρόσφατο είναι αυτό του Αραφάτ που χορήγησε άσυλο το Μαρόκο. Και πολλές άλλες χώρες μεταξύ των οποίων και η Ελλάδα με διάφορους τρόπους. Το ότι επέτρεψε ο Ανδρέας Παπανδρέου να υπάρχει γραφείο της PLO εδώ στην Ελλάδα, σε επίπεδο σχεδόν ουσία -τυπικά μόνο δεν ήταν πρεσβεία- είναι η συμβολή των ελευθέρων κρατών στα εθνικοαπελευθερωτικά κινήματα. Κάτι τέτοιο μπορούσε να κάνει και η Ελλάδα. Αλλά έστω, δεν είχε το σθένος το πολιτικό. Μπορούσε, όπως είπαν και άλλοι συνάδελφοι και ο κ. Κουβέλης, να τον στείλει στην Ιταλία. Γιατί; Διότι όπως μας είπε ο κ. Πάγκαλος, εφόσον εκεί το πρώτον είχε προηγηθεί η υποβολή αίτησης χορήγησης ασύλου και αν υπεβάλετο εδώ από τον κ. Οτσαλάν -που υπεβλήθη όταν ήταν στην Κένια- αίτηση πολιτικού ασύλου, θα παρεπέμπετο στην Ιταλία, διότι εκεί προηγήθηκε η υποβολή αίτησης πολιτικού ασύλου. Και έτσι, εάν δεν ήθελε να αναλάβει την ευθύνη χορήγησης ασύλου στον Οτσαλάν, σεβομένη το εσωτερικό της δίκαιο, θα μπορούσε να τον στείλει στην Ιταλία. Πάντως δεν θα έκανε την επιλογή να τον στείλει στην Κένια και να τον παραδώσει με τις παραλείψεις και τις ενέργειές της στα χέρια των Τούρκων δημίων. 

Κυρίες και κύριοι συνάδελφοι, ο Οτσαλάν ήρθε στην Ελλάδα ως ικέτης. Και μόνο η λέξη "ικέτης" σε μας τους 'Ελληνες συνειρμικά μας παραπέμπει στις "Ικέτιδες" του Ευριπίδη που οι ικέτες και οι ικέτιδες είναι ιερά πρόσωπα και χρήζουν προστασίας. Εμείς, λοιπόν, αυτόν τον ικέτη που ζήτησε φιλοξενία και άσυλο τον παραδώσαμε με τις παραλείψεις μας και τις ενέργειές μας, εγώ πιστεύω πολλές φορές ορισμένων Υπουργών και θα αναφέρω ονόματα, του κ. Παγκάλου, εν γνώσει του ότι υπήρχε μεγάλη πιθανότητα -εδώ εδραιώνω τον ενδεχομενον δόλο- υπήρχε σφόδρα πιθανόν το ενδεχόμενο να περιπέσει στα χέρια των δημίων του, επέλεξε την Κένια ως χώρα ολιγοήμερης στάθμευσης και ολιγοήμερης παραμονής για να πάει δήθεν στη Νότιο Αφρική που και εδώ δεν είναι αληθές, δεν προκύπτει από τις μαρτυρικές καταθέσεις. 

Κοιτάξτε η αντίφαση: Ο μεν κ. Πάγκαλος λέγει ότι τον στέλνουμε στην Κένια τον κ. Οτσαλάν και από εκεί την άλλη μέρα, τη μεθεπομένη, θα συνέχιζε το ταξίδι ο κ. Καλεντερίδης για να τελειώσει τις ήδη αρχίσασες ενέργειες παραχώρησης ασύλου στον Οτσαλάν από την κυβέρνηση Μαντέλα. Ο κ. Παπαϊωάννου, διευθυντής του πολιτικού γραφείου του κ. Παγκάλου, λέει ότι όχι, είχαν αρχίσει μετά τη μετάβαση του Οτσαλάν στην Κένυα κάποιες ενέργειες διπλωματικές. Τίποτε δεν είχε γίνει. Διότι, αν είχε γίνει, με τη ματαίωση του ταξιδιού του κ. Καλεντερίδη προς Νοτιοαφρικανική 'Ενωση θα μπορούσε να συνεχιστεί η προσπάθεια, εφόσον αυτός ήταν ο σκοπός, να καταλήξει ο Οτσαλάν στη Νοτιοαφρικανική 'Ενωση μέσω Κένιας με άλλη μέθοδο, με άλλες οδούς, με τις πρεσβείες, με άλλα άτομα, με Υπουργούς, με τον ίδιο τον κ. Πάγκαλο. Μπορούσε να πάει αστραπιαία και να ζητήσει το άσυλο και δεν ήταν ανάγκη να απευθύνεται μόνο σε παράγοντες υπηρεσιακούς ή και μη υπηρεσιακούς με την ελληνική ομογένεια που υπάρχει στη Νοτιοαφρικανική 'Ενωση κλπ. 

Κυρίες και κύριοι συνάδελφοι, ο κ. Πάγκαλος έχει την κύρια ευθύνη, πολιτική και ενδεχομένως και ποινική. Η επιλογή της Κένιας ήταν δική του και το ομολόγησε ο ίδιος. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, για την ισότητα των όπλων θα ήθελα ένα πεντάλεπτο. 'Οχι παραπάνω. Θα είμαι πολύ σύντομος. 

Και είπε: "επέλεξα την Κένια διότι εκεί είναι ευκολότερη η είσοδος και η έξοδος". Μάλιστα. Εγώ λέω ότι είναι αληθές. Εάν είναι αληθές, δεν γνώριζε ο κ. Πάγκαλος ότι το Ναϊρόμπι, ιδίως μετά τον Αύγουστο του 1998 με την ανατίναξη της αμερικανικής πρεσβείας, είχε γίνει φωλιά πρακτόρων παντός είδους, πρώτα αμερικανικών, αλλά και άλλων χωρών; 

Δεύτερον, δεν ενημερωνόταν ότι η Κυβέρνηση και όλα τα μέλη της αποστολής -Καλεντερίδης, εννοώ και λοιποί- επαρακολουθούντο; Ο Καλεντερίδης την τρίτη ημέρα εμποδίστηκε να φύγει έξω από την Κένια. Την τρίτη ημέρα καλείται ο κ. Κωστούλας από το Γενικό Γραμματέα του Υπουργείου Εξωτερικών τον κ. Καθουρίμα και του γίνεται έμμεση μνεία -διπλωματική ευγενεία, που λέμε- ότι έχει τον Οτσαλάν. Και μετά, την τελευταία ημέρα, στις 15 του μηνός, του δείχνουν όλες τις φωτογραφίες που από την πρώτη ημέρα που είχε πατήσει το πόδι του στην πρεσβευτική κατοικία εφωτογραφίζετο ο Οτσαλάν σε διάφορα μέρη της πρεσβευτικής οικίας και της αυλής. 

'Αρα, γνώριζαν. Και παρά το ότι γνώριζαν έδιναν εντολές να πετάξουν τον Οτσαλάν εκτός της πρεσβευτικής κατοικίας. Εάν όμως τον πετούσαν έξω, τι θα γινόταν; Τι θα γινόταν εάν εξετελείτο η εντολή του κ. Πάγκαλου, στον κ. Κωστούλα, αλλά και του κ. Σταυρακάκη στον υφιστάμενό του κ. Καλεντερίδη; Σημειωτέον ότι ο Σταυρακάκης εκτελούσε εντολές. Μπορεί να μην έκανε πλήρη κατάθεση ή να αρνήθηκε να καταθέσει, αλλά είπε "ό,τι έκανα, το έκανα εκτελώντας εντολές ανωτέρων μου". Το είπε και στους εισαγγελείς και στην επιτροπή. "'Ο,τι έκανα, το έκανα εκτελώντας εντολές ανωτέρων μου". 

Από εκεί και πέρα, η κατάθεση με λεπτομέρειες του κ. Σταυρακάκη δεν είχε καμία αξία, διότι εφόσον εκτελούσε εντολές, η ευθύνη μεταβιβάζεται στους εντολείς. Και εντολείς ήταν οι Υπουργοί. Γι' αυτό κι εγώ στην Επιτροπή δεν επέμενα να καταθέσει ο κ. Σταυρακάκης, γιατί ό,τι έκανε, όντας και στρατιωτικός, το έκανε εκτελώντας εντολές. 'Αρα, και από εδώ η πολιτική και η ποινική ευθύνη -όπως είπα πιο πάνω για τον κ. Πάγκαλο-μεταβιβάζεται στα ανώτερα κυβερνητικά κλιμάκια. 

Κυρίες και κύριοι συνάδελφοι, ο κύριος Πρωθυπουργός είναι ο κυρίως υπεύθυνος, όχι μόνο λόγω του Συντάγματος ότι ο Πρωθυπουργός συντονίζει και εποπτεύει το κυβερνητικό έργο. Εδώ είναι η αντικειμενική ευθύνη. Υπάρχει και υποκειμενική ευθύνη του Πρωθυπουργού. Διότι ομολογήθηκε από όλους τους Υπουργούς -τον κ. Πάγκαλο, τον κ. Παπαδόπουλο, τον κ. Πετσάλνικο, τον κ. Κοσμίδη- ότι "εμείς ενημερώναμε και λεπτομερώς και τακτικώς τον κύριο Πρωθυπουργό". 'Αρα, ενέκρινε τις εντολές που έδινε το κυβερνητικό κλιμάκιο και οι Υπουργοί σε ό,τι έγινε για την υπόθεση Οτσαλάν. Ενέκρινε τις ενέργειες, άρα είχε ιδίαν αντίληψη, ιδίαν γνώση και ενέκρινε τις εντολές. Εδώ είναι και η υποκειμενική ευθύνη, η πολιτική του κυρίου Πρωθυπουργού. 

Βεβαίως, ο κύριος Πρωθυπουργός τις δύο πρώτες μέρες της σύλληψης του Οτσαλάν ήθελε να εμφανιστεί ότι δεν γνώριζε τίποτα. 'Οταν όμως ξεσηκώθηκε το πανελλήνιο, αναγκάστηκε να αποπέμψει τους Υπουργούς και να διαστείλει τη δική του ευθύνη από την ευθύνη των Υπουργών, καίτοι την πρώτη μέρα είχε πει πως "ό,τι έγινε, το εγκρίνω και εγώ, αναλαμβάνω τις ευθύνες". 'Οταν όμως είδε την εξέγερση του λαού, αυτήν την προδοσία, αυτό το πλήγμα στο φιλότιμο και στην ευαισθησία του ελληνικού λαού για τους αγωνιστές που θέλουν ελεύθερη πατρίδα, τότε αναγκάστηκε και απέπεμψε τους Υπουργούς. 

Ποιο είναι το συμπέρασμα; 'Οτι η Κυβέρνηση πλήγωσε τον ελληνικό λαό, κατέστησε την πατρίδα μας αναξιόπιστη διεθνώς και τέλος, έβλαψε την Ελλάδα, έβλαψε τα εθνικά μας συμφέροντα. 

Γιατί η συμπεριφορά της ελληνικής Κυβέρνησης στην υπόθεση Οτσαλάν, έστειλε ένα μήνυμα: "Κοιτάξτε, εμείς είμαστε ευεπίφοροι πιέσεων. 'Οσο μας πιέζετε τόσο υποχωρούμε". Και υποχωρούμε και σε ένα θέμα, προδοσίας, δηλαδή, να παραδώσουμε τον Οτσαλάν στα χέρια των δημίων του, καίτοι είχαμε την πρόθεση να του παράσχουμε ανθρωπιστικώς βοήθεια και ένα κομμάτι γης για να ζει με ασφάλεια και να συνεχίσει τον αγώνα του και ίσως και εκτός Ελλάδος. Αλλά προκειμένου να αποφύγουμε απειλές πολέμου από την Τουρκία και κυρίως πιέσεις από τις ΗΠΑ και τις υπόλοιπες χώρες του ΝΑΤΟ και της Ευρωπαϊκής 'Ενωσης και αυτά που αποφασίσαμε τα ανακαλούμε και υποχωρούμε. Γινόμαστε πρόθυμοι να διαπράξουμε εγκλήματα και πολιτικής και ηθικής τάξεως, όπως είναι η παράδοση του Οτσαλάν στον πρώτο εχθρό της Ελλάδος τη Τουρκία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο. 

Κάνω έκκληση στους πολιτικούς αρχηγούς να τηρήσουν τουλάχιστον το χρόνο τους, δίνοντας ένα παράδειγμα. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, η υπόθεση Οτσαλάν αποτελεί αναμφισβητήτως πολιτική τραγωδία για την Ελλάδα. Η ιστορία την έχει καταχωρήσει στις ζοφερές εμπειρίες του λαού μας. 'Ο,τι και αν λέγεται εκ των υστέρων, ο ιστορικός χαρακτηρισμός αυτής της υπόθεσης είναι ανεξίτηλος. Η υπόθεση Οτσαλάν, είναι πολιτικό όνειδος για τη χώρα μας. 

Οι συνέπειες της υπόθεσης Οτσαλάν είναι και θα είναι οδυνηρές για την εξωτερική πολιτική της χώρας. Θα είναι διαρκείς, θα τις βρίσκουμε διαρκώς μπροστά μας. Οι επιπτώσεις της υπόθεσης Οτσαλάν είναι και θα είναι ενοχλητικές για τις ηθικές, κοινωνικές και πολιτικές ευαισθησίες της ελληνικής κοινωνίας. 

Κυρίες και κύριοι συνάδελφοι, όταν αποκαλύφθηκε η υπόθεση Οτσαλάν, συγκλονίστηκε ο ελληνικός λαός. Γιατί ο 'Ελληνας πολίτης έχει βιοματική σχέση με την ιστορία, όχι για λόγους συναισθηματικούς, αλλά γιατί ο 'Ελληνας πολίτης είναι βαθύτατα υποψιασμένος και έχει περάσει μέσα από τις ιστορικές δοκιμασίες με τρόπο οδυνηρό. Είναι στο πετσί του 'Ελληνα πολίτη χαραγμένη η ιστορική του εμπειρία. 

Είδε διορατικά τις τραγικές συνέπειες αυτής της υπόθεσης. Είδε ποιες ήταν οι ευρύτερες προεκτάσεις αυτής της υπόθεσης και εξεδήλωσε τη διαμαρτυρία του ομόθυμα, έντονα, εξεδήλωσε την οργή του. 

Σήμερα, κυρίες και κύριοι συνάδελφοι, αποκαλύπτεται πια χρήση και αξιοποίηση έγινε της υπόθεσης Οτσαλάν στο εσωτερικό της Τουρκίας, για τις πολιτικές εξελίξεις εκεί και τη διαμόρφωση των εκλογικών αποτελεσμάτων. 

Σήμερα κανείς δεν μπορεί να παραβλέψει ότι η υπόθεση Οτσαλάν έφερε το γκρίζο πολιτικό τοπίο που ανέδειξαν οι τουρκικές εκλογές, έφερε πλειοψηφούν κόμμα το κόμμα του κ. Ετσεβίτ την ώρα που η ελληνική εξωτερική πολιτική θεωρούσε ότι τελείωσε ο Ετσεβίτ. 

Σήμερα, επίσης αποκαλύπτεται ότι η υπόθεση Οτσαλάν εκινείτο παραλλήλως προς όσα είχαν προγραμματιστεί και προωθούντο για την τραγωδία του πολέμου στα Βαλκάνια, του πολέμου που ενέσκυψε στα Βαλκάνια και επεσκίασε τα πάντα. Ο ίδιος ύποπτος χρόνος, η ίδια κρίσιμη χρονική περίοδος, όπου οι διαδικασίες της υπόθεσης Οτσαλάν, συμπορεύονται με τα αποφασιστικά βήματα και τις εγκρίσεις για την επιβολή πολέμου σε βάρος της Γιουγκοσλαβίας. 

Το ερώτημα λοιπόν που ανακύπτει με τρόπο αβίαστο δεν μπορεί κανείς να το παραμερίσει. Η ελληνική Κυβέρνηση αιφνιδιάστηκε και ακολούθησε αυτή την παιδαριώδη και αλλοπρόσαλλη τακτική; 'Η μήπως παγιδεύτηκε και εξ' αντικειμένου διεκπεραίωσε αυτήν την υπόθεση προς ένα προδιαγεγραμμένο και επιθυμητό από τρίτους αποτέλεσμα; 

Η ελληνική Κυβέρνηση που θεωρούσε ότι εργάζεται για την απεμπλοκή της από το πρόβλημα Οτσαλάν, μήπως είχε εξ αντικειμένου εμπλακεί σε αυτήν και στις σχετικές υποδείξεις για προώθηση του Οτσαλάν στην Κένια; Αυτό είναι το κρίσιμο ερώτημα, στο οποίο δεν απαντά ο αρνούμενος να καταθέσει διοικητής της ΕΥΠ και ο απουσιάζων Πρωθυπουργός: Ποιος είχε την ιδέα και την πρόταση για προώθηση του Οτσαλάν στην Κένια; Ποιος την αποδέχτηκε, γιατί την αποδέχτηκε και γιατί ο Πρωθυπουργός έδωσε την εντολή; 

Ανακύπτει και ένα ακόμα βασανιστικό ερώτημα: Γιατί η ελληνική Κυβέρνηση με τόση ευκολία, παραμέρησε όλες τις πολιτικές και νομικές εγγυήσεις προστασίας ενός πολιτικού φυγάδα, ενός διωκόμενου πολίτη, ενός πολίτη που ζητούσε άσυλο, ως ικέτης, όπως ειπώθηκε προηγουμένως από τον κ. Ιντζέ. Γιατί; Εσείς όλοι της κυβερνητικής πλειοψηφίας, που θεωρείτε ότι έγιναν όλα καλώς, εξηγείστε γιατί, για να δούμε τελικά ποιες είναι οι ηθικές και πολιτικές δεσμεύσεις κάποιων βασικών αρχών του δικαίου. 

Είμαι υποχρεωμένος να επισημάνω ότι εδώ τα ερωτήματα είναι αμίληκτα. Γιατί η ελληνική Κυβέρνηση δεν αξιοποίησε τις δυνατότητες του διεθνούς και του ελληνικού δικαίου; Γιατί δεν συνέλαβε, δεν κράτησε τον Οτσαλάν, για να εφαρμοστεί η εσωτερική διαδικασία για το άσυλο; Γιατί δεν μετέφερε τον Οτσαλάν στην Ιταλία, όπου είχε αρχικώς υποβληθεί αίτηση για χορήγηση ασύλου; Γιατί δεν θέλησε η ελληνική Κυβέρνηση να ασχοληθεί με την αίτηση ασύλου, που υποβλήθηκε στην Πρεσβεία του Ναϊρόμπι; 

Τέλος, γιατί δεν ενήργησε η ελληνική Κυβέρνηση σύμφωνα με όλες τις διαδικασίες της Συνθήκης του Σένγκεν,που όταν εδώ επρόκειτο να κυρωθεί, μας λέγατε όλοι ότι είναι η καλύτερη διαδικασία εγγυήσεων προστασίας των διωκομένων για τη χορήγηση ασύλου; Και στο όνομα των ευρωπαϊκών σας επικλήσεων, γιατί σε τελευταία ανάλυση δεν εφάρμοσε η Κυβέρνηση το κοινό ψήφισμα των Υπουργών Εξωτερικών του Ιουνίου-Ιουλίου του 1995, για την καθιέρωση σχετικής διαδικασίας παροχής πολιτικού ασύλου σε φυγάδες διωκομένους; 

Κυρίες και κύριοι συνάδελφοι, σ'αυτά τα ερωτήματα οφείλει ν'απαντήσει μια υπεύθυνη κυβέρνηση και όχι σε διαδικαστικά ζητήματα και σε αναλύσεις καταθέσεων. Κάποια στιγμή που δημιουργήθηκε το πρόβλημα, η Κυβέρνηση πήρε την απόφαση να παρωχευτεύσει το θέμα στις σκοτεινές διαπλεκόμενες διαδικασίες των μυστικών υπηρεσιών. Η Κυβέρνηση πήρε την απόφαση να μην εφαρμόσει τη νομιμότητα. Η Κυβέρνηση πήρε την απόφαση με συνωμοτικούς όρους να διαχειριστεί την υπόθεση και όχι με όρους πολιτικής ευθύνης και νομικής διαφάνειας. 

Συζητάμε σήμερα την υπόθεση Οτσαλάν και σε λίγες μέρες αρχίζει η δίκη του, με προδιαγεγραμμένη την έκβασή της. Απ'την πρώτη στιγμή της σύλληψής του υπήρξε βάναυση περιφρόνηση κάθε δέσμευσης για δίκαιη δίκη και ανεμπόδιστη υπεράσπιση. Μέχρι και τη δίκη του, δεν πρόκειται ν'αλλάξουν οι όροι, δεν πρόκειται να προστατευθεί η σωματική και ψυχική του ακεραιότητα. Ο Οτσαλάν δια της συλλήψεώς του, οδηγείται στην εξόντωσή του. Αυτή είναι η πραγματικότητα. 

'Ηξερε ο κύριος Πρωθυπουργός τη σύλληψή του από την πρώτη μέρα, από τη στιγμή που χάθηκε στο αεροδρόμιο του Ναϊρόμπι. Τι έκανε; Συνέχισε την περιοδεία του στο Κιλκίς. Σιώπησε, απουσίασε από τη Βουλή όταν ηγέρθη θέμα και προβλήθηκε αξίωση από τα κόμματα της Αντιπολίτευσης για πληροφορίες και συζήτηση. 

Στη συνεχεια, οταν η αντίδραση του κόσμου φούσκωσε και κατέκλυσε την Ελλάδα, μίλησε για παρακράτος. Μίλησε για υπερπατριώτες που κάνουν εξωτερική πολιτική και βλάπτουν τη χώρα. 

'Εχοντας αρχικά υποτιμήσει την ευαισθησία και την αντίδραση του λαού μας, προχώρησε, στη συνέχεια κάτω από την πίεση της κοινής γνώμης, σε ανθρωποθυσίες τριών Υπουργών για να συμψηφίσει τις δικές του προσωπικές ευθύνες. Και από τότε εμείς από το Συνασπισμό είπαμε "καμία ανθρωποθυσία Υπουργών δεν καλύπτει και δεν συμψηφίζει τις πολιτικές ευθύνες του Πρωθυπουργού". Γιατί η πολιτική ευθύνη είναι πρωτογενής στην Κυβέρνηση και ανήκει στον Πρόεδρο της Κυβέρνησης. Και ο ελληνικός λαός ψηφίζει Πρωθυπουργούς όχι για ν'απουσιάζουν, αλλά για να είναι παρόντες. 'Οχι για να μεταθέτουν τις ευθύνες, αλλά για ν'αναλαμβάνουν τις ευθύνες. 'Οχι για να υπεκφεύγουν, αλλά για να μάχονται και να αποδεικνύουν ότι πράγματι με τη συμπεριφορά τους ωφέλησαν τον τόπο. Γιατί αυτό είναι το κριτήριο δικαίωσης της οποιαδήποτε πολιτικής. Το κοινό συμφέρον, η ωφέλεια του τόπου. 

Ο κ. Σημίτης αρνήθηκε τη νόμιμη διαδικασία, αν και του προτάθηκε από έναν Υπουργό, τον κ.Παπαδόπουλο. Ο κ.Σημίτης αντιθέτως ανέθεσε στο Γραμματέα του Υπουργικού Συμβουλίου να είναι αντ'αυτού ο χειριστής του θέματος, για κάθε σχετική συνεννόηση και απόφαση. 'Ο,τι έγινε είχε την επικάλυψη και την τεκμηρίωση της πρωθυπουργικής συμμετοχής. 

Κυρίες και κύριοι συνάδελφοι, τα αναφέρω αυτά γιατί ο κυριος Πρωθυπουργός απουσιάζει και σήμερα, που συζητείται αυτό το θέμα της πολιτικής τραγωδίας, που είναι η υποθεση Οτσαλάν. Δικαίωμά του ν'απουσιάζει. Μου το είπε και ο Πρόεδρος της Βουλής προηγουμένως. 'Ετσι όμως όπως ασκεί το δικαίωμά του ο κύριος Πρωθυπουργός, μου επιτρέπει να θεωρώ την απουσία του μειωτική για το Κοινοβούλιο και αρνητική για την αξιοπιστία του πολιτικού συστήματος διακυβέρνησης της χώρας μας. 

Είναι μεγάλο και επικίνδυνο το έλλειμμα δημοκρατίας που προκύπτει απο τη δυνατότητα του εκάστοτε Πρωθυπουργού και του στενού πρωθυπουργικού περιβάλλοντος, να διεκπεραιώνουν πίσω και έξω από τους θεσμούς κρίσιμες υποθέσεις για τη χώρα. 'Ετσι διεκπεραιώθηκε η υπόθεση Οτσαλάν. 'Ετσι διεκπεραιώνεται δυστυχώς και η υπόθεση του πολέμου και της συμμετοχής της Ελλάδας σε αυτό τον πόλεμο, με αποφάσεις, εντολές και υπογραφές του κυρίου Πρωθυπουργού, με τη Βουλή απούσα, με την Κυβέρνηση ωσεί παρούσα να αποφασίζει και να εγκρίνει χωρίς να ξέρει, χωρίς να συζητά, όλο αυτό το σκοτεινό μέρος της υποθεσης, το οποίο υπάρχει πίσω από τους θεσμούς και έξω από τη νομιμότητα. 

Είπε ο κύριος Πρωθυπουργος ότι στην υπόθεση Οτσαλάν έδρασε το παρακράτος. 'Επρεπε, λοιπόν, σήμερα να είναι εδώ παρών, για να πει στην Ελληνική Βουλή και διά της Βουλής στον ελληνικό λαό ποιο είναι αυτό το παρακράτος και πως μπορεί να δρα αυτό το παρακράτος με τη δική του κυβέρνηση; Ακόμη, όφειλε να είναι εδώ για να απαντήσει πώς συνδέεται αυτό το παρακράτος με τη δική του απόφαση να χειριστεί την υποθεση η ΕΥΠ έξω απο τις νόμιμες διαδικασίες. 

Είπε ο κύριος Πρωθυπουργός ότι έδρασαν άφρονες ιδιώτες και δήθεν υπερπατριώτες. 'Επρεπε να είναι εδώ ο κ.Σημίτης για να εξηγήσει πως και γιατί η δράση αυτή προωθήθηκε και ολοκληρώθηκε από την κυβερνητική και κρατική συνέργεια. Να πει στη Βουλή και να εξηγήσει όχι με λόγους εν εξάψει εσωτερικό της Τουρκίας, για τις πολιτικές εξελίξεις εκεί και τη διαμόρφωση των εκλογικών αποτελεσμάτων. 

Σήμερα κανείς δεν μπορεί να παραβλέψει ότι η υπόθεση Οτσαλάν έφερε το γκρίζο πολιτικό τοπίο που ανέδειξαν οι τουρκικές εκλογές, έφερε πλειοψηφούν κόμμα το κόμμα του κ. Ετσεβίτ την ώρα που η ελληνική εξωτερική πολιτική θεωρούσε ότι τελείωσε ο Ετσεβίτ. 

Σήμερα, επίσης αποκαλύπτεται ότι η υπόθεση Οτσαλάν εκινείτο παραλλήλως προς όσα είχαν προγραμματιστεί και προωθούντο για την τραγωδία του πολέμου στα Βαλκάνια, του πολέμου που ενέσκυψε στα Βαλκάνια και επεσκίασε τα πάντα. Ο ίδιος ύποπτος χρόνος, η ίδια κρίσιμη χρονική περίοδος, όπου οι διαδικασίες της υπόθεσης Οτσαλάν, συμπορεύονται με τα αποφασιστικά βήματα και τις εγκρίσεις για την επιβολή πολέμου σε βάρος της Γιουγκοσλαβίας. 

Το ερώτημα λοιπόν που ανακύπτει με τρόπο αβίαστο δεν μπορεί κανείς να το παραμερίσει. Η ελληνική Κυβέρνηση αιφνιδιάστηκε και ακολούθησε αυτή την παιδαριώδη και αλλοπρόσαλλη τακτική; 'Η μήπως παγιδεύτηκε και εξ' αντικειμένου διεκπεραίωσε αυτήν την υπόθεση προς ένα προδιαγεγραμμένο και επιθυμητό από τρίτους αποτέλεσμα; 

Η ελληνική Κυβέρνηση που θεωρούσε ότι εργάζεται για την απεμπλοκή της από το πρόβλημα Οτσαλάν, μήπως είχε εξ αντικειμένου εμπλακεί σε αυτήν και στις σχετικές υποδείξεις για προώθηση του Οτσαλάν στην Κένια; Αυτό είναι το κρίσιμο ερώτημα, στο οποίο δεν απαντά ο αρνούμενος να καταθέσει διοικητής της ΕΥΠ και ο απουσιάζων Πρωθυπουργός: Ποιος είχε την ιδέα και την πρόταση για προώθηση του Οτσαλάν στην Κένια; Ποιος την αποδέχτηκε, γιατί την αποδέχτηκε και γιατί ο Πρωθυπουργός έδωσε την εντολή; 

Ανακύπτει και ένα ακόμα βασανιστικό ερώτημα: Γιατί η ελληνική Κυβέρνηση με τόση ευκολία, παραμέρησε όλες τις πολιτικές και νομικές εγγυήσεις προστασίας ενός πολιτικού φυγάδα, ενός διωκόμενου πολίτη, ενός πολίτη που ζητούσε άσυλο, ως ικέτης, όπως ειπώθηκε προηγουμένως από τον κ. Ιντζέ. Γιατί; Εσείς όλοι της κυβερνητικής πλειοψηφίας, που θεωρείτε ότι έγιναν όλα καλώς, εξηγείστε γιατί, για να δούμε τελικά ποιες είναι οι ηθικές και πολιτικές δεσμεύσεις κάποιων βασικών αρχών του δικαίου. 

Είμαι υποχρεωμένος να επισημάνω ότι εδώ τα ερωτήματα είναι αμίληκτα. Γιατί η ελληνική Κυβέρνηση δεν αξιοποίησε τις δυνατότητες του διεθνούς και του ελληνικού δικαίου; Γιατί δεν συνέλαβε, δεν κράτησε τον Οτσαλάν, για να εφαρμοστεί η εσωτερική διαδικασία για το άσυλο; Γιατί δεν μετέφερε τον Οτσαλάν στην Ιταλία, όπου είχε αρχικώς υποβληθεί αίτηση για χορήγηση ασύλου; Γιατί δεν θέλησε η ελληνική Κυβέρνηση να ασχοληθεί με την αίτηση ασύλου, που υποβλήθηκε στην Πρεσβεία του Ναϊρόμπι; 

Τέλος, γιατί δεν ενήργησε η ελληνική Κυβέρνηση σύμφωνα με όλες τις διαδικασίες της Συνθήκης του Σένγκεν,που όταν εδώ επρόκειτο να κυρωθεί, μας λέγατε όλοι ότι είναι η καλύτερη διαδικασία εγγυήσεων προστασίας των διωκομένων για τη χορήγηση ασύλου; Και στο όνομα των ευρωπαϊκών σας επικλήσεων, γιατί σε τελευταία ανάλυση δεν εφάρμοσε η Κυβέρνηση το κοινό ψήφισμα των Υπουργών Εξωτερικών του Ιουνίου-Ιουλίου του 1995, για την καθιέρωση σχετικής διαδικασίας παροχής πολιτικού ασύλου σε φυγάδες διωκομένους; 

Κυρίες και κύριοι συνάδελφοι, σ'αυτά τα ερωτήματα οφείλει ν'απαντήσει μια υπεύθυνη κυβέρνηση και όχι σε διαδικαστικά ζητήματα και σε αναλύσεις καταθέσεων. Κάποια στιγμή που δημιουργήθηκε το πρόβλημα, η Κυβέρνηση πήρε την απόφαση να παρωχευτεύσει το θέμα στις σκοτεινές διαπλεκόμενες διαδικασίες των μυστικών υπηρεσιών. Η Κυβέρνηση πήρε την απόφαση να μην εφαρμόσει τη νομιμότητα. Η Κυβέρνηση πήρε την απόφαση με συνωμοτικούς όρους να διαχειριστεί την υπόθεση και όχι με όρους πολιτικής ευθύνης και νομικής διαφάνειας. 

Συζητάμε σήμερα την υπόθεση Οτσαλάν και σε λίγες μέρες αρχίζει η δίκη του, με προδιαγεγραμμένη την έκβασή της. Απ'την πρώτη στιγμή της σύλληψής του υπήρξε βάναυση περιφρόνηση κάθε δέσμευσης για δίκαιη δίκη και ανεμπόδιστη υπεράσπιση. Μέχρι και τη δίκη του, δεν πρόκειται ν'αλλάξουν οι όροι, δεν πρόκειται να προστατευθεί η σωματική και ψυχική του ακεραιότητα. Ο Οτσαλάν δια της συλλήψεώς του, οδηγείται στην εξόντωσή του. Αυτή είναι η πραγματικότητα. 

'Ηξερε ο κύριος Πρωθυπουργός τη σύλληψή του από την πρώτη μέρα, από τη στιγμή που χάθηκε στο αεροδρόμιο του Ναϊρόμπι. Τι έκανε; Συνέχισε την περιοδεία του στο Κιλκίς. Σιώπησε, απουσίασε από τη Βουλή όταν ηγέρθη θέμα και προβλήθηκε αξίωση από τα κόμματα της Αντιπολίτευσης για πληροφορίες και συζήτηση. 

Στη συνεχεια, οταν η αντίδραση του κόσμου φούσκωσε και κατέκλυσε την Ελλάδα, μίλησε για παρακράτος. Μίλησε για υπερπατριώτες που κάνουν εξωτερική πολιτική και βλάπτουν τη χώρα. 

'Εχοντας αρχικά υποτιμήσει την ευαισθησία και την αντίδραση του λαού μας, προχώρησε, στη συνέχεια κάτω από την πίεση της κοινής γνώμης, σε ανθρωποθυσίες τριών Υπουργών για να συμψηφίσει τις δικές του προσωπικές ευθύνες. Και από τότε εμείς από το Συνασπισμό είπαμε "καμία ανθρωποθυσία Υπουργών δεν καλύπτει και δεν συμψηφίζει τις πολιτικές ευθύνες του Πρωθυπουργού". Γιατί η πολιτική ευθύνη είναι πρωτογενής στην Κυβέρνηση και ανήκει στον Πρόεδρο της Κυβέρνησης. Και ο ελληνικός λαός ψηφίζει Πρωθυπουργούς όχι για ν'απουσιάζουν, αλλά για να είναι παρόντες. 'Οχι για να μεταθέτουν τις ευθύνες, αλλά για ν'αναλαμβάνουν τις ευθύνες. 'Οχι για να υπεκφεύγουν, αλλά για να μάχονται και να αποδεικνύουν ότι πράγματι με τη συμπεριφορά τους ωφέλησαν τον τόπο. Γιατί αυτό είναι το κριτήριο δικαίωσης της οποιαδήποτε πολιτικής. Το κοινό συμφέρον, η ωφέλεια του τόπου. 

Ο κ. Σημίτης αρνήθηκε τη νόμιμη διαδικασία, αν και του προτάθηκε από έναν Υπουργό, τον κ.Παπαδόπουλο. Ο κ.Σημίτης αντιθέτως ανέθεσε στο Γραμματέα του Υπουργικού Συμβουλίου να είναι αντ'αυτού ο χειριστής του θέματος, για κάθε σχετική συνεννόηση και απόφαση. 'Ο,τι έγινε είχε την επικάλυψη και την τεκμηρίωση της πρωθυπουργικής συμμετοχής. 

Κυρίες και κύριοι συνάδελφοι, τα αναφέρω αυτά γιατί ο κυριος Πρωθυπουργός απουσιάζει και σήμερα, που συζητείται αυτό το θέμα της πολιτικής τραγωδίας, που είναι η υποθεση Οτσαλάν. Δικαίωμά του ν'απουσιάζει. Μου το είπε και ο Πρόεδρος της Βουλής προηγουμένως. 'Ετσι όμως όπως ασκεί το δικαίωμά του ο κύριος Πρωθυπουργός, μου επιτρέπει να θεωρώ την απουσία του μειωτική για το Κοινοβούλιο και αρνητική για την αξιοπιστία του πολιτικού συστήματος διακυβέρνησης της χώρας μας. 

Είναι μεγάλο και επικίνδυνο το έλλειμμα δημοκρατίας που προκύπτει απο τη δυνατότητα του εκάστοτε Πρωθυπουργού και του στενού πρωθυπουργικού περιβάλλοντος, να διεκπεραιώνουν πίσω και έξω από τους θεσμούς κρίσιμες υποθέσεις για τη χώρα. 'Ετσι διεκπεραιώθηκε η υπόθεση Οτσαλάν. 'Ετσι διεκπεραιώνεται δυστυχώς και η υπόθεση του πολέμου και της συμμετοχής της Ελλάδας σε αυτό τον πόλεμο, με αποφάσεις, εντολές και υπογραφές του κυρίου Πρωθυπουργού, με τη Βουλή απούσα, με την Κυβέρνηση ωσεί παρούσα να αποφασίζει και να εγκρίνει χωρίς να ξέρει, χωρίς να συζητά, όλο αυτό το σκοτεινό μέρος της υποθεσης, το οποίο υπάρχει πίσω από τους θεσμούς και έξω από τη νομιμότητα. 

Είπε ο κύριος Πρωθυπουργος ότι στην υπόθεση Οτσαλάν έδρασε το παρακράτος. 'Επρεπε, λοιπόν, σήμερα να είναι εδώ παρών, για να πει στην Ελληνική Βουλή και διά της Βουλής στον ελληνικό λαό ποιο είναι αυτό το παρακράτος και πως μπορεί να δρα αυτό το παρακράτος με τη δική του κυβέρνηση; Ακόμη, όφειλε να είναι εδώ για να απαντήσει πώς συνδέεται αυτό το παρακράτος με τη δική του απόφαση να χειριστεί την υποθεση η ΕΥΠ έξω απο τις νόμιμες διαδικασίες. 

Είπε ο κύριος Πρωθυπουργός ότι έδρασαν άφρονες ιδιώτες και δήθεν υπερπατριώτες. 'Επρεπε να είναι εδώ ο κ.Σημίτης για να εξηγήσει πως και γιατί η δράση αυτή προωθήθηκε και ολοκληρώθηκε από την κυβερνητική και κρατική συνέργεια. Να πει στη Βουλή και να εξηγήσει όχι με λόγους εν εξάψει σε διάφορες προεκλογικές συγκεντρώσεις ή σε διάφορα κομματικά συνέδρια. Γιατί κυρίες και κύριοι συνάδελφοι, η Κυβέρνηση που συνομιλεί με άφρονες, η Κυβέρνηση που ανέχεται και εκτρέφει παρακράτος, παρακρατικές διαπλοκές, είναι ή άβουλη Κυβέρνηση ή προβληματική και επιζήμια κυβέρνηση ή και τα δύο μαζί. 

Είπε ο κύριος Πρωθυπουργός ότι η ελληνική Κυβέρνηση δεν μπορούσε να κάνει τίποτε, και αν δρούσε διαφορετικά, θα αντιδρούσε η Τουρκία. 'Επρεπε να είναι εδώ ο κύριος Πρωθυπουργος για να υποστεί τον κοινοβουλευτικό έλεγχο και να εξηγήσει αυτό το περιέργο δόγμα της κυβερνητικής του πολιτικής: Για όλα, δεν γίνεται αλλιώς. Δεν γίνεται αλλιώς παρά με το μονόδρομο της ΟΝΕ, δεν γίνεται αλλιώς παρά μονάχα με την αποδοχή της νέας δομής του ΝΑΤΟ, δεν γίνεται αλλιώς παρά μονάχα σε ότι μας ζητάνε να λέμε ναι, γιατί αλλιώς κινδυνεύουμε, θα μπούμε σε περιπέτειες. Αυτό το δογμα του "δε γίνεται αλλιώς" είναι εκεινο που θεωρητικοποιεί την αδράνεια, είναι εκείνο το οποίο νομιμοποιεί την παράδοση εκ των προτέρων, της εξωτερικής πολιτικής της χώρας σε εκβιαστικά διλήμματα. 

'Επρεπε να είναι εδώ ο κ. Σημίτης για να ακούσει ότι και άλλες φορές η Ελλάδα βρέθηκε κάτω από εξουθενωτικούς εκβιασμούς για να εκδώσει πολιτικούς φυγάδες και διωκομένους. Δυο Αμερικανοί πρόεδροι επίεζαν επί χρόνια να δοθεί ο Χαντάμ ή Ρασίντ και η πρώτη κυβέρνηση του 1989 και η οικουμενική κυβέρνηση του 1989, αρνήθηκαν να τον εκδώσουν. Και η κυβέρνηση του κ. Μητσοτάκη παρέπεμψε την υπόθεση στο ελληνικό δίκαιο και εφάρμοσε τον ελληνικό νόμο. Είχε οργιάσει από πλευράς πιέσεων η Ιταλία μέσω της Ευρωπαϊκής 'Ενωσης για να εκδοθεί ο Φολίνι, ως καταζητούμενος, για συμμετοχή σε τρομοκρατικές δραστηριότητες στην Ιταλία, και η τότε κυβέρνηση του Ανδρέα Παπανδρέου αρνήθηκε να προσχωρήσει στην έκδοση και εφάρμοσε το ελληνικό δίκαιο. Εφάρμοσαν το ελληνικό δίκαιο και το διεθνές και κανείς δεν τόλμησε να συνεχίσει τις πιέσεις ή να αμφισβητήσει τη νομιμότητα αυτών των ελληνικών κυβερνήσεων και του ΠΑ.ΣΟ.Κ. και της Νέας Δημοκρατίας. 

Εδώ έπρεπε να είναι για να ακούσει αυτά τα περιστατικά. Για να μη λέμε ότι δεν γίνεται αλλιώς. 'Οταν εφαρμόζεις την εθνική και την διεθνή νομιμότητα, κανείς δεν μπορεί να σε εκβιάσει. 'Οταν όμως πας στο προνομιακό πεδίο, στο σκοτεινό πεδίο της συνωμοτικής δράσης, εκεί είναι που παραδίδεσαι εκ των προτέρων και γίνεσαι συνεργός σε πολιτικά εγκλήματα σαν αυτό που έγινε με ιστορικές επιπτώσεις, δια της συλλήψεως του Οτσαλάν από τους Τούρκους. 

Κυρίες και κύριοι συνάδελφοι, η υπόθεση Οτσαλάν αποτελεί αξονική τομογραφία που δείχνει τις αναπηρίες της ελληνικής εξωτερικής πολιτικής, αλλά και του πολιτικού μας συστήματος. Δείχνει την έλλειψη στρατηγικού και τακτικού σχεδιασμού, την απουσία έντεχνης και προληπτικής διπλωματίας, την αποσπασματική προσωποποιημένη και ασυνάρτητη συμπεριφορά, την απουσία πολιτικής συνεννόησης και την πολιτική κρυψίνοια κάθε κυβερνητικού επιτελείου, που θεωρεί αυτές τις υποθέσεις, εσωτερικές του υποθέσεις. Την ύπαρξη κομματικού και φατριαστικού ανταγωνισμού στο εσωτερικό των κρατικών υπηρεσιών, ακόμη και των υπηρεσιών πληροφοριών. 

Δεν ήξερε η ελληνική Κυβέρνηση ότι ο Οτσαλάν από τη στιγμή που έφυγε από τη Συρία, είναι ο υπ' αριθμόν 1 παρακολουθούμενος, από όλες τις μυστικές υπηρεσίες; Δεν εγνώριζε η ελληνική κυβέρνηση ότι έτσι ή αλλιώς θα υπάρξει έμμεσα ή άμεσα η οποιαδήποτε εμπλοκή; Τι σχεδίαζε για ένα τέτοιο ενδεχόμενο; Ποια ήταν η προληπτική έντεχνη διπλωματία για να αποφύγουμε όλες αυτές τις εμπλοκές; 

Η υπόθεση όμως Οτσαλάν έχει αποκαλυπτική και ιστορική σημασία και για έναν επιπρόσθετο λόγο, δείχνει το χυδαίο κυνισμό της διακρατικής σκοπιμότητας, που επιβάλλει τη μη εφαρμογή του διεθνούς δικαίου και αναγκάζει έναν πολιτικό φυγάδα, όπως ο Οτσαλάν, να περιφέρεται ως ανθρώπινο λάφυρο προς παράδοση. Είναι ντροπή για τις ευρωπαϊκές κυβερνήσεις που αρνήθηκαν με αυτό τον κυνικό και ωμό τρόπο να εφαρμόσουν τη δική τους νομοθεσία. Δείχνει αυτή η υπόθεση την ωμότητα με την οποία περιφρονούνται οι διεθνείς οργανισμοί και οι συνθήκες, προκειμένου να διαμορφωθεί αυτή "η νέα τάξη" που δεν είναι τίποτε άλλο, παρά "η νέα τάξη της βαρβαρότητας", η "νέα τάξη της ανομίας". Δείχνει επίσης η υπόθεση Οτσαλάν ότι σε γεγονότα όπως αυτά, προετοιμάζονται και υλοποιούνται διεθνείς πρακτικές αυθαιρεσίας, βίας και υποκρισίας που διαλύουν όλο το σύστημα εγγυήσεων. Αυτό το σύστημα δημοκρατικών εγγυήσεων προστασίας διαμορφώθηκε με αγώνες ως κατάκτηση πολιτισμού. Αυτό, λοιπόν, είναι σήμερα το οποίο διασύρεται, διαλύεται, περιφρονείται και αχρηστεύεται. 

Κυρίες και κύριοι συνάδελφοι, για την υπόθεση Οτσαλάν δεν αρκούν τα κροκοδείλια δάκρυα και οι κατά συνθήκη επικλήσεις για δίκαιη δίκη. Οι κυβερνήσεις των Ευρωπαϊκών χωρών και της Ελλάδας που μιλάνε για δίκαιη δίκη εκ των υστέρων, πρέπει να αισθάνονται ντροπή για την υπόθεση Οτσαλάν. 

Και αυτό γιατί με την άρνησή τους να εφαρμόσουν τη διεθνή νομιμότητα, οδήγησαν στη σύλληψη και στην εξόντωση του Οτσαλάν.'Εχει λοιπόν, η ελληνική Κυβέρνηση βαρύτατες, εγκληματικές πολιτικές ευθύνες. 

Κύριοι συνάδελφοι της κυβερνητικής πλειοψηφίας κανείς από σας ως πολίτης και άνθρωπος αυτής της χώρας, που έχει μία διαδρομή στο δημόσιο βίο της Ελλάδας, δεν θα τολμήσει ποτέ να πει στα παιδιά του, ότι με τη στάση της η Κυβέρνηση του κ. Σημίτη ωφέλησε την Ελλάδα και έφτιαξε πρότυπο πολιτικής ηθικής και ιστορικής ευθύνης για μίμηση. Βαρύτατες οι πολιτικές ευθύνες και έπρεπε να υπάρχει άλλη στάση από την πλευρά του Πρωθυπουργού. 

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, συζητάμε σήμερα ένα θέμα, το οποίο έχει τεράστιες διαστάσεις. Είναι μία θλιβερή υπόθεση, η οποία διέσυρε διεθνώς τη χώρα. 

Θέλω να ξεκινήσω λέγοντας ότι ο Πρωθυπουργός και η Κυβέρνηση έχουν τέραστιες ευθύνες τις οποίες εντοπίζω κατ'αρχήν σε τρία θέματα. 

Πρώτον, με τους εθνικά απαράδεκτους χειρισμούς που έκαναν σε όλη αυτήν την υπόθεση. 

Δεύτερον, με την προφανή προσπάθεια συγκάλυψης των χειρισμών αυτών που επηκολούθησε μέσω των διαδικασιών που ακολουθήθηκαν στην Εξεταστική Επιτροπή. 

Τρίτον, διότι με τις επιλογές που έκανε η κυβερνητική πλειοψηφία κατά τη διάρκεια των εργασιών της επιτροπής, προφανώς, τραυμάτισε τους θεσμούς και την αξιοπιστία του Κοινοβουλίου. 

Η Εξεταστική Επιτροπή όπως θυμόμαστε όλοι, συνεστήθη με πρωτοβουλία της Κυβέρνησης. Δυστυχώς, όμως, φάνηκε αμέσως ότι όλη η προσπάθεια που γινόταν ήταν να μην καταλογιστούν ευθύνες, όταν οι ευθύνες αυτές ήταν ορατές δια γυμνού οφθαλμού στο μέσο πολίτη. 

Και εξηγούμαι: Πρώτα-πρώτα τα χρονικά περιθώρια που δόθηκαν για μια τόσο μεγάλη υπόθεση, που είχε ανάγκη σοβαρούς και ενδελεχούς έρευνας ήταν ασφυκτικά στενά. Δεύτερον, σε μια σειρά από υποθέσεις είχαν σχέση με τους μάρτυρες, χειρίστηκε τα πράγματα με τρόπο που προφανώς οδηγούσε σε συγκάλυψη. Θυμίζω: Κάλυψε τον τέως Αρχηγό της Ε.Υ.Π. τον κ. Σταυρακάκη, ο οποίος αρνήθηκε να καταθέσει, προσέβαλε τους θεσμούς και το Κοινοβούλιο και βέβαια έχει διαπράξει το αδίκημα της ψευδορκίας. Δεν δέχθηκε να κληθούν ουσιώδεις μάρτυρες εις εκ των οποίων είστε εσείς, κύριε Πρόεδρε, που είχατε συναντήσει τον Οτσαλάν στη Ρώμη. Δεν δέχθηκε να προσέλθει ο αερολιμενάρχης της Κέρκυρας, ο Υπαρχηγός της Ε.Υ.Π., ο οποίος έδωσε την εντολή να εκδιωχθεί από την πρεσβευτική κατοικία ο Οτσαλάν. Κατασκεύασε ένα πόρισμα στο οποίο δεν καταλογίζεται καμία ευθύνη. 

Εδώ παρουσιάζεται το εξής οξύμωρο, κύριε Πρόεδρε: Ο μεν Πρωθυπουργός έκανε σε αυτήν την υπόθεση τον Πόντιο Πιλάτο και απέπεμψε τρεις Υπουργούς προσπαθώντας να φορτώσει σε αυτούς τις ευθύνες. Τώρα έρχεται ένα πόρισμα, το οποίο προσπαθεί να μας πείσει ότι δεν υπήρχε καμία ευθύνη, δηλαδή, ότι αδίκως απεπέμθησαν οι τρεις Υπουργοί. Αυτό, κύριε Πρόεδρε, το θεωρώ παρωδία. 

Τέλος, θέλω να σημειώσω, ότι το γεγονός ότι δεν δέχθηκε η Κυβέρνηση να αναβληθεί η διατύπωση του πορίσματος δημιουργεί ένα πολύ σοβαρό θέμα, διότι είναι πιθανό στοιχεία αυτού του πορίσματος να αποτελέσουν αντικείμενο εκμετάλλευσης εις βάρος των συμφερόντων της χώρας μια και αρχίζει σε λίγες ημέρες η δίκη του Οτσαλάν. 

Θέλω να ξεκαθαρίσω, λοιπόν, ότι για μας υπάρχουν βαρύτατες κυβερνητικές ευθύνες πολιτικές και πιθανόν όχι μόνον. Τις εντοπίζω, πρώτον στο γεγονός ότι φάνηκε εντελώς απροετοίμαστη η Κυβέρνηση στο να έχει μία συγκροτημένη, διατυπωμένη εξωτερική πολιτική για να χειριστεί κρίσεις. Θέλω εδώ να επαναλάβω το αίτημά μας για τη σύσταση εθνικού συμβουλίου εξωτερικής πολιτικής. Υπήρξε μία σειρά τεράστιων προβλημάτων στην εξωτερική μας πολιτική. Στην υπόθεση Οτσαλάν το θέμα δεν καλύπτεται με κανέναν τρόπο. Είναι ανάγκη να αναθεωρηθεί η πολιτική που ακολουθείται σε αυτό το ζήτημα. Η στείρα άρνηση του Πρωθυπουργού δεν δικαιολογείται. Είναι φανερό ότι αυτή η Κυβέρνηση και αυτός ο Πρωθυπουργός δεν μπορούν να χειριστούν ευαίσθητες εθνικά κρίσεις. 

Δεύτερον, υπάρχουν βαρύτατες ευθύνες για τη διάλυση του κρατικού μηχανισμού. Το γεγονός το ότι μπήκε ο Οτσαλάν στην Ελλάδα με τον τρόπο που μπήκε, φανερώνει ότι δεν λειτουργεί τίποτε από πλευράς κράτους. 

Το τρίτο είναι η επιλογή της Κένια, η οποία ήταν εν γνώσει της Κυβέρνησης. Δεν έγινε καμια διερεύνηση, δεν έγινε καμια προετοιμασία και στην ουσία εστάλη ο Οτσαλάν στο στόμα του λύκου. 

Και το τέταρτο είναι ότι όταν αισθάνθηκε τις κλιμακούμενες δυσκολίες η Κυβέρνηση, στην ουσία δίνοντας εντολή να εκδιωχθεί από την πρεσβευτική κατοικία ο Οτσαλάν, εμμέσως πλην σαφώς τον παρέδωσε. 'Ηξερε που πηγαίνει ο Οτσαλάν, ήξερε τι είχε να αντιμετωπίσει, τι θα βρει εκτός κατοικίας και ότι θα συλληφθεί. 

Κύριε Πρόεδρε, τα λέω όλα αυτά γιατί θέλω να κλείσω με μία επισήμανση και μία δήλωση από την πλευρά της Νέας Δημοκρατίας. Για μας ούτε η έρευνα έχει ολοκληρωθεί ούτε το θέμα έχει κλείσει. Και αυτό το υπογραμμίζω για όσα μέλλουν να συμβούν. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, συζητάμε σήμερα για μία υπόθεση πολύκροτη η οποία πράγματι τάραξε όχι μόνον τον ελληνικό λαό, αλλά και όλους τους λαούς της Ευρώπης και πέρα από την Ευρώπη, μια υπόθεση η οποία τις πρώτες μέρες, δικαιολογημένα, εύλογα, είχε δημιουργήσει τεράστια προβλήματα στην ίδια την Κυβέρνηση. Γιατί αυτή η υπόθεση οδήγησε τον ελληνικό λαό στο να αισθάνεται ντροπή, γιατί με τους χειρισμούς της Κυβέρνησης γελιοποιήθηκε διεθνώς η Ελλάδα και τραυματίστηκε το φιλότιμο του ελληνικού λαού. 

Τραυματίστηκε ακόμη ο ελληνικός πολιτισμός, που χαρακτηριζόταν από την κοινωνική αλληλεγγύη, από την προστασία σε κάθε λαό και σε κάθε άνθρωπο που αγωνίστηκε στο παρελθόν και αγωνίζεται για να αποκτήσει πατρίδα και να αποκτήσει τα δικαιώματά του. 

Αυτή όμως η υπόθεση παράλληλα έβλαψε σημαντικά τα εθνικά μας συμφέροντα και αυτό θα το δούμε πολύ περισσότερο στο άμεσο μέλλον κατά την άποψή μας. 

Παρ' ότι αυτή η υπόθεση είναι τόσο σημαντική, εν τούτοις η Κυβέρνηση επέμενε στο να έλθει να συζητηθεί είκοσι μέρες πριν τις εκλογές, ουσιαστικά σε προεκλογική περίοδο και μάλιστα να συζητηθεί με την απουσία του Πρωθυπουργού της χώρας, του Προέδρου της Κυβέρνησης, από τους χειρισμούς της οποίας, με πρώτη και κύρια πολιτική ευθύνη του Πρωθυπουργού, τελικά βρίσκεται σήμερα στα χέρια της Τουρκίας, του μοναδικού αντιπάλου και εχθρού της χώρας, ο ηγέτης του PKK, ο κ. Οτσαλάν. 

Πραγματικά οι εξελίξεις στα Βαλκάνια οδηγούν αβίαστα στο συμπέρασμα ότι οι Ηνωμένες Πολιτείες της Αμερικής, αλλά και οι άλλες μεγάλες δυνάμεις της Δύσης, της Ευρωπαϊκής 'Ενωσης, όχι τυχαία αλλά συνειδητά, με βάση σχεδιασμό που προωθούν στην περιοχή των Βαλκανίων και στη Μέση Ανατολή, οδήγησαν τα πράγματα, ώστε αξιοποιώντας μια ελληνική Κυβέρνηση που προωθεί επί τρία συνεχή χρόνια μια πολιτική εξάρτησης και υποτέλειας απέναντι σ' αυτές τις δυνάμεις, να συλλάβει πρώτα τον ηγέτη των Κούρδων, ώστε να επιφέρει ένα μεγάλο, καίριο πλήγμα προς τον αγωνιζόμενο κουρδικό λαό και το κουρδικό έθνος και να επακολουθήσουν μετά -όπως επακολούθησαν-πάλι με τη συναίνεση και συνυπογραφή του κ. Σημίτη και της Κυβέρνησης της Ελλάδας, οι βομβαρδισμοί εκ μέρους του ΝΑΤΟ προς τη Γιουγκοσλαβία. 

Είχα την ευκαιρία, όταν συζητούσαμε την υπόθεση αυτή σε επίπεδο Αρχηγών εδώ στη Βουλή, να επισημάνω και θα επαναλάβω -γιατί πράγματι θλίβομαι για τη σημερινή συμπεριφορά του ΠΑΣΟΚ πλέον, όχι της Κυβέρνησης, μέσω του εισηγητή του, που κάνει τους πάντες τελικά να βγάζουν τα συμπεράσματά τους για το πού κατάντησε αυτό το ΠΑΣΟΚ- ότι αυτά που συμβαίνουν, κυρίες και κύριοι συνάδελφοι, στα Βαλκάνια και στη Μέση Ανατολή δεν είναι ευκαιριακά γεγονότα, δεν είναι τυχαία γεγονότα, αλλά είναι ένα καλοστημένο σχέδιο από τις ΗΠΑ και τις άλλες μεγάλες δυνάμεις της Δύσης για την περιοχή, που έχει σαν στόχο να υπηρετήσει τα συμφέροντα των μεγάλων στα πλαίσια της παγκοσμιοποίησης της αγοράς και της επιβολής δια της ισχύος και με βαρβαρότητα, παραβιάζοντας κάθε ανθρώπινο δικαίωμα, του κανόνες διεθνούς δικαίου της νέας τάξης πραγμάτων. 

'Ετσι λοιπόν, σ' αυτήν τη περιοχή θέλουν να αναβαθμίσουν το ρόλο της Τουρκίας, γιατί την Τουρκία την ελέγχουν με το στρατοκρατικό καθεστώς που υπάρχει και με τις δομές που έχει η Τουρκία. Θέλουν παράλληλα να χτυπήσουν κάθε χώρα, κάθε έθνος κάθε λαό που βλέπουν οι ΗΠΑ και οι άλλες μεγάλες δυνάμεις ότι μπορεί σήμερα ή αύριο να σταθεί εμπόδιο σ' αυτά τα σχέδια που έχουν ως τελικό στόχο τον έλεγχο των πετρελαίων της Κασπίας, το γεωπολιτικό και οικονομικό έλεγχο της περιοχής και ασφαλώς και την εξασφάλιση στο μέλλον της απρόσκοπτης διέλευσης των πετρελαίων από την Κασπία προς τη Μεσόγειο και τον έλεγχο και την εκμετάλλευση και των άλλων πλουτοπαραγωγικών πηγών, όπως είναι οι υδάτινοι πόροι, ο χρυσός, το αέριο κλπ. 

Δυστυχώς, λέω με υπευθυνότητά ότι βρήκαν Κυβέρνηση εδώ στην Ελλάδα, που βλάπτοντας σαφώς τα εθνικά μας συμφέροντα, βοήθησε μετά από δεκαπέντε χρόνια τις ΗΠΑ και την Τουρκία, οι οποίες με πόλεμο και δαπανώνοντας δισεκατομμύρια δολάρια κατά των Κούρδων δεν μπορούσαν να πετύχουν το πλήγμα κατά των Κούρδων, του κουρδικού λαού και του κουρδικού έθνους. 

Με τη συνενοχή της Κυβέρνησης του κ. Σημίτη και των Υπουργών της, για να διευκολυνθούν στη συνέχεια για τους βομβαρδισμούς στη Γιουγκοσλαβία, τελικά πήραν στα χέρια τους τον Οτσαλάν. Και προσέφερε η ελληνική Κυβέρνηση αυτό που δεν μπόρεσαν να πετύχουν οι Τούρκοι και οι Αμερικανοί με το δεκαπεντάχρονο πόλεμο που έκαναν εναντίον του κουρδικού έθνους. 

Κατάφεραν με τη σύλληψη του Οτσαλάν, με αυτούς τους χειρισμούς που έκανε η Κυβέρνηση, ένα καίριο πλήγμα κατά του εθνικοαπελευθερωτικού αγώνα των Κούρδων, που είχε σα σημαία κατά κύριο λόγο το ΡΚΚ. Και αφού προχώρησαν έτσι, ακολούθησε η απόφαση του ΝΑΤΟ για τη Γιουγκοσλαβία. 

Και θα ήθελα να ρωτήσω κάτι τον απόντα κύριο Πρωθυπουργό, ο οποίος με την απουσία του δείχνει -κατά την άποψή μας- τουλάχιστον την πολιτική ενοχή και όχι μόνο αυτή, όπως προκύπτει άλλωστε από το αποδεικτικό υλικό. Θα ήθελα να ρωτήσω τον κύριο Πρωθυπουργό, το λαλίστατο, για να δικαιολογήσει τα πολιτικά του ανομήματα, τα ανομήματα τα δικά του και της Κυβέρνησής του και των Υπουργών της, ο οποίος βγήκε τότε και αποδεχόμενος τα σχέδια των Αμερικανών και των άλλων μεγάλων δυνάμεων, που οδήγησαν στην παράδοση του Οτσαλάν στην Τουρκία, αποκάλεσε -αποδεχόμενος την άποψη τη δόλια των Αμερικανών και του ΝΑΤΟ- τρομοκρατική οργάνωση το ΡΚΚ. 

Τον ερωτώ: Ο UCK τώρα τι είναι, κύριε Πρωθυπουργέ, και δε βγάλατε τσιμουδιά μέχρι σήμερα; Αλλά μιλάτε για τρομοκράτη στην ηγεσία της Γιουγκοσλαβίας, όπως σας λένε οι Αμερικανοί, όπως σας λένε οι 'Αγγλοι, οι Γάλλοι και οι Αμερικανοί, γιατί κάθε άλλο παρά την Ελλάδα πρώτα θεωρείτε ότι πρέπει να υπηρετείτε. 

Γιατί δεν είπατε, κύριε Πρωθυπουργέ; Ο UCK είναι ειρηνευτική δύναμη; Κάνουν απελευθερωτικό αγώνα και το ΡΚΚ είναι τρομοκράτες; Να, γιατι είσθε τρομαγμένοι υπάλληλοι των μεγάλων δυνάμεων. Και τελικά, αδιαφορώντας για τις βλάβες που φέρνετε με αυτήν, σας την πολιτική στην Ελλάδα, στην Κύπρο, στον Ελληνισμό και στο έθνος, παίζετε το πολιτικό παιχνίδι αυτών των μεγάλων δυνάμεων. Και συνεχώς με υποχωρήσεις, απο τα 'Ιμια, Σύμφωνο Μαδρίτης, ματαίωση εγκατάστασης των πυραύλων S-300, Oτσαλάν, τώρα Γιουγκοσλαβία, μας οδηγείτε με μαθηματική ακρίβεια σε εθνική συμφορά. Ναι. Να καταχωρηθεί στα Πρακτικά. 

Αφού βοηθήσατε τους Αμερικανούς και τους Τούρκους να φέρουν ένα καίριο πλήγμα στους Κούρδους, που θα έπρεπε εμείς να χρησιμοποιούμε σ' αυτήν τη συγκυρία, αφού γνωρίζουμε ότι οι Αμερικανοί, οι 'Αγγλοι, οι Γερμανοί, οι Γάλλοι στηρίζουν τις τουρκικές διεκδικήσεις σε βάρος της Ελλάδας στο Αιγαίο, αλλά και την κατοχή και εισβολή των Τούρκων στην Κύπρο, αντί να δημιουργήσετε πιο στενές σχέσεις με χώρες, έθνη και λαούς που έχουν τον ίδιο με εμάς αντίπαλο, εσείς πάτε και εναντίον των εθνικών μας συμφερόντων. Συμβάλλετε στην υλοποίηση των σχεδίων αυτών των μεγάλων δυνάμεων, ώστε να επιβάλουν τη νέα τάξη πραγμάτων, να αναβαθμίσουν επίσης το ρόλο της Τουρκίας στην περιοχή, ώστε μετά απερίσπαστοι από το κουρδικό έθνος απο το γιουγκοσλαβικό λαό και τη Γιουγκοσλαβία να επικαλεσθούν επιχειρήματα, που εσείς τους δίνετε με τη συνυπογραφή αυτών των αποφάσεων για να προχωρήσουν και να ολοκληρώσουν τα σχέδιά τους εναντίον της Ελλάδος στο Αιγαίο και εναντίον της Κύπρου. 

Σας καταγγέλλουμε εν επιγνώσει αυτών που λέω τα οποία καταχωρούνται στα Πρακτικά -και είναι ιστορικές στιγμές και οι χειρισμοί σας είναι καταστροφικοί- σας καταγγέλλουμε επιεικώς ότι ζημιώνετε τουλάχιστον λόγω βαριάς αμέλειας, λόγω ανικανότητας, λόγω ανευθυνότητας, λόγω έλλειψης θάρρους και τόλμης την Ελλάδα, τον Ελληνισμό και το ελληνικό έθνος. 

Μετά προχωρήσατε στη συναίνεση για τους ΝΑΤΟικούς βομβαρδισμούς. Επισκέφθηκα πριν από λίγες ημέρες, ως επικεφαλής αντιπροσωπείας του ΔΗ.Κ.ΚΙ. και τη Βουλγαρία και τη Γιουγκοσλαβία. Ακούστε, κύριοι συνάδελφοι. Αν θέλουμε να μην εξαπατούμε και το λαό και τον Ελληνισμό και το έθνος, είναι σαφές ότι από τις συζητήσεις τουλαχιστον που είχα, ενίσχυσα ακόμη περισσότερο δυστυχώς τις ανησυχίες που πολλές φορές εδώ στη Βουλή τις είχα διατυπώσει με ευγένεια μάλιστα. Τώρα πλέον είναι πεποίθησή μου ότι οι Αμερικανοί και οι άλλες μεγάλες δυνάμεις ρίχνουν προς την Αλβανία, προς την Βουλγαρία, προς τρομαγμένους υπαλλήλους, στην Ελλάδα, αλλά και σε άλλες χώρες των Βαλκανίων, το δέλεαρ -σε άλλες μεν χώρες όπως Αλβανία, Βουλγαρία, μου τα είπαν ευθέως, δεν τα βγάζω απο το μυαλό μου- ότι θα γίνουν μεγαλύτεροι μετά την ήττα της Γιουγκοσλαβίας, ότι δηλαδή θα πάρουν κομμάτια από τη Γιουγκοσλαβία, προκειμένου να πετύχουν όπως και στην Ελλάδα με την ανοικοδόμηση. Ντροπή δεν υπάρχει; Τσίπα δεν υπάρχει; Ανθρωπιά δεν υπάρχει; Να σκοτώνονται γυναίκες, παιδιά; 

Να κατεδαφίζεται όλη η κοινωνική και οικονομική υποδομή στη Γιουγκοσλαβία και αυτοί οι τρομαγμένοι διαχειριστές εδώ να ετοιμάζουν πώς θα μοιράσουν τα κόλλυβα και πώς θα ωφεληθούν από το θάνατο όχι μόνο των ανθρώπων, αλλά και των αξιών, των διεθνών κανόνων, των διεθνών αρχών; 

Φίλες και φίλοι, μας περιμένουν χειρότερα. Μπορεί κάποιοι να πουν ότι δεν πρέπει να λέγονται τέτοια. 'Οχι, πρέπει να λέγονται για να αναλαμβάνει και ο καθένας την ευθύνη και ειδικά όταν έρχεται εδώ και εισηγείται εκ μέρους του κυβερνώντος κόμματος ούτε λίγο-ούτε πολύ, που το θεωρώ τουλάχιστον ότι αυτό είναι έλλειψη γενναιοδωρίας, ότι τάχα φταίει ο Ναξάκης και δεν φταίει η Κυβέρνηση, οι Υπουργοί. 

Και ερωτώ: Μα, ο ίδιος ο Πρωθυπουργός δεν βγήκε και ομολόγησε την πολιτική του ευθύνη; Οι Υπουργοί μόλις τους παραίτησε ο Πρωθυπουργός δεν βγήκαν στις τηλεοράσεις την ίδια βραδιά και ομολόγησαν πολιτική ευθύνη; Και θέλετε να πείσετε τον ελληνικό λαό και θέλετε τάχα να αναβαθμίσετε το Κοινοβούλιο και τον ουσιαστικό κοινοβουλευτικό λόγο που είναι για τη σύσταση της εξεταστικής επιτροπής ότι τάχα εσείς είσαστε αντικειμενικοί; Και νομίζετε ότι κερδίζετε πολιτικά έτσι; 

Νομίζω ότι έχετε αποκοπεί τελείως από την πολιτική πραγματικότητα. Τελικά, η καρέκλα της εξουσίας σας έχει οδηγήσει σε τέτοιο σημείο που αποβαίνει σε βάρος όχι μόνο του ΠΑ.ΣΟ.Κ., του εκσυγχρονιστικού δήθεν ΠΑ.ΣΟ.Κ., αλλά σε βάρος των θεσμών, σε βάρος της κοινωνίας, σε βάρος της ίδιας της χώρας. Και αλήθεια η μεθόδευση που έγινε -και σήμερα δεν υπάρχει τηλεόραση, παρ' ότι ο κύριος Πρόεδρος της Βουλής το ζήτησε και δεν αμφισβητώ καθόλου αυτό που είπε- και η απουσία του Πρωθυπουργού επίσης δείχνουν τη συγκάλυψη. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Τι να συγκαλύψετε; Δεν έχετε καταλάβει τι απάντηση θα πάρετε στις 13 Ιουνίου. Αν περιφρονείτε σε αυτόν το βαθμό και τους ελάχιστους που απέμειναν και τον ελληνικό λαό, θα πάρετε την απάντηση και είμαι βέβαιος ότι στις 13 Ιουνίου το βράδυ θα συνέλθετε λιγάκι, γιατί είσθε ναρκωμένοι απ' αυτήν την προπαγάνδα την οποία κάνουν εκείνοι οι οποίοι στήνουν τα γκάλοπ, αυτοί οι οποίοι νομίζουν ότι αρκεί να κάνουν την προπαγάνδα και ο λαός ό,τι του πείτε το καταπίνει αμάσητο. Θα πάθετε τέτοιο κάζο την Κυριακή το βράδυ, μετά και απ' αυτό που σήμερα εδώ εξελίχθηκε, που πράγματι δεν θα ξέρετε και εσείς από πού σας ήρθε. 

Τελειώνοντας θέλω να πω ότι είναι σαφής η πολιτική ευθύνη κυρίως του Πρωθυπουργού, γι' αυτό και απέφυγε να έρθει εδώ, γιατί ήταν υποχρεωμένος να απαντήσει αν ερχόταν εδώ. Και είναι υπευθυνότητα του Πρωθυπουργού ένα τέτοιο κορυφαίο θέμα που οδήγησε τον ίδιο κάτω από την πίεση, τον ξεσηκωμό όλου του ελληνικού λαού και όλου του Ελληνισμού να παραιτήσει τρεις Υπουργούς. Και δεν καταδέχθηκε σήμερα -αυτός είναι εκσυγχρονισμός της πολιτικής και των θεσμών- να έρθει εδώ στη Βουλή, γιατί εδώ είναι ο ναός της Δημοκρατίας, κύριε Σημίτη, και όχι τα κανάλια με τα οποία συναλλάσσεσθε πολιτικά και χρωστάνε δεκάδες δισεκατομμύρια. Και σας έχω καλέσει εκατό φορές εδώ και δεν δώσατε απάντηση. Ο ελληνικός λαός έχει αντιπροσώπους στην Βουλή. Ας ερχόταν εδώ ο Πρωθυπουργός να απαντήσει. Δεν έρχεται και φυγομαχεί. Νομίζει ότι με αυτόν τον τρόπο θα καλύψει τη μεγάλη του ευθύνη και για την υπόθεση αυτή και για τις εξελίξεις στα εθνικά θέματα. 

Η Κυβέρνηση και ο κ.Σημίτης είναι υπεύθυνοι πολιτικά τουλάχιστον σ' αυτήν τη φάση. Ο κ.Σημίτης πρώτος. Σε τέτοιο κορυφαίο θέμα -και έχουμε κάνει συγκυβερνήσεις- που έχει σχέση με το έθνος, όπως ήταν η υπόθεση Οτσαλάν που απασχολήθηκε όλη η Ευρώπη, Δυτική και Ανατολική, είναι δυνατόν να πείσετε κανέναν, κύριοι, ότι δεν ενημερώθηκε ο Πρωθυπουργός, όπως και αν λέγεται; 

Μα, οι Πρωθυπουργοί ενημερώνονται για υποπολλαπλάσιας αξίας θέματα από τους Υπουργούς, όχι για τέτοιο θέμα που όλος ο διεθνής Τύπος έγραφε επί καιρό με το να πηγαίνει ο Οτσαλάν άλλοτε στην Ιταλία, άλλοτε στη Ρωσία και άλλοτε οπουδήποτε αλλού. 

'Οταν ισχυρίζεσθε τέτοιο πράγμα, στην ουσία ξέρετε τι λέτε; Λέτε ότι δεν έχετε Πρωθυπουργό, ότι η Ελλάδα δεν έχει Πρωθυπουργό. Γιατί αν δεν ασχολείται μ' αυτά ο Πρωθυπουργός, τότε με ποια ασχολείται; Με το Χρηματιστήριο, αν πήγε μια δραχμή παραπάνω η μετοχή ή όχι; Αλλά σαν διαχειριστική κυβέρνηση που είναι, ασφαλώς μόνο με αυτά ασχολείται, αφού και με τη Γιουγκοσλαβία, σκοτώνεται ο κόσμος κατεδαφίζεται η Γιουγκοσλαβία και αυτοί κοιτάζουν ποιοι εργολάβοι θα πάνε για να πάρουν κάποια λεφτά. 

Αυτά, κυρίες και κύριοι συνάδελφοι, ήθελα να πω. Η πολιτική ευθύνη και του Πρωθυπουργού και των τριών Υπουργών είναι σαφής και βγαίνει και απ' αυτήν την αναξιόπιστη διαδικασία, όπως έγινε από την πλειοψηφία, γιατί πράγματι δεν κλήθηκαν μάρτυρες που έπρεπε να κληθούν και κυρίως ο κύριος Πρωθυπουργός, αφού προέκυψε από τις καταθέσεις ότι του έδιναν συνεχώς λόγο οι Υπουργοί Εξωτερικών, Εσωτερικών και Δημόσιας Τάξης. 

Μα, είναι δυνατόν -και το ξέρουν όσοι ασχολούνται με τη δικαιοσύνη- να μην καλέσεις μάρτυρα, εκείνον τον οποίο δείχνουν οι Υπουργοί, αλλά και ο Γραμματέας του Υπουργικού Συμβουλίου; 'Εχετε την εντύπωση ότι σας πιστεύει ο ελληνικός λαός; 

Ασφαλώς για μας δεν κλείνει αυτή η υπόθεση. Μπορεί να κλείνει με τη στάση των κυβερνητικών Βουλευτών, αλλά δεν κλείνει τουλάχιστον πολιτικά αυτή η υπόθεση. 

(Χειροκροτήματα από την πτέρυγα του ΔΗ.Κ.ΚΙ.) 

ΠΡΟΕΔΡΕΥΩΝ (Παναγιώτης Ν. Κρητικός): Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου έχει το λόγο. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν θα παρακολουθήσω τον κ. Τσοβόλα στο παραλήρημά του που σήμερα ξεπέρασε κάθε όριο. 'Οταν ηρεμήσει νομίζω ότι δεν θα είναι περήφανος, γι' αυτά που είπε σήμερα στη Βουλή. 

Επίσης, δεν θα απαντήσω στον κ. Κωνσταντόπουλο, στο κατηγορητήριό του εναντίον του Πρωθυπουργού. Είναι μια συνήθης τακτική που δεν πείθει κανέναν, παρά μόνο ίσως τον εαυτό του. 

Γίνεται μια συζήτηση σήμερα για το θέμα του Οτσαλάν, μετά από μία διαδικασία της Εξεταστικής Επιτροπής, ένα θέμα που απασχόλησε την ελληνική κοινή γνώμη για πάρα πολύ διάστημα. Σήμερα αν το δούμε με ηρεμία και νηφαλιότητα, θα θυμηθούμε τις υπερβολές της εποχής εκείνης. 

Πράγματι ήταν ένα θέμα που συνεκλόνισε την κοινή γνώμη, ένα θέμα που βρέθηκε η Ελλάδα σε πολύ δύσκολη κατάσταση, μια υπόθεση όμως που βρεθήκαμε μόνοι μας, έχοντας με απέναντί μας, όχι μόνο την Ευρώπη, αλλά σχεδόν όλο τον κόσμο. 

Η Ευρώπη ολόκληρη εκείνη την εποχή, γνωρίζετε πάρα πολύ καλά, ότι είχε γυρίσει την πλάτη της και στον ίδιο τον Οτσαλάν, αλλά και στους Κούρδους. Δεν δέχονταν τον Οτσαλάν πουθενά στον εναέριο χώρο τους, πόσο μάλλον στα εδάφη τους. Οι πιέσεις ήταν τρομακτικές και ήταν επίσης γνωστό ότι η Ελλάδα δεν επιθυμούσε να εμπλακεί σ' αυτή την υπόθεση. Αυτό ήταν γνωστό και στον Οτσαλάν και στους Κούρδους. 

Γνωρίζαμε πολύ καλά τις προθέσεις για μετατροπή του κουρδικού από ένα διεθνές ζήτημα σε ένα ελληνοτουρκικό ζήτημα. Ωστόσο σε κάποια στιγμή υποχρεωθήκαμε να εμπλακούμε, όταν ορισμένοι θεώρησαν ότι είχε έλθει η ώρα να παίξουν παιχνίδια σε βάρος του ελληνικού λαού. 

Από τη στιγμή που κάποιοι ενέπλεξαν τη χώρα μας, για μας η υπόθεση ήταν, για να το πω απλά, "μπρος γκρεμός και πίσω ρέμα". Πέσαμε στο ρέμα. Επιχειρήσαμε να βοηθήσουμε τον άνθρωπο Οτσαλάν και αποτύχαμε. 

Πέσαμε στο ρέμα και προσπαθήσαμε πράγματι, παρά τη διεθνή αντίθεση, να ανταπεξέλθουμε σε ένα πάρα πολύ δύσκολο θέμα. Και εδώ πρέπει να πούμε ότι οι δικές μας μυστικές υπηρεσίες απέτυχαν. Απέτυχαν, όμως, σε ένα θέμα που δεν ξέρω αν άλλες μυστικές υπηρεσίες θα είχαν τη δυνατότητα να επιτύχουν. 

Πράγματι έγινε λάθος στους χειρισμούς. Αλλά από εκεί και πέρα, μέχρι το να λένε ορισμένοι ότι παραδώσαμε τον Οτσαλάν, νομίζω ότι υπάρχει μια τεράστια απόσταση και για να μην υποτιμούμε τη νοημοσύνη μας, με ποιο αντάλλαγμα; Γιατί; 

Νομίζω ότι είναι θλιβερό μια τέτοια υπόθεση που πράγματι είχε αρνητικές επιπτώσεις για τη χώρα μας να προσπαθούν να τη χρησιμοποιήσουν σαν φθηνό μικροπολιτικό χαρτί. 'Ενα θέμα για το οποίο η Ελλάδα έδωσε μια μάχη και την έχασε, τη μάχη των εντυπώσεων. 'Ομως, υπάρχει μπροστά μας ένας πόλεμος και δε νομίζω ότι έχουμε το δικαίωμα να αφήνουμε έστω και τους οποιουσδήποτε υπαινιγμούς για τα οποιαδήποτε πολιτικά πρόσωπα. 

Ακριβώς επειδή υπήρξαν λάθη στους χειρισμούς, ακριβώς επειδή υπήρξε ευαισθησία, τρεις συνάδελφοί μου πρώην Υπουργοί παραιτήθηκαν και η Κυβέρνηση ανέλαβε τις πολιτικές της ευθύνες. Σήμερα έρχεται το πόρισμα στη Βουλή και εκτιμά ότι υπάρχουν πολιτικές ευθύνες για κάποιους και αυτό από ορισμένες πλευρές της Βουλής. 

'Εγινε μία ενδελεχής συζήτηση και δεν υπάρχει καμία υπόνοια για οποιεσδήποτε ποινικές ευθύνες. Νομίζω ότι θα ήταν πολύ άστοχο να δημιουργούνται σήμερα εδώ τέτοιες εντυπώσεις, για να μην ξαναπάμε σε παλαιότερες εποχές και να μην υποβαθμίζουμε και το κύρος του Κοινοβουλίου. 

'Ηταν μία υπόθεση δύσκολη, είμαστε αδύναμος κρίκος και δεν μπορούσαμε εμείς να σύρουμε όλη την αλυσίδα. Κάναμε αυτό που μπορούσαμε, υπήρξαν προβλήματα χειρισμών, αλλά νομίζω ότι δεν έχει κανείς το δικαίωμα να χαρακτηρίζει ορισμένους περισσότερο ή λιγότερο πατριώτες, πολιτικούς οι οποίοι έχουν υπευθυνότητα και έχουν επανειλημμένως εκλεγεί από τον ελληνικό λαό, πολιτικοί που συμμετέχουν στην ελληνική Βουλή. 

Παρά τις διαφορετικές εκτιμήσεις από όλα τα κόμματα κανένας δεν προτείνει προανακριτική επιτροπή και δεν καταλαβαίνω γιατί ο κ. Καραμανλής είπε ότι το πόρισμα δεν το αποδέχεται. Είναι το πόρισμα που κάνει η ίδια του η κοινοβουλευτική ομάδα και το πόρισμα βοηθάει την Τουρκία. Μάλλον η συζήτηση ή τα σχόλια ορισμένων σήμερα βοηθούν την Τουρκία. Το πόρισμα δε νομίζω ότι αποδίδει τίποτε άλλο πέρα από κάποιες πολιτικές ευθύνες οι οποίες έχουν αναληφθεί. Θα είναι κρίμα κάποιοι να συνεχίσουν, όπως άλλες εποχές, ακριβώς επειδή δεν υπάρχουν ευθύνες σε πολιτικά πρόσωπα να προσπαθούν να αποδώσουν ευθύνες σε μη πολιτικά πρόσωπα. 

'Εχει συζητηθεί επανειλημμένως το θέμα αυτό, έχουν ειπωθεί διάφορα σενάρια, διάφορες εκτιμήσεις. Νομίζω ότι τα πραγματικά πλέον γεγονότα είναι γνωστά σε όλους, αποδεκτά από όλους και από τον ελληνικό λαό. 

Αγαπητοί συνάδελφοι, έχουμε μπροστά μας τον πόλεμο με την Τουρκία... 

(Θόρυβος στην Αίθουσα) 

ΒΟΥΛΕΥΤΕΣ ΑΠΟ ΤΗ ΝΕΑ ΔΗΜΟΚΡΑΤΙΑ: Με τη Γιουγκοσλαβία. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν εννοώ πόλεμο πραγματικό, έχουμε μπροστά μας την αντίθεσή μας και τα προβλήματα με την Τουρκία και γνωρίζουμε πολύ καλά -όχι μόνον εμείς- ότι ο ελληνικός λαός πάντα στάθηκε συμπαραστάτης στα δίκαια αιτήματα του κουρδικού λαού, αλλά τα δίκαια αιτήματα του κουρδικού λαού και ο εκδημοκρατισμός της Τουρκίας δεν μπορεί να γίνει από τις δικές μας τις μυστικές υπηρεσίες. 

Είναι θέμα του ίδιου του κουρδικού λαού, είναι θέμα του ίδιου του τουρκικού λαού και σ'αυτόν τους τον αγώνα μας βρίσκουν συμπαραστάτες. 'Εχουμε μπροστά μας πολλά προβλήματα με την Τουρκία και δε νομίζω ότι κανείς μπορεί να σκεφθεί ή να δεχθεί ότι η ελληνική Κυβέρνηση δεν εξυπηρετεί και δεν στηρίζει τα εθνικά συμφέροντα σε όλες τις υποθέσεις και στην τελευταία υπόθεση με τον πόλεμο στη Βαλκανική και ακριβώς γι'αυτό, επειδή ακολουθούμε μια πολιτική στήριξης και προώθησης των ελληνικών συμφερόντων, έχουμε και την αποδοχή του ελληνικού λαού και αυτό θα το διαπιστώσετε και στις 13 Ιουνίου. 

(Χειροκροτήματα από την πτερυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πανα-γιωτόπουλος ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κατ'αρχήν δικαιολογώ την κυρία Υπουργό, η οποία δεν την γνωρίζει την υπόθεση και απεδείχθη και από τον τρόπο με τον οποίο μίλησε ότι δεν έχει ασχοληθεί με το θέμα της υπόθεσης Οτσαλάν και γι'αυτό μπορεί να είναι τόσο ήπια, όπως ήταν. Μίλησε περί κάποιων πολιτικών ευθυνών. 

Κατ'αρχήν, κύριοι συνάδελφοι, εγώ το θεωρώ μεγάλη ασέβεια του κ. Σημίτη, όχι προς το Σώμα, όχι προς τους Βουλευτάς, προς τους τρεις Υπουργούς που απέλυσε, να μην είναι εδώ σήμερα. Συζητούμε την υπόθεση εξαιτίας της οποίας απέλυσε τρεις Υπουργούς και δεν έχει την ευαισθησία να έρθει εδώ να πει γιατί τους απέλυσε. 

Δεύτερον, με το πόρισμα, κύριε Ακριβάκη, που εισηγηθήκατε με τη γνωστή σας επιμέλεια, με το πόρισμα της πλειοψηφίας, λέτε στον κύριο Πρωθυπουργό οτι έκανε ένα τεράστιο λάθος. 

ΑΛΕΞΑΝΔΡΟΣ ΑΚΡΙΒΑΚΗΣ: Δεν είπα τέτοιο πράγμα. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μα, δεν υπάρχει καμία ευθύνη; Γιατί να απολύσει τρεις Υπουργούς; Ξέρετε ότι κατά τη μεταπολεμική περίοδο δεν υπάρχει καμία περίπτωση σε καμία κοινοβουλευτική κυβέρνηση που να απελύθησαν τρεις Υπουργοί μαζί; Καμμία περιπτωση. Η μοναδική περίπτωση είναι αυτή και ο κύριος Πρωθυπουργός δεν αισθάνεται την ανάγκη να έρθει εδώ και να απαντήσει και σε ένα ερώτημα, το οποίο είναι πολύ σκληρό. Δόλιοι ή ανόητοι; Αυτό είναι το ερώτημα όλου του λαού. 'Ολο αυτό το φιάσκο της υπόθεσης Οτσαλάν, δείχνει κατ'αρχήν μία διαλελυμένη ιστορία. Η περίπτωση της εισόδου είναι μια περίπτωση κωμωδίας. Πώς μπόρεσε ένας άνθρωπος, που δεν επιθυμούμε να έρθει στην Ελλάδα, ένας γνωστός Κούρδος ηγέτης, αγωνιστής, για τον οποίο η ελληνική Κυβέρνηση έχει πει ότι δεν πρόκειται ποτέ να του χορηγήσει πολιτικό άσυλο, λόγω των ιστοριών που έχουμε με την Τουρκία, με προειδοποίηση του Σταυρακάκη, του αρχηγού της ΕΥΠ από τη Ρουμανία ότι αύριο ή μεθαύριο θα έρθει ο Οτσαλάν στην Ελλάδα, με πλήρη υποτίθεται συναγερμό των αρμοδίων υπηρεσιών, να μπαίνει ο Οτσαλάν από το αεροδρόμιο ως μπουκέτο με λουλούδια. Πήγε στο VIP, έβαλε ένα κασκόλ γύρω από το κεφάλι του και με τρία διαβατήρια μπήκαν τέσσερις άνθρωποι. Και εγώ επειδή είμαι καχύποπτος και συγχωρείστε με γι'αυτό που θα πω, λέω, μήπως η ιστορία είναι συνέχεια; Μήπως οι υπηρεσίες που βοήθησαν τον Οτσαλάν, τον βοήθησαν να μπει στην Ελλάδα, εν συνεχεία τον πήγαν στην Κέρκυρα και τον πήγαν στην Κένυα και παρεδόθη στους Τούρκους, είναι μια ενιαία ιστορία, την οποία δεν μπορούμε ούτε καν να τη συλλάβουμε και λόγω της επιπολαιότητας και της ανικανότητας της Κυβέρνησης να αντιμετωπίσει το θέμα από τη στιγμή που ήρθε ο Οτσαλάν στην Ελλάδα, έγινε συνεργός ακούσια -δεν τολμώ να ομιλήσω περί συνωμοσίας- για την κατάληξη που είχαμε; 

Αναλαμβάνω, λέει ο τότε Υπουργός Εξωτερικών, την υπόθεση. Τι θα πει αυτό; Κατ' αρχήν, διαθέτει ο κ. Πάγκαλος ιδιαίτερες συνομωτικές ικανότητες ως Υπουργός των Εξωτερικών, για να αναλάβει την οργάνωση της υπόθεσης προώθησης του Οτσαλάν προς τη σωτηρία -υποτίθεται προς τη σωτηρία- και παραμερίζεται ο πρώτος τη τάξει Υπουργός και αρμόδιος για την ΕΥΠ κ. Παπαδόπουλος; Και τι γίνεται; 

ΘΕΟΔΩΡΟΣ ΠΑΓΚΑΛΟΣ: Τι είναι αυτά που λέτε; Πότε είπα εγώ ότι αναλαμβάνω την υπόθεση; 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: 'Ετσι προέκυψε, ότι εσείς ήσασταν επικεφαλής κι εσείς αποφασίζατε... 

ΘΕΟΔΩΡΟΣ ΠΑΓΚΑΛΟΣ: Τότε να πείτε ότι προκύπτει αυτό και όχι ότι εγώ το λέω. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και από την έρευνα, που κάναμε στην επιτροπή, πάλι προέκυψε ότι εσείς ήσασταν επικεφαλής. Εσείς λέτε ότι δεν ήσασταν επικεφαλής; 

ΘΕΟΔΩΡΟΣ ΠΑΓΚΑΛΟΣ: 'Ημουν μέλος ενός οργάνου... 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Του οποίου ποιος ήταν επικεφαλής; Διότι αν δεν ήταν κανείς επικεφαλής, τότε είναι η πλήρης διάλυση. 'Η ήσασταν εσείς ή ήταν κάποιος άλλος. Εσείς λέτε ότι ήσασταν τρεις άνθρωποι. Τρεις άνθρωποι δηλαδή, που λειτουργούσατε κατά βούληση, με τη φιλοσοφία του "πυρ κατά βούλησιν"; 

ΘΕΟΔΩΡΟΣ ΠΑΓΚΑΛΟΣ: Στην ομάδα των τριών Υπουργών χρειάζεται αρχηγός, υπαρχηγός και μέλος; Για όνομα του Θεού! 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Πάντως, κάποιος ήταν επικεφαλής. 

Εν πάση περιπτώσει, η συνέχεια είναι η εξής. Αποφασίζεται να πάει ο Οτσαλάν στην Κένυα. Δηλαδή δεν πρέπει να είναι κανείς ειδικός, για να γνωρίζει ότι μετά την καταστροφή της Πρεσβείας στο Ναϊρόμπι, κάθε δέντρο ήταν και πράκτορας. Περισσότεροι ήταν οι πράκτορες από τους ανθρώπους. 

Ελέχθη στην επιτροπή ότι "τον στείλαμε στο Ναϊρόμπι, διότι ήταν εύκολη η είσοδος". 'Ηταν εύκολη η είσοδος, αλλά η έξοδος αδύνατος. Και η έξοδος μας ενδιέφερε. Δεν μας ενδιέφερε να πάει ο Οτσαλάν μέχρι το Ναϊρόμπι. Μας ενδιέφερε τι θα γίνει ο Οτσαλάν στο Ναϊρόμπι και μετά. 

Για να δείτε ότι μπροστά στην προσπάθεια να αποσείσουν τις ευθύνες τους, είπαν και ψέματα χονδροειδή, θα σας πω τα εξής. Ελέχθη παραδείγματος χάρη ότι έγινε έρευνα σε όλη την Αφρική, για να δουν σε ποια χώρα είναι δυνατόν να στείλουν τον Οτσαλάν και ποια χώρα προσφέρεται περισσότερο, για να πάει ο Οτσαλάν. Και ρώτησαν γι' αυτό το πράγμα τους πρέσβεις. Και ο μόνος πρέσβης που είπε ότι μπορεί να έρθει εδώ, είναι ο πρέσβης του Ναϊρόμπι. Και έρχεται ο πρέσβης κ. Κωστούλας και καταθέτει στην επιτροπή τα εξής: "Εγώ μέχρι την ημέρα που ήρθε ο Οτσαλάν, δεν είχα ιδέα ότι επρόκειτο να έρθει. 'Οχι μόνο δεν με ρώτησε κανείς, αλλά δεν μου είπε και κανείς τίποτα. Είπαν ότι θα έρθει κάποιος Σέρβος, ο οποίος ίσως είναι καταζητούμενος κλπ. Και πάω στο αεροδρόμιο, βλέπω τον Οτσαλάν και λιποθυμώ, μου πέφτουν τα κλειδιά από τα χέρια". 

Τέτοια χονδροειδή ψέματα ελέχθησαν. Ενώ είχε λεχθεί από την Κυβέρνηση πως είχε ερωτηθεί ο κύριος πρέσβης και είχε απαντήσει, μάλιστα να τον φέρετε στο Ναϊρόμπι, διότι προσφέρεται η Κένυα. 

Απορώ, πώς είναι δυνατόν με αυτές τις ιστορίες να στέκεται μία κυβέρνηση. Ο πανικός αποδεικνύεται και από τη συμπεριφορά του αξιοτίμου Προέδρου της Βουλής, ο οποίος έσπευσε, με τη γνωστή του πείρα, πρώτα να βάλει τους Βουλευτές της Συμπολιτεύσεως να ζητήσουν επισήμως τη σύσταση Εξεταστικής Επιτροπής, ώστε να έχουν την πρωτοβουλία των κινήσεων, πότε θα συσταθεί η επιτροπή, πότε θα αρχίσει να λειτουργεί, πότε θα τελειώσει. Συνεδριάζαμε με ασφυκτικό χρόνο με συνεδριάσεις, κύριε Ροκόφυλλε, που υπερβαίνουν τις δυνατότητες και ικανότητες του ανθρωπίνου νου, για να λειτουργήσει ικανοποιητικά, με συνεδριάσεις που ξεκινούσαν στις πέντε το απόγευμα και τελείωναν στις τρεις το πρωί, με εξοντωτικές διαδικασίες, για να τηρηθούν οι ασφυκτικές προθεσμίες. Για ποιο λόγο; Γιατί η αγωνία τους ήταν να τελειώσει η επιτροπή, πριν τελειώσει ο πόλεμος στη Σερβία. Διότι όταν τελειώσει ο πόλεμος στη Σερβία, ο λαός θα ξανασχοληθεί με την υπόθεση Οτσαλάν. 

Τώρα που ο λαός βλέπει να καίγεται το σπίτι του και να φοβάται τους γείτονές του που είναι μπλεγμένοι σε πόλεμο και δεν ασχολείται με τον Οτσαλάν, εμπρός παιδιά να τελειώνουμε, να βγάλουμε το πόρισμα και να το φέρουμε στη Βουλή. Δεν μας έδωσε ούτε δυο μέρες προθεσμία. Ούτε καν την πρότασή μας για εξέταση τριών- τεσσάρων ακόμη μαρτύρων δεν εδέχθη. 

Τι άλλο να πει κανείς; Ξερετε, κύριοι συνάδελφοι, ποιος ήταν ο άχαρος ρόλος μας σ' αυτή την υπόθεση; 'Οτι ασχοληθήκαμε με μια πασιφανή υπόθεση, με μια υπόθεση της οποίας τα στοιχεία ήταν γνωστά σε όλους. Λέγαμε πράγματα που ο άλλος μπορούσε να μας πει: Τι μας τα λέτε αυτά; Αυτά τα γνωρίζουμε. 

Επομένως, αγαπητοί μου συνάδελφοι, είναι τεράστιες οι ευθύνες και αντίδραση της Κυβέρνησης σ' αυτές τις ευθύνες μπορεί να δικαιολογηθεί μόνο από το ότι δεν φαίνεται να διαθέτει καμιά ευαισθησία. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, δεν πρόκειται να μακρηγορήσω. Δεν έχω καν την πρόθεση να εξαντλήσω το χρόνο μου. Εξάλλου νομίζω ότι τα περί πολιτικών ευθυνών αναλύθηκαν με επάρκεια μέχρι τώρα και από τους εισηγητές και από την Υπουργό Εσωτερικών και Δημόσιας Διοίκησης που μίλησε προηγουμένως. 

Θέλω να κάνω όμως μερικές γενικές πολιτικές παρατηρήσεις στα όσα ακούστηκαν μέχρι αυτήν την ώρα σήμερα. Πρώτα πρώτα είναι προφανές από τις πορισματικές θέσεις που διατύπωσαν όλα τα πολιτικά κόμματα της Αντιπολίτευσης, όπως είναι προφανές και από το πόρισμα της επιτροπής, δηλαδή, το πόρισμα το οποίο ψήφισε η πλειοψηφία της επιτροπής ότι δεν τίθεται από καμιά πλευρά καν στην Εθνική Αντιπροσωπεία πρόταση για σύσταση προανακριτικής επιτροπής. Αυτό τα λέει όλα. Και όλα τα υπόλοιπα που επικαλείσθε, οι λεπτομέρειες, για τη δημιουργία εντυπώσεων, καταλαβαίνουμε ότι είναι επανάληψη των ίδιων πραγμάτων που έχουν ειπωθεί πολλές φορές, έχουν απαντηθεί πολλές φορές. Και όμως επιμένετε. Και μάλιστα επιμένετε εκ μέρους της Αντιπολίτευσης με την εξής τακτική. Απομονώνετε ορισμένα στοιχεία ή ορισμένες φράσεις από όλο το υλικό των μαρτύρων που κατέθεσαν στην επιτροπή και παρουσιάζονται -για να θεμελιώσετε βέβαια την προαποφασισμένη θέση σας- μ' έναν τρόπο ο οποίος είναι ασφαλώς μονομερής, μεροληπτικός και μόνο ό,τι στοιχεία σας βολεύει επικαλείσθε. 

Θα πω μερικά παραδείγματα στο τέλος της τοποθέτησής μου, αλλά μ' ενδιαφέρει περισσότερο απ' όλα αυτά να σταθώ σε δυο- τρεις βασικές τοποθετήσεις που ακούσαμε να επαναλαμβάνονται σήμερα. 

Πρώτα- πρώτα εξακολούθησε ένα τουλάχιστον από τα κόμματα της Αντιπολίτευσης, να μιλά σήμερα για προδοσία. Ε, είναι ανευθυνότητα, είναι ντροπή, όταν υπάρχει όλο το υλικό της Εξεταστικής Επιτροπής, καθώς και οι πορισματικές θέσεις, να εξακολουθεί με τόση απύθμενη ανευθυνότητα να μιλάει για προδοσία, όταν κατά γενική ομολογία και οι είκοσι δύο μάρτυρες τόνισαν απερίφραστα στην επιτροπή ότι σε καμιά περίπτωση δεν απέβλεψε η Κυβέρνηση, ούτε για μια στιγμή, στο να βλάψει τον ηγέτη του PKK, τον Οτσαλάν. Επομένως, είναι ανευθυνότητα ή δεν είναι αυτή η επίκληση που ακούστηκε σήμερα από την πλευρά τουλάχιστον του Προέδρου του ΔΗΚΚΙ; 

Είπαν ορισμένα πολιτικά κόμματα σήμερα και επανέλαβαν την πρότασή τους να εδίδετο πολιτικό άσυλο στον Οτσαλάν. Το ανέφερε το ΚΚΕ, το ανέφερε το ΔΗΚΚΙ, το υπαινίχθηκε ο Συνασπισμός να εδίδετο πολιτικό άσυλο. 

Μα, αυτό είναι και το μέγεθος της ανευθυνότητας. 'Οταν είναι γνωστό, κύριοι συνάδελφοι, ότι οι παραλληλισμοί τους οποίους έχετε κάνει, δεν έχουν καμία σχέση, καμία αντιστοίχιση με την υπόθεση Οτσαλάν. Ανέφερε το ΔΗ.Κ.ΚΙ. και ανέφερε και ο Συνασπισμός ότι εδόθη από το Μαρόκο πολιτικό άσυλο, γιατί έγινε παραλληλισμός, στον Αραφάτ και η ελληνική Kυβέρνηση επί αειμνήστου Ανδρέα Παπανδρέου άνοιξε γραφείο του PLO στην Αθήνα και κάλεσε τον Αραφάτ στην Αθήνα. Δεν έχουν καμία αντιστοίχιση αυτά με την υπόθεση του Οτσαλάν και της εμπόλεμης κατάστασης μεταξύ Κούρδων και Τουρκίας. Δηλαδή, όταν πήγε στο Μαρόκο ο Αραφάτ, τι έκανε; Ουσιαστικά εκεί δεν εγκατέστησε το κέντρο από το οποίο κατηύθυνε τον ένοπλο αγώνα του παλαιστινιακού λαού; Εσείς που υποστηρίζετε οτι θα έπρεπε να δοθεί πολιτικό άσυλο, για ποιο λόγο θα ήρχετο στην Ελλάδα ο Οτσαλάν; Για να κάνει τις διακοπές του; Ασφαλώς όχι. Θα ήθελε να οργανώσει στην Ελλάδα το κέντρο που θα κατηύθυνε τις επιχειρήσεις, τις εμπόλεμες επιχειρήσεις με την Τουρκία. Και εμείς εδώ τι θα κάναμε δηλαδή; Θα έπρεπε με τη λογική σας να δώσουμε τέτοιο άσυλο και να εγκαταστήσουμε τέτοιο κέντρο και να οδηγήσουμε την Ελλάδα σε περιπέτειες, σε πολεμική αναμέτρηση με την Τουρκία; Αυτή είναι η θέση σας; Και έχετε και το θράσος ακόμη και σήμερα να επαναλαμβάνετε μια τέτοια θέση στο εθνικό Κοινοβούλιο; Είναι απαράδεκτο, κύριοι συνάδελφοι, συνιστά μια απύθμενη, ανεύθυνη θέση που ακούσαμε πραγματικά με αγανάκτηση, να ακούγεται και σήμερα στην Εθνική Αντιπροσωπεία από ορισμένα κόμματα. Βέβαια, είπα και προηγουμένως ότι χρησιμοποιείτε ορισμένες μόνο αναφορές, επιλεκτικά απ'αυτά που ανέφεραν οι μάρτυρες προκειμένου να θεμελιώσετε τη θέση σας την οποία έχετε προκατασκευάσει. Ενώ είναι κατά γενική ομολογία αποδεδειγμένο ότι με τη σαφή θέση της χώρας ότι δεν θα δώσει πολιτικό άσυλο και ότι δεν θέλει τον Οτσαλάν στην Ελλάδα, η πρώτη σωστή κίνηση που έπρεπε να γίνει και έγινε, ήταν να βγει από τη χώρα, έτσι όπως βγήκε και μάλιστα με κατεύθυνση, απ'ό,τι έχουμε διαπιστώσει από τα πραγματικά γεγονότα όλοι, τη Ρωσία. Αυτή είναι κατά γενική ομολογία. Το γεγονός ότι στη συνέχεια σχεδίαζαν οι ίδιοι οι συνεργάτες του Οτσαλάν με δική του ευθύνη, να μεταβεί στο Ρότερνταμ. Και έρχεστε εδώ και χλευάζετε ότι ξέρετε, δεν υπήρχε άδεια, λέει από τις ολλανδικές αρχές. Μα, είναι γνωστό και κατατέθηκε. Και δεν το ομολογείτε ότι υπήρξε άδεια, έγκριση της πτήσης της συγκεκριμένης για την Ολλανδία και όταν οι ίδιοι οι Κούρδοι με τις υποδοχές που οργάνωναν στην Ολλανδία, ουσιαστικά ακύρωσαν την πραγματοποίηση της πτήσης. Δεν το λέτε αυτό. 'Οταν έρχεστε και λέτε, όπως ανέφερε προηγουμένως ο Κοινοβουλευτικός Εκπρόσωπος της Νέας Δημοκρατίας, προκρίνατε, λέει, την Κένυα, διότι ήταν εύκολη η είσοδος. Αλλά η έξοδος ποια θα ήταν; Σαν να επρόκειτο για πακέτο, το οποίο έπρεπε να το εισαγάγουμε και να το εξαγάγουμε, όταν είναι γνωστό ότι με δική του ευθύνη δεν απομακρύνθηκε και από τις πρώτες μέρες από το σημείο στο οποίο η ανθρωπιστική πράξη της Κυβέρνησης τον οδήγησε, προκειμένου να του βρει διέξοδο στα αδιέξοδα που αντιμετώπιζε. Με δική του ευθύνη δεν κατευθύνθηκε στις γειτονικές χώρες, με δική του ευθύνη έκανε τους υπόλοιπους χειρισμούς και με δική του ευθύνη συναλλάχθηκε και ήλθε σε επικοινωνία απευθείας και έκλεισε συμφωνίες με τις κενυατικές αρχές. Αυτά αποσιωπούνται, όπως αποσιωπάται και κάτι το πολύ σημαντικό, η ομολογία του ίδιου του Οτσαλάν. Το έκανε και ο Γερμανός δικηγόρος του στην Ευρώπη, το έκανε και ο Τούρκος δικηγόρος του στην Τουρκία που βγήκαν και οι δυο εκφράζοντας τη γνήσια θέση του Οτσαλάν που είπε ότι "οι κενυατικές αρχές με παρέδωσαν". 

Και εσείς εξακολουθείτε, στο βωμό δήθεν της υπευθυνότητας που σας χαρακτηρίζει, να μιλάτε για παράδοση από πλευράς της Ελλάδας, να μιλάει ο κ. Τσοβόλας περί προδοσίας και άλλα τέτοια ανεύθυνα πράγματα τα οποία είχαμε την ευκαιρία να ακούσουμε και σήμερα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Αλλα είπε ο ... 

ΚΟΣΜΑΣ ΣΦΥΡΙΟΥ: Αυτά είπε και μάλιστα σε ζωντανή μετάδοση μόλις βγήκε από τη συνάντηση που είχε με τον Οτσαλάν. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ο κύριος Πρόεδρος της Επιτροπής... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, είστε εγεγγραμμένος. Κρατήστε τα επιχειρήματά σας να τα αναπτύξετε την ώρα που θα πάρετε το λόγο. Μη διακόπτετε. 

ΚΟΣΜΑΣ ΣΦΥΡΙΟΥ: Εγώ δεν θέλω να μπω σε λεπτομέρειες σε ό,τι αφορά αυτή καθ' εαυτή τη διαδρομή της υπόθεσης η οποία είχε ένα συγκεκριμένο ατυχές αποτέλεσμα για το οποίο ασφαλώς αναφέρει το πόρισμα πού βρίσκονται τα λάθη. Σαφέστατα. Και αναφέρει το πόρισμα σε τι συνίστανται οι πολιτικές ευθύνες. Και θα έπρεπε να σταθούμε με υπευθυνότητα απέναντι στο ζήτημα και να μην το χρησιμοποιούμε για να κάνουμε ανέξοδες προπαγανδιστικές επιθέσεις και χαρακτηρισμούς οι οποίοι δεν έχουν σχέση με την πραγματικότητα και την αλήθεια. 

Θα ήθελα να σας πω, κύριοι συνάδελφοι, ότι αν νομίζουν μερικοί, όπως τόνισε ο κ. Κωνσταντόπουλος, πως η υπόθεση Οτσαλάν εκινείτο ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελείωσα, κύριε Πρόεδρε. Τελευταία φράση. 

...εκινείτο παράλληλα με την προετοιμασία του πολέμου στη Γιουγκοσλαβία -έτσι είπε ο κ. Κωνσταντόπουλος- πρέπει να ομολογούν ταυτόχρονα ότι εάν ακολουθείτο η πολιτική θέση που διατύπωσαν ορισμένα κόμματα σήμερα, δηλαδή της παροχής ασύλου στον Οτσαλάν, ασφαλώς η χώρα θα οδηγείτο σε μια σύγκρουση και ασφαλώς θα γινόταν ένα μέρος του όλου προβλήματος που βρίσκεται σε εξέλιξη στην περιοχή. Νομίζω ότι θα έπρεπε να πρυτανεύσει το ότι τελικά οι χειρισμοί που έκανε η Κυβέρνηση, δηλαδή να κρατήσει μακριά από την Ελλάδα τον Οτσαλάν, είναι εκείνοι οι οποίοι ανεξάρτητα από την ατυχή εξέλιξη τουλάχιστον δεν ενέπλεξαν τη χώρα μας σε μια αναμέτρηση με απρόβλεπτες συνέπειες, η οποία μπορεί να ήταν και πολεμική αναμέτρηση. Αυτά πρέπει να τα γνωρίζει ο ελληνικός λαός και να μην προσεγγίζει με προπαγανδιστική, δημαγωγική προσέγγιση το όλο θέμα. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ροκόφυλλος έχει το λόγο. 

ΧΡΗΣΤΟΣ ΡΟΚΟΦΥΛΛΟΣ: Κυρίες και κύριοι συνάδελφοι, στην προχωρημένη αυτή ώρα που έρχεται η σειρά μου να μιλήσω θα ήθελα πριν απ' όλα να αναφερθώ σε ελάχιστους, ευτυχώς, συναδέλφους -τον εισηγητή της Νέας Δημοκρατίας και τον Αρχηγό της Νέας Δημοκρατίας- οι οποίοι ασχολήθηκαν με τον τρόπο διεύθυνσης των εργασιών της Εξεταστικής Επιτροπής. Συγκεκριμένα μάλιστα ο κ. Καραμανλής στη φευγαλέα εμφάνισή του εδώ, για να μιλήσει και να φύγει, έφθασε στο σημείο να πει ότι οι κυβερνητικές ευθύνες εντοπίζονται κυρίως στη συγκάλυψη των ευθυνών από την Εξεταστική Επιτροπή. Προσπάθησε να θεμελιώσει αυτόν τον ισχυρισμό, πρώτον στο ότι τα χρονικά περιθώρια που τέθηκαν στην επιτροπή ήταν ασφυκτικά μικρά. 'Ηταν η δική του φράση. Μα καλά, τα ασφυκτικά αυτά περιθώρια δεν τα ψήφισε και η Νέα Δημοκρατία αφού η απόφαση της Βουλής ήταν ομόφωνη; Τόσο πολύ τον κρατάτε σε άγνοια τον Αρχηγό σας; Η απόφαση της Ολομέλειας της Βουλής που καθόρισε τα χρονικά περιθώρια -μέχρι 30 Απριλίου 1999 ότι πρέπει να έχουμε τελειώσει- ελήφθη με ομοφωνία. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μπορούσαμε να πάρουμε παράταση. 

ΧΡΗΣΤΟΣ ΡΟΚΟΦΥΛΛΟΣ: Σας παρακαλώ, πάρα πολύ μη διακόπτετε γιατί είναι πολύ λίγος ο χρόνος μου. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε Ζαφειρόπουλε, έχει λίγο χρόνο ο κ. Ροκόφυλλος. Μην του τον φαλκιδεύουμε με παρεμβάσεις. 

ΧΡΗΣΤΟΣ ΡΟΚΟΦΥΛΛΟΣ: Τα χρονικά περιθώρια τα καθόρισε η ίδια η Βουλοή ομόφωνα, πράγμα σπάνιο. Κι' αυτό γιατί προφανώς υπήρχαν σοβαροί εθνικοί λόγοι να μην εξακολουθήσει υφέρπουσα η εκκρεμότητα γύρω απ' αυτήν την υπόθεση που συγκλόνισε πράγματι τον ελληνικό λαό. 

Είπε ακόμη ο κ. Καραμανλής ότι η επιτροπή έχει ευθύνες, διότι δεν κατέθεσε ο κ. Σταυρακάκης. Πράγματι ο κ. Σταυρακάκης αρνήθηκε να μπει στην ουσία γιατί είχε -και εξακολουθεί να έχει- μια υπερτροφική αντίληψη για τη μυστικότητα που πρέπει να διέπει την κίνηση της ΕΥΠ και κυρίως για το πέπλο του απόρρητου που πρέπει να διαφυλάσσει οπωσδήποτε και σε κάθε περίπτωση -κατά τη γνώμη του- ο αρχηγός των μυστικών υπηρεσιών. Αυτή ήταν η αντίληψή του. Δεν κατάλαβα τι θα ήθελε στ' αλήθεια να κάνουμε ο κ. Αρχηγός της Αξιωματικής Αντιπολίτευσης. Η Κυβέρνηση έδωσε στον κ. Σταυρακάκη με απόφαση της αρμόδιας Υπουργού, το δικαίωμα να παραβιάσει το απόρρητο. Η συνείδησή του ωστόσο δεν του το επέτρεψε. Δικό του προσωπικό θέμα. 

'Ομως, δεν κατάλαβα. Τι θα ήθελε, ο κ. Καραμανλής, να κάνει η επιτροπή μας; Να βάλουμε στον τροχό τον κ. Σταυρακάκη, για να μιλήσει ντε και καλά; Επιτρέπονται ακόμη στην εποχή μας, τέτοιες μέθοδοι εξαναγκασμού των μαρτύρων; 'Η μήπως ο κ. Καραμανλής εννοεί να ξαναγυρίσουμε στην Ιερά Εξέταση. 

Θα μου πείτε: "Μα καλά, δεν έπρεπε ίσως να εφαρμόσουμε την αυτόφωρη διαδικασία, δηλαδή,να τον συλλάβουμε και να τον στείλουμε στον Εισαγγελέα;" Κύριοι συνάδελφοι, πρώτον ο κ. Σταυρακάκης και στους εισαγγελείς που τον εζήτησαν είχε τηρήσει ακριβώς την ίδια στάση και δεν συνελήφθη ούτε παρεπέμφθη στην αυτόφωρη διαδικασία. Μάλιστα οι εισαγγελείς δεν του έκαναν ούτε την παραμικρή παρατήρηση γι' αυτό. Και οι εισαγγελείς κάτι ήξεραν περισσότερο από τα μέλη της Εξεταστικής Επιτροπής. 

'Ομως, εγώ σας λέω ότι ετέθη το θέμα. Ετέθη από τον κ. Κανταρτζή. Και όλοι οι Βουλευτές της Νέας Δημοκρατίας, όπως και των άλλων κομματικών σχηματισμών, πλην του κ. Κανταρτζή, καταψήφισαν αυτήν την πρόταση. Να μη συλληφθεί και να μην ακολουθηθεί η αυτόφωρη διαδικασία. Εγώ φυσικά έθεσα το θέμα και υπήρξε άμεση μετά την ολοκλήρωση της κατάθεσης ψηφοφορία επ'αυτού με το παραπάνω συντριπτικό για τις όψιμες αιτιάσεις του κ. Καραμανλή αποτέλεσμα. Δεν καταλαβαίνω, λοιπόν, πώς εκεί εντοπίζεται οποιαδήποτε ευθύνη. 

Είπε ακόμη ο κ. Καραμανλής: "Μα, δεν εκλήθησαν ορισμένοι μάρτυρες, όπως ο αερολιμενάρχης της Κέρκυρας." Μα, τι να μας πει ο αερολιμενάρχης της Κέρκυρας; 

Αυτό θα υπηρετούσε, βέβαια, τη διακαή επιθυμία σας να παρελκύσετε τις εργασίες της επιτροπής. Και το καταλαβαίνω. Γιατί δεν είχατε τίποτε το ουσιαστικό να πείτε. Και ξέρατε ότι ο τερματισμός θα είναι πολύ δυσάρεστος για όσα ανεύθυνα μέχρι τότε είχατε ισχυρισθεί στα κανάλια, στον Τύπο και όπου αλλού. 

Επαναλαμβάνω: Να μας πει τι ο αερολιμενάρχης της Κέρκυρας; Για το τροχαίο ατύχημα που έγινε εκεί; Εάν η συνοδεία έφευγε με το ίδιο αεροπλάνο και είχε πρόβλημα κατά την πτήση από το τροχαίο ατύχημα, τότε θα είχε κάποια σημασία. 'Ομως έφθασε με ασφάλεια στην Κένια ο κ. Οτσαλάν. Επομένως, τι θα μας έλεγε ο αερολιμενάρχης της Κέρκυρας; 

Μην ξεχνάτε ακόμη ότι πράγματι ουσιώδης μάρτυρας θα μπορούσε να ήταν ο κ. Αρίστος Αριστείδου. Αλλά αυτόν τον απορρίψαμε όλοι, όλα τα μέλη της επιτροπής, με μόνο μειοψηφούντα και πάλι τον προτείνοντα κ. Κανταρτζή του Κομμουνιστικού Κόμματος Ελλάδας. Και είχαμε σοβαρούς εθνικούς λόγους που το κάναμε. Και το ξέρετε όλοι. Καλά, το βάλατε κι αυτό στο στόμα του Αρχηγού σας του κ. Καραμανλή για να τον εκθέσετε; 

Μας είπε ακόμη σήμερα ο κ. Καραμανλής ότι δεν δέχθηκε η Κυβέρνηση να αναβληθεί η υποβολή του πορίσματος, μια και αρχίζει σε δέκα ημέρες η δίκη του Οτσαλάν. Μήπως θα θέλατε, αλήθεια, να περιμένουμε να τελειώσει η δίκη από το στημένο έκακτο τουρκικό δικαστήριο, στο νησάκι εκεί που τον έχουν απομονωμένο; Μήπως θα θέλατε να ζητήσουμε και τα πρακτικά της δίκης, να τα μεταφράσουμε στο Υπουργείο Εξωτερικών, για να συρθούμε πίσω από τις όποιες διαπιστώσεις των Τούρκων στημένων δικαστών; Αυτό θα θέλατε; 'Η μήπως τάχα φοβηθήκατε ότι θα πληροφορηθούν οι Τούρκοι από το πόρισμά μας τα καθέκαστα; Ποια καθέκαστα, κύριοι συνάδελφοι; 'Οτι φιλοξενήθηκε στην Κένυα, στην ελληνική πρεσβευτική κατοικία; Μα, αυτό το είπε ευθαρσώς δημόσια και επίσημα ο Υπουργός Εξωτερικών από την πρώτη κιόλας ημέρα! Και έγινε στο πλαίσιο της ανθρωπιστικής βοήθειας που η Κυβέρνησή μας είχε την ευαισθησία να αποφασίσει να παράσχει στον Κούρδο ηγέτη. 

Μας είπε ακόμη ο κ. Καραμανλής -και ήταν ευτύχημα που ήρθε, γιατί ξέρετε η υπερβολή μπορεί να αποτελεί ύβρη κατά τον Αριστοτέλη, βοηθάει όμως στο να καταλάβουμε ορισμένα πράγματα- καταλήγοντας, ένα περίεργο πράγμα. Το κράτησα κατά λέξη. "Δίνοντας εντολή" -η Κυβέρνηση- "να απομακρυνθεί ο Οτσαλάν από την πρεσβευτική κατοικία, άρα τον παρέδωσε." Αυτή είναι η φράση του. "Ράβδος εν γωνία, άρα βρέχει." Αλλά εδώ, δεν είναι ούτε καν αυτό. Υπάρχει κάτι πολύ χειρότερο από αυτό. Κατέστη δυνατή η σύλληψη του Οτσαλάν, ακριβώς γιατί δεν είχε φύγει από την πρεσβευτική κατοικία, όπως είχε συμφωνηθεί, όταν ξεκινούσε από εδώ, για να πάει στην Κένυα. Κατέστη δυνατή η σύλληψή του, γιατί έμεινε πεισματικά εκεί στην πρεσβευτική κατοικία. Αυτά είναι πραγματικά περιστατικά πασίδηλα πλέον. Επομένως δεν τον παρέδωσε κάποιος, επειδή του έλεγε να φύγει, για να σωθεί. 

Φεύγοντας, θα είχε πράγματι κάποιους κινδύνους. Και όπως απάντησε ο πρέσβης: Βεβαίως, θα υπήρχε κάποιος κίνδυνος, αν πήγαινε στην εκκλησία. Βεβαίως, θα υπήρχε κάποιος κίνδυνος, αν πήγαινε στο αγρόκτημα. Βεβαίως, θα υπήρχε κάποιος κίνδυνος, αν πήγαινε στην Τανζανία ή όπου αλλού. 'Ομως, τον ρώτησα και απάντησε με ευθύτητα: "Καλά, μένοντας στην Πρεσβεία, δεν είχε κανένα κίνδυνο;" "Αστειεύεστε; Τεράστιο κίνδυνο!" Και εξήγησε, γιατί είχε τεράστιο κίνδυνο. Γιατί στην Κένια -το επιβεβαίωσε και ο κ. Καλεντερίδης αυτό- γίνονται εκατοντάδες παραβιάσεις πρεσβειών. Πάνω από δεκαπέντε διπλωμάτες, πρέσβεις μέχρι και ακόλουθοι πρεσβείας, έχουν δολοφονηθεί μέσα στις πρεσβευτικές κατοικίες στη Κένια τον τελευταίο χρόνο από δήθεν κλέφτες, οι οποίοι στην πραγματικότητα είναι άνθρωποι των μυστικών υπηρεσιών της Κένιας. 

Επομένως, ήταν βέβαιο ότι οδηγείτο ο ίδιος σε καταστροφή εάν έμενε και εντοπίζονται στην πρεσβευτική κατοικία. Κι όμως έμεινε εκεί. 'Εμεινε σε μία προσπάθεια που είναι ευεξήγητη. 'Ηθελε να "εκβιάσει" την ελληνική Κυβέρνηση να του δώσει αυτό που η εθνική συνείδηση δεν της το επέτρεπε, δηλαδή να του δώσει άσυλο. Αλλά αν αναφερθώ σ' αυτό, θα πάμε πολύ μακριά και βλέπω το χρόνο να εξατμίζεται. 

Δεν θέλω να πω περισσότερα για την Εξεταστική Επιτροπή. Μου αρκεί εμένα το γεγονός ότι ο εμβριθέστατος κ. Μαρκογιαννάκης, ενώ προσπαθεί να με κατηγορήσει ότι ήμουν δύσκολος, ότι προσπαθούσα με παρεμβάσεις όπως το λέει ... 

ΠΡΟΚΟΠΗΣ ΠΑΥΛΟΠΟΥΛΟΣ: Δεν είπε δύσκολος, είπε μεροληπτικός. 

ΧΡΗΣΤΟΣ ΡΟΚΟΦΥΛΛΟΣ: Είπε "με συνεχείς ανεπίτρεπτες παρεμβάσεις". 

Μου κάνει όμως εντύπωση ότι δεν είχε την ευαισθησία να βρει έστω ένα παράδειγμα. Στις τεσσερισήμισι χιλιάδες σελίδες των Πρακτικών, κύριε Μαρκογιαννάκη, που υπηρετήσατε και στον εισαγγελικό κλάδο, έπρεπε να είχατε μπορέσει να βρείτε έστω μία τέτοια δική μου μονομερή και ανεπίτρεπτη παρέμβαση προς μάρτυρα ή προς οποιονδήποτε άλλον. 

ΠΡΟΚΟΠΗΣ ΠΑΥΛΟΠΟΥΛΟΣ: Θα τα πούμε τώρα. 

ΧΡΗΣΤΟΣ ΡΟΚΟΦΥΛΛΟΣ: Δεν έχετε δικαίωμα δευτερολογίας. Αργά το σκεφθήκατε. 

ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, θα μιλήσω μετά. 

ΧΡΗΣΤΟΣ ΡΟΚΟΦΥΛΛΟΣ: Να τα πείτε, κύριε Παυλόπουλε. Δεν σας λείπει η προθυμία. 

Μου αρκεί κάτι πολύ πιο σημαντικό. Για όποιον διαβάσει προσεκτικά το πόρισμα της πλειοψηφίας και τις πορισματικές θέσεις των πέντε άλλων κομματικών σχηματισμών που οι Βουλευτές τους πήραν μέρος στην επιτροπή, θα καταλάβει ένα πολύ βασικό πράγμα. 'Ολοι συμφωνούν στη διαπίστωση των πραγματικών περιστατικών από την αρχή μέχρι το τραγικό τέλος για τον Οκτώβριο του 1998 που τον στείλατε στη Μόσχα και για το ότι πήγε στην Ιταλία και για το ότι η Κυβέρνησή μας είχε δηλώσει ρητά και απερίφραστα ότι δεν θα του χορηγήσει άσυλο και ότι είναι αμετακίνητη σ' αυτό και ούτε θα τον δεχθεί στην Ελλάδα για σημαντικούς εθνικούς λόγους και για το ότι, εν συνεχεία για να τον διευκολύνει, του διέθεσε αεροπλάνο να τον πάει στο Μινσκ της Λευκορωσίας, αφού ο ίδιος είχε ζητήσει αυτήν την εκδούλευση, γιατί οι Κούρδοι της Ευρώπης είχαν καταστρώσει ένα σχέδιο και είχαν φροντίσει ακόμη να ναυλώσουν αεροπλάνο που θα ερχόταν από τη Ρίγα της Λεττονίας να τον παραλάβει εκεί και να τον πάει στο Ρόττερνταμ. Και γι' αυτό, είχε μαζί του μεταξύ άλλων και τον Ολλανδό δικηγόρο του. Και όμως εσείς θέλετε να πείτε ότι η ελληνική Κυβέρνηση, (κάποιοι, ευτυχώς όχι πολλοί, ελάχιστοι), θέλουν να πουν ότι η ελληνική Κυβέρνηση ένα είχε στο μυαλό της, πώς θα παραδώσει τον Οτσαλάν στους Τούρκους ή πώς θα καταστήσει δυνατή τη σύλληψη του Οτσαλάν από τους Τούρκους. Μα, για όνομα του Θεού! Δηλαδή όταν τον στείλαμε στη Μόσχα στις 9 Οκτωβρίου του 1998 αυτό θέλαμε; 'Οταν τον στείλαμε στο Μινσκ σε εφαρμογή κουρδικού σχεδίου για τη διάσωσή του στην Ολλανδία, αυτό θέλαμε; Δεν θέλαμε το καλό του; Δεν θέλαμε να τον βοηθήσουμε ανθρωπιστικά να ξεφύγει από την πολύ δύσκολη κατάσταση στην οποία βρισκόταν; Και όταν εκείνος δεν δέχθηκε να πάει έστω να ζητήσει άσυλο στο τράνζιτ του αεροδρομίου στο Μινσκ της Λευκορωσίας και ήρθε και πάλι εδώ, ενώ εμείς δεν το θέλαμε αυτό, πάλι μας έθεσε μπροστά σε ένα τεράστιο αδιέξοδο. 

Πάρα πολύ σωστά είπε η Υπουργός Εσωτερικών και Δημόσιας Διοίκησης ότι κάποιοι, οι περίφημοι υπερεθνικόφρονες στο όνομα του εθνικισμού τους δημιούργησαν για την Ελλάδα τέτοια κατάσταση που μπορεί να αποδοθεί μόνο με το λαϊκό γνωμικό "μπρος γκρεμός και πίσω ρέμα". Μπροστά στο φοβερό αυτό αδιέξοδο η Ελλάδα προσπάθησε να ξεφύγει. Και τον Οκτώβριο του 1999, όπως και εν συνεχεία με το Μινσκ, η Κυβέρνηση είχε προσπαθήσει πράγματι να βρει λύση για τη μυστική απομάκρυνση του Οτσαλάν από τη χώρα μας. Την ίδια διέξοδο, για να μην εμπλακεί η Ελλάδα σε μία υπόθεση που δεν την ήθελε και που δεν βοηθούσε την κουρδική υπόθεση και για να μπορέσει να βοηθηθεί ανθρωπιστικά ο Κούρδος ηγέτης, προσπάθησε και πάλι μετά την επιλογή του από το Μινσκ. Κατέστη αναγκαίο να ψάξουμε κάποια άλλη διέξοδο. H μία άποψη λέει ναι, αλλά στην Κένια γιατί τον πήγατε, αφού ο πρέσβης σας είχε επανειλημμένως ενημερώσει με τα έγγραφά του ότι η χώρα αυτή βρίθει κατασκόπων. 

Εντυπωσιάστηκα και εγώ από αυτά που μας είπε ο κ. Πρέσβης και ζήτησα επίσημα να δω τι γίνεται με την Κένια. Η αρμόδια διεύθυνση του Υπουργείου Εξωτερικών σε απάντηση του εγγράφου μου, μας διεβίβασε όλα τα τηλεγραφήματα και τα έγγραφα που είχε στείλει η Πρεσβεία αυτή στο Υπουργείο Εξωτερικών στο διάστημα από τον Αύγουστο του '98 μέχρι και τις 15 Φεβρουαρίου του '99. Σε κανένα από αυτά δεν μιλάει για ύπαρξη ξένων πρακτόρων στην Κένυα ή για οποιοδήποτε κίνδυνο από μυστικές υπηρεσίες. Τίποτα απολύτως. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Ροκόφυλλε, να ολοκληρώσετε, γιατί έχουμε μακρύ κατάλογο. 

ΧΡΗΣΤΟΣ ΡΟΚΟΦΥΛΛΟΣ: Μας λέτε και ένα άλλο, αξιότιμοι κύριοι συνάδελφοι: Μα, καλά, δεν συνεργασθήκατε στο τέλος με τις κενυατικές αρχές, δεν έκανε μιά συμφωνία ο πρέσβης μας με το γενικό γραμματέα του Yπουργείου Εξωτερικών της Κένιας; 

Βεβαίως. Αυτή τη συμμερίστηκε και ο ίδιος ο Οτσαλάν και μάλιστα, όπως απεκαλύφθη, ζήτησε και τροποποίηση η οποία έγινε δεκτή. 

Μπορεί εύλογα να ρωτήσει κάποιος: "ο Οτσαλάν είχε εμπιστοσύνη στις κενυατικές αρχές"; Ασφαλώς και είχε, αφού ο ίδιος και στις 5 Φεβρουαρίου, όταν του ζητήθηκε επίμονα να φύγει από την πρεσβεία για να πάει στο αγρόκτημα, αξίωσε ρητά να ζητήσει η ελληνική πρεσβεία τη συνδρομή των τοπικών κενυατικών αρχών και να αναλάβει τη φρούρηση της πρεσβευτικής κατοικίας η τοπική αρχή. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να τελειώσετε, κύριε Ροκόφυλλε. 

ΧΡΗΣΤΟΣ ΡΟΚΟΦΥΛΛΟΣ: Ακόμη, στις 13 Φεβρουαρίου, ανάμεσα στους περίφημους πέντε όρους της κας Ντυλάν, ο τρίτος όρος ήταν να τον αναλάβουν υπεύθυνα οι αρχές της Κένιας να τον προστατεύουν. Επομένως, είχε εμπιστοσύνη. Αυτήν την εμπιστοσύνη που εύλογα είχε ο διαπιστευμένος στην Πολιτεία της Κένιας πρέσβης μας και συμμερίζονταν αποδεδειγμένα ο ίδιος ο Οτσαλάν, δεν την τίμησαν οι κενυατικές αρχές, όπως πολύ σωστά κατέθεσε ο πρέσβης κ. Κωστούλας... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ροκόφυλλε, παρακαλώ, δεν έχετε άλλο χρόνο. 

ΧΡΗΣΤΟΣ ΡΟΚΟΦΥΛΛΟΣ: Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Να διευκολύνετε και τους άλλους συναδέλφους, που θέλουν να πάρουν το λόγο. 

ΧΡΗΣΤΟΣ ΡΟΚΟΦΥΛΛΟΣ: Τελειώνω, κύριε Πρόεδρε. 'Οπως βλέπετε, χρειαζόταν να απαντήσω σε ορισμένες επικρίσεις για τη διεύθυνση των εργασιών της επιτροπής. 

'Οπως είπε ο πρέσβης, λοιπόν, εξαπάτησαν οι κενυατικές αρχές και την επίσημη Ελλάδα και τον Οτσαλάν. Είναι βέβαιο ότι, αν σε εξαπατήσει κάποιος, αυτός φταίει. Το ίδιο είπε και ο δικηγόρος του. 'Εφερε ο ίδιος ο πρέσβης τη ΜΟΝDE της 17-2-99 που έγραφε τη δήλωση του Γερμανού δικηγόρου κ. Σουλτς για την εξαπάτηση του πελάτη του Οτσαλάν από τις κενυατικές αρχές. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Ροκόφυλλε. 

ΧΡΗΣΤΟΣ ΡΟΚΟΦΥΛΛΟΣ: Τελειώνω, κύριε Πρόεδρε. Σας βλέπω πολύ βιαστικό και καταλαβαίνετε τώρα γιατί βιαζόμουν κι εγώ ως Πρόεδρος της Επιτροπής να τελειώσει αυτή η επιτροπή το έργο της μέσα στα όρια που της είχε θέσει η Ολομέλεια της Βουλής. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είμαι καθόλου βιαστικός. Εφαρμόζω τον Κανονισμό και ζητώ τη βοήθειά σας. 

ΧΡΗΣΤΟΣ ΡΟΚΟΦΥΛΛΟΣ: Εσείς δεν αφήνετε ούτε δύο λεπτά. Εγώ μολονότι αυστηρός, άφησα ατέλειωτες ώρες. 

ΠΡΟΕΔΡΕΥΩΝ (Παναγιώτης Ν. Κρητικός): Βλέπετε το χρόνο που έχετε πάρει παραπάνω; 

ΧΡΗΣΤΟΣ ΡΟΚΟΦΥΛΛΟΣ: Βεβαίως, κύριε Πρόεδρε, αλλά και στην Επιτροπή οι ομιλητές είχαν ορισμένο χρονικό ορίζοντα που τον επέβαλε η παμψηφία της Βουλής και οφείλαμε να τον τηρήσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Μη διαμαρτύρεσθε κιόλας, γιατί δεν σας επιτρέπω να συνεχίσετε την κατάχρηση του δικαιώματός σας. Τον Κανονισμό εφαρμόζουμε και ζητάμε την βοήθεια όλων. 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κολοζώφ, έχει το λόγο για είκοσι λεπτά. 

ΙΩΑΝΝΗΣ ΚΑΛΑΜΑΚΙΔΗΣ: Δέκα λεπτά, κύριε Πρόεδρε, όχι είκοσι. Δέκα λεπτά είχαν και οι άλλοι Κοινοβουλευτικοί Εκπρόσωποι. 

ΠΡΟΕΔΡΕΥΩΝ (Παναγιώτης Ν. Κρητικός): Μίλησαν για δέκα λεπτά, επειδή είχε μιλήσει ο Αρχηγός του Κόμματός των. Δεν μίλησε η Γενική Γραμματέας του Κομμουνιστικού Κόμματος, οπότε ο κ. Κολοζώφ έχει το δικαίωμα να μιλήσει είκοσι λεπτά. Αν είχε μιλήσει η κ. Παπαρήγα, ο Κοινοβουλευτικός Εκπρόσωπος του Κόματος θα είχε το ήμισυ του χρόνου της πρωτολογίας του. 

Ορίστε, κύριε Κολοζώφ. 

ΟΡΕΣΤΗΣ ΚΟΛΟΖΩΦ: Κύριοι συνάδελφοι, είδατε ότι περίμενα τουλάχιστον να μιλήσει και ένας Βουλευτής. Δεν πήγα στη σειρά μου. 

Κυρίες και κύριοι Βουλευτές, όταν προέκυψε το θέμα Οτσαλάν, ήταν πραγματικά ένα συγκλονιστικό γεγονός για τον ελληνικό λαό. Δεν μπορούσε και δεν μπορεί ακόμα να χωνέψει πώς ο ηγέτης ενός κινήματος -ανεξάρτητα αν κανένας συμφωνεί ή διαφωνεί με τις μεθόδους που χρησιμοποιεί για να παλέψει και να διεκδικήσει τα δικαιώματα του λαού του- βρέθηκε στη χώρα μας ικέτης, του δόθηκε -με τον τρόπο που του δόθηκε- προστασία, του δόθηκαν εγγυήσεις για την ασφάλειά του και από ελληνικά χέρια βρέθηκε σε τούρκικα χέρια. 

Αυτό το απίστευτο γεγονός συγκλόνισε την ελληνική κοινωνία και αυτός ήταν ο βασικός λόγος που η ίδια η Κυβέρνηση δεν τολμούσε επί αρκετές ημέρες να εμφανιστεί στο Κοινοβούλιο και να απολογηθεί ή να εξηγήσει, αν θέλετε, τι ακριβώς είχε συμβεί. 

Δεν θα θυμίσω τώρα λεπτομέρειες και δεν είναι αιχμές για τον κύριο Πρωθυπουργό ότι δεν εμφανιζόταν. Εγώ αναφέρομαι στα γεγονότα όπως αυτά εμφανίστηκαν τότε και όπως ειπώθηκαν στην Εξεταστική Επιτροπή. 

Βγήκαν δύο ανακοινώσεις από τον κύριο Υπουργό Εξωτερικών και μία δήλωση του κυρίου Πρωθυπουργού, ο οποίος κάλυπτε τοτε τον Υπουργό Εξωτερικών και ο οποίος ουσιαστικά ενέκρινε τα όσα είχε πει ο Υπουργός Εξωτερικών, χωρίς να αναφέρεται ούτε σε λάθη ούτε σε ευθύνες ούτε τίποτε. 

Και ύστερα από τη γενική κατακραυγή -είχε ξεσηκωθεί όλος ο κόσμος, όλοι οι 'Ελληνες ήταν στους δρόμους σχετικά με το ζήτημα του Οτσαλάν- είπε ότι υπάρχουν πολιτικές ευθύνες και απέπεμψε τρεις Υπουργούς. Αυτά δεν αμφισβητούνται από κανένα, ούτε στην Εξεταστική Επιτροπή αμφισβητήθηκαν. Και αναρωτιέται κανείς πώς είναι δυνατόν να υπάρχουν πολιτικές ευθύνες στους τρεις Υπουργούς και να μην υπάρχουν πολιτικές ευθύνες για τον Υπουργό, ο οποίος συντόνιζε αυτήν την επιχείρηση, ο οποίος ενημερωνόταν από τους Υπουργούς του γι'αυτήν την επιχείρηση. 

Είπατε και εσείς, κυρία Υπουργέ, ότι αναγνωρίζετε ότι έγιναν λάθη. Αλλά δεν αναφέρθηκαν ποτέ από την Κυβέρνηση ποια ήταν αυτά τα λάθη. Και αν πάρω και το πόρισμα της πλειοψηφίας, δεν αναδεικνύονται -δεν λέω ποινικές ευθύνες- τα λάθη. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Λάθη χειρισμών. 

ΟΡΕΣΤΗΣ ΚΟΛΟΖΩΦ: Ευχαριστώ για τη συμπλήρωση, "λάθη χειρισμών". Τότε δεν το είπατε. Τώρα το λέτε και το παίρνω υπόψη μου. Λάθη χειρισμών. Ποιοι ήταν αυτοί οι χειρισμοί που δεν ήταν καλοί; Ο χειρισμός ότι δόθηκε φιλοξενία στον Οτσαλάν, ήταν λάθος; Ο χειρισμός ότι δεν συνελήφθη ο Οτσαλάν αμέσως, σύμφωνα με τις νόμιμες διαδικασίες, στη χώρα μας, ήταν λάθος; Ο χειρισμός ότι στάλθηκε στην Κένια ήταν λάθος; 'Η μήπως ήταν λάθος το ότι η υπηρεσία της οποίας εσείς είσθε επικεφαλής σήμερα, η ΕΥΠ ανέλαβε εξ ολοκλήρου τη διεκπεραίωση αυτής της υπόθεσης, κινούμενη φυσικά μέσα στα πλαίσια που της έδωσαν οι τρεις Υπουργοί; 

Ποια ήταν αυτά τα λάθη χειρισμών, για να μπορέσουμε να τα αξιολογήσουμε; Γιατί εδώ διαχέονται τα πάντα και στο πόρισμα ακόμη, και την ίδια στιγμή δικαιολογούνται τα πάντα. 

Η Κυβέρνηση εκείνην τη στιγμή έπρεπε να κάνει μία κίνηση για να εκτονώσει την κατάσταση. Η πιο σημαντική ήταν αυτή του κυρίου Πρωθυπουργού να αποπέμψει τους τρεις Υπουργους, αλλά και την ίδια στιγμή να έλθει εδώ στο ελληνικό Κοινοβούλιο το κόμμα που στηρίζει την Κυβέρνηση, να ζητήσει την Εξεταστική Επιτροπή, η οποία και συνεκροτήθη. 'Ηταν μία κίνηση που είχε αυτήν τη στόχευση. Και πρέπει να πω -και το λέω από την αρχή με καθαρότητα- ότι από τότε εμείς είχαμε πει "να γίνει Εξεταστική Επιτροπή αλλά πολύ φοβόμαστε ότι -έτσι είναι η παράδοση δυστυχώς σ'αυτήν τη χώρα- όταν ένα γεγονός παραπέμπεται σε μία Εξεταστική Επιτροπή που αφορά την Κυβέρνηση, μεθοδεύεται και θάβεται, κουκουλώνεται". Και σήμερα, με τα έξι πορίσματα, και κυρίαρχο της πλειοψηφίας, ακριβώς αναδεικνύεται αυτό το ζήτημα, πέρα από τις αντικειμενικές δυσκολίες που υπάρχουν γιατί ορισμένα απ'αυτά είναι πολύ λεπτά. Αλλά δεν μπορούμε χάριν αυτών να κρύβουμε την αλήθεια. 

Διαδικαστικά ζητήματα. Εδώ εξανέστην ο κύριος Πρόεδρος της Επιτροπής για τις κατηγορίες που εκτοξεύονται εναντίον της επιτροπής. Εγώ σας λέω ένα: Αν η Κυβέρνηση όντως ήθελε, γιατί πίστευε ότι σωστά έπραξε και εν παση περιπτώσει, όποιοι χειρισμοί ήταν άτυχοι έπρεπε να αναδειχθούν, θα μπορούσε από την αρχή ακόμη, στην εκλογή του προεδρείου της επιτροπής, να είναι διακομματικό. 

ΧΡΗΣΤΟΣ ΡΟΚΟΦΥΛΛΟΣ: Δεν ειναι θέμα Κυβέρνησης. Είναι θέμα Κοινοβουλευτικής Ομάδας. Συνήθως δεν ασχολείται η Κυβέρνηση. 

ΟΡΕΣΤΗΣ ΚΟΛΟΖΩΦ: Ούτε θα σας απαντήσω, κύριε Ροκόφυλλε. Εκείνο το οποίο επισημαίνω είναι ότι εκλέχθηκε μονοκομματικό προεδρείο. Και πιστεύω ότι αυτό ήταν η αρχή της προσπάθειας που έγινε και που ολοκληρώθηκε. Πέρα απ'αυτό, δεν είπατε κουβέντα για το πότε δόθηκαν τα πρακτικά. Πότε δόθηκαν τα πρακτικά; Δεν προλάβατε να το πείτε στα δώδεκα λεπτά, θα είχατε δικαιολογία και γι'αυτό. Δόθηκαν την τελευταία στιγμή. Δυσκολεύονταν όλοι και μέσα στα πιεστικά πράγματι.... 

ΧΡΗΣΤΟΣ ΡΟΚΟΦΥΛΛΟΣ: Δόθηκαν στις 27 Απριλίου. 

ΟΡΕΣΤΗΣ ΚΟΛΟΖΩΦ: Σας παρακαλώ, δεν θα κάνουμε διάλογο. Θα υπάρξουν από το ΠΑ.ΣΟ.Κ. άλλοι ομιλητές ν'αντικρούσουν αυτά που λέω. Εγώ επισημαίνω μία σειρά πραγματικά γεγονότα και δεν κάνω υποθέσεις, που έγιναν. Εν πάση περιπτώσει, για να μη συνεχίσω με τα διαδικαστικά, έγιναν μία σειρά τέτοια ζητήματα, που φυσικά δεν μπορούν διαφορετικά να ερμηνευθούν παρά από μία προσπάθεια δυσκόλεψης της λειτουργίας της επιτροπής. 

Από κει και πέρα, ο αρχηγός της ΕΥΠ αρνείται στην Επιτροπή να μιλήσει. Αρνείται. Και ο Προέδρος της Επιτροπής απ'αυτό το Βήμα αντί να μεμφθεί μίας τέτοιας στάσης.... 

ΧΡΗΣΤΟΣ ΡΟΚΟΦΥΛΛΟΣ: Το έκανα στην επιτροπή. 

ΟΡΕΣΤΗΣ ΚΟΛΟΖΩΦ: Καταφεύγει στο τι εγινε στο δικαστήριο, όπου ο εισαγγελέας δεν άσκησε σωστά τα καθήκοντα του, γιατί ο νόμος είναι σαφής γύρω απ'αυτό το ζήτημα. 

ΧΡΗΣΤΟΣ ΡΟΚΟΦΥΛΛΟΣ: Τρεις εισαγγελείς ήταν. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, αφήστε τον κύριο συνάδελφο να μιλήσει. 

ΟΡΕΣΤΗΣ ΚΟΛΟΖΩΦ: Ακριβώς γι'αυτό. Είναι ένα ερωτηματικό πώς λειτουργούν αυτά εδώ σ'αυτήν τη χώρα. 

Από κει και πέρα, η πλειοψηφία φυσικά πρότεινε μία σειρά από μάρτυρες. Και η μειοψηφία πρότεινε μία σειρά από μάρτυρες, ουσιώδεις μάρτυρες. Δεν έγιναν αποδεκτοί και το διασκεδάζετε κιόλας. Ποιές μας λέτε; "Οι κυρίες αυτές έδωσαν συνέντευξη και ξέρουμε τι θα πουν". Μα, ήταν οι μόνες που μπορούσαν να μας δώσουν πληροφορίες σχετικά με τις προθέσεις του Οτσαλάν εκείνες τις κρίσιμες στιγμές στην Κένια. 'Ηταν οι μόνες. Τώρα έχουμε μόνο την άποψη του κ. Καλεντερίδη και του κυρίου πρέσβυ. Και μη χαίρεστε ότι όλοι οι μάρτυρες που ήρθαν εκεί είπαν τι καλά και τι ωραία. 'Οταν κάνετε επιλογή από τους μάρτυρες, έτσι θα βγει. 

Εμείς θα θέλαμε να ακούσουμε τον κ. Σταυρακάκη. Εσείς, κυρία Υπουργέ, ίσως έχετε την ευκαιρία να δείτε τις εκθέσεις του, είσθε επικεφαλής της υπηρεσίας αυτής και μπορείτε να δείτε πώς έχουν τα πράγματα. Αλλά εμείς θα θέλαμε να τον ρωτήσουμε πώς έγινε και δεν παρακολουθούσε η υπηρεσία τις κινήσεις του Οτσαλάν στην Ιταλία. Και βάζω ένα ερωτηματικό. Είναι έτσι; Εμείς θα θέλαμε να τον ρωτήσουμε ποιες ενέργειες έκανε προς αυτήν την κατεύθυνση. Μη μου πείτε ότι δεν έκανε, γιατι ο κ. Καλεντερίδης πήγε εκεί. Και δεν είναι υπόθεση του κ. Καλεντερίδη να πει στην επιτροπή, αλλά του κ. Σταυρακάκη. Και ο κ. Σταυρακάκης δεν το κάνει. Θα θέλαμε να τον ρωτήσουμε -το κάναμε εν μέρει- τι ακριβώς εντολές είχε. 

Εμείς ρωτήσαμε κάτι απλό στο οποίο απάντησε: Ποιος σας έδινε τις εντολές, κύριε Σταυρακάκη; Ακούστε ποια είναι τα ζητήματα που μας κάνουν να σκεπτόμαστε πολύ άσχημα. Είπε τις εντολές τις παίρναμε από τους Υπουργούς. Δεν διστάζει να απαντήσει σε αυτό το ερώτημα. Και όταν του λέμε ποιες εντολές σας έδωσαν οι Υπουργοί; Τότε λέει είναι θέμα ασφάλειας της χώρας. Μου δίνει αυτό το δικαίωμα να σκέπτομαι άλλα πράγματα. Μπορώ να σκεφθώ και μου το επιτρέπει η στάση του. Και ας την αλλάξει αν θέλει, για να μην έχει αυτήν την κατηγορία απάνω του ότι απάντησε στην πρώτη και ότι μπορεί να μην ήταν αληθινή η απάντηση, ενώ στις άλλες δεν απάντησε, γιατί έπρεπε να πει ορισμένα πράγματα. 

Ισχυρίζεσθε στο πόρισμα και αυτό είναι στο επίκεντρο των προσπαθειών της Κυβέρνησης, δηλαδή να κλείσει όλη η υπόθεση με τον ισχυρισμό, ότι ο κ. Ναξάκης και ορισμένοι περί αυτόν είναι η πέτρα του σκανδάλου. Και οι ίδιοι ομολογείτε ότι η οργάνωση του πήγαινε-έλα σε σύντομο χρονικό διάστημα του Οτσαλάν δεν είναι δυνατόν να γίνει τόσο γρήγορα, χωρίς κάποια βοήθεια. 'Οποιος έχει λίγη πείρα σε αυτά τα πράγματα καταλαβαίνει τι συμβαίνει. Δηλαδή πώς οι υπηρεσίες του αεροδρομίου εκείνη την ημέρα χώλαιναν. Πώς φεύγουν τα αυτοκίνητα, έχουν την υποψία ότι μπορεί να είναι ο Οτσαλάν, αλλά δεν παίρνουν ούτε τον αριθμό των αυτοκινήτων. 

Αναρωτιέται κανένας, πράγματι χάσανε τον Οτσαλάν στο αεροδρόμιο και ανησυχούσαν ή απλώς πήραν το σήμα ότι έφθασε και ήξεραν πού θα τον βρουν και δεν ανησυχούσαν; 'Ολα αυτά τα ερωτήματα θα μπορούσε να τα διευκρινίσει ο κ. Σταυρακάκης. 'Ομως ο κ. Σταυρακάκης ήλθε, αλλά μας περιφρόνησε. Και δεν ασκούμε το δικαίωμα να τον τιμωρήσουμε για παραδειγματισμό, γιατί μεθαύριο θα υπάρξουν και άλλοι Σταυρακάκηδες, πιθανώς όχι σε μια υπόθεση Οτσαλάν, αλλά σε μια υπόθεση εθνικού ενδιαφέροντος. Και να κρατάει έτσι τα ζητήματα ένας άνθρωπος εκβιάζοντας τους πάντες. 

Θέλετε να πιστέψω ότι δίνει εντολή η ΕΥΠ να τηρηθούν δρακόντεια μέτρα ασφαλείας στο αεροδρόμιο και ότι δεν παίρνονται αυτά τα μέτρα; Αστειευόμαστε; Σε αυτό δεν απαντάει ο κ. Σταυρακάκης. Προτιμά να εξευτελίζεται η υπηρεσία του, προτιμάτε να σας λέει η Αξιωματική Αντιπολίτευση ότι είναι μπάχαλο η υπηρεσία, από το να αναδειχθούν οι πραγματικές ευθύνες. 

'Οταν έφυγε ο Οτσαλάν από την Ιταλία, ακριβώς επειδή ανησυχούσαμε σαν κόμμα για το τι μπορεί να γίνει, βλέποντας την κοινή εξωτερική πολιτική της Ευρωπαϊκής 'Ενωσης στο ζήτημα των Κούρδων, προσπαθήσαμε να μάθουμε ορισμένα πράγματα από την Ιταλία. Κάναμε ορισμένες ερωτήσεις για να διευκολυνθούν ορισμένα πράγματα, για το γιατί έφυγε και πώς έφυγε ο Οτσαλάν από εκεί. Εδώ τα ξέρουν. Ξέρουν τι έγινε στην Ιταλία και γιατί έφυγε, από την πρώτη στιγμή. Και οι πρώτες αιχμές του κ. Πάγκαλου εδώ μας προσανατόλιζαν για Ιταλία. Αλλά η επιτροπή δεν μπόρεσε επειδή ο κ. Σταυρακάκης δεν μίλησε. Είχαμε να κάνουμε ερωτήματα στον κ. Σταυρακάκη γύρω από αυτά τα ζητήματα. 

Μας ενδιαφέρει πολύ γιατί είναι ανάλογη η πορεία από Ιταλία, αεροδρόμιο και από εκεί πού θα πάει και ανάλογη η πορεία Ελλάδα, αεροδρόμιο και από εκεί πού θα πάει. 

Η κυρία Υπουργός έφυγε, αν με άκουγε θα έψαχνε στην υπηρεσία της και θα μάθαινε. 

Εν πάση περιπτώσει ο Οτσαλάν πήγε στη Κένια με την εγγύηση του ελληνικού κράτους. Εγγύηση για την ασφάλειά του και η εικόνα που δίνεται από την επιτροπή και από τα έξι πορίσματα είναι καταθλιπτική, ότι όντως στάλθηκε εκεί πέρα και αν πιστέψουμε ότι δεν υπάρχει τίποτε άλλο από πίσω, για να μη ρίξουμε σκιές σε κανένα και από εκεί και πέρα βλέπουμε. Καμία ενέργεια δεν ήταν ολοκληρωμένη. Διπλωματικό Σώμα, Υπουργείο Εξωτερικών υποτίθεται αν έχουν αυτό το ζήτημα στα χέρια τους και θέλουν να το διασφαλίσουν διερευνούν όλο το χώρο με τους πρεσβευτές. Γι' αυτόν το λόγο είναι οι πρεσβευτές εκεί πέρα. Δεν κάνεις ένα τηλεφώνημα και λες ότι συμφώνησε ο κ. Μαντέλα αλλά θα ρωτήσει τον αντιπρόεδρο και στην συνέχεια αδρανής δεν παρακολουθείς το ζήτημα. 

Πάντως το πρόβλημα για την Κυβέρνηση ήταν καθαρά πολιτικό και εξακολουθεί να κινείται στον ίδιο δρόμο με την υπόθεση του πολέμου. Δεν έχετε το κουράγιο να πείτε όχι στους σχεδιασμούς των ιμπεριαλιστών και σε όλη αυτήν τη συνωμοσία που στήθηκε σε βάρος ενός αγωνιστή. Δεν είχε το θάρρος να πει ότι "ήρθε εδώ παράνομα", εγώ τον συλλαμβάνω, τον κρατάω εδώ στη χώρα. 'Εχουμε νόμους, αν τους παραβίαζε τον καταδικάζατε και αν ισχύει η "Σένγκεν" ή άλλες συμφωνίες τον στέλνατε πίσω στην Ιταλία. Είχε πολλές εναλακτικές λύσεις η Κυβέρνηση. 'Ομως αυτό που δεν ήθελε ήταν να δημοσιοποιηθεί ότι είναι εδώ ο Οτσαλάν γιατί θα ερχόταν σε ρήξη με αυτούς που ήθελαν να τον παγιδέψουν. Αυτοί δουλεύουν στο σκοτάδι γι' αυτό δεν δημοσιοποιήθηκε η υπόθεση αυτή. Ακόμη και την τελευταία στιγμή στη Κένια όταν η απειλή ήταν φανερή αν δημοσιοποιότανε η παρουσία του εκεί δεν θα ήταν ο Οτσαλάν τώρα στην Τουρκία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κυρία και κύριοι συνάδελφοι, όπως προκύπτει από τα όσα η επιτροπή διερεύνησε στην υπόθεση Οτσαλάν, η Κυβέρνηση κατά το χειρισμό της υπόθεσης αυτής έβλαψε δύο φορές τον τόπο. Μια φορά με τους χειρισμούς στην υπόθεση και μια δεύτερη φορά με την προσπάθεια συγκάλυψης της υπόθεσης. 

Θα ξεκινήσω από το δεύτερο. 'Οταν η Κυβέρνηση πήρε την πρωτοβουλία για την συγκρότηση Εξεταστικής Επιτροπής από αυτό εδώ το Βήμα και εγώ προσωπικά, εκφράσαμε την ευχή να αναζητηθεί η αλήθεια και όχι μόνο αυτό, αλλά να τιμηθεί ο θεσμός των Εξεταστικών Επιτροπών. Ούτε η αλήθεια απόκαλύφθηκε, τουλάχιστον από πλευράς κυβερνητικής πλειοψηφίας ούτε βεβαίως τιμήθηκε ο θεσμός των Εξεταστικών Επιτροπών και είναι αμφίβολο στο μέλλον, εάν και κατά πόσο με τα όσα συνέβησαν είναι δυνατόν εξεταστικές επιτροπές να έχουν τη νομιμοποίηση εκείνη και την εμπιστοσύνη που οδηγεί στην απόκάλυψη της αλήθειας και στο λόγο για τον οποίο οι επιτροπές θεσμοθετήθηκαν. 

Και θα ξεκινήσω στο θέμα της Εξεταστικής Επιτροπής. Εδώ, κύριε Ροκόφυλλε, οφείλω να σας πω αφού σας άκουσα προηγουμένως ότι σας αδίκησα. Οσον καιρό ήσασταν πρόεδρος της επιτροπής, παρακολουθούσα τις εργασίες της επιτροπής και είχα την εντύπωση ότι κάνατε αγωνιώδεις προσπάθειες για να συγκαλύψετε την υπόθεση στο πλαίσιο των εντολών που είχατε πάρει. 

Ακούγοντάς σας αντιλήφθηκα ότι μάλλον δεν έχετε καταλάβει πολύ καλά τι ακριβώς συνέβη στην υπόθεση Οτσαλάν. Και κατά τούτο σας καταλογίζω αδυναμία να αντιληφθείτε τι γίνεται και όχι δόλο. 

Κυρίες και κύριοι συνάδελφοι, από τη λειτουργία της επιτροπής προέκυψε αυτή η προσπάθεια συγκάλυψης. Και αυτή η προσπάθεια συγκάλυψης είναι φανερή από τα εξής στοιχεία: 

Πρώτον, ο χρόνος που διατέθηκε ήταν ασφυκτικός. 'Ολα έπρεπε να τελειώσουν από τις ευρωεκλογές και μάλιστα κατά τη διάρκεια, όπως πολύ σωστά είπε ο κ. Παναγιωτόπουλος, των πολεμικών επιχειρήσεων στη Σερβία. 

Δεύτερον, ουσιωδέστεροι μάρτυρες δεν εκλήθησαν, όταν ζητήσαμε δύο με τρεις μέρες παραπάνω. Και δεν χρειάζεται να μείνω σ'αυτό το σημείο. Διότι εδώ φθάσαμε στο σημείο να αρνείται η κυβερνητική πλειοψηφία να κληθεί ο Αντιπρόεδρος της Βουλής κ. Σγουρίδης, ο άνθρωπος που συνομιλούσε με το Σάββα Καλεντερίδη και έδινε τις εντολές από την Αθήνα, ο κ. Τζοβάρας ή ο αερολιμενάρχης της Κέρκυρας, απο τον οποίο προκύπτει ότι είχε άμεση αντίληψη του πώς άλλαξε το αεροπλάνο το οποίο πήγε στην Κένια. Ακόμα και αν η κυβερνητική πλειοψηφία δεν το θεωρούσε ότι ήταν σημαντικό, ας άφηνε δύο ή τρεις μέρες το θέμα να γίνει. 

Τρίτον, το περίφημο θέμα "Σταυρακάκη", δεν είναι απλό πράγμα. Ο κατ'εξοχήν πρωταγωνιστής από πλευράς Ε.Υ.Π., ο οποίος γνωρίζει ότι η Κυβέρνηση, δηλαδή οι προϊστάμενοί του είναι εκείνοι που πήραν την πρωτοβουλία για να γίνει Εξεταστική Επιτροπή και ακούει εδώ τον Πρωθυπουργό του να λέει "πρέπει να αποκαλυφθεί όλη η αλήθεια", δηλαδή του δίνει την εντολή να πει την αλήθεια, εμφανίζεται στην επιτροπή και λέει "δεν μπορώ να μαρτυρήσω". Δηλαδή, αρνείται να εκτελέσει την εντολή που πήρε σε όργανο του Κοινοβουλίου και επιπλέον να αφήνει να πλανιέται το εξής: Ξέρει πολύ περισσότερα από εκείνα που ξέραμε εμείς ή που μάθαμε και αρνείται να τα πει. 

Κύριοι συνάδελφοι της Πλειοψηφίας, ξέρω τι θα ψηφίσετε, ξέρω πώς σκέφτεσθε. Αλλά φεύγοντας από εδώ να γνωρίζετε ένα πράγμα: 

ΧΡΗΣΤΟΣ ΡΟΚΟΦΥΛΛΟΣ: Δεν ψηφίζουμε απόψε. Η διαδικασία δεν το προβλέπει. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ροκόφυλλε, ξέρω τι θα ψηφίσετε, όχι στο πλαίσιο αυτής της διαδικασίας που δεν υπάρχει ψηφοφορία, σχετικά με την εμπιστοσύνη που δίνετε σε μια κυβέρνηση. Γιατί εδώ είναι ένας κοινοβουλευτικός θεσμός. Γνωρίζω τι λέω. 

Το ζήτημα το οποίο τίθεται είναι ότι δεν σκέφτεσθε. Γιατί, άραγε, ο κ. Σταυρακάκης αρνήθηκε να μιλήσει; Τι είναι εκείνο που τον έκανε να μην πει την αλήθεια; Το γεγονός ότι ήθελε να μείνει πιστός στον όρκο του ανθρώπου ο οποίος δεν είναι δυνατόν να παραβεί το καθήκον του Αρχηγού της Ε.Υ.Π., ενώ είχε απαλλαγεί απ'αυτόν ή το γεγονός ότι δεν έπρεπε να πει πράγματα που ήξερε ότι θα θίξουν τους προϊσταμένους του; 

Πέραν αυτού, έχουμε ένα πόρισμα το οποίο είναι τόσο αντιφατικό. Αρνείται να δεχθεί ακόμα και τις ευθύνες που ο ίδιος ο Πρωθυπουργός κατελόγισε στους Υπουργούς του. Δύο τινά συμβαίνουν: 'Η ο Πρωθυπουργός δεν γνώριζε, καταλογίζοντας πολιτικές ευθύνες -και εδώ μιλώ κυρίως για τον κ. Πάγκαλο, γιατί τον κ. Παπαδόπουλο και τον κ. Πετσάλνικο η απορία μας παραμένει γιατί απεπέμφθησαν- ή πραγματικά στην περίπτωση αυτή ο Πρωθυπουργός δεν γνώριζε τι του γινόταν. Εδώ είναι το μεγάλο ζήτημα. 

Και τέλος σκεφθείτε ότι ως Βουλευτές στην επιτροπή αυτή ζητήσαμε να μη διεξαχθεί αυτή η συζήτηση και να μην υπάρξει πόρισμα μέχρις ότου γίνει η δίκη στην Τουρκία και αρνήθηκαν να δώσουν αυτήν την παράταση στην επιτροπή με το σκεπτικό ποιος ξέρει τι κρύβεται πίσω από το μυαλό της Αντιπολίτευσης για να κάνει μια τέτοια πρόταση. Την υπεύθυνη στάση του συνόλου της Αντιπολίτευσης δεν μπορούσε να την κρίνει η κυβερνητική πλειοψηφία γιατί έχουν συνηθίσει φαίνεται σ'αυτόν τον τόπο και είναι συνηθισμένο το ΠΑ.ΣΟ.Κ. να θεωρεί ότι πίσω από κάθε ενέργεια της Αντιπολίτευσης κρύβεται κάποιο τέχνασμα, για να μπορέσουν να συγκαλυφθούν άλλα πράγματα. 

Ρώτησε ο κ. Ροκόφυλλος: Δεν φέρατε ένα παράδειγμα από το οποίο να προκύπτει η έλλειψη της αντικειμενικότητας. Θα ήθελα, κυρίες και κύριοι συνάδελφοι, ιδίως εσείς που δεν μετείχατε στην επιτροπή, να πω ένα πράγμα το οποίο με κατέθλιψε για τον κ. Ροκόφυλλο, τον οποίο τιμώ και σαν συνάδελφο στο χώρο του Κοινοβουλίου και σαν συνάδελφο στο χώρο της νομικής επιστήμης. Δηλαδή, δεν υπήρξε μάρτυρας και ιδίως οι μάρτυρες οι ελεγχόμενοι σπό την κυβερνητική πλειοψηφία, δηλαδή, όλοι αυτοί οι πράκτορες της Ε.Υ.Π. οι οποίοι ήταν τροχονόμοι, όπως ακριβώς ομολόγησε ο κ. Κοσμίδης και οι άλλοι, στην κυριολεξία για να περάσει ο Οτσαλάν, αυτοί δηλαδή που εκτελούσαν είτε διατεταγμένη υπηρεσία είτε εκτελούσαν εντολές δι'ίδιον λογαρισμό, που να μην τους ρωτήσει στο τέλος όταν τελείωνε η εξέταση του κάθε μάρτυρα: "Δεν μου λέτε, κύριε μάρτυς, τι πιστεύετε; Η Κυβέρνηση προσπάθησε να σώσει τον Οτσαλάν ή ήθελε να τον παραδώσει στους Τούρκους;" 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Κύριοι συνάδελφοι, όσοι δεν μετείχατε στην επιτροπή τι περιμένατε να απαντήσει ο μάρτυρας; 

ΧΡΗΣΤΟΣ ΡΟΚΟΦΥΛΛΟΣ: Δηλαδή να μην τον ρωτούσαμε για το υποκειμενικό στοιχείο; 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ροκόφυλλε, να τον ρωτάτε, αλλά να μην τον ρωτάτε πράγματα που ξέρατε τι θα σας απαντήσει, γιατί ξέρετε πολύ καλά πώς λέγεται αυτό στη δικηγορική γλώσσα. 

Επί της ουσίας: Κυρίες και κύριοι συνάδελφοι, τρία πράγματα θα πω και δεν μπορεί να τα αρνηθεί η κυβερνητική πλειοψηφία ό,τι και αν συνέταξε και ό,τι και αν είναι εκείνο το οποίο είπε με το πόρισμά της. Πλήρης διάλυση της ΕΥΠ ως προς το γεγονός ότι άλλα αποφάσισε η Κυβέρνηση και ο Οτσαλάν μπήκε στην Ελλάδα με ευκολία που θα εξέπληττε ακόμα και μικρό παιδί. 

Φθάσαμε στο σημείο να λένε ο κ. Αλέκος Παπαδόπουλος και ο κ. Σωκράτης Κοσμίδης ότι έχουμε να επιλέξουμε ανάμεσα στο δόλο ή την απόλυτη βλακεία. Δεν είναι δικές μου οι εκφράσεις. Ομολογούν δηλαδή ότι η ΕΥΠ είναι πλήρως διαλυμένη. Μόνο αυτό δεν συνιστά πολιτική ευθύνη; 

Δεύτερον, επιλογή της Κένια και όχι μόνο αυτό. Χειρισμός της υπόθεσης στη συνέχεια. Είναι γνωστό ότι η Κένια -αυτό ήταν γνωστό τοις πάσι- αποτελούσε παράδεισο πρακτόρων. Εκεί βρήκαν να στείλουν τον Οτσαλάν; Και όταν ήταν στην πρεσβεία, το γεγονός ότι του έλεγαν να βγει έξω παρά το ότι ήξεραν τι συμβαίνει, πώς άραγε μπορεί να δικαιολογηθεί; 

Εδώ, κυρίες και κύριοι συνάδελφοι, έφυγε ο κ. Πάγκαλος, φαίνεται ότι κουράστηκε και φαίνεται ότι έχει κάθε λόγο να φύγει από τη Βουλή για να μην ακούσει εκείνα που δεν τον συμφέρουν ή για να μπορέσει βραδιάτικα να συγχρωτίζεται με εκείνους οι οποίοι του λένε στα αυτιά αρεστά πράγματα. 

Εγώ όμως σε εσάς που είσθε εδώ θα πω τα εξής, έτσι για να θυμάσθε, κύριοι συνάδελφοι του ΠΑΣΟΚ, τι είπε ο κ. Πάγκαλος εδώ, απ' αυτό το Βήμα πριν αποπεμφθεί από τον Πρωθυπουργό. Ακούστε, για να αντιληφθείτε το μέγεθος της ανακρίβειας ενός Υπουργού Εξωτερικών, ο οποίος ενημέρωνε τη Βουλή των Ελλήνων για την υπόθεση Οτσαλάν, τι είπε: "Ο Αμπντουλάχ Οτσαλάν δεν ήταν πακέτο. Μπορούσαμε να τον βοηθήσουμε, με όλο το σεβασμό που ο ίδιος μας το επέτρεπε. Είχαμε σχέδιο το οποίο θα μπορούσε να το διασφαλίσει μακράν της επικαιρότητας επί ορισμένο χρονικό διάστημα, μέχρι να δημιουργηθούν προϋποθέσεις σε χώρες που είχαμε επιλέξει και με τις οποίες οι διαπραγματεύσεις είχαν προχωρήσει αισθητά, για να του χορηγηθεί πολιτικό άσυλο και ταξιδιωτικό έγγραφο". Και συνεχίζει παρακάτω λέγοντας: "Επέλεξε ο ίδιος, πιθανόν διότι έτσι αντιλαμβανόταν το πολιτικό του καθήκον και τις πολιτικές του υποχρεώσεις, να επανέλθει στην Ευρώπη και εμπιστεύθηκε κάποιους οι οποίοι είναι αποκλειστικά δικής του επιλογής συνεργάτες, είχε την εντύπωση ότι έφευγε για την Ολλανδία με τη συνεργασία της κυβέρνησης της Κένιας. Μας το δήλωσε. Κατά ποίο τρόπο θα μπορούσαμε εμείς να τον αποτρέψουμε; Και αν θέλετε να ξέρετε εμείς του εκφράσαμε και τη δυσπιστία μας απέναντι σ' αυτήν την προοπτική. Του είπαμε, δηλαδή, ότι όλη αυτή η ιστορία μας φαίνεται πολύ καλή για να είναι αληθινή, διότι γνωρίζαμε ότι στο παρελθόν η Ολλανδία δεν τον είχε δεχθεί, διότι η όλη ιστορία από την πλευρά των Κενιατών μας φάνηκε εξαιρετικά και ύποπτα πρόθυμη και συνέβη αυτό που συνέβη". 

Αυτά έλεγε ο Θεόδωρος Πάγκαλος απ' αυτό το Βήμα. Ψέματα απερίγραπτα ότι η Κένια ήταν η επιλογή του κ. Πάγκαλου και ότι ο κ. Πάγκαλος έφυγε από την πρεσβευτική κατοικία κάνοντας διαπραγματεύσεις με τους Κενιάτες. 

ΗΛΙΑΣ ΠΑΠΑΔΟΠΟΥΛΟΣ: Ο κ. Πάγκαλος δεν ήταν μέσα στην πρεσβευτική κατοικία. 

ΠΡΟΕΔΡΕΥΩΝ (Παναγιώτης Σγουρίδης): Ο Οτσαλάν ήταν, όλοι το καταλάβαμε. Δεν υπάρχει λόγος, κύριοι συνάδελφοι, να κάνετε παρέμβαση σε αυτό το πράγμα. Είναι αυτονόητο. 

ΠΡΟΚΟΠΗΣ ΠΑΥΛΟΠΟΥΛΟΣ: Στην πρεσβευτική κατοικία ήταν ο κ. Πάγκαλος, διότι γνώριζε πολύ καλά μέσω των τηλεφωνικών επικοινωνιών τι συνέβαινε. Εκείνος έδινε τις εντολές. 

Το ερώτημα, λοιπόν, που τίθεται είναι το εξής: Είναι δυνατόν μία χώρα να εμπιστεύεται στα χέρια ενός τέτοιου ανθρώπου τόσα χρόνια την εξωτερική της πολιτική; Ενός ανθρώπου που δεν ντρέπεται να λέει ψέματα μέσα σ' αυτό το Κοινοβούλιο; Διότι δύο τινά συνέβαιναν. 'Η δεν γνώριζε τα πράγματα και έλεγε αυτά που έλεγε, οπότε τι είδους Υπουργός Εξωτερικών ήταν που χειριζόταν κατά κύριο λόγο την υπόθεση ή γνώριζε τα πράγματα αυτά και μας παραπλανούσε. 

Θυμάσθε άλλωστε, γιατί σε εσάς απευθυνόταν ότι σας αποκάλεσε και Κενιάτες. Εγώ δεν έχω τίποτε με τον κενιατικό λαό, ο κ. Πάγκαλος έχει αυτόν τον ιδιότυπο ρατσισμό, με τον οποίο μας έχει συνηθίσει στο παρελθόν να εκφράζεται. 

Αλλά, κυρίες και κύριοι συνάδελφοι, να λέει ο Υπουργός Εξωτερικών, πρώτον, ότι η Κένια υπήρξε επιλογή του Θεόδωρου Πάγκαλου και δεύτερον ότι ο Οτσαλάν έφυγε από την πρεσβεία στην Κένια με τη δική του θέληση, τότε από κει και πέρα αντιλαμβάνεσθε τι συμβαίνει. Δηλαδή εδώ φθάνουμε στο σημείο να θεωρείται ότι ο Οτσαλάν είχε κάνει την επιλογή της Κένια μόνος του. 

Εσείς οι ίδιοι, κύριοι συνάδελφοι του ΠΑ.ΣΟ.Κ., αποφασίσατε και είπατε ούτε λίγο ούτε πολύ μέσα από το πόρισμά σας ότι η απόφαση αυτή ανήκει στην ελληνική Κυβέρνηση. Και εσείς οι ίδιοι είπατε μέσα από το πόρισμά σας ότι ο Αμπντουλάχ Οτσαλάν έφυγε ύστερα από εντολή από την πρεσβεία. Πού έγκειται η αλήθεια; 

Και ύστερα από αυτά, αρνείστε να καταλογίσετε ευθύνη στον τέως Υπουργό Εξωτερικών. 'Οταν φύγετε από δω, γιατί σας είπα και πάλι ότι με το πόρισμα είπατε την ετυμηγορία σας, σκεφθείτε ορθότερα. 

Τελειώνοντας θα ήθελα να σας πω ότι και μόνο από το γεγονός ότι αυτή τη στιγμή θεωρείτε ότι δεν υπάρχει καμιά πολιτική ευθύνη για κανένα πολιτικό πρόσωπο, όταν έχετε υπόψη σας αυτά τα στοιχεία, δεν εκθέτετε το πολιτικό κόμμα στο οποίο ανήκετε, αλλά υποβαθμίζετε την έννοια των Εξεταστικών Επιτροπών και εκθέτετε το ίδιο το Κοινοβούλιο. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κυρίες και κύριοι συνάδελφοι, η Κυβέρνηση ζήτησε τη σύσταση Εξεταστικής των Πραγμάτων Επιτροπής, ώστε να υπάρξει πλήρης διαφάνεια και πλήρης πληροφόρηση για την εξέλιξη του όλου θέματος. Οφείλουμε όμως να διαχωρίσουμε το επίπεδο της εσωτερικής κριτικής από το επίπεδο της εθνικής στρατηγικής. Κανείς δεν δικαιούται στο όνομα της μικροπολιτικής να ανακόψει την πορεία για μία σύγχρονη και ισχυρή Ελλάδα. 

Η θέση της ελληνικής Κυβέρνησης για το κουρδικό ζήτημα ήταν πάντοτε κρυστάλλινα διαυγής. Είμαστε σταθερά υπέρ της προστασίας των κοινωνικών και ανθρωπίνων δικαιωμάτων και των δημοκρατικών ελευθεριών σε κάθε χώρα. Αυτές τις αρχές εφαρμόσαμε με συνέπεια και ευαισθησία στο κουρδικό ζήτημα. Δεν υπάρχει άλλη χώρα, η οποία να έθεσε σε διεθνές επίπεδο την πολιτική όψη του κουρδικού προβλήματος. 

Είχαμε όμως εξηγήσει με καθαρότητα, με σαφήνεια και συνέπεια ότι η Ελλάδα δεν πρόκειται να μετατρέψει το κουρδικό ζήτημα σε ένα επιπλέον πρόβλημα των ελληνοτουρκικών σχέσεων. Το εθνικό συμφέρον αλλά και το συμφέρον της κουρδικής υπόθεσης δεν θα εξυπηρετούσε η εγκατάσταση του Οτσαλάν στην Ελλάδα. Θα ήταν στρατηγικό σφάλμα για τα εθνικά συμφέροντα η παροχή πολιτικού ασύλου στον Οτσαλάν στη χώρα μας. Ωστόσο δώσαμε την ανθρωπιστική συνδρομή μας και προστατεύσαμε τη ζωή του όλο το διάστημα, που ο Οτσαλάν εμπιστεύθηκε τον εαυτό του στην ελληνική Κυβέρνηση και στις ελληνικές υπηρεσίες. 

Η προσεκτική στάθμιση του εθνικού συμφέροντος είναι η υπεύθυνη και αξιοπρεπής στάση, είναι μία στάση που προασπίζει τα ζωτικά συμφέροντα του Ελληνισμού. Δεν έχουμε κανένα δικαίωμα να απεμπολήσουμε τα επιτεύγματα της ειρήνης, της σταθερότητας, την οικονομική και κοινωνική πρόοδο του λαού μας με άφρονες και τυχοδιωκτικές αποφάσεις. 

Η τουρκική επιθετικότητα και η προσμονή της Τουρκίας να επωφεληθεί από ενδεχόμενα λάθη μας πρέπει να αντιμετωπίζονται με σοβαρότητα και αίσθημα ευθύνης. 

Το ΠΑΣΟΚ δεν δημαγωγεί, δεν αποπροσανατολίζει, δεν υποτάσσει στην εσωτερική κατανάλωση την οποιαδήποτε υπόθεση, την οποιαδήποτε κρίση και τις συνέπειές της. Οι 'Ελληνες πολίτες νιώθουν ασφάλεια και εμπιστοσύνη για τον αξιόπιστο και σοβαρό τρόπο που χειρίζεται η Κυβέρνηση σημαντικά θέματα και ιδίως τα εθνικά. 

Δυστυχώς, ο Οτσαλάν είχε επιλέξει, σε συνεννόηση με τρίτους ανεύθυνους παράγοντες, να προχωρήσει σε μονομερείς συνομιλίες με κυβερνήσεις διαφόρων κρατών. Σε αυτές του τις ενέργειες ούτε ενημέρωνε, ούτε ανέφερε τη φύση των συνεννοήσεων ώστε να αποφασίζει με απόλυτα δική του ευθύνη, κάθε μετακίνησή του, ενώ η ελληνική Κυβέρνηση κινήθηκε με σύνεση και σωφροσύνη, προάσπισε το εθνικό συμφέρον και κινήθηκε με γνώμονα την ανθρωπιστική αρωγή. Επέδειξε στάση ευθύνης και περισυλλογής. Πράξαμε το πολιτικό μας καθήκον. Από τη μια μεριά διαφυλάξαμε τα καίρια και ουσιώδη ζωτικά συμφέροντα της Ελλάδας και από την άλλη δείξαμε έμπρακτα την ανθρωπιστική μας ευαισθησία. Ασφαλώς η τελική εξέλιξη είναι τραγικό γεγονός. Γι' αυτό η Ελλάδα δεν είχε την παραμικρή συμμετοχή. 

Ισχυρισμοί και υπονοούμενα για το αντίθετο αποτελούν αθλιότητα. Προέρχονται από αυτούς που μονίμως θέλουν να καλλιεργούν την παραπλάνηση και το μίσος. Στόχος τους είναι το ΠΑΣΟΚ, η θετική πορεία του τόπου και η αναβάθμιση της χώρας. Κάποιοι θερμοκέφαλοι έπαιζαν με την εξωτερική μας πολιτική και με τα εθνικά μας συμφέροντα, αδιαφορώντας για την πρωτοφανή υπονόμευση της Ελλάδας. Κάποιοι για λόγους μικροπολιτικούς, καιροσκοπικούς και προσωπικής πολιτικής, βρίσκουν ευκαιρία να παίζουν τα παιχνίδιά τους στις πλάτες του ελληνικού λαού. Κάποιοι θέλουν την αποσταθεροποίηση της πατρίδας μας, των κατακτήσεων, την ανατροπή των καρπών που με προσπάθειες και θυσίες πέτυχε η Κυβέρνηση του ΠΑΣΟΚ. 

Δυστυχώς, στην υπόθεση Οτσαλάν έγιναν αστυνομικού περιεχομένου σενάρια. 'Ολοι οι μετά Χριστόν προφήτες έκριναν ως εκ του αποτελέσματος. Η τελική ατυχής εξέλιξη στρεβλώνει τελείως και αδικεί κατάφωρα τόσο την εικόνα της χώρας όσο και τα πραγματικά γεγονότα. Η Ελλάδα όμως έπραξε το καθήκον της. 'Αλλοι ανεύθυνοι έπαιξαν εν ου παικτοίς με τα εθνικά συμφέροντα, την εξωτερική πολιτική και με θέματα ζωτικά για τη χώρα μας. Δεν είναι βέβαια η πρώτη φορά στη χώρα μας που το κακό για όλους παρουσιάζεται σαν ευκαιρία για ολίγους και για ορισμένους. 

Προτού καλά-καλά ακουστεί η πρώτη είδηση, κατήγοροι με αντανακλαστικά αξιοθαύμαστα, χαιρέτισαν την ατυχή έκβαση της υπόθεσης Οτσαλάν ως απόδειξη ότι η δική τους πεποίθηση έγινε αλήθεια γενική και υποχρεωτική για τους υπόλοιπους. Είναι οι λεγόμενοι πολιτικοί υποψίας, καχυποψίας και ανεύθυνης δυσπιστίας. Είναι οι πολιτικοί της σκόπιμης διαστρέβλωσης της αλήθειας και βάναυσης κακοποίησης των γεγονότων. 

Τα Μαζικά Μέσα Ενημέρωσης επιστρατεύοντας την φαντασία και χρησιμοποιώντας σενάρια που συγκινούν την κοινή γνώμη, παραποίησαν τα γεγονότα και τα πραγματικά περιστατικά, έτσι ώστε να κακοποιηθεί η αλήθεια με αποτέλεσμα να αρχίσει η εκστρατεία κατασυκοφάντησης της κυβέρνησης με διασπορά χαρακτηρισμών βαρυτάτων ως "προδοσία, προδότες". 'Ετσι με τα πρωτοσέλιδα και πηχαίους αφορισμούς διαμορφώθηκε απατηλά η κοινή γνώμη. 

Ο Θαλής ο Μιλήσιος, αγαπητοί συνάδελφοι, ερωτηθείς πόσο απέχει το ψεύδος της αληθείας, απάντησε "όσον οι οφθαλμοί των ώτων". 

Μετά την ατυχή κατάληξη της υποθέσεως Οτσαλάν, οργίασε η φαντασία και η παραπληροφόρηση. Ομιλούσαν για προδοσία και ανακάλυπταν προδότες. Προσπάθησαν να διαμορφώσουν την κοινή γνώμη με τη χρησιμοποίηση αυθαιρέτων και ψευδών περιστατικών. Προσπάθησαν να εκμεταλλευτούν την ελληνική ευαισθησία, για να ωφεληθούν κομματικά, εν γνώσει τους ότι ένα ψέμα, που επαναλαμβάνεται χίλιες φορές, αντικαθιστά την αλήθεια. 

Οι άνθρωποι δυστυχώς πιστεύουν περισσότερο στις φήμες, παρά σε ό,τι πιστεύουν οι ίδιοι ή σε ό,τι βλέπουν, διότι δεν ελέγχουν την ακρίβεια των φημών. 'Εχουμε τη συνήθεια να επαναλαμβάνουμε ό,τι ακούμε, χωρίς να μπαίνουμε στον κόπο να το ελέγχουμε. 'Ετσι, λοιπόν, η κοινή γνώμη το ψευδές αντί αληθείας το εκλαμβάνει. 

Κύριοι συνάδελφοι, δεν δημιουργεί κανείς με τη λάσπη. Η εντιμότητα είναι η άριστη πολιτική. Υποστηρίζεται ότι οι εφημερίδες είναι κάτι μεταξύ ιστορίας και μυθιστορήματος ότι κάθε εκδότης χρωστά φόρο στο διάβολο. Είναι ωστόσο το κέντρο, που παρασύρει με γοητεία χιλιάδες άτομα, τα οποία αν και αγνοούνται μεταξύ τους, αγωνίζονται όμως μαζί υπέρ του αυτού ιδεώδους ή παρασύρονται σε μια και την αυτή πλάνη. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εσείς κακώς είσθε στο ΠΑΣΟΚ. Είσθε σε λάθος κόμμα. 

ΠΡΟΕΔΡΕΥΩΝ (Παναγιώτης Σγουρίδης): Κι εσείς πιθανόν να είσθε σε λάθος κόμα, κύριε Παναγιωτόπουλε. 

ΙΩΑΝΝΗΣ ΚΑΛΑΜΑΚΙΔΗΣ: Εδώ θα πρέπει να τονισθεί ότι ο άνθρωπος είναι ον φύσει ευμετάβολο. Η φαντασία του, ανόμοια και αντιφατικά πράγματα παράγει, ώστε να είναι συνεπής με τον εαυτό του, όταν είναι ασυνεπής. 

Οι αρετές δυστυχώς χάνονται στο συμφέρον. Κλαίμε για τα βάσανα των άλλων, αδιαφορώντας αν στο τέλος χάσουμε τα μάτια μας. 

Είναι γεγονός και είναι γνωστός ο ρόλος του Τύπου και η σπέκουλα ορισμένων, που έπαιξαν στην υπόθεση Οτσαλάν. Ευτυχώς όμως που ο χρόνος είναι ο πατέρας της αλήθειας. 'Ερχεται το αληθές στο φως ως ζητούμενο. 

Μπορεί, κύριοι συνάδελφοι, η αλήθεια να είναι κουτσή, αλλά κάποτε φθάνει. Η Εξεταστική των Πραγμάτων Επιτροπή, που εξέτασε όλες τις πτυχές της υπόθεσης Οτσαλάν, πληροφορεί την κοινή γνώμη ότι η Ελλάδα ήταν η μόνη χώρα, που προσπάθησε να σώσει τη ζωή του Κούρδου ηγέτη, όταν ήταν αποδιοπομπαίος από παντού. 

Πρέπει να αναφερθώ και στους δημαγωγούς, τους δημοκόπους, τους αυτόκλητους υπερεθνικιστές και υπερπατριώτες, οι οποίοι εκμεταλλευόμενοι την ευαισθησία του ελληνικού λαού, ανακάλυψαν προδότες και προδοσία, προκειμένου να υποδαυλίσουν το δικό τους συμφέρον. 

Ο Γκαίτε γι' αυτούς είχε πει: "Μισώ πάσαν αγυρτία εις τα πολιτικά, η οποία άγει εις την αθλιότηταν και την καταστροφήν πολλών χιλιάδων και εκατομμυρίων λαού. Γι' αυτούς ο λαός είναι το μεγαλύτερο λογοπαίγνιο της ιστορίας". 

Βρεθήκαμε αντιμέτωποι με ένα τετελεσμένο γεγονός. Το πώς έγινε, αποδείχθηκε από την έρευνα της Εξεταστικής Επιτροπής. 'Ολοι εκεί συμφωνήσαμε. Από τα πρακτικά των συνεδριάσεων προκύπτει κατά τρόπο καθαρό και αναμφισβήτητο η προσπάθεια της ελληνικής Κυβέρνησης να σώσει τον Οτσαλάν. 

Υπάρχει όμως ένα ερώτημα, το οποίο έχει μείνει αναπάντητο. Γιατί ο Οτσαλάν, ενώ περίμενε να εκδικαστεί η αίτησή του για χορήγηση πολιτικού ασύλου, προτίμησε να φύγει από την Ιταλία; 

Είναι αλήθεια ότι η απάντηση σ' αυτό το ερώτημα είναι ο μίτος που οδηγεί στους λαβύρινθους της περιπλάνησης του Κούρδου ηγέτη στις ευρωπαϊκές και αφρικανικές πρωτεύουσες. Αποκαλύπτει τις υπόγειες πολιτικές διαδρομές και καταδεικνύει το εύρος της ηθελημένης ή αθέλητης περιπλάνησης. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Σγουρίδης): Η Κοινοβουλευτική Εκπρόσωπος του Συνασπισμού της Αριστεράς και της Προόδου, κ. Αλφιέρη, έχει το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, πρέπει να πούμε ότι για το γεγονός που απασχόλησε πολύ την ελληνική κοινωνία και τον ελληνικό λαό -που τον έκανε να αισθάνεται άβολα- σήμερα γίνεται μια συζήτηση με ευθύνη της Κυβέρνησης, πιστεύω, αρκετά υποβαθμισμένη, μακριά από τα φώτα της δημοσιότητας. Γιατί γίνεται αυτό; Γιατί φοβάται η Κυβέρνηση να φέρει ξανά στην επιφάνεια την υπόθεση Οτσαλάν. Γνωρίζει πολύ καλά ότι είναι μια κηλίδα μαύρη στη πολιτική ζωή της χώρας, ακόμα και όταν η κυρία Υπουργός λέει ότι τα κόμματα έχουν ασκήσει παραλήρημα. Το παραλήρημα, λοιπόν, θεωρώ ότι το ασκεί σήμερα η Κυβέρνηση, γιατί δεν βασίζεται σε πραγματικά γεγονότα και επιμένει να μη ζητά συγγνώμη, τη στιγμή που ξέρει ότι η ευθύνη είναι δικιά της. 

Η υπόθεση του Κούρδου ηγέτη Οτσαλάν και ο τρόπος παράδοσης στις τουρκικές αρχές, πέρα από τα πολιτικά προβλήματα που δημιούργησε στην Ελλάδα με αποκορύφωμα την κυβερνητική κρίση και τις ομαδικές καθαιρέσεις Υπουργών, θέτει επί τάπητος ζητήματα, που έχουν σχέση με το σεβασμό και την προστασία των ανθρωπίνων δικαιωμάτων και πώς ασκείται η εξωτερική πολιτική στη χώρα μας. Ο Συνασπισμός δια του Κοινοβουλευτικού του Εκπροσώπου στην επιτροπή και μέλος της επιτροπής Φώτη Κουβέλη, απέδωσε πολιτικές ευθύνες στην Κυβέρνηση, διότι δέχθηκε να ασκούν κυβερνητική πολιτική οι μυστικές υπηρεσίες, αλλά και πρόσωπα που στο όνομα του πατριωτισμού τους αποφάσισαν να διεκπεραιώσουν ένα τόσο ευαίσθητο ζήτημα, όπως ήταν αυτό της υπόθεσης Οτσαλάν. Με τις πράξεις και τις παραλείψεις η Κυβέρνηση εξέθεσε διεθνώς τη χώρα, έθεσε σε κίνδυνο την εξωτερική της πολιτική και το πιο σημαντικό απ' όλα προσέβαλε τη δημοκρατική συνείδηση του λαού. 

Παραδέχθηκε η κυρία Υπουργός ότι υπάρχουν λάθη και γι' αυτά τα λάθη γιατί, παρακαλώ, δεν απολογείται η Κυβέρνηση και δεν ζητά συγγνώμη, από τον ελληνικό λαό που τον εξέθεσε; Αντίθετα υπάρχει η υπεροψία της εξουσίας, που την εκθέτει για μια ακόμα φορά. 

Παρά το γεγονός ότι οι πολιτικές ευθύνες των χειρισμών ανήκουν στην κυβέρνηση η Ευρωπαϊκή 'Ενωση που σταθερά κρατά έξω από την πολιτική της την ανάδειξη του κουρδικού ζητήματος σε επίπεδο υπεράσπισης των ανθρωπίνων δικαιωμάτων ενός λαού, δεν απέχει ευθυνών. 

Η Ευρώπη της Συνθήκης του Σέγκεν και της ΟΝΕ, αρνήθηκε να δώσει άσυλο στον Οτσαλάν, όπως και σήμερα αρνείται να πάρει πρωτοβουλίες για την ειρήνη στη Γιουγκοσλαβία. 

Οι χώρες μέλη της Ευρωπαϊκής 'Ενωσης και η Ελλάδα σήμερα συνυπογράφουν τον πόλεμο σε βάρος της Γιουγκοσλαβίας με τον Κλίντον και προκληκτικά υποστηρίζουν ότι κάνουν πόλεμο, για να υπερασπιστούν τα ανθρώπινα δικαιώματα. 

Η χώρα μας, αλλά και ολόκληρη η πολιτική ιστορία της Ευρώπης είναι δεμένη με την πολιτική εξορία και την παροχή πολιτικού ασύλου, αξίες που χάθηκαν στα μονοπάτια της Οικονομικής και Νομισματικής 'Ενωσης και στην αδυναμία της Κυβέρνησης να δράσει και να σχεδιάσει πολιτικά. Η πολιτική έχει, δυστυχώς, στη χώρα μας αντικατασταθεί με το κέρδος. 

Είναι τραγικό -και το έχει ξεχάσει ο κύριος Υπουργός, παρ' όλο που το δηλώνει κατά κόρον, την εποχή του, την εποχή της χούντας, που έβαζε βόμβες- να αρνηθεί την παροχή πολιτικού ασύλου στον Οτσαλάν, γιατί έτσι, όπως δήλωνε κατά κόρον εκείνες τις μέρες, απαιτεί το εθνικό συμφέρον και γιατί -λέει- είμαστε κατά των ενόπλων ανταρσιών και των πράξεων βίας και τρομοκρατίας, ακυρώνοντας στην πράξη την πολιτική του ιστορία. 

Η Κυβέρνηση πρέπει επιτέλους να καταλάβει ότι το κουρδικό ζήτημα δεν είναι υπόθεση τρομοκρατίας, αλλά αγώνας για την αυτοδιάθεση ενός λαού, επομένως είναι ένα διεθνές πολιτικό πρόβλημα, που αξιώνει τις ρήτρες και τις διαδικασίες αντιμετώπισης των διεθνών συμβάσεων. Αυτά πρέπει -και το γνωρίζει η ελληνική Κυβέρνηση, αλλά αποφεύγει να τα αντιμετωπίσει- πάνω σ' αυτούς τους άξονες. 

Είναι τραγικό η χώρα μας, η πατρίδα της δημοκρατίας, με εκατοντάδες χιλιάδες 'Ελληνες να έχουν ζητήσει και να έχουν πάρει πολιτική φιλοξενία, κάτι που ξεκινά από την εποχή του Ελευθερίου Βενιζέλου και καταλήγει στα πρόσφατα χρόνια της ιστορίας μας, στον Κωνσταντίνο Καραμανλή, να αρνείται να παρέχει πολιτικό άσυλο σε διωκόμενο πολίτη. 

Ο ελληνικός λαός κατέγραψε τις πολιτικές επιλογές της Κυβέρνησης ως μελανό σημείο της νεότερης ιστορίας της. Σύμφωνα με τη Διακήρυξη των Ανθρωπίνων Δικαιωμάτων του ΟΗΕ, πόση σημασία μπορεί να έχει σήμερα αυτό το άρθρο 3 που ρητά αναφέρεται, ότι κάθε άτομο έχει δικαίωμα στη ζωή, την ελευθερία και την προσωπική ασφάλεια. Αλλά και στο άρθρο 14 κάθε άτομο που καταδιώκεται, έχει το δικαίωμα να ζητά άσυλο και να του παρέχεται άσυλο σε άλλες χώρες. 

Ακόμα παραβιάστηκε και η Συνθήκη Σένγκεν που ψηφίστηκε από την πλευρά της Κυβέρνησης -και πρέπει να σας υπενθυμίσω με πομπώδη τρόπο- και είχε σχέση, όπως δήλωνε η Κυβέρνηση, με τα ανθρώπινα δικαιώματα. Η Συνθήκη Σένγκεν στην παρούσα στιγμή, έδινε λύση στην Κυβέρνηση στην υπόθεση Οτσαλάν. Η Κυβέρνηση το αγνόησε και προτίμησε τον άλλο δρόμο. 

Η υπόθεση Οτσαλάν και ο πόλεμος κατά της Γιουγκοσλαβίας, αποτελεί μια ανατροπή του Διεθνούς Δικαίου, του ρόλου και των αρχών του ΟΗΕ. 

Σήμερα, πιστεύουμε εμείς η Αριστερά ότι πρέπει επιθετικά να φέρουμε στο προσκήνιο τις αξίες ελευθερίας, της αξιοπρέπειας και της αλληλεγγύης. Αξίες που μπήκαν στο περιθώριο για να εξυπηρετηθούν συμφέροντα των ισχυρών. 

Είναι ανάγκη, λοιπόν, να μεταφέρουμε αυτές τις αρχές και τους κανόνες της συμβίωσης των λαών, αξιώνοντας την ενσωμάτωση στις λειτουργίες μιας παγκοσμιοποιημένης κοινωνίας που θα στηρίζεται στο σεβασμό της διαφορετικότητας και των ίσων ευκαιριών και θα θεωρεί ότι τα ανθρώπινα δικαιώματα δεν μπορούν να επιλέγονται για λόγους σκοπιμότητας επιλεκτικά από την Κυβέρνηση -και στην προκειμένη περίπτωση η Κυβέρνηση Σημίτη φέρνει αυτό το βάρος- αποτελούν τον πυρήνα της δημοκρατίας και δεν μπορεί να ασκούνται επιλεκτικά. 'Η ακόμα χειρότερα η προστασία τους να οδηγήσει σε καταχρηστική άσκηση εξουσίας και καταστροφής ζωής. 

Είναι ανάγκη ο χάρτης των δικαιωμάτων των πολιτών να ξαναγίνει νόμος της διεθνούς κοινότητας. 

Κύριοι συνάδελφοι, θα πρέπει να δούμε πώς η Κυβέρνηση αντιμετωπίζει τα μεγάλα εθνικά προβλήματα. Στην κρίση των Ιμίων ευχαρίστησε τους Αμερικανούς. Τους S-300 απλά τους μετέφερε στην Κρήτη. Τον Οτσαλάν τον πήγε στην Κένια και οι εφοδιοπομπές του ΝΑΤΟ εξυπηρετήθηκαν από τη Θεσσαλονίκη. Αυτές οι πράξεις αποτελούν βαρύτατες πολιτικές ευθύνες και αποδεικνύουν ότι με τέτοιους χειρισμούς η χώρα μας χάνει διεθνή ερείσματα και οδηγείται σε διασυρμό χωρίς προηγούμενο. 

Θέλω να υπενθυμίσω στο Κοινοβούλιο ότι η συμπεριφορά της ελληνικής Κυβέρνησης απέναντι στον Κούρδο ηγέτη, έχει σχέση με την πολιτική συμπεριφορά απέναντι στους Κούρδους πρόσφυγες -κάτι που ξεχάστηκε σ'όλη αυτήν τη διαδικασία που παρακολούθησα σήμερα εδώ- που επέλεξαν να ζήσουν στη χώρα μας. Η πλατεία Κουμουνδούρου "φιλοξένησε" για αρκετό διάστημα τους Κούρδους πρόσφυγες. Η Κυβέρνηση αρνήθηκε να διαμορφώσει συνθήκες καλής διαβίωσης στην πόλη των Αθηνών. Αντίθετα, με επιχειρήσεις "σκούπας" προσπάθησε να ξεπλύνει την ντροπή της πολιτικής συμπεριφοράς της και δεν έλαβε υπόψη τις πολιτικές πιέσεις και τις προτάσεις του Συνασπισμού για εξεύρεση μιας λύσης που θα στηρίζεται στο σεβασμό των ανθρωπίνων δικαιωμάτων. 

Ο χρόνος που μεσολάβησε από τη σύλληψη του Οτσαλάν, φαίνεται πια μακρινός. Σήμερα μια άλλη υπόθεση εξ ίσου τρομακτική προσβάλλει την Ευρώπη και την Ελλάδα. Ο πόλεμος κατά της Γιουγκοσλαβίας αποδεικνύει ότι η Ευρώπη και η Ελλάδα έχουν αποφασίσει με αυταρχικό τρόπο να καταργήσουν θεσπιζόμενους κανόνες που υπερασπίζονται τα ανθρώπινα δικαιώματα, διαμορφώνοντας μια άλλη σχέση της εξουσίας με τους πολίτες που στηρίζονται στο φόβο και την καταστροφή. 

Ακόμα, όπως ακούσαμε και από την κυρία Υπουργό, αυτά τα σοβαρά θέματα τα μετατρέπει και τα υποβιβάζει σε απλές διαδικαστικές υποθέσεις. 

Η κοινωνία και το δίκαιο των πολιτών, δεν είναι μόνο όραμα, αλλά βαθιά πολιτική ανάγκη. Οι πολίτες άνδρες και γυναίκες και τα συλλογικά τους όργανα καλούνται σήμερα να προστατεύσουν τα δικαιώματά τους, αναλαμβάνοντας οι ίδιοι την τήρηση των διεθνών κανόνων προστασίας τους. 

Τελειώνοντας θα ήθελα να καταγραφεί ότι η Κυβέρνηση ΠΑΣΟΚ και ο κ. Σημίτης δεν επέλεξαν απ'την αρχή να διεθνοποιήσουν το πρόβλημα. Δεν επέλεξαν στο πρόβλημα Οτσαλάν και στην προκειμένη περίπτωση του πολέμου της Γιουγκοσλαβίας να λειτουργήσουν πολιτικά. Λειτούργησαν εν κρυπτώ και δεν υιοθέτησαν προτάσεις, ώστε το πρόβλημα διαμονής και χορήγησης ασύλου στον Οτσαλάν να γίνει υπόθεση των ευρωπαϊκών οργάνων και της ευρωπαϊκής δημοκρατίας, που σήμερα δοκιμάζεται. Η Κυβέρνηση επέλεξε να εμπιστευθεί μηχανισμούς του παρακράτους, μυστικές υπηρεσίες, μυστικούς συμβούλους, κομματικά εγκάθετους υπερπατριώτες, οι οποίοι ασκούντες εξωτερική πολιτική οδήγησαν σε πολιτική τραγωδία τις συνέπειες τις οποίες φορτώθηκε ο λαός μας. Η Ελλάδα για μια ακόμα φορά είναι απολογούμενη. Οι ευρωπαϊκές χώρες, που αξιοποίησαν τη γύμνια της εξωτερικής μας πολιτικής και τήρησαν κυνική αδιαφορία απέναντι στο πρόβλημα, εμφανίστηκαν και ως θιγμένες από τη συμπεριφορά της Ελλάδας. 

Είναι αλήθεια ότι η ελληνική Κυβέρνηση αρνήθηκε τη σύγκληση έκτακτης συνόδου των Υπουργών Εξωτερικών της Ευρωπαϊκής 'Ενωσης, για να συζητηθεί το θέμα της διαμονής Οτσαλάν και της διαδικασίας ασύλου ή της δίκης του σε ευρωπαϊκό έδαφος. 

Αρνήθηκε να επιδιώξει έκτακτη σύνοδο της Κομισιόν και βέβαια αρνήθηκε να εφαρμόσει εγγυήσεις των διεθνών συνθηκών. Παρά το γεγονός ότι η επίσημη δικαιολογία της Κυβέρνησης ήταν η απεμπλοκή της υπόθεσης Οτσαλάν -αυτό το ακούσαμε απόψε και εδώ από την κυρία Υπουργό- στις ελληνοτουρκικές σχέσεις, οι χειρισμοί απέδειξαν ότι αυτό τι σημαίνει: Η Τουρκία εκμεταλλεύθηκε τα λάθη της ελληνικής Κυβέρνησης και διεθνοποίησε το πρόβλημα όπως την εξυπηρετούσε, εδραιώνοντας την άποψη της τρομοκρατικής εξέλιξης. 

Η υπόθεση Οτσαλάν φαίνεται ότι επισήμως κλείνει με το σημερινό πόρισμα. Το σίγουρο είναι ότι η παράδοση του Οτσαλάν χαράχθηκε ανεξίτηλα στη συλλογική μνήμη του ελληνικού λαού, όπως η παράδοση του Ρήγα Φεραίου από τις αυστριακές αρχές στους Τούρκους. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Μπενάκη-Ψαρούδα έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, το μόνο που δεν περίμενα να ακούσω απόψε από τα χείλη της Κυβερνήσεως και της κυβερνητικής Πλειοψηφίας είναι τούτο: 'Οτι το έσχατο όριο ευαισθησίας, το έσχατο όριο ευθυνών αυτής της Κυβέρνησης είναι το αν υπάρχουν ή δεν υπάρχουν ποινικές ευθύνες. Αφού, είπαν, η Αντιπολίτευση δεν προτείνει προανακριτική επιτροπή, τότε "τελειώσαμε". Εκεί φθάσαμε, κύριοι συνάδελφοι; Δηλαδή να μην υπάρχει άλλο όριο ευαισθησίας της Κυβέρνησης ή αντίληψης των ευθυνών της, πέραν του αν υφίστανται ή δεν υφίστανται ποινικές ευθύνες; 

Κυρίες και κύριοι συνάδελφοι, νομίζω ότι αυτό είναι ένα έσχατο σημείο καταπτώσεως, που πρέπει ειδικά να μας απασχολήσει, γιατί αλίμονο εάν μια κυβέρνηση στηρίζεται μόνο στο γεγονός του κατά πόσον παραβαίνει ή δεν παραβαίνει τον ποινικό νόμο. 

Αλλά το αξιοπερίεργο και εξαιρετικά ενδιαφέρον σ' αυτήν την περίπτωση είναι ότι ούτε και αυτό την ωφελεί, διότι ναι μεν η Νέα Δημοκρατία δεν προτείνει τη σύσταση προανακριτικής επιτροπής εκτιμώντας τη συγκυρία και αναλογιζόμενη τις δικές της ευθύνες, εάν δημιουργούσε αυτήν τη στιγμή ένα θέμα προανακριτικής επιτροπής -αυτό είναι μια πράξη ευθύνης της Νέας Δημοκρατίας- αλλά σκεφθείτε ποιό είναι το αντίκρισμα απέναντι σ' αυτήν την πράξη σωφροσύνης και ευθύνης της Νέας Δημοκρατίας: ότι η Κυβέρνηση οχυρώνεται πίσω απ' αυτήν την κίνηση και λέγει το απλούστατο, "τέλος καλό όλα καλά", η Νέα Δημοκρατία δεν προτείνει προανακριτική επιτροπή, επιτέλους τελειώσαμε και γιατί καθόμαστε και συζητάμε. 

Αυτό δεν μου προκαλεί εντύπωση, διότι και άλλα χαρακτηριστικά απ' αυτήν την υπόθεση μου δίνουν το δικαίωμα και τη δυνατότητα να σκέφτομαι ότι αυτή η Κυβέρνηση με το να έχει μείνει τόσα χρόνια στην εξουσία, με το να έχει αψηφίσει όλες τις ευαισθησίες του ελληνικού λαού και τις ανάγκες του, έχει φθάσει σε ένα τέτοιο σημείο αλαζονείας και παχυδερμίας, ώστε να οχυρώνεται πίσω από τα πολύ χοντρά, όπως είναι η ποινική ευθύνη, που υπάρχει βέβαια και εδώ και θα μου επιτρέψετε να περάσω μετά και σ' αυτό. 

Ποιος φταίει τελικά για όλη αυτήν την υπόθεση; Πρώτα απ' όλα η Κυβέρνηση προσπάθησε να τα ρίξει όλα στον Οτσαλάν. 'Οσοι ήμαστε στην επιτροπή και παρακολουθήσαμε ιδίως τον κ. Πάγκαλο αλλά και τους άλλους, τελικά κοντέψαμε να πιστέψουμε ότι για όλα φταίει ο Οτσαλάν. Πρώτα απ' όλα επεχείρησε ο κ. Πάγκαλος, αν θυμάσθε παλιά, να ισχυριστεί ότι και η επιλογή της Κένια ήταν επιλογή του Οτσαλάν. 'Οταν αυτό δεν πέρασε, περάσαμε σε μια δεύτερη φάση. 'Ο,τι έγινε στην Κένια, οφείλεται στον Οτσαλάν. Ο Οτσαλάν επικοινωνούσε με τους φίλους και συνεργάτες του και επομένως επρόδιδε την παρουσία του στην Κένια και έτσι πληροφορήθηκαν οι κενιατικές αρχές την παρουσία του εκεί. Ο Οτσαλάν ηρνείτο να πάει στο αγρόκτημα ή στην Τανζανία ή όπου αλλού επινοούσαν οι δυστυχείς αυτοί πρέσβης και Καλεντερίδης, να πάει. 

Και τελικά ο Οτσαλάν επέλεξε την Ολλανδία, μας είπε ο κ. Πάγκαλος, την τελευταία στιγμή. Το είπε και στη Βουλη εδώ, αλλά το ανήρεσε μετά στην επιτροπή, το ότι δηλαδή ο Οτσαλάν επέλεξε την Ολλανδία από την Κένια και έτσι την πλήρωσε παραδιδόμενος στις κενιατικές αρχές. 

Ακόμη, φταίνε και άλλοι: Φταίνε κάποιοι υπερπατριώτες, μας είπαν, υπερπατριώτες που αψήφισαν την πολιτική της Κυβέρνησης και τη βούλησή της να μη δώσει πολιτικό άσυλο και έφεραν τον Οτσαλάν από την πίσω πόρτα. Και, τελικά, ποιοι άλλοι ευθύνονται; Κάποιοι επιλήσμονες των καθηκόντων τους υπάλληλοι της ΕΥΠ, οι οποίοι και στραβά μάτια έκαναν και χρηματίστηκαν κατά πάσα πιθανότητα, αν δεχθούμε την ποινική δίωξη η οποία έχει γίνει, και έβαλαν τον Οτσαλάν στην Ελλάδα. Δηλαδή όλοι οι άλλοι φταίνε, ο Οτσαλάν, οι υπερπατριώτες, οι διεφθαρμένοι, οι υπάλληλοι, μόνο η Κυβέρνηση δεν φταίει. 

Κύριοι συνάδελφοι, τα πράγματα όμως δεν είναι έτσι. Και εμείς είμαστε υποχρεωμένοι να λέμε την πραγματικότητα όπως είναι και όπως βγήκε ανάγλυφα από την Εξεταστική Επιτροπή, έστω και αν η κυβερνητική Πλειοψηφία προσπάθησε με όλους τους τρόπους και με όλα τα μέσα να συγκαλύψει την υπόθεση. Τι απεδείχθη; Πρώτα απ' όλα η εξοργιστική ανικανότητα της Κυβέρνησης περί την οργάνωση και τον έλεγχο των κρατικών υπηρεσιών και ιδίως της ΕΥΠ αλλά και της ΥΠΑ, με αποτέλεσμα να μπει ο Οτσαλάν κάνοντας περίπατο στην Ελλάδα. Δεν θα αναφερθώ σ' αυτά τα περιστατικά, γιατί ανεφέρθησαν από τους συναδέλφους. Μαγγίνας, Μιχαλακάκος, Μαραγκουδάκης, Ευαγγελάτος, οι άνθρωποι που άνοιξαν το δρόμο να μπει ο Οτσαλάν. Και όλα αυτά γίνονταν με τα δρακόντεια μέτρα ασφαλείας που είχε διατάξει ο κ. Σταυρακάκης. Μόνο που ο κ. Σταυρακάκης έδωσε την εντολή για δρακόντεια μέτρα από τις 29 του μηνός, αλλά αυτοί κατάλαβαν ότι έπρεπε να ισχύσουν από τις 30 του μηνός και όχι από τις 29 που ήρθε ο Οτσαλάν. Και το άκρον άωτον αυτής της ιλαροτραγωδίας: 'Εδωσαν εντολή να ειδοποιούνται για κάθε "ιδιωτικό αεροπλάνο" που έρχεται από τις ανατολικές χώρες και κάποιοι κατάλαβαν από τον πύργο ελέγχου ότι έπρεπε να ειδοποιούν μόνο για αεροπλάνα που ανήκουν σε φυσικά πρόσωπα και όχι προκειμένου περί αεροπλάνων που ανήκουν σε εταιρείες που ναυλώνουν αεροπλάνα! 

Κύριοι συνάδελφοι, ακούστε τα και εκτιμήστε μόνοι σας την αξιοπιστία αυτών των ισχυρισμών. 

Το δεύτερο που προέκυψε ήταν η απαράδεκτη έως ύποπτη έλλειψη οποιουδήποτε είδους προετοιμασίας για την αντιμετώπιση του θέματος Οτσαλάν εν γένει, τη στιγμή που υπήρχαν πληροφορίες ότι ο Οτσαλάν επιδιώκει να έλθει στην Ελλάδα, με αποτέλεσμα η Κυβέρνηση να αντιδρά σπασμωδικά, να αντιδρά παράλογα και τόσο επιπόλαια, κύριοι συνάδελφοι, ώστε να δημιουργηθούν πράγματι πολλές-πολλές υπόνοιες για το κατά πόσον η Κυβέρνηση δεν ανέχθηκε τελικά την τελική κατάληξη του Οτσαλάν στα χέρια των Τούρκων. Δεν το λέω εγώ και δεν το στηρίζω σε γεγονότα, αλλά τα γεγονότα μίλησαν για τις υπόνοιες αυτές από μόνα τους στην Εξεταστική Επιτροπή. 

Και έρχομαι στο τελευταίο σημείο που με φέρνει δυστυχώς στις ποινικές ευθύνες, τις οποίες αυτήν τη στιγμή δεν τις επικαλούμαστε και δεν τις χρησιμοποιούμε. 

Αυτήν την ιστορία με τη Νότιο Αφρική που ξεχάστηκε στο δρόμο και με ενδιάμεσο σταθμό την Κένια, πώς να την εκτιμήσουμε; 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Εμπνευση ήταν του κυρίου Υπουργού Εξωτερικών, απ' ό,τι αντιληφθήκαμε, κατά αποκλειστική επιλογή της Κυβέρνησης και κατά παραπλάνηση του Οτσαλάν με τη φράση "πήγαινε στην Κένια και θα είσαι υπό την αποκλειστική προστασία της ελληνικής Κυβέρνησης". 'Ολα αυτά τι μας δείχνουν; Δεν μας δείχνουν τον ενδεχόμενο δόλο να φύγει ο Οτσαλάν στην Κένια, η οποία Κένια είναι μία χώρα όπου κυκλοφορούν σαν σφήκες οι πράκτορες των Αμερικανών, των Τούρκων, των Ισραηλινών και δεν ξέρω ποιων άλλων; Δεν σας θυμίζει, σε όσους είστε νομικοί εδώ και μάλιστα δικηγορείτε και στα ποινικά δικαστήρια, κάτι σαν ενδεχόμενο δόλο; Η Κυβέρνηση όμως οχυρώθηκε πίσω από την έλλειψη ποινικών ευθυνών. 

Τέλος, όσα έγιναν στην Κένια τα οποία και περιέγραψαν ανάγλυφα οι συνάδελφοί μου -"πετάξτε τον έξω", "διώξτε τον", "να πάει στα λιοντάρια", "να πάει για σαφάρι", "να πάει όπου θέλει, σε ένα ξενοδοχείο"- τι σας θυμίζουν, κύριοι συνάδελφοι; Είναι απλά αμέλεια; Είναι απλά ενδεχόμενος δόλος ή μήπως είναι και επιδίωξη, ας πάει στην ευχή ο άνθρωπος, στο στόμα του λύκου, εμείς να γλιτώσουμε; 

Θα μου πείτε, για ποιο αδίκημα; Ασφαλώς οι νομικοί θα ρωτήσουν, υπάρχουν αδικήματα του ποινικού δικαίου; Υπάρχουν, κύριοι συνάδελφοι, κάποια αδικήματα που λένε ότι, όταν αφήνεις κάποιον αβοήθητο σε κίνδυνο ζωής, έχεις ευθύνη. Και δεν ξέρω εάν μπορεί να ξεφύγει η Κυβέρνηση από μία τέτοια περίπτωση, έχοντας οδηγήσει αβοήθητο τον Οτσαλάν στα χέρια των Τούρκων. 

Και υπάρχει και ένα άλλο έγκλημα που λέει "όποιος παραλείψει να λυτρώσει κάποιον από κίνδυνο ζωής, έχει, επίσης, ποινικές ευθύνες". 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κυρία συνάδελφε. 

ΑΝΝΑ ΜΠΕΝΑΚΗ-ΨΑΡΟΥΔΑ: Αυτά όμως, βέβαια, δεν τα επικαλούμαστε, γιατί η συγκυρία μας απαγορεύει κάτι τέτοιο. Ας μην οχυρώνεται, όμως, η Κυβέρνηση πίσω από τη δήθεν ανυπαρξία ποινικών ευθυνών. Και ποινικές ευθύνες υπάρχουν, αλλά κυρίως αυτές που υπάρχουν είναι οι αδιαμφισβήτητες πολιτικές της ευθύνες. 

(Χειροκροτήματα από την πτέρυγα της Νέας Δημοκρατίας) 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν είχα πρόθεση να πάρω το λόγο, θα είμαι πάρα πολύ σύντομος. 

Θέλω να κάνω την παρατήρηση ότι η τοποθέτηση της κ. Μπενάκη αποτελεί ένα νέο πόρισμα. Αυτό δεν μπορώ να μην το παρατηρήσω. Και θεωρώ αναγκαία την παρατήρηση, διότι υποτίθεται ότι η Βουλή συζητεί σήμερα τις απόψεις και τις θέσεις των Βουλευτών των κομμάτων που μετείχαν στην Εξεταστική Επιτροπή και οι οποίοι κάνοντας θαυμάσια τη δουλειά τους -όσοι έχουμε πείρα προανακριτικών και εξεταστικών επιτροπών γνωρίζουμε ότι κανείς δεν παρεμβάλλεται στη δουλειά των εξεταστικών και των προανακριτικών επιτροπών- είχαν ό,τι υλικό ήθελαν, ή εν πάση περιπτώσει, ό,τι μπορούσαν να διασφαλίσουν, για να καταλήξουν εκεί που κατέληξαν. 

Εάν τελικά σήμερα η Νέα Δημοκρατία παρουσιάζεται με δύο άξιες επισημάνσεως απόψεις, νέες θέσεις θα έλεγα, αυτό ασφαλώς αποτελεί ένα νέο πόρισμα για το οποίο θα πρέπει να ξανασυνέλθει η Εξεταστική Επιτροπή, ώστε να καταλήξουμε τελικά σε κάτι καινούριο. 

Δύο πράγματα έχω να επισημάνω και θεωρώ ότι είναι άξια διευκρινίσεως από την πλευρά της Αξιωματικής Αντιπολίτευσης. Πρώτον, τι εννοεί η Νέα Δημοκρατία, όταν λέει... 

ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ... 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, σας παρακαλώ. Εκφράζεται ο Υπουργός. 

ΗΛΙΑΣ ΒΕΖΔΡΕΒΑΝΗΣ: Δεν έχουμε δικαίωμα να εκφράζουμε άλλη γνώμη; 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, δεν έχει δικαίωμα να εκφράσει την άποψή του, ο Υπουργός; Δεν σας καταλαβαίνω. Θα εκφράσει ο Υπουργός την άποψή του ενδεχόμενα και αν δεν σας αρέσει. 

ΗΛΙΑΣ ΒΕΖΔΡΕΒΑΝΗΣ: Απλώς λέω ότι είναι μία καινοφανής θεωρία. 

ΠΡΟΕΔΡΕΥΩΝ (Λουκάς Αποστολίδης): Θα κρίνουν οι συνάδελφοι και αυτοί που παρακολουθούν τη διαδικασία, κύριε Βεζδρεβάνη. Ουδείς έχει το αλάθητο των απόψεών του. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Υποθέτω ότι ο κ. Βεζδρεβάνης το κάνει από φιλική διάθεση, για να με ενθαρρύνει να συνεχίσω. 

Επαναλαμβάνω, κύριε Πρόεδρε, όμως, την ερώτησή μου: Τι εννοεί η Νέα Δημοκρατία, όταν λέει ότι το θέμα προς το παρόν κλείνει, δεν έχει κλείσει οριστικά. Το ερώτημά μου: σκέφτεται να ξαναφέρει πρόταση για προανακριτική επιτροπή στο μέλλον; Το είπε και ο κ. Καραμανλής. Αν αυτό αποτελεί την πρόθεσή της, ας μιλήσει με καθαρούς όρους. 

Η κ. Μπενάκη μετείχε στην Εξεταστική Επιτροπή, αν δεν κάνω λάθος. Καταθέστε την άποψή σας, κυρία Μπενάκη, για να ξέρουμε για ποιον ενδεχόμενο δόλο μιλάτε, ποιων αδικημάτων. Σας θυμίζω ότι ο νόμος περί ευθύνης Υπουργών απαιτεί άμεσο δόλο, για να τελειώνει και αυτό το θέμα. 

ΑΝΝΑ ΜΠΕΝΑΚΗ-ΨΑΡΟΥΔΑ: Και ενδεχόμενο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κυρία Μπενάκη. Στην τελευταία τροποποίηση του νόμου περί ευθύνης Υπουργών ο ενδεχόμενος δόλος έχει εκλείψει. 

Τα αδικήματα στα οποία αναφέρεται ο σήμερα ισχύων νόμος περί ευθύνης Υπουργών απαιτούν άμεσο δόλο. 

Δεύτερον, εάν εννοείτε ότι υπάρχει άμεσος δόλος στη διάπραξη αδικημάτων, εν πάση περιπτώσει, δεν έχετε το δικαίωμα να αποστήτε από του να προτείνετε τη σύσταση προανακριτικής επιτροπής. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Διαβάστε το πόρισμά μας. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το διάβασα το πόρισμά σας. Είναι χρέος σας απέναντι στη Βουλή, όταν διαπιστώνετε... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Να το διαβάσετε, για να δείτε... 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε Ζαφειρόπουλε! Το διάβασα το πόρισμά σας πολύ καλά. 

Εάν λοιπόν διαπιστώνετε ψήγματα ποινικής ευθύνης, το "επειδή" σας θα πρέπει να συμφωνεί με το "διά ταύτα" σας. Και κατά τούτο, επαναλαμβάνω, είναι αντιφατική η θέση σας στο πόρισμα και θα έλεγα, εντελώς δημαγωγική και λαϊκίστικη η στάση σας, που σήμερα δυστυχώς παρακολουθούμε στη Βουλή και που τελικά αποτελεί επανάλειψη του ίδιου έργου που και στο παρελθόν έχετε παίξει. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θα ήθελα ως Κοινοβουλευτικός Εκπρόσωπος να πω... 

ΠΡΟΕΔΡΕΥΩΝ (Λουκάς Αποστολίδης): Δεν προβλέπεται αυτή η διαδικασία. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μα, είναι αδιάβαστος ο κύριος Υφυπουργός! 

ΠΡΟΕΔΡΕΥΩΝ (Λουκάς Αποστολίδης): Αυτοί δεν είναι χαρακτηρισμοί που μπορεί να απευθύνονται από έναν έμπειρο κοινοβουλευτικό άνδρα! Μπορεί να μη συμφωνείτε με την άποψη του κυρίου Υφυπουργού, έχετε κάθε δικαίωμα, αλλά δεν μπορεί να εκφράζεσθε κατ' αυτόν τον τρόπο. 

Ο κ. Παπαδόπουλος έχει το λόγο. 

ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, στην αρχή, όταν ο κύριος Υφυπουργός πήρε το λόγο και μου αφαίρεσε τη δυνατότητα εκείνη τη στιγμή να αντιδράσω, δυσανασχέτησα. 'Ομως, κύριε Υφυπουργέ, είχα να παρατηρήσω κι εγώ ακριβώς τα ίδια πράγματα, παρ' όλο που δεν έχω νομικές γνώσεις. 

Τελικά δεν κατάλαβα. Δηλαδή, μας τη χαρίζετε τη μη πρόταση προανακριτικής επιτροπής; Δεν θέλουμε χάρη! Εμείς, κύριοι συνάδελφοι της Νέας Δημοκρατίας και των άλλων παρατάξεων, μόνοι μας προκαλέσαμε με τις δικές μας υπογραφές τη σύσταση της επιτροπής. Και μόνοι μας, επίσης, μετά την κατάθεση του πορίσματος και των δικών σας προτάσεων και των προτάσεων των άλλων παρατάξεων βάλαμε σε διαδικασία τη συζήτηση τη σημερινή. Αυτό ήταν δική μας επιλογή και δική μας ευθύνη. Γιατί δεν έχουμε κανέναν απολύτως λόγο να κρύψουμε τίποτε από τον ελληνικό λαό. Απλά θέλουμε να αποκατασταθεί η τάξη και η ηρεμία σε όλους αυτούς, εσωκοινοβουλευτικούς και εξωκοινοβουλευτικούς παράγοντες, που έλεγαν διάφορες παχιές και βαριές κουβέντες, που μιλούσαν για προδοσία, που μιλούσαν για δόλο, που μιλούσαν για διάφορα και που έρχεται τώρα το πόρισμα, αλλά και οι προτάσεις οι πορισματικές οι δικές σας και των άλλων συναδέλφων, που τουλάχιστον γραπτά δεν αναφέρουν τίποτε. 

Και φυσικά δεν περιμέναμε ότι το πόρισμα θα απαλλάξει από τέτοιου είδους κατηγόριες τους συγκεκριμένους Υπουργούς μας. Γιατί και οι τρεις Υπουργοί, τόσο ο κ. Πάγκαλος όσο ο κ. Αλέκος Παπαδόπουλος αλλά και ο κ. Πετσάλνικος, έχουν δώσει στο παρελθόν εξετάσεις και για το ήθος τους και για την ποιότητά τους. 'Εχουν διαχειριστεί θέματα του ελληνικού λαού από διάφορα πόστα. 'Εχουν εκπροσωπήσει τη χώρα, την Ελλάδα μας, επιτυχώς σε πάρα πολλές διεθνείς συναντήσεις. Και, άρα, δεν μπαίνει καν θέμα κατηγοριών, για κανέναν από τους συγκεκριμένους ανθρώπους, που κάποιοι ανεύθυνοι δημοσιογραφούντες και καλλιτεχνίζοντες, διάφοροι τέτοιου είδους παράγοντες, βρήκαν την ευκαιρία να εκστομίσουν την περίοδο εκείνη. Και φυσικά, εφόσον τα πράγματα ηρέμησαν, τους έφυγε εκείνη η μόδα της στιγμής. 

Και τώρα, εκτός από εμάς -για να πω και το άλλο- εκτός από τους τριάντα έναν Βουλευτές της επιτροπής, οι οποίοι ασχολούμασταν με το θέμα Οτσαλάν και τους συναδέλφους που ήταν σήμερα στην Αίθουσα, κανένας άλλος 'Ελληνας πολίτης δεν ασχολείται πια με το θέμα. Και αυτό για να δούμε πώς οι καταστάσεις έρχονται και παρέρχονται και πώς είμαστε μια κοινωνία έτσι λίγο θυμική και λειτουργούμε με εθιμικό τρόπο. 

Το ότι δεν υπήρξε δόλος και το παραμικρό ίχνος υποψίας για προδοσία, αυτό δεν είναι ανάγκη να μας το πει το πόρισμα. Δεν έχουμε την ανάγκη καμιάς χαριστικής ή επιεικούς αντιμετώπισης από τη μεριά σας. 

Πραγματικά, κυρία Μπενάκη, δεν κατάλαβα τελικά, γιατί μας κατηγορείτε, τι κατηγορίες μας προσάπτετε ως Πλειοψηφία και ως παράταξη. 

Κυρίες και κύριοι συνάδελφοι, εξετάσαμε την υπόθεση που ταλάνισε την κοινωνία και μας ταλαιπώρησε και εμάς για αρκετές ημέρες, για να διαπιστώσουμε τελικά την ύπαρξη ευθυνών και, φυσικά, πολιτικών ευθυνών, γιατί εμείς δεν είμαστε ποινικό δικαστήριο. Και, εν πάση περιπτώσει, για να επανέλθω στην τοποθέτησή σας, κυρία Μπενάκη, τι άλλο περιμένατε να κάνουμε; Να πέσει η Κυβέρνηση; Τρεις πρωτοκλασάτοι Υπουργοί αναγκάστηκαν ή οδηγήθηκαν σε παραίτηση, ώστε να διευκολύνουν τις ανακριτικές αρχές, είτε τις εισαγγελικές είτε την επιτροπή που ασχολήθηκε με την έρευνα και την απόδοση ευθυνών, να μην έχουν μπροστά τους κυβερνητικούς αξιωματούχους αλλά απλούς Βουλευτές, ώστε να διευκολύνονται στο έργο και στην έρευνά τους. Αυτό δεν είχε ένα κόστος πολιτικό για την Κυβέρνηση; Δεν εκδήλωνε μια ευαισθησία του Πρωθυπουργού να πει ότι αυτοί οι Υπουργοί με τον έναν ή τον άλλον τρόπο είχαν μια αμέλεια ή είχαν μια παράλειψη στην εκτέλεση των καθηκόντων τους; Τι άλλο να κάναμε δηλαδή; Να τους εκτελούσαμε; Μήπως είχατε τέτοιες διαθέσεις; Δεν ξέρω. Λάθη οπωσδήποτε μπορεί να έγιναν σε όλη αυτήν την πορεία και, φυσικά, επισημάνθηκαν και την ώρα που μιλώ πια δεν έχει κανένα νόημα να τα επαναλάβω και εγώ, αφού είναι κοινώς αποδεκτά, παραδεκτά και έχουν διαπιστωθεί και στο πόρισμα και στις πορισματικές προτάσεις αλλά και στις τοποθετήσεις των συναδέλφων που έγιναν σήμερα. 

'Ομως πρέπει να δούμε, κυρίες και κύριοι συνάδελφοι, και κάποια άλλα λάθη που έγιναν από τη μεριά τους και που τελικά επηρέασαν όλη αυτήν την εξέλιξη. 

Ο Αμπντουλάχ Οτσαλάν με όλη του την πορεία, με τη δράση του αντάρτη, του επαναστάτη, του ηγέτη ενός κομμουνιστικού κινήματος κουρδικού, εμφανίζεται χωρίς να συνοδεύεται από κανένα μα κανέναν απολύτως σωματοφύλακα σε όλη αυτήν την πορεία. Και δεν είναι αυτό το επιβαρυντικό στοιχείο, αλλά είναι ενδεικτικό της προχειρότητας με την οποία κινείται στο γύρο και εμπιστεύεται την τύχη του. 

Εδώ θα κάνω μια παρένθεση, γιατί έγινε μια αναφορά στην επιστολή που υπογράψαμε συνάδελφοι -στην πρώτη επιστολή υπέγραψα και εγώ στη δεύτερη υπέγραψαν κάποιοι άλλοι συνάδελφοι- ότι εκείνη ήταν το έναυσμα και το κάλεσμα του Οτσαλάν για να έρθει εδώ. Αλλά εάν το δούμε ιστορικά, η μεν πρώτη επιστολή την οποία υπέγραψα και εγώ αναφέρεται στην περίοδο που ο Οτσαλάν είναι στην κοιλάδα Μπεκάα, άρα δεν υπάρχει θέμα τέτοιο που υπήρξε μετά, η δε επόμενη επιστολή απευθύνεται στην Κυβέρνηση. Δεν απευθύνεται στο Ναξάκη ή στους διάφορους καλοθελητές που προσφέρθηκαν να παρέχουν βοήθεια. 

Κλείνω την παρένθεση λέγοντας ότι δεν είδε ή δεν όφειλε να δει ο Οτσαλάν και οι δύο κυρίες απ' αυτές που φέρονται ως στενές του συνεργάτιδες, σε ποιον επαφίονταν να βοηθηθεί ο Οτσαλάν στην είσοδό του; 'Αλλο τελικά εάν το πέτυχε. Αλλά ήταν ο Ναξάκης εκείνος ο παράγοντας, ο οποίος θα του διασφάλιζε την παρουσία, την ασφάλεια και στη συνέχεια τη παροχή ασύλου στην Ελλάδα; 

Θα θυμάσθε φαντάζομαι οι παλαιότεροι στην Αίθουσα που επισκέφθηκε τη Βουλή των Ελλήνων το 1982, ο επίσης επαναστάτης και κατηγορούμενος τότε ως τρομοκράτης Παλαιστίνιος Γιασέρ Αραφάτ. Και μέσα στο εντευκτήριο που πηγαίναμε να τον χαιρετίσουμε, με πλήρη ασφάλεια της Ελληνικής Αστυνομίας γύρω από το κτίριο και μέσα στο κτίριο αυτό, συνοδευόταν από δέκα αρματωμένους ανθρώπους της δικής του προσωπικής του ασφάλειας μέσα στο εντευκτήριο, για τους λόγους τους γνωστούς. 

Σε τέτοιο σημείο, που σοκαριζόμασταν κι' όλας όταν τον πλησιάζαμε. Πώς αυτός κυκλοφορούσε τόσο άνετος, σαν να έκανε τουρισμό; 

Θα πω και κάτι άλλο, για να κλείσω, γιατί δεν προλαβαίνω να ολοκληρώσω κάποιες άλλες παρατηρήσεις. Πιστεύω ότι αυτό που κυρίως επηρέασε την εξέλιξη είναι η διαφορετική πολιτική αντίληψη που είχε ο Οτσαλάν από την κυριαρχούσα στην Ελλάδα και από εκείνη που εκφράζονταν από την επίσημη Κυβέρνηση αλλά και από την πλειοψηφία των κομμάτων της Αντιπολίτευσης, ότι δεν πρέπει να δοθεί άσυλο στον Οτσαλάν, ότι δεν πρέπει να εμπλακεί η Ελλάδα στο πρόβλημα των Κούρδων με τους Τούρκους. Δεν υπήρξε ανακοίνωση της Νέας Δημοκρατίας, όταν ο Πρωθυπουργός κ.Σημίτης διατύπωνε αυτήν την άποψη της κάθετης άρνησης παροχής ασύλου στον Οτσαλάν. Δεν μας είπατε ότι έχετε διαφορετική άποψη. Υπήρχαν μόνο κάποιες ελάχιστες, περιθωριακού χαρακτήρα, θα έλεγα, αντιρρήσεις πάνω στο θέμα οι οποίες φυσικά δεν ήταν δυνατόν να επηρεάσουν την κυβερνητική απόφαση. 

Ενώ, λοιπόν, υπήρχε αυτή η απόφαση, ο Αμπντουλάχ Οτσαλάν και με τις δηλώσεις του αυτές, που καταχωρήθηκαν σε συνέντευξη στην "ΕΛΕΥΘΕΡΟΤΥΠΙΑ" στον Ανδρεάδη-Συγκελάκη στην 1η του Μάρτη, διατυπώνει καθαρά την άποψη -την πολιτική του θέση- ότι πιστεύει ο ίδιος ότι κάνει λάθος η ελληνική Κυβέρνηση που αρνείται να του δώσει άσυλο, ότι μέσα από τη χορήγηση ασύλου στον Οτσαλάν θα προωθηθεί και το θέμα το δικό του αλλά και το θέμα των ελληνοτουρκικών θέσεων. Δηλαδή, ήταν δύο θέσεις τελείως αντίθετες με αυτές που η επίσημη ελληνική Κυβέρνηση υποστηρίζει και εφαρμόζει. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, περίμενα από τις 18.00'. Δώστε μου μια ανοχή ένα ή δύο λεπτών. 

ΠΡΟΕΔΡΕΥΩΝ (Λουκάς Αποστολίδης): 'Εχετε δίκιο, κύριε συνάδελφε, αλλά ούτε στις 02.00' η ώρα δεν θα τελειώσουμε. Περιμένουν και άλλοι συνάδελφοι να μιλήσουν. 

ΗΛΙΑΣ ΠΑΠΑΔΟΠΟΥΛΟΣ: Ούτε ένα λεπτό δεν θα μιλήσω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, ολοκληρώστε. 

ΗΛΙΑΣ ΠΑΠΑΔΟΠΟΥΛΟΣ: Ευχαριστώ. 

Και με τις δηλώσεις και με τις πράξεις του -και όχι μόνον αυτού, αλλά και όσων του στενού περιβάλλοντός του υποστήριζαν- μπλοκάριζε κάθε φορά την εξέλιξη που είχε δρομολογήσει η Κυβέρνηση. Διότι μας παρατηρήσατε ότι η Κυβέρνηση δεν είχε σχέδιο εκτέλεσης σε περίπτωση που ο Οτσαλάν ερχόταν στην Ελλάδα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αν το έχετε, καταθέστε το. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Παπαδόπουλε. Παρακαλώ, να μη γίνετε διάλογος. 

ΗΛΙΑΣ ΠΑΠΑΔΟΠΟΥΛΟΣ: Εγώ δεν είχα το σχέδιο, αλλά αυτό που θέλω να πω είναι ότι οποιοδήποτε σχέδιο και αν υπήρχε, όταν η εφαρμογή του τελούσε κάτω από την πίεση συναδέλφων Βουλευτών, συγκεκριμένων που τους εξετάσαμε και στην επιτροπή, οι οποίοι με τηλεφωνικές παρεμβάσεις τους, με προσωπικές παρεμβάσεις τους και με το γεγονός ακόμα ότι οι ίδιοι κατέθεσαν στις 5 Φεβρουαρίου -δηλαδή όταν ο Οτσαλάν ήταν στην πρεσβευτική κατοικία- καινούρια αίτηση χορήγησης ασύλου, καταλαβαίνετε πόσο μπορεί να εφαρμοστεί σωστά, ακίνδυνα και ανώδυνα το οποιοδήποτε σχέδιο. 

Κύριε Πρόεδρε, ευχαριστώ πολύ και με συγχωρείτε. 

ΠΡΟΕΔΡΕΥΩΝ (Λουκάς Αποστολίδης): Ο κ.Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, είναι η πολλοστή φορά που Υπουργός από τα υπουργικά έδρανα, σε αντίθεση με την κυρία Υπουργό Ανάπτυξης -η οποία με κάποιο ιδιαίτερο αίσθημα ευθύνης απόψε αναφέρθηκε στη Βουλή και δεν δίνω σημασία στο τέλος της τοποθετήσεώς της, ομολόγησε το τραγικό σφάλμα της Κυβέρνησης- δίνει την εντύπωση -αναφέρομαι στον καθήμενο στο έδρανο κύριο Υφυπουργό- ότι δεν έχει διαβάσει το πόρισμα. Δεν είναι η πρώτη φορά που τον συλλαμβάνω "αδιάβαστο" σε αντιπαλότητα τέτοια. Ας μου το επιτρέψει. 

Λέμε στη σελίδα 79 στο τέλος του κεφαλαίου 5 του πορίσματός μας στα συμπεράσματα: "Υψηλό αίσθημα ευθύνης μας αποτρέπει σε αυτήν τη χρονική συγκυρία εν όψει και της άρνησης του πρωταγωνιστού της όλης υπόθεσης κ. Σταυρακάκη να καταθέσει και να φωτίσει πολλά σκοτεινά σημεία της υπόθεσης, να προτείνουμε τη σύσταση προανακριτικής επιτροπής κατ' άρθρον 86 του Συντάγματος και 154 και επί του Κανονισμού της Βουλής για συγκεκριμένα και σοβαρά αδικήματα που διαφαίνεται ότι έχουν διαπραχθεί (έκθεση 306 Π.Κ.). Είναι έγκλημα διακινδύνευσης και αρκεί και ο ενδεχόμενος δόλος. Πάρτε, κύριε Υφυπουργέ, τον Βαβαρέτο και άλλα συγγράμματα και άλλους συγγραφείς του Ποινικού Δικαίου, τον Κιοδόπουλο και τους νεοτέρους στην ερμηνεία του. Είναι και η παράλειψη λύτρωσης από κινδύνου ζωής στο άρθρο 307 Π.Κ. που θέλει δόλο. Λέει, το άρθρο... ο αντιλαμβανόμενος τον κίνδυνο και παραλείπων την παροχή βοηθείας... εσείς γνωρίζατε τον κίνδυνο που διέτρεχε, όμως τον στήλατε και δεν τον προστατεύσατε. 

Σταματείστε, λοιπόν, να κάνετε το διδάκτορα στην κ. Μπενάκη και αρκεστείτε σε εκείνα που ξέρετε και όχι σε εκείνα που δεν έχετε διαβάσει. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ, το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν δέχομαι καμία διακοπή, κύριε Πρόεδρε. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κ. Ζαφειρόπουλος οφείλει το μέτρο του λόγου. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν στρέφομαι εναντίον σας. Θέλοντας να υπερασπιστείτε σε πολιτικό επίπεδο το ολοκαύτωμα της υπόθεσης που δημιουργήσατε, λέτε τα όσα λέτε. 

Θα σας διαβάσω απόσπασμα και από το δικό σας πόρισμα, που φαίνεται ότι δεν το έχετε διαβάσει, για να δείτε τι ομολογείτε. Σας παραπέμπω στη σελίδα 47: "Η εξήγηση ότι λόγω της χρησιμοποιηθείσης περιφραστικής περιγραφής οι δύο εκεί διπλωμάτες μας κατάλαβαν ότι θα φιλοξενήσουν καταζητούμενο Σέρβο ή Σερβοβόσνιο αξιωματούχο, δεν έχει την παραμικρή αξία, αφού και εκείνος θα ήταν πρόσωπο εξίσου επικίνδυνο με τον Οτσαλάν". 

Τι λέτε, κύριε, εδώ στο πόρισμά σας; Ποιους θέλετε να τρελάνετε; Εμάς ή θέλετε να βάλετε ένα μαύρο πανί στα μάτια σας, για να μη βλέπετε; Εκείνη ήταν περίοδος Οτσαλάν και όχι Σέρβων. 

Παρακάτω λέτε: "...στην Κένια δεν οφείλεται στην παρουσία ξένων πρακτόρων αλλά σε αυτήν την μακρά παραμονή στην πρεσβευτική κατοικία και μάλιστα χωρίς "τα απαιτούμενα μέτρα προφύλαξης" της πρεσβευτικής κατοικίας". Πού στείλατε τον Οτσαλάν; Στο στόμα του λύκου! 

Αφήστε τον κύριο πρόεδρο της επιτροπής. Πολλές φορές προκαλούσε αγανάκτηση και στους ίδιους τους συναδέλφους της Συμπολίτευσης, οι οποίοι ήθελαν να αποχωρήσουν. Βλέπετε και τη σημερινή υποβάθμιση και συγκάλυψη του ολοκαυτώματος που δημιουργήσατε με το να μην επιτρέψει η Κυβέρνηση στην ΕΡΤ και στα Μαζικά Μέσα Ενημέρωσης την παρουσία τους σήμερα στην Αίθουσα, ενώ αύριο θα είναι άπλετος ο φωτισμός με την παρουσία τους, όταν θα ακούμε τον κύριο Πρωθυπουργό να λέει ότι όλα πάνε καλά στην πορεία μας προς την ΟΝΕ. 

Ε, και; Ποια θα είναι η πορεία μας προς την ΟΝΕ; Στα νοσοκομεία δεν έχουμε βαμβάκι και σεις μας λέτε ότι ρίξατε τον πληθωρισμό! Μην κοροϊδεύετε, λοιπόν, τον ελληνικό λαό. Δεν είναι δυνατόν η επωδός του προέδρου της επιτροπής σε κάθε μάρτυρα να είναι "νομίζετε ότι το έκανε επίτηδες αυτό η Κυβέρνηση ή ότι ήθελε να προστατεύσει". Τι να προστατεύσει, κύριε Πρόεδρε; Και μας είπε ο κ. Σφυρίου ότι και μεις θελήσαμε να τελειώσει αυτό, για να μην έχουμε ανέξοδη προπαγάνδα. 'Ολοι μας με αίσθημα ευθύνης είπαμε να αναβληθεί η έκδοση του πορίσματος για λόγους εθνικού συμφέροντος, γιατί ο Καλεντερίδης μας είπε ότι διάβασε στη "ΧΟΥΡΙΕΤ" -νομίζω- στις 9 Φεβρουαρίου ότι κάτι θα συμβεί στην Ελλάδα και κάποια απόφαση θα ληφθεί. Ποια ήταν η απόφαση της Ελλάδας, κύριε Υφυπουργέ; Μήπως είναι η απόφαση του πορίσματος, η οποία θα ευνοεί την τουρκική τακτική; 

Δεύτερον, είπα στον κύριο πρόεδρο της επιτροπής ότι σε μια συνέντευξη που με είχε καλέσει ο κ. Τριανταφυλλόπουλος που ήταν παρών και ο κ. Λάλος, τον οποίο και επικαλούμαι, όπως παρών ήταν και ο κ. Σπύρος Καρατζαφέρης ο διευθυντής της "ΑΘΗΝΑΙΚΗΣ", ακούσαμε τον Τούρκο υπερασπιστή του Οτσαλάν, ο οποίος είπε επί λέξει: Πώς προδόθηκε ο Οτσαλάν από την Ελλάδα, τις ΗΠΑ και την Κένια. Μάλιστα, όταν τον ρώτησα ποιες είναι οι συνταγματικές εγγυήσεις και ποιοι κανόνες δικονομικοί ισχύουν, μου απάντησε ότι δεν πρόκειται να ισχύσει κανένας δικονομικός κανόνας. 

Σ' αυτό το ολοκαύτωμα παραδώσατε τον Οτσαλάν και θέλετε τώρα τα ρέστα. Μας λέτε διά του Κοινοβουλευτικού σας Εκπροσώπου ότι εμείς κάνουμε πολιτική εκμετάλλευση. Καμία δεν κάναμε. Ζητήσαμε να αναβληθεί από αίσθημα ευθύνης και το λέμε και στο πόρισμα ότι υψηλό αίσθημα ευθύνης μας αποτρέπει να υποβάλουμε την αίτηση της σύστασης προανακριτικής επιτροπής. Θέλετε να μας πείτε ότι είσαστε καθαροί και τρέξατε να υποβάλετε την αίτηση για να συγκληθεί η εξεταστική των πραγμάτων επιτροπή. Ξέρετε γιατί το κάνατε; Το πόρισμα του εισαγγελέως τα λέει καθαρά, δεν σας συμφέρει και σας λέει να βρείτε τις ευθύνες. Εδώ που τα λέμε, ποιος Πρωθυπουργός παραιτεί τρεις Υπουργούς; 'Η ανίκανος είναι σαν Πρωθυπουργός ή είχε χάσει την κυβέρνηση. Τώρα πάτε να ρίξετε τις ευθύνες στον κ. Κοκορέτση και Μιχαλακάκο, κατώτεροι αστυνομικοί όντες, τεχνηέντως πάτε να ρίξετε -επαναλαμβάνω- τις ευθύνες και να τους καθίσετε σε ένα σκαμνί. Μετά θα πείτε, ούτε γάτα ούτε ζημιά. Αυτή είναι η ευαισθησία σας; 

Με τη νέα τάξη πραγμάτων μάλλον σκεπτόσαστε σοσιαλιστικά αλλά λειτουργείτε φαλλοκρατικά. 'Ετσι θέλετε να το κάνετε. Δεν υπάρχει άλλη εξήγηση. Αυτή είναι η τακτική σας. Τι μας ψέγετε λοιπόν; Εμείς έχουμε δείξει το αίσθημα ευθύνης, ενώ εσείς έχετε έλλειψη τέτοιου αισθήματος. Αν αύριο αυτά που λέμε τα χρησιμοποιήσει η τουρκική προπαγάνδα σε βάρος της πατρίδος μας και θα πουν ότι καλύπτουμε τρομοκράτες, ποιο ήταν το επίτευγμά σας, που θέλετε δήθεν να προσφέρετε ανθρωπιστική βοήθεια; Αν θέλατε να το κάνετε, να τον στέλνατε στην Ιταλία. Μάλιστα μας είπατε ότι ο Μαντέλα, επειδή είχε ευαισθησία στα ανθρώπινα δικαιώματα, πιστεύατε ότι μπορούσε και έτσι κοροϊδεύατε τον ελληνικό λαό λέγοντας ότι ο Οτσαλάν επέλεξε να πάει στην Κένια και όχι ο κ. Πάγκαλος. Βέβαια ο κ. Πάγκαλος θέλησε να αποσύσει τις κυβερνητικές ευθύνες και τις ποινικές και τις δικές του και του κυρίου Πρωθυπουργού, γιατί ο κύριος Πρωθυπουργός ήταν ενήμερος των πάντων. Αν διαβάσατε την κατάθεση του κ. Παπαδόπουλου, θα δείτε ότι ενημέρωνε τον κ. Κοσμίδη αλλά και ο ίδιος τον Πρωθυπουργό. Την πρώτη φορά από το Μαρακές και τη δεύτερη φορά στις 14.2.99 πριν γίνει το ολοκαύτωμα του Οτσαλάν με την ανακοίνωση που έκανε την επομένη που τον παραιτήσατε, λέει ότι είχε ενημερώσει τον Πρωθυπουργό. Μια μέρα όμως κράτησε σιγή ιχθύος και από τις εφημερίδες και από τα ΜΜΕ έμαθε ότι συνελήφθη ο Οτσαλάν. Αυτή είναι η πολιτεία σας; Τότε σας τη χαρίζουμε, αλλά η δήλωση του κ. Καραμανλή είναι σαφής, δεν έχουμε παραιτηθεί από τα δικαιώματα τα οποία μας δίνει το Σύνταγμα, ο Κανονισμός της Βουλής και ο νόμος. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αν αξίζει να απαντήσω στον κ. Ζαφειρόπουλο για το ύφος του, να απαντήσω. Διαφορετικά παραιτούμαι. Τους χαρακτηρισμούς τους επιστρέφω. 

ΠΡΟΕΔΡΕΥΩΝ (Λουκάς Αποστολίδης): Νομίζω όχι, κύριε Υφυπουργέ. Ο καθείς έχει την άποψή του. 

Ορίστε, κύριε Βλασσόπουλε, έχετε το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Αν θελήσει κανείς να βάλει κάποιον τίτλο σε όσα άκουσε από τους αγορητές της Αντιπολιτεύσεως, ο τίτλος αυτός θα είχε δύο λόγια: "Πολιτική υποκρισία". 

Θα ξεκινήσω με μία παρατήρηση που έχω τη γνώμη ότι θα δώσει απάντηση στο ερώτημα, γιατί τόσα πορίσματα, γιατί τόσα κείμενα, γιατί κάθε κόμμα το δικό του πόρισμα, γιατί ο κάθε Ανεξάρτητος Βουλευτής το δικό του επίσης πόρισμα. Απλούστατα, γιατί πρόθεση όλων των κομμάτων της Αντιπολιτεύσεως ήταν να δημιουργήσουν εντυπώσεις και βεβαίως συντήρηση του θορύβου από την υπόθεση, με σκοπό την αποκόμιση, την εισκόμιση πολιτικών ωφελημάτων. 

Η κατάθεση όμως περισσοτέρων πορισμάτων, πέραν της διαδικαστικής αταξίας, δημιούργησε κατά την άποψή μου, δυσμενείς εντυπώσεις στην κοινή γνώμη, τόσο για το Εθνικό Κοινοβούλιο όσο και για τη χρησιμότητα των εξεταστικών επιτροπών. Και αυτό είναι ένα μείζον θέμα, κύριε Πρόεδρε. Δημιούργησε επιπλέον -και επίσης αυτό κατά την άποψή μου είναι μείζον θέμα- θέμα αξιοπιστίας του κοινοβουλευτικού μας συστήματος και των Ελλήνων Βουλευτών. Και πρέπει με παρρησία να πούμε πως με τη στάση μας δώσαμε επιχειρήματα και όπλα σε όλους αυτούς που επιθυμούν το Κοινοβούλιο απαξιωμένο, για να το ελέγχουν και να το ποδηγετούν καλύτερα. 

Θα επιχειρήσω μία σύντομη περιδιάβαση όλου του υλικού, όπως το παρακολούθησα στις δεκαοκτώ περίπου συνεδριάσεις κατά τις οποίες εξετάστηκαν είκοσι δύο μάρτυρες και οι καταθέσεις των μαρτύρων αυτών κάλυψαν τέσσερις χιλιάδες είκοσι πέντε σελίδες. 

Πιστεύω ότι η αναζήτηση της αλήθειας, την οποία ανέλαβε να διερευνήσει η επιτροπή που συστάθηκε από την Ολομέλεια της Βουλής, επιτεύχθηκε σε σημαντικό βαθμό. Η ίδια όμως η αλήθεια θέτει αμείλικτα ερωτήματα σ' αυτούς που θορυβωδώς διαφωνούν. 

Είναι αλήθεια ή όχι πως η ελληνική Κυβέρνηση είχε εκφράσει ρητά, κατηγορηματικά, απερίφραστα και με τον πλέον επίσημο τρόπο την άρνησή της να χορηγήσει στον Οτσαλάν πολιτικό άσυλο ή άλλου είδους φιλοξενία φανερή ή μυστική; 

Είναι αλήθεια ή όχι πως κάποιοι ανέλαβαν για δικούς τους λόγους, ελπίζω μόνο συναισθηματικούς και ανθρωπιστικούς, να ασκήσουν ιδιωτική εξωτερική πολιτική και πέτυχαν την είσοδο του Οτσαλάν στην Ελλάδα χωρίς καμία γνώση των ελληνικών αρχών και χωρίς καμία γνώση έγκριση ή έστω ανοχή, της ελληνικής Κυβέρνησης; 

Είναι επίσης αλήθεια ή όχι ότι η ελληνική Κυβέρνηση με ψύχραιμους χειρισμούς και άκρα μυστικότητα προσπάθησε από την πρώτη στιγμή να προωθήσει λύσεις που θα εξασφάλιζαν τη μυστικότητα και εχεμύθεια, θα απέμπλεκαν τη χώρα, θα παρείχαν ασφάλεια στον Κούρδο ηγέτη και θα ήταν πρωτίστως της δικής του εγκρίσεως; 

Είναι αλήθεια ή όχι πως κατά την πρώτη μεταφορά του Οτσαλάν από την Ελλάδα στο Μίνσκ της Λευκορωσίας τη χώρα αυτή επέλεξε ο ίδιος ο Οτσαλάν με τους συνεργάτες του με σκοπό, σύμφωνα με το καταρτισθέν από τους ίδιους σχέδιο, να οδηγηθεί από κει στην Ολλανδία, στο Ρότερνταμ; 

Είναι αλήθεια ή όχι πως η μεταφορά του Οτσαλάν στην Κένια ως ενδιαμέσου σταθμού έγινε με τη δική του σύμφωνη γνώμη και τελικό προορισμό τη Νότιο Αφρική, που σύμφωνα με επαφές και σαφείς διαβεβαιώσεις, που είχαν οι συνεργάτες του, είχε αποδεχθεί να του παραχωρήσει πολιτικό άσυλο; 

Είναι αλήθεια ή όχι πως κατά την παραμονή του Οτσαλάν στο Ναϊρόμπι και στην πρεσβευτική κατοικία, υπήρξε αθέτηση ρητά συμφωνηθέντων εκ μέρους του Οτσαλάν, προώθηση διαρκώς νέων όρων για τη νόμιμη και ασφαλή αναχώρησή του από την πρεσβευτική κατοικία επίσκεψη διαφόρων προσώπων από την Ελλάδα και την Ιταλία, μετακίνηση των συνεργατριών του στην πόλη και έκθεση του ιδίου σε κίνδυνο αποκάλυψής του; 

Είναι αλήθεια ή όχι πως μετά την αποκάλυψη από τις κενιατικές αρχές της παράνομης παραμονής του Οτσαλάν στην πρεσβευτική κατοικία της Κένια η ελληνική Κυβέρνηση διά του πρεσβευτή κ. Κωστούλα προσπάθησε και έλαβε τη διαβεβαίωση των κενιατικών αρχών για την ασφαλή του αναχώρηση από το Ναϊρόμπι; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Αν θέλετε, δώστε μου ένα λεπτό, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε, γιατί δεν θα προλάβουν να μιλήσουν οι άλλοι συνάδελφοι. Θα σας παρακαλέσω να κλείσετε. Ολοκληρώστε τη σκέψη σας. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Είναι, επίσης, αλήθεια ή όχι πως κανένας από τους μάρτυρες που παρήλασαν δεν εξέφρασε την παραμικρή έστω υπόνοια πως πρόθεση της ελληνικής Κυβέρνησης ήταν να παραδώσει τον Κούρδο ηγέτη στις τουρκικές αρχές; Αντίθετα μάλιστα, όλοι τους με τρόπο σαφή και κατηγορηματικό κατέθεσαν πως πρόθεσή της ήταν να απομακρυνθεί από τη χώρα μας ο Οτσαλάν με ασφάλεια και να μεταφερθεί σε ασφαλές μέρος. 

Θεωρώ χρήσιμο να αναφερθώ στην επιτροπή των Υπουργών, που διαχειρίστηκε την κρίση. Θεωρώ χρήσιμο να πω πως η αναζήτηση και η απόδοση πολιτικών ευθυνών και για τους τρεις Υπουργούς έπεσε στο κενό. Ακόμη περισσότερο η απόδοση ποινικών ευθυνών. 

Θεωρώ χρήσιμο να τονίσω πως και οι τρεις Υπουργοί κύριοι Αλέκος Παπαδόπουλος, Θεόδωρος Πάγκαλος και Φίλιππος Πετσάλνικος, που είχαν τη συντρέχουσα αρμοδιότητα, διαχειρίστηκαν την κρίση με ψυχραιμία και υψηλό αίσθημα ευθύνης εξυπηρέτησης του εθνικού και μόνο συμφέροντος. 

Θεωρώ, τέλος, αναγκαίο να βεβαιώσω πως όλες τους οι ενέργειες κατέτειναν και στην ανθρωπιστική διάσωση του Κούρδου ηγέτη. Ας μην ξεχνάμε, όμως, πώς βρέθηκαν αιφνίδια και άθελά τους να κρατούν στα χέρια τους μία απασφαλισμένη χειροβομβίδα, που άλλοι τους τοποθέτησαν σ' αυτά. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, έκρινα σκόπιμο να διακόψω -που δεν το συνηθίζω αυτό- τον ομιλούντα κύριο Υφυπουργό, για την καινοφανή θεωρία την οποία παρουσίασε στην Εθνική Αντιπροσωπεία, πως ό,τι φέρνει η εξεταστική των πραγμάτων επιτροπή οφείλουμε όλοι εδώ μέσα να το θεωρούμε θέσφατο και να μην αποκλίνουμε απ' αυτήν. 

Γι' αυτό, κύριε Πρόεδρε, διέκοψα τον κύριο Υφυπουργό, διότι εγώ πιστεύω ότι το δικαίωμα κάθε Βουλευτού είναι να λέει αυτό που νομίζει και όχι εκείνο που του φέρνουν κάποιες επιτροπές, όποιες και αν είναι αυτές. 

Γι' αυτό, λοιπόν, αυτήν την καινοφανή θεωρία, αγαπητέ μου κύριε Υφυπουργέ, δεν την αποδέχομαι και γι' αυτό σας διέκοψα. Αυτευνουχισμό μέσα στην Αίθουσα αυτήν τουλάχιστον ο υποφαινόμενος δεν δέχεται. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε να σας διακόψω; 

ΗΛΙΑΣ ΒΕΖΔΡΕΒΑΝΗΣ: Σας επιτρέπω ευχαρίστως, υπό την προϋπόθεση ο κύριος Πρόεδρος να κρατήσει το χρόνο μου. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κ. Βεζδρεβάνης έχει απόλυτο δίκιο και προσυπογράφω την άποψή του ότι η ανεξαρτησία της γνώμης του Βουλευτή ισχύει ασφαλώς κυρίως μέσα στην Αίθουσα αυτή. Πολύ περισσότερο όμως ισχύει στην εξεταστική επιτροπή, όπου η κ. Μπενάκη ήταν μέλος και αυτήν την άποψη που κατέθεσε εδώ, που εγώ τη θεωρώ ενδιαφέρουσα, έπρεπε να την καταθέσει στην εξεταστική επιτροπή, ώστε να έχουμε μία πλήρη εικόνα, για το αν υπάρχουν ποινικά αδικήματα και ποια είναι αυτά. 

ΠΡΟΕΔΡΕΥΩΝ (Λουκάς Αποστολίδης): Πάντως, όσο λείπει η κ. Μπενάκη, καλό θα είναι να την προστατεύσω κι εγώ. Θα σας παρακαλέσω, λοιπόν, να μην αναφέρεσθε στην κ. Μπενάκη, ούτε ο ένας ούτε ο άλλος. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, απ' αυτήν την υπόθεση τρεις εξευτελισμοί υπάρχουν για τη χώρα. 

Πρώτον, εξευτελίσθη το φιλότιμο των Ελλήνων. Δεύτερον, εξευτελίζονται οι θεσμοί, όταν οι Υπουργοί κάθονται σε σύσκεψη που προεδρεύει εξωθεσμικός παράγων. Και τρίτος εξευτελισμός είναι ο εξευτελισμός τον οποίον υπέστη η εξεταστική επιτροπή, όταν ανέχθηκε τον κ. Σταυρακάκη να λέει: "Αρνούμαι να σας εμπιστευτώ αυτά που ξέρω, διότι εσείς είσθε ανάξιοι Βουλευτές των Ελλήνων, για να πληροφορηθείτε τι ακριβώς συνέβη". 

'Εχουμε λοιπόν, κύριοι συνάδελφοι, τρεις εξευτελισμούς, τους οποίους θα πρέπει να λάβουμε σοβαρά υπόψη, γιατί σ' αυτήν την εποχή που ο πολιτικός κόσμος βάλλεται πανταχόθεν, εμείς δεχόμεθα τέτοιες ταπεινώσεις. 

Κύριοι συνάδελφοι, κατά τη συζήτηση για τη σύσταση της εξεταστικής των πραγμάτων επιτροπής είχα τονίσει ότι η Κυβέρνηση στο σύνολό της και κυρίως ο Πρωθυπουργός φέρουν ακέραια την ευθύνη. 

Και τούτο διότι από τη στιγμή που ο κ. Οτσαλάν αναγκάστηκε να φύγει από τη Συρία και περιπλανείτο ανά την Ευρώπη, υπήρχαν τρια ενδεχόμενα. Το πρώτο ενδεχόμενο ήταν να μας ζητήσει πολιτικό άσυλο. Το δεύτερο ενδεχόμενο ήταν να μας προκύψει απρόσκλητος, όπως και συνέβη, και το τρίτο ενδεχόμενο ήταν να μας ζητήσει από κάποιο κρησφύγετο κάποια βοήθεια, διότι εμάς θεωρούσε φίλους. 

'Επρεπε η Κυβέρνηση να έχει έτοιμες τρεις λύσεις, για να δώσει απάντηση στο πρόβλημα που θα της προέκυπτε, όποιο και αν ήταν το ενδεχόμενο. Η Κυβέρνηση ευρέθη ανέτοιμη, απροετοίμαστη και κατά συνέπεια, όταν της προέκυψε το πρόβλημα, αφέθηκε στους οποιουσδήποτε Ναξάκηδες και δεν ξέρω ποιους άλλους, για να της επιλύσουν το πρόβλημα. 

Κύριοι συνάδελφοι, ο χειρισμός της υπόθεσης του Οτσαλάν από την Κυβέρνηση επλήγωσε, όπως είπα στην αρχή, το φιλότιμο των Ελλήνων. Η συσταθείσα Εξεταστική Επιτροπή όχι μόνο δεν έριξε άπλετο φως στην υπόθεση, αλλά με τον τρόπο της την κουκούλωσε. 

Και βρίσκομαι στη θέση να ζηλέψω τη θέση του συναδέλφου κ. Κονταξή, που ήταν ο μόνος από τους τριακόσιους που αρνήθηκε να ψηφίσει τη σύσταση της Εξεταστικής των Πραγμάτων Επιτροπής με το αιτιολογικό ότι μια τέτοια υπόθεση βαίνει προς κουκούλωμα και "εγώ δεν είμαι διατεθειμένος να συμμετάσχω", αν τον εκφράζω σωστά, όπως τα είπε τότε ή αν ενθυμούμαι. 

Για όσους, κύριοι συνάδελφοι, συμβαίνει -επιτρέψτε τό μας- να γνωρίζουμε περισσότερα απ' όσα άκουσαν τα μέλη της επιτροπής, για ποιο λόγο αφήστε το για μια άλλη φορά, έχουμε να πούμε ότι ο αρχηγός της ΕΥΠ, που αρνήθηκε να μιλήσει, είναι ο μόνος που γνωρίζει την όλη υπόθεση. Και ο κύριος αρχηγός της ΕΥΠ όχι μόνο αρνήθηκε αλλά ταπείνωσε το ελληνικό Κοινοβούλιο. 

Και στην ταπείνωση αυτή συμμετείχαν, κύριε Πρόεδρε, συνάδελφοι της κυβερνητικής Πλειοψηφίας, οι οποίοι δεν επέτρεψαν να κινηθεί η διαδικασία που προβλέπεται και να έρθει σιδηροδέσμιος ο κύριος αρχηγός της ΕΥΠ στη Βουλή για να καταθέσει. 

ΧΡΗΣΤΟΣ ΡΟΚΟΦΥΛΛΟΣ: Δεν το επέτρεψαν και όλοι οι Βουλευτές της Νέας Δημοκρατίας και των άλλων κομμάτων. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, ας είμαστε ειλικρινείς στην Αίθουσα αυτή. Εγώ δεν θα σταθώ ούτε σε ευθύνες Υπουργών πολιτικές και ποινικές, γιατί την όλη υπόθεση τη χειρίστηκε η ΕΥΠ από την αρχή ως το τέλος μέσω των ανθρώπων της και δυο τινά προκύπτουν και πρέπει να μας προβληματίσουν όλους: 'Η η ΕΥΠ είναι ανίκανη ή η ΕΥΠ είναι εξηρτημένη. 

Και αυτό είναι το θέμα το οποίο με απασχολεί εμένα σαν 'Ελληνα Βουλευτή, γιατί αν είναι ανίκανη, έχουμε πρόβλημα αναδιοργανώσεώς της για να ανταποκριθεί στην εθνική της αποστολή. Και αν είναι εξηρτημένη, το πρόβλημα είναι ακόμα μεγαλύτερο. 

Γι' αυτό, κύριοι συνάδελφοι, ας αφήσουμε τους όποιους διαξιφισμούς μας στην Αίθουσα αυτή για άλλα πράγματα και ας δούμε την αλήθεια, που είναι προς την κατεύθυνση που σας λέω και όχι αλλού πουθενά. 

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριοι συνάδελφοι, ακούσαμε εδώ από τους συναδέλφους των κομμάτων της Αντιπολίτευσης εκθέσεις υψηλών ιδεών, που όμως απέχουν πόρρω της αληθείας. Τα πραγματικά γεγονότα μιλούν από μόνα τους. 

Εμείς βλέπουμε το πόρισμα της Εξεταστικής Επιτροπής και τα πραγματικά γεγονότα της υπόθεσης Οτσαλάν δεν μπορούν να υπαχθούν ούτε στις αντικειμενικές υποστάσεις των εγκλημάτων της έκθεσης και της παράλειψης λυτρώσεως από κινδύνου ζωής, αλλά ούτε και στην υποκειμενική υπόσταση των εγκλημάτων αυτών. 

Απορώ, πώς νομικοί επικαλούνται αυτά τα πράγματα στη Βουλή. 

ΧΡΗΣΤΟΣ ΡΟΚΟΦΥΛΛΟΣ: Είναι πολιτική σκοπιμότητα, κύριε συνάδελφε. 

ΙΩΑΝΝΗΣ ΚΑΡΑΚΩΣΤΑΣ: Με το πόρισμα που έχουμε στα χέρια μας, κύριε Πρόεδρε, αποδεικνύεται ότι κατέρρευσε πράγματι ως χάρτινος πύργος ο θόρυβος αυτός που απασχόλησε επί ένα μήνα και πλέον τον ελληνικό λαό. 

Εδώ ξέρετε τι θα λέγαμε; "Ωδινεν όρος και έτεκε μυν". 

Με το πόρισμα αποδεικνύεται περίτρανα ότι όχι μόνο δεν υπάρχουν ποινικές ευθύνες, αλλά δεν υπάρχουν ούτε πολιτικές ευθύνες. Παραιτήθηκαν οι Υπουργοί, αξιόλογα στελέχη του κινήματος, διότι το θεώρησαν ως ηθική ευθιξία, αφού ακόμη τα γεγονότα δεν είχαν αποδειχθεί. Και ορθώς παραιτήθηκαν, για να δώσουν στις ανακριτικές αρχές το όλο δικαίωμα να εξετάσουν σε βάθος την υπόθεση χωρίς κανέναν επηρεασμό. 

Θέλω όμως να επισημάνω τούτο, κύριοι συνάδελφοι, που δεν ακούστηκε. Ο Οτσαλάν, όπως ξέρουμε, εισήλθε λάθρα και παράνομα στην Ελλάδα με την βοήθεια και τη στήριξη ορισμένων προσώπων, τα οποία, είτε εξηπάτησαν τις αρμόδιες αρχές είτε και συνεργάστηκαν με αυτές, πράγμα που θα αποδειχθεί από τα ποινικά δικαστήρια και εν αγνοία, σε πρώτη φάση, της Κυβέρνησης. 

Εδώ έρχεται το μεγάλο ερώτημα: Ο Οτσαλάν ήταν ένας υπεύθυνος ηγέτης ενός απελευθερωτικού κινήματος. Θα έπρεπε να δεχθεί να έρθει στην Ελλάδα παράνομα και λάθρα; 

Σας ερωτώ: Μπορεί να θίξει μια φιλία ενός κράτους και να δεχθεί να έλθει παράνομα στην Ελλάδα; Είναι αυτός ηγέτης υπεύθυνος ενός λαού και ενός κινήματος; 

Φίλος ο Οτσαλάν, φίλος ο κουρδικός λαός, φιλτάτη όμως η αλήθεια και η Ελλάδα. Πρέπει να το τονίσουμε αυτό. Ο Οτσαλάν σαν πρόσωπο ήταν μη αποδεκτό από την Ελλάδα, ήταν ανεπιθύμητος και δεν έλαβε μέτρα ασφάλειας να προστατευθεί ο ίδιος. Δεν έπρεπε να λάβει μέτρα ασφάλειας; Πώς γυρνάει από χώρα σε χώρα σαν παράξενος ταξιδιώτης; 

Και κάτι άλλο δεν έχει θιγεί ακόμη. Απευθύνομαι στους νομικούς του Διεθνούς Ποινικού Δικαίου. Η ελληνική Κυβέρνηση έχει καμιά υποχρέωση να προστατεύει κανέναν αρχηγό κόμματος έξω από τα σύνορά της; Για να το δούμε και αυτό. Του είπαμε "κύριε, δεν σε θέλουμε στην Ελλάδα για πολλούς και ευνόητους λόγους". 'Ηρθε εδώ ο κ. Οτσαλάν παρανόμως και ενώ προσπαθούσε η Κυβέρνηση ανθρωπίνως και φίλα προσκείμενη προς τον κουρδικό λαό να τον φυγαδεύσει, εκείνος έφερνε αντιρρήσεις ως προς τον τρόπο φυγάδευσής του. 

Αλλά και όταν έφυγε από την Ελλάδα, είχαμε καμιά υποχρέωση εμείς να προστατεύσουμε κανέναν ξένο ηγέτη; Είναι θέμα προς εξέταση, αν έχουμε αυτό το δικαίωμα, αφού έφυγε έξω από την ελληνική επικράτεια. 

Βέβαια η ελληνική Κυβέρνηση για λόγους ανθρωπισμού και διότι ήταν φίλα προσκείμενη προς τον Κουρδικό λαό και τα δικαιώματα αυτού του λαού, προσπάθησε διά παντός τρόπου, αλλά χωρίς να εκτεθεί σε κίνδυνο η ασφάλεια της χώρας, να τον φυγαδεύσει. Βέβαια το σχέδιο δυστυχώς απέτυχε. 

Από εκεί και πέρα εμείς, η Βουλή, που εξετάζουμε σήμερα αυτό το γεγονός, θα συνεχίσουμε να ασχολούμαστε με τον Οτσαλάν; 

Κύριοι συνάδελφοι, πρέπει επιτέλους να θέσουμε τέρμα σ' αυτήν τη συζήτηση με τον Οτσαλάν και να ασχοληθούμε με τίποτε άλλο που έχει ανάγκη η χώρα μας. 

'Ηδη απεδείχθη και τα δικαστήρια βέβαια θα αποδώσουν τις ευθύνες σε εκείνα τα όργανα της πολιτείας, που από παραλείψεις δεν εξετέλεσαν το καθήκον τους διότι, όπως γνωρίζετε, η Κυβέρνηση δεν έχει καμία υποχρέωση να διώκει το έγκλημα, είτε προληπτικά είτε κατασταλτικά. Αρμόδιες γι'αυτό είναι οι κρατικές υπηρεσίες και τα δικαστήρια. 

Σας ευχαριστώ. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Το "ουαί τοις ηττημένοις" το έχετε ακούσει; 

ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, θα τρίζουν τα κόκαλα του Ανδρέα Παπανδρέου, ακούγοντας όλους τους Βουλευτάς του ΠΑΣΟΚ να ομιλούν γι' αυτό το θέμα, γιατί δύο πράγματα μπορεί να συμβαίνουν. 'Η αυτά που λέτε σήμερα εσείς, αξιότιμοι συνάδελφοι Βουλευτές του ΠΑΣΟΚ, είναι αλήθεια ή αυτά που λέγατε επί Παπανδρέου ήταν αλήθεια. 'Ενα από τα δύο είναι αλήθεια. Δεν μπορεί να είναι και τα δυο αλήθεια. Δεν μπορεί να είναι και το μαύρο και το άσπρο αλήθεια. 'Η λέγατε ψέματα τότε ή ψεύδεσθε τώρα. Και δεν μπορώ να καταλάβω πώς είναι δυνατόν να υπάρχουν τέτοιες οβιδιακές μεταμορφώσεις και μάλιστα οι γενίτσαροι είναι και πιο σκληροί. 

Είναι γνωστό σε όλους, κύριοι συνάδελφοι, ότι οι δυνατότητες που έχει η Βουλή, βάσει του Κανονισμού, είναι η εξεταστική των πραγμάτων επιτροπή και η προανακριτική επιτροπή. Είναι επίσης γνωστό σε όλους, ότι στην εξεταστική των πραγμάτων επιτροπή μπορεί η Κυβέρνηση ή τα διάφορα Υπουργεία ή οι διάφορες υπηρεσίες να επικαλεσθούν το απόρρητο και να μη δώσουν κανένα έγγραφο, καμία πληροφορία. Και επίσης ξέρουμε, ότι σ'αυτήν την υπόθεση, την υπόθεση Οτσαλάν, τα πάντα ήταν απόρρητα. Επομένως ήταν δεδομένη εξ υπαρχής η απόφαση-πόρισμα της εξεταστικής επιτροπής, όσον αφορά στην πλειοψηφία, στο κυβερνών κόμμα. 

Ορθώς επομένως έπραξα στις 12 Μαρτίου, όταν κατεψήφισα αυτήν την πρόταση, γιατί έβλεπα τότε κουκούλωμα και δυστυχώς δικαιώθηκα. Δικαιώθηκα, γιατί ήταν βέβαιον ότι ορισμένοι απ' αυτούς, που θα καλούσατε, για να εξεταστούν ως μάρτυρες, θα επεκαλούντο το απόρρητο και δεν θα είχαν καμία υποχρέωση να καταθέσουν. Μα, δεν είναι όλοι το ίδιο. Αυτό σκέφτηκα εγώ... 

ΧΡΗΣΤΟΣ ΡΟΚΟΦΥΛΛΟΣ: 'Ενας μόνο το έκανε. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Βασικός, ο κ. Σταυρακάκης, ο οποίος σας είπε όμως "εκτελούσα διαταγές των πολιτικών μου προϊσταμένων". 

ΑΘΑΝΑΣΙΟΣ ΚΟΝΤΑΞΗΣ: Αν γινόταν η προανακριτική επιτροπή, κύριοι συνάδελφοι και κύριε Πρόεδρε, δεν θα μπορούσαν τότε οι διάφοροι μάρτυρες να επικαλεστούν το απόρρητο. Θα ήταν υποχρεωμένοι να καταθέσουν για όλα τα θέματα, που γνώριζαν. 

Επεκτείνομαι και πέραν αυτού ότι πρέπει ο Κανονισμός της Βουλής -και έχει λεχθεί επανειλημμένως στην Αίθουσα αυτή- να τροποποιηθεί, ούτως ώστε να μην έχουμε εμείς οι Βουλευτές τη δυνατότητα να κρίνουμε αν μια υπόθεση περιέχει ποινικά αδικήματα ή όχι, γιατί αυτό γίνεται δυστυχώς, οι Βουλευτές του κάθε κόμματος πειθαρχούν προς το κόμμα τους, πολύ δε περισσότερο οι Βουλευτές του κυβερνώντος κόμματος. Και δεν πιστεύω να περίμενε κανείς, ότι εσείς, οι Βουλευτές του ΠΑΣΟΚ, θα προτείνατε ότι οι Υπουργοί του ΠΑΣΟΚ, οι τρεις αποπεμφθέντες, και κυρίως ο Πρωθυπουργός, έχουν ποινικές ευθύνες. Γιατί πιστεύω προσωπικά -απόλυτα το πιστεύω- κύριε Πρόεδρε, κύριοι συνάδελφοι, ότι τον Οτσαλάν ο κ. Σημίτης και οι άλλοι Υπουργοί τον παρέδωσαν, τον κατέδωσαν. Δεν πιστεύω να έχει κανείς αμφιβολία επ'αυτού. Κανείς. 

ΚΥΡΙΑΚΟΣ ΣΠΥΡΙΟΥΝΗΣ: 'Ολοι μας. 

ΑΘΑΝΑΣΙΟΣ ΚΟΝΤΑΞΗΣ: Είναι και θέματα ηθικής τάξεως. Eσείς οι Βουλευτές του ΠΑΣΟΚ ρίχνετε τις ευθύνες τώρα στον αστυφύλακα και στον αρχιφύλακα. Δεν υπάρχει τουλάχιστον -και δεν αναφέρομαι σε εσάς, κύριοι συνάδελφοι, σε ορισμένους αναφέρομαι- ανδρισμός να πείτε, ότι αυτοί οι άμοιροι άνθρωποι δεν φταίνε; Ο αστυφύλακας; Δεν φταίνε οι Υπουργοί; Δεν φταίει ο Πρωθυπουργός; 'Οταν οι τρεις Υπουργοί συσκέπτοντο υπό τον κ. Κοσμίδη, το Γραμματέα του Υπουργικού Συμβουλίου, εξ ονόματος τίνος ο κ. Κοσμίδης ήταν εκεί; Για τον εαυτό του; Δεν ήταν εκ μέρους του Πρωθυπουργού; Και οι τρεις Υπουργοί, κύριοι συνάδελφοι -θα το θυμάστε, δεν πέρασε πολύς καιρός- την ίδια μέρα που απεπέμφθησαν, σε δηλώσεις τους στην τηλεόραση είπαν ότι όλων αυτών των ενεργειών ήταν γνώστης ο ίδιος ο κύριος Πρωθυπουργός και μάλιστα ήταν και κατόπιν οδηγιών του όλες αυτές οι ενέργειες και πράξεις. 

Το είπαν σαφώς και συγκεκριμένα - και θυμάμαι πολύ καλά ο κ. Πάγκαλος το είπε ευθέως. Ανατρέξτε στα δελτία ειδήσεων εκείνων των ημερών. 

Είναι ένα θλιβερό θέμα επίσης, κύριε Πρόεδρε, η πλήρης υποβάθμιση αυτού του μεγίστης ηθικής σημασίας και αξίας θέματος. Βλέπετε ποια είναι η Βουλή τώρα; Δεν υπάρχει κανείς Αρχηγός, δεν υπάρχει Κοινοβουλευτικός Εκπρόσωπος, ο κ. Σημίτης απών, δεν καταδέχθηκε να έλθει στη συνεδρίαση καθόλου, η τηλεόραση δεν δείχνει τη σημερινή συνεδρίαση, ενώ δείχνει πολλές άλλες μικροτέρας αξίας. 

'Εχουμε, επομένως, μία πλήρη υποβάθμιση αυτού του θέματος κατόπιν συνεννοήσεως... 

Τελειώνω, κύριε Πρόεδρε, με την έκκληση, που είχα κάνει, όταν κατεψήφιζα αυτήν την πρόταση. Αν δεν φροντίσουμε εμείς οι Βουλευτές να αυτοπροστατευθούμε από αυτές τις πράξεις και ενέργειες, δεν μας φταίει ο κόσμος, όταν μας κατηγορεί. Είμαστε εμείς υπεύθυνοι αυτής της καταστάσεως, που δημιουργήσαμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κατέληξα από τη συνολική συζήτηση και από μία πρόχειρη μελέτη που έκανα στο σύνολο των πορισμάτων της επιτροπής στα εξής συμπεράσματα. 

Το πρώτο συμπέρασμα είναι ότι παρουσιάστηκε αδυναμία στην επιτροπή να εκδόσει ένα ενιαίο πόρισμα. Και αυτό ιδίως οφείλεται στην τάση της Αντιπολίτευσης να πορισθεί ορισμένα κομματικά οφέλη από την υπόθεση Οτσαλάν. 

Το δεύτερο συμπέρασμα είναι η απελπιστική κατάσταση ορισμένων υπηρεσιών. Αυτό αναγόμενο, κύριε Υπουργέ, μέσα στο σύνολο της νοσούσης Δημόσιας Διοίκησης επιβάλλει προβληματισμό, συνεννόηση διά τη λήψη των ταχύτερο δυνατόν, μέτρων, που θα εξυγιάνουμε τις υπηρεσίες. Αν δε αυτό προβληθεί μέσα στην ουσία της περιπέτειας Οτσαλάν, που αναφέρεται σε υπηρεσίες υψηλής ευθύνης και απόδοσης, όπως είναι η ΕΥΠ και η Αστυνομία, ειδικής μάλιστα αποστολής, Αστυνομία Ασφαλείας, κλπ., προσλαμβάνει ανήσυχες προεκτάσεις το θέμα αυτό. 

Και πώς η υπηρεσία ασφαλείας της πατρίδας μας να μη νοσεί, όταν είναι σε τόσα τμήματα, όσα και τα κόμματα, για να μην πω περισσότερα. 'Οταν είναι ανεπτυγμένος ένας γνωστής νοοτροπίας συνδικαλισμός κλπ., παύει το ενιαίο της δράσης, η ενωμένη προσπάθεια, παύει το πνεύμα αρμονίας που πρέπει να διέπει αυτές τις υπηρεσίες. Εκτίθεται σε μία γνωστή νοοτροπία συνδικαλιστικής και συντεχνιακής αντιλήψεως, που αναιρεί όλες τις προϋποθέσεις για την αποστολή της. Οφείλετε να πάρετε μέτρα, κύριε Υπουργέ και ξέρω ότι οι ιδέες σας είναι εξαιρετικές. 

Η κυρία Υπουργός έδωσε ένα παράδειγμα ανώτερου πνεύματος ευθύνης και οφείλουμε να το τιμήσουμε. Μίλησε για λάθη που διεπράχθησαν, για ανεπάρκειες που παρατηρήθηκαν, ανέλαβε την ευθύνη της, μίλησε με μετριοφροσύνη κοινοβουλευτική, με υψηλό πνεύμα που οφείλω να το επισημάνω, όπως ο κ. Ζαφειρόπουλος και άλλοι. 

Επιτέλους, αυτό το casus belli της γείτονος Τουρκίας πρέπει κάποτε να σταματήσει. Γιατί πρέπει να γνωρίζει η Τουρκία ότι της το επιστρέφουν οι συγκυρίες και της το επιστρέφει και ο ελληνικός λαός. Δεν μας φοβίζει η Τουρκία με τα casus belli που κάθε φορά εξαπολύει εναντίον μας. 

Να σταματήσει λοιπόν αυτό το casus belli απο την πλευρά της Τουρκίας. Δεν μας φοβίζει, δεν μας τρομάζει. Ψυχολογικά δεν κάμπτει την πατρίδα μας. 

Είναι ντροπή για την Ευρώπη και τη Ρωσία, την Ευρωπαϊκή 'Ενωση και τα ευρωπαϊκά κράτη, η περιπέτεια του Οτσαλάν, ενός ανθρώπου που αγωνιζόταν για στοιχειώδη δικαιώματα, για στοιχειώδη αξιοπρέπεια ενός ταλαιπωρημένου και ταπεινωμένου λαού. Είναι ντροπή να ζητά άσυλο και να μην μπορεί να το βρει στις μεγάλες δυνάμεις της Ευρώπης και να πέσει το βάρος στην πατρίδα μας, που έχει πλείστα όσα προβλήματα και δεν ήθελε να δώσει περισσότερα προσχήματα στην Τουρκία. 

Αναδύεται σαν συμπέρασμα για μια ακόμα φορά, το έχω πει σε όλες τις κομματικές εκδηλώσεις, το είπα και στο συνέδριο, ότι θα πρέπει τελικά να καταλήξουμε, γιατί έχουν πλέον ωριμάσει οι συνθήκες και περνά αυτό το πνεύμα στη συγκρότηση ενός εθνικού συμβουλίου ασφάλειας. Επιβάλλεται για δύο λόγους. Πρώτον, για να διαμορφώνει το ενωτικό πνεύμα στα εθνικά μας θέματα, στην εξωτερική μας πολιτική. Θα είναι γνωμοδοτικό. Και, δεύτερον, θα απεικονίζει και θα εκφράζει τη λαϊκή στήριξη στις κυβερνητικές αποφάσεις, σε σχέση με τα συμφέροντα της πατρίδας, με τα εθνικά μας θέματα. 

Το δεύτερο σημείο είναι ότι πρέπει να καθιδρύσουμε και να συγκροτήσουμε ένα ταμείο εθνικής άμυνας εθελοντικής βάσεως, με υποχρεωτικό κάποια ποσοστά από το ΠΡΟ-ΠΟ, από τα ηλεκτρονικά, από το τζίρο εδώ και εκεί κλπ. Θα είναι εθελοντικής βάσεως, όπου ο κάθε 'Ελληνας που νομίζει και εκτιμά ότι μπορεί να δώσει τον οβολόν του, μία δραχμή, για το ταμείο εθνικής άμυνας, θα το πραγματοποιεί. Γιατί ο πρώτος όρος για να σταματήσει η Τουρκία να εκπέμπει εναντίον μας casus belli κάθε φορά είναι να καταλάβει ότι οι απειλές της δεν περνούν και αυτό το εγγυάται το αμυντικό μας σύστημα. 

Η πατρίδα έπραξε ό,τι μπορούσε και από ανθρώπινη πλευρά και από πλευράς εκτίμησης των εθνικών συμφερόντων. Προσπάθησε να μην εμπλέξει σε ελληνοτουρκικές διαφορές το πρόβλημα Οτσαλάν και όσο μπορούσε να συντρέξει στον άνθρωπο που είχε εγκαταλειφθεί από τους πάντες και στην πατρίδα μας βρήκε μια γωνιά. Βέβαια τα γεγονότα αδίκησαν τη διάθεσή της και την προσπάθεια που έκανε. Ευχαριστώ. 

ΠΡΟΕΔΡΕΥΩΝ (Λουκάς Αποστολίδής): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Η υπόθεση Οτσαλάν και γενικότερα η επιτροπή είναι ένας μύθος, ένας παραλογισμός. Και όταν εισέλθουμε στην περιοχή της λογικής, διαλύεται ο μύθος, διαλύεται ο παραλογισμός. Το θέμα δεν είναι ούτε δικαστικό ούτε επιτροπών. Είναι καθαρά πολιτικό θέμα, είναι θέμα που εκφεύγει από την αρμοδιότητα των κυβερνήσεων των σοσιαλδημοκρατιών της Ευρώπης να το λύσουν. 

Λέει ο Βerdrade Badie, Γάλλος δημοσιολόγος στο Ινστιτούτο Διεθνών Σπουδών στο Παρίσι ότι η υπόθεση αυτή δεν είναι υπόθεση για τα χέρια του Σημίτη. Πήραν την εντολή και έκαναν τη δουλειά τους. Δεν είναι λοιπόν απορίας άξιον το γεγονός ότι σε εξειδικευμένο ινστιτούτο των ΗΠΑ, όπως αυτά των στρατηγικών μελετών του Πίτσμπουργκ -το είπα και στη συνεδρίαση στις 12 Μαρτίου- οι ειδικοί μελετούν την απεικόνιση της ένννοιας "Παγκόσμια Ολοκλήρωση" σε μια μαθηματική εξίσωση, την ίδια στιγμή που στο ίδιο ινστιτούτο άλλοι μελετητές προσπαθούν να περιγράψουν κοινωνιολογικά και οικονομικά, βασισμένοι σε εξειδικευμένα αρχεία των αμερικανικών και όχι μόνο υπηρεσιών, τα φαινόμενα της τρομοκρατίας και του "γκρίζου χρήματος". Την εφαρμογή αναλαμβάνουν οι υπηρεσίες και τα ηλεκτρονικά διαδίκτυα. Και τα ηλεκτρονικά διαδίκτυα τα έχουν οι Αμερικάνοι. Και ας αφήσουμε τις καταθέσεις και τα υπόλοιπα. Οι γαλλικές μυστικές υπηρεσίες συνέλαβαν τον Κάρλος: Tην ώρα που έπρεπε, η ισχυρή πολιτική παρουσία του ιρλανδικού λόμπι στις ΗΠΑ και οι παραδοσιακοί δεσμοί της Ανατολικής Ακτής με την Ιρλανδία, συνέβαλαν τα μέγιστα, ώστε να εξευρεθεί μία πολιτική λύση στο ιρλανδικό, αντί να αρχίσει το κυνήγι των τρομοκρατών στο Μπέλφαστ. 

"Οι ανάγκες της αμερικανικής και όχι μόνο διπλωματίας αναβάθμισαν τον Γιασέρ Αραφάτ από τρομοκράτη σε συνομιλητή." "Η υπόθεση Οτσαλάν και τώρα η σύλληψη του αρχηγού της ΕΤΑ στο Παρίσι έρχονται να υπενθυμίσουν στους πολίτες αυτού του κόσμου την ισχύ των "μεγάλων", αλλά και τον απόλυτο έλεγχο που ασκούν τα δίκτυα των υπηρεσιών σε κάθε γωνιά του πλανήτη. Αν για τον οποιονδήποτε λόγο ο Οτσαλάν ήταν χρήσιμος σε έναν από τους πρωταγωνιστές της παγκόσμιας σκηνής, θα εξακολουθούσε τώρα να τελεί υπό προστασία και άρα να παραμένει ασύλληπτος. Από τη στιγμή που δεν ήταν "χρήσιμος", ήταν ζήτημα ελάχιστου χρόνου ο εντοπισμός του. Το ίδιο ακριβώς συμβαίνει και με το στρατιωτικό σκέλος της βασκικής ΕΤΑ, από τη στιγμή μάλιστα που δρομολογήθηκε η επιλογή πολιτικής λύσης του προβλήματος. 

Οι Αμερικάνοι άνοιξαν τα ελληνικά αεροδρόμια. Οι Αμερικάνοι έδωσαν την εντολή, οι Αμερικάνοι είναι εκείνοι οι οποίοι ρύθμισαν το θέμα κατευθείαν. 

Είναι δυνατόν η ελληνική Κυβέρνηση να μην είχε την ευχέρεια να αναχαιτίσει ένα αεροπλάνο ή να τον συλλάβει και να δημοσιοποιήσει το θέμα ή ακόμη και να τον δικάσει; Τι παραμύθια είναι αυτά; Από τη στιγμή που λέγει ο Πάγκαλος "πετάξτε τον έξω" -ο οποίος Πάγκαλος βοήθησε τους Κούρδους- φαίνεται καθαρά ότι βρέθηκε στο αδιέξοδο της ευθύνης της πολιτικής, λόγω εξωτερικών λόγων και κατευθείαν εντολής της Αμερικής και τον παρέδωσε στα ίσια. 

Συμφωνώ στο πόρισμα με τον κ. Τάσο Ιντζέ, διότι υπάρχει και ποινική ευθύνη. Λέγει ότι έχει την ευθύνη ο Θεόδωρος Πάγκαλος και μιλάει περί ενδεχομένου δόλου. Εγώ προχωρώ παραπέρα και λέγω ότι υπάρχει και άμεσος δόλος. Αλλά ο δόλος αυτός είναι κατ' εντολήν και διά λογαριασμόν εκείνων που διοικούν και κυβερνούν τα μεγάλα προβλήματα και θέματα. 

Και κάτι άλλο: Δεν είναι καταθέσεις αυτές για να πείσουν και να λύσουν ένα πολιτικό πρόβλημα. Εδώ κοντέψαμε να του βάλουμε και μουσική και εμβατήρια, για να ανεβαίνει και να κατεβαίνει τα σκαλοπάτια του αεροδρομίου και από την άλλη δεν ξέραμε τι συμβαίνει; Με αυτά τα παραμύθια προσπαθούμε να δώσουμε απάντηση σε ένα θέμα που δεν το καλύπτει και η τηλεόραση; Πού φθάσαμε, τέλος πάντων, αυτόν τον ελληνικό λαό; 

Εμφανίζεται η υπόθεση Οτσαλάν; Κάτω το ΠΑ.ΣΟ.Κ. Απομακρύνεται η υπόθεση Οτσαλάν; Συσπειρώνεται το ΠΑ.ΣΟ.Κ. 'Ερχεται ο πόλεμος της πρώτης εβδομάδας; Κάτω το ΠΑ.ΣΟ.Κ. Φαίνεται να υπάρχει πολιτική λύση στον πόλεμο; Πάνω το ΠΑ.ΣΟ.Κ. Ανεβαίνει το χρηματιστήριο; Πάνω το ΠΑ.ΣΟ.Κ. Κατεβαίνει το χρηματιστήριο; Κάτω το ΠΑ.ΣΟ.Κ. 

Η ιδιορρυθμία της λειτουργίας της έννοιας του πολιτικού σχηματισμού, που δημιουργεί προϋποθέσεις για ανατολή στο ελληνικό έθνος, δεν είναι δυνατόν να γίνεται με αυτό το πλέγμα. Και εν ονόματι αυτής της αληθείας επικαλούμαι και την αγόρευση του κ. Σφυρίου και την αγόρευση της κ. Βάσως Παπανδρέου. Είπαν: "Τι θέλατε; Να κάνουμε πόλεμο με την αδίκημα, να καταθέσει ένα στεφάνι για την ποντιακή γενοκτονία, κάτι που θυμίζει άλλες εποχές. 

Σας ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Η κ. Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, η επιλογή να συζητήσουμε τώρα το πόρισμα της Εξεταστικής Επιτροπής της Βουλής για την υπόθεση Οτσαλάν πολύ φοβάμαι ότι είναι ατυχής καθ'όσον αυτήν τη στιγμή συγκλονίζονται τα Βαλκάνια από τη βαρβαρότητα των βομβαρδισμών του ΝΑΤΟ στη Γιουγκοσλαβία, καθώς και από την τραγικότητα των θυμάτων-προσφύγων του Κοσσυφοπεδίου. 

Τώρα σε αυτό το δραματικό κλίμα του πολέμου υποβαθμίζονται τα γεγονότα που συνέθεσαν την περιπέτεια του Κούρδου ηγέτη και συσκοτίζονται οι συνέπειες για τη σταθερότητα των ελληνοτουρκικών σχέσεων λόγω της παράδοσης Οτσαλάν. 'Ετσι, η χρονική συγκυρία βοηθάει, θα έλεγε κανείς, την Κυβέρνηση για να βρει τρόπο αποφυγής ευθυνών για τα στελέχη της, που εμπλέκονται σε αυτήν την υπόθεση και να κλείσει οριστικά το θέμα πριν από τις ευρωεκλογές με το μικρότερο δυνατό πολιτικό κόστος. 

'Ετσι λοιπόν σήμερα, που η κρίση στα Βαλκάνια γενικεύεται με την επαπειλούμενη στρατιωτική εμπλοκή της χώρας μας, ο Τύπος και η τηλεόραση προβάλλουν κατά κόρον τις εικόνες του πολέμου και των θυμάτων, αφήνοντας έτσι την εικόνα του Οτσαλάν να ξεχνιέται. Οι αναφορές στην υπόθεση αυτή περνούν σε ιδιαίτερα χαμηλούς τόνους και η υπόθεση που συνετάραξε το πανελλήνιο, που προκάλεσε την αποπομπή τριών Υπουργών της Κυβέρνησης, μπαίνει στο συρτάρι της ιστορίας, χωρίς να υπάρξει η απαραίτητη διαφώτιση εντός και εκτός της Βουλής. 

'Οσον και αν επιχειρήσουμε, κύριε Πρόεδρε, να υποβαθμίσουμε τους χειρισμούς της Κυβέρνησης μέχρι την παράδοση του Οτσαλάν, οι συνέπειές τους είναι καταλυτικές για το παρόν και το μέλλον των ελληνοτουρκικών σχέσεων. 

Δείτε πώς διαμόρφωσε το πολιτικό τοπίο της Τουρκίας στις πρόσφατες εκλογές η σύλληψη του Οτσαλάν. Δείτε τη δημιουργία ενός περίεργου πολιτικού μωσαϊκού με έντονη την παρουσία των εθνικιστικών τάσεων, γεγονός που θα δυσκολέψει τις σχέσεις μας με τη γείτονα χώρα. 

Το εφιαλτικό σενάριο εξόντωσης του Οτσαλάν, που το κατασκεύασε η ελληνική Κυβέρνηση, αλλοίωσε την εικόνα μας ως έθνος προς τον έξω κόσμο και στη συνείδησή του γίναμε οι θύτες ενός σύγχρονου δράματος, γεμίζοντας με ενοχή τις ψυχές όλων των Ελλήνων. 

Η εξόντωση του Οτσαλάν με την επαπειλούμενη θανατική του καταδίκη αποτρέπει την αναζωπύρωση του απελευθερωτικού κουρδικού κινήματος και ενθαρρύνει την παραβίαση των ανθρωπίνων δικαιωμάτων σε βάρος του κουρδικού λαού, σκορπώντας το φόβο και την καταστολή απέναντι στην Τουρκία. 

Μελετώντας το πόρισμα της Εξεταστικής Επιτροπής για την υπόθεση Οτσαλάν διαπίστωσα την έλλειψη αποδείξεων ενοχής για τα συγκεκριμένα πρόσωπα που ενεπλάκησαν στην υπόθεση. 'Ομως τα γεγονότα από μόνα τους συγκλίνουν προς αυτήν την εκτίμηση. 

Η λογική συνεπαγωγής των γεγονότων οδηγεί στο συμπέρασμα ότι με άνωθεν εντολές ο Οτσαλάν οδηγήθηκε στην Τουρκία μέσω τρίτης χώρας. Δεν ρίχθηκε άπλετο φως στο ρόλο που έπαιξε ο Υπουργός της κενιατικής κυβέρνησης, αφήνοντας πλήθος ερωτηματικών για το παρασκήνιο απαγωγής του Κούρδου ηγέτη στην Κένια. 

Εδώ μας έλεγαν ότι τον πήραν από το δρόμο, ότι δεν ξέρουν. Κάτι τέτοια έλεγε η Κυβέρνηση. 

Γι'αυτό, πέραν από τις πολιτικές ευθύνες που αναγνωρίζονται σε μέλη της Κυβέρνησης και ιδιαίτερα στον Πρωθυπουργό, υπάρχουν και οι ηθικές ευθύνες για το κλείσιμο της υπόθεσης το ταχύτερο δυνατόν με συνοπτικές διαδικασίες. 

Η ανθρώπινη πλευρά του δράματος ενός ανθρώπου, που κυνηγημένος από τους εξαγριωμένους του διώκτες βρίσκει παντού κλειστές τις πόρτες και εν τέλει παραδίδεται σε αυτούς, κατατρώγει την εικόνα μας ως λαού, τη συνείδησή μας και το φιλότιμό μας, όταν βλέπουμε έναν ηγέτη με κλεισμένα τα μάτια να οδηγείται, έτσι όπως οδηγείτο εκείνες τις ημέρες. 

Σήμερα, δεκαπέντε ημέρες πριν από τη δίκη στο Ιμραλί, μια δίκη χωρίς εγγυήσεις για τα δικαιώματα του κατηγορούμενου, για μας τους 'Ελληνες μένει μόνο μια ευκαιρία: Να εμποδίσουμε, μέσω των διεθνών ευρωπαϊκών κέντρων που ασκούν επιρροή στην Τουρκία, την προδιαγραφόμενη θανατική του εκτέλεση. Είναι το λιγότερο που μπορούμε να κάνουμε, αντισταθμίζοντας τη βλάβη που προκαλέσαμε εξαιτίας των εσφαλμένων χειρισμών της Κυβέρνησης και των στελεχών της. 

Και κάτι άλλο, κύριε Πρόεδρε. Ενώ έληξε η προθεσμία και ενώ έπρεπε κάποιοι εκπρόσωποι από το Κοινοβούλιο και δημοσιογράφοι να είναι στη δίκη στις 12 του μηνός, δεν ακούστηκε τίποτε, δεν έγινε καμία κίνηση και δεν ασκήθηκε καμία πίεση προς την τουρκική κυβέρνηση, για να υπάρξουν κάποιοι παρατηρητές στη δίκη. 

Σας ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, φθάσαμε στο τέλος μιας διαδικασίας που παρουσιάζει τα ίδια συμπτώματα, τα ίδια γνωρίσματα με τη διαδικασία που συναντήσαμε κατά τη διάρκεια συζήτησης όλων σχεδόν των πορισμάτων εξεταστικών και προανακριτικών επιτροπών. Ετέθηκε αυτό το γεγονός και επισημάνθηκε από πολλούς συναδέλφους. 

Το συμπέρασμα δεν μπορεί να είναι άλλο απ' το ότι, όταν εμφανίζεται κουρασμένη η Βουλή απέναντι σ' αυτά τα φαινόμενα, αυτό αντανακλά την κούραση του ίδιου του λαού. 'Εχει μετατραπεί το Κοινοβούλιο, θα έλεγα για πάρα πολλά χρόνια τώρα, σε ένα περίπου δικανικό όργανο, που με την πρώτη ευκαιρία συζητεί για θέματα που ενδεχομένως σε άλλες χώρες είναι αυτονόητο ότι δεν πρέπει να οδηγούν σε συζήτηση στη Βουλή. 'Εχει λοιπόν μετατραπεί το Κοινοβούλιο, θα έλεγα κατά τρόπο εθιμικό, σε ένα χώρο όπου συζητούνται οι ποινικές ή οι πολιτικές ευθύνες μελών της Κυβέρνησης. Και αναπόφευκτα, κατά έναν τρόπο επιτρέψτε μου να πω εντελώς ελαστικό που δεν συνδέεται με την ποινική σκέψη αλλά και την ίδια τη λογική σκέψη, κάθε φορά που ευθύνεται πολιτικά ή που θεωρούμε ότι ευθύνεται πολιτικά ένας Υπουργός, αυτό συνεπάγεται και αυτονόητη ευθύνη του Πρωθυπουργού. 

Με την ίδια λογική θα μπορούσαμε να πούμε πως όταν έχουμε πυρκαγιές το καλοκαίρι και ο Υπουργός Δημόσιας Τάξης -αρμόδιος τώρα, Γεωργίας προχθές- δεν πετυχαίνει να ανακόψει την πορεία της πυρκαγιάς, τότε ο Πρωθυπουργός ευθύνεται για εμπρησμό εξ αμελείας. 

'Η σε κάθε περίπτωση που γίνεται ένα οργανωμένο έγκλημα και μπορεί ενδεχομένως να καταλογιστεί ευθύνη στον Υπουργό Δημόσιας Τάξης ότι δεν κάνει καλά τη δουλειά του, τότε ευθύνεται για ανθρωποκτονία από αμέλεια ο Πρωθυπουργός. 

Περίπου αυτές τις σκέψεις μου γέννησαν κάποιες διαπιστώσεις της Αντιπολίτευσης, που ομολογώ ότι χρειάζονται πρωτοποριακή λογική για να καταλήξει κανείς σε αυτές. 

Και ξεκινώ από αυτό. Ποια είναι τα όρια άραγε της ευθύνης ενός πολιτικού; Είναι ένα ερώτημα που γεννιέται. 'Οταν ο πολιτικός αναλαμβάνει τις ευθύνες του παραιτούμενος, αυτό σημαίνει αυτομάτως ... 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, επειδή θα έπρεπε να κλείσουμε τη διαδικασία, σας έδωσα το λόγο για δύο λεπτά. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι εκ του Κανονισμού δικαιούμαι το λόγο. 

ΠΡΟΕΔΡΕΥΩΝ (Λουκάς Αποστολίδης): Σύμφωνα με τον Κανονισμό, δεν έχετε τη δυνατότητα για δευτερολογία. Αυτή είναι η διαδικασία. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας 
Διοίκησης και Αποκέντρωσης): Μα, δεν έκανα την πρωτολογία μου. Απάντησα σε συναδέλφους. 

ΠΡΟΕΔΡΕΥΩΝ (Λουκάς Αποστολίδης): Θα ήθελα να σας παρακαλέσω, για να ολοκληρωθεί η διαδικασία... 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Περίμενα να τελειώσουν όλοι οι συνάδελφοι και να μιλήσω στο τέλος. Θεωρώ ότι πρέπει να ακουστεί και η άποψη της Κυβέρνησης. 

ΠΡΟΕΔΡΕΥΩΝ (Λουκάς Αποστολίδης): Αυτό θα πρέπει να το δείτε μέσα σε αυτήν την ευχέρεια. Δεν σημαίνει ότι πρέπει σώνει και καλά να ακουστεί η άποψη. Αυτή είναι η διαδικασία και οφείλουμε να εφαρμόσουμε τον Κανονισμό. 

Και επειδή μιλήσατε δύο-τρία λεπτά προηγουμένως, σας έδωσα τώρα το λόγο, για να ολοκληρώσετε μέσα σε άλλα δύο-τρία λεπτά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Η κυρία Υπουργός μίλησε και τοποθετήθηκε επί του θέματος. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω, κύριε Ζαφειρόπουλε, ότι είκοσι περίπου συνάδελφοι καταλογίζουν ευθύνες στην Κυβέρνηση, που πρέπει να έχει τη δυνατότητα να απαντήσει. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Η κυρία Υπουργός αναφέρθηκε. Γνώριζε ότι θα μιλήσουν και άλλοι συνάδελφοι. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Ζαφειρόπουλε! 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφού ενοχλείται τόσο πολύ ο κ. Ζαφειρόπουλος, θα ολοκληρώσω. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν ενοχλούμαι καθόλου. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέμα πρώτο: Πολιτικές ευθύνες για έναν Πρωθυπουργό, όπως και η Νέα Δημοκρατία προσπάθησε να τις τεκμηριώσει, θα μπορούσαν να θεμελιωθούν κατά το άρθρο 82 παράγραφος 2 του Συντάγματος, το οποίο επικαλείται η Νέα Δημοκρατία. Και ερωτώ: Το γεγονός ότι κατά το άρθρο 82 παράγραφος 2 του Συντάγματος ο Πρωθυπουργός κατευθύνει τις ενέργειες της Κυβέρνησης σημαίνει ότι, εάν αυτές οι ενέργειες γίνουν κατά τρόπο εσφαλμένο από επί μέρους Υπουργούς, αυτό συνεπάγεται έστω και πολιτική ευθύνη του Πρωθυπουργού; Είναι ένα θέμα. 

Το δεύτερο θέμα, που πιστεύω ότι ανέδειξε η ίδια η διαδικασία, είναι το εξής: Ποιο είναι τελικά το ζητούμενο στην υπόθεση Οτσαλάν, δεδομένου ότι ως προς το σύνολο των πραγματικών περιστατικών που εκτυλίχθηκαν από τις 16 Ιανουαρίου του 1999, οπότε ο Οτσαλάν φεύγει από την Ιταλία έως τις 15 Φεβρουαρίου του 1999, δεν υπάρχει καμία ουσιαστική διαφωνία, γύρω δηλαδή από τα πραγματικά γεγονότα; Αναρωτιέμαι, ποιο είναι το τελικό ζητούμενο. Δηλαδή το ότι η χώρα μας κακώς του επέτρεψε, όπως του επέτρεψε, διά της αμελείας των παραγόντων της, των υπαλλήλων της, να εισέλθει στο εσωτερικό της ή το ότι αφού εισήλθε στο εσωτερικό της δεν έκανε όλες εκείνες τις ενέργειες που έπρεπε, για να μην εμπλακεί σε περιπέτειες; 

'Εχω την αίσθηση, κύριοι συνάδελφοι, ότι δεν μας επιτρέπει το είδος του αντικειμένου να εμβαθύνουμε, για τον πολύ απλό λόγο ότι όσα γεγονότα ήταν να αποδειχθούν, αποδείχθηκαν. Και επιτρέψτε μου να πω, κύριε Ζαφειρόπουλε, ότι ποτέ το σύνολο των αποδεικτέων γεγονότων σε καμία διαδικασία, ακόμη και στην απλή ανάκριση, δεν βλέπει το φως της δημοσιότητας. Ποτέ, μα ποτέ. 

Το επόμενο που έχω να πω, αγαπητοί συνάδελφοι, είναι ένα ερώτημα. Ποια είναι τα όρια του πατριωτισμού τελικά; Από ποιο σημείο και μετά αρχίζουν τα εδάφη της αφέλειας ή και της πατριδοκαπηλείας πολλές φορές; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, εγώ εκπροσωπώ τον κ. Παναγιωτόπουλο. Θέλω να μιλήσω, αφού τοποθετήθηκε ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, είναι συναρμόδιος Υπουργός. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Οχι, κύριε Πρόεδρε, δεν επιτρέπεται... 

ΠΡΟΕΔΡΕΥΩΝ (Λουκάς Αποστολίδης): Δείτε τον Κανονισμό. Μη συνεχίζετε αυτή τη συζήτηση. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν επιτρέπεται επί της αρχής από τον Κανονισμό. Τότε θα πρέπει να μιλήσουν και οι Κοινοβουλευτικοί Εκπρόσωποι. 

ΠΡΟΕΔΡΕΥΩΝ (Λουκάς Αποστολίδης): Από τον Κανονισμο έχει τη δυνατότητα να μιλήσει για πέντε λεπτά. Μη δημιουργείτε πρόβλημα. Είναι συναρμόδιος Υπουργός. Σας παρακαλώ! 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι φανερό ότι ενοχλείται ο κύριος συνάδελφος. 

Αγαπητοί συνάδελφοι, αυτή η υπόθεση είναι μία υπόθεση που πλήγωσε τον ελληνικό λαό, έδωσε τη δυνατότητα σε κάποιους να το παίξουν περισσότερο πατριώτες από ορισμένους άλλους, έφερε την Κυβέρνηση στη δύσκολη ηθική θέση, την ώρα που προσπάθησε να σώσει έναν άνθρωπο, να βρίσκεται να απολογείται γι' αυτό. Και, στο τέλος-τέλος, έδωσε τη δυνατότητα να διακρίνει ο ελληνικός λαός ανάμεσα στις υπεύθυνες πολιτικές δυνάμεις και σε εκείνες τις δυνάμεις που χαρακτηρίζονται από πατριδοκαπηλεία και από λαϊκισμό. 

Αν θέλετε να ξέρετε, αγαπητοί συνάδελφοι της Αντιπολίτευσης, ποιος είναι ο λόγος που ο λαός εμπιστεύεται επανειλημμένα το ΠΑΣΟΚ, ψάξτε κάπου εδώ. Ευχαριστώ, κύριε Πρόεδρε. 

ΧΡΗΣΤΟΣ ΚΗΠΟΥΡΟΣ: 'Εθεσα ένα θέμα, να ζητήσει η Βουλή συγγνώμη για το θέμα του Οτσαλάν. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί του πορίσματος της Εξεταστικής Επιτροπής για την έρευνα των πραγματικών δεδομένων της υπόθεσης Οτσαλάν. 

Ο συνάδελφος κ. Γκαλήπ Γκαλήπ ζητάει άδεια ολιγοήμερης απουσίας του στο εξωτερικό. Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

'Εχουν διανεμηθεί τα Πρακτικά της Τετάρτης 5 Μαΐου 1999, της Πέμπτης 6 Μαΐου 1999 και της Παρασκευής 7 Μαΐου 1999 και παρακαλείται το Σώμα για την επικύρωσή τους. Επικυρούνται; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 5 Μαΐου 1999, της Πέμπτης 6 Μαΐου 1999 και της Παρασκευής 7 Μαΐου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 01.36' λύεται η συνεδρίαση για σήμερα Τετάρτη 19 Μαϊου 1999 και ώρα 18.30 με αντικείμενο εργασιών του Σώματος κοινοβουλευτικό έλεγχο: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής με πρωτοβουλία του Πρωθυπουργού, σε επίπεδο Αρχηγών κομμάτων, με θέμα "Πορεία της χώρας στην Ευρωπαϊκή 'Ενωση", σύμφωνα με την ειδική ημερήσια διάταξη". 

Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ



  




























































