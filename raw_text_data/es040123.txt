      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΣΥΝΕΔΡΙΑΣΗ ΞZ΄
      Παρασκευή, 23 Ιανουαρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Χρ. Παπουτσή, σελ.
      3. Ανακοινώνεται ότι τη συνεδρίαση παρακολουθούν μαθητές, από το 1ο Γυμνάσιο Χαλανδρίου Αθήνας, το 5ο Γυμνάσιο Γλυφάδας Αθήνας και το 14ο Δημοτικό Σχολείο Αθηνών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας, 26 Ιανουαρίου 2004.
      4. Συζήτηση επικαίρων ερωτήσεων.
      α) Συζήτηση επίκαιρης ερώτησης προς τον Πρωθυπουργό, σχετικά με τις απολύσεις πιλότων στην Ολυμπιακή Αεροπορία, την καταβολή των αποζημιώσεων κλπ., σελ.
      β) Προς τον Υπουργό Πολιτισμού:
      i. σχετικά με την κατεδάφιση του περιπτέρου του Λιμενικού Ταμείου στο Ενετικό Λιμάνι Χανίων, σελ
      ii. σχετικά με τη δημιουργία ενιαίου πάρκου υψηλού πρασίνου στο Γουδί κλπ., σελ.
      γ) προς τον Υπουργό Εθνικής Παιδείας και Θρησκευμάτων, σχετικά με τις εξετάσεις για την αναγνώριση των πτυχίων των Ιατρικών Σχολών Πανεπιστημίων του εξωτερικού κλπ., σελ.
      δ) Προς τον Υπουργό Ανάπτυξης:
      i. σχετικά με τη λήψη μέτρων διασφάλισης της λειτουργίας του Ναυπηγείου ΝΑΥΣΙ στο Πέραμα κλπ., σελ.
      ii. σχετικά με την απελευθέρωση της αγοράς ηλεκτρικής ενέργειας, τους  διαγωνισμούς-αναθέσεις της Δημόσιας Επιχείρησης Ηλεκτρισμού κλπ., σελ.
      5) Συζήτηση επερώτησης Βουλευτών της Νέας Δημοκρατίας, προς τον Υπουργό Οικονομίας και Οικονομικών σχετικά με την πολιτική της Κυβέρνησης στις Δημόσιες Επιχειρήσεις Κοινής Ωφέλειας (ΔΕΚΟ), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Εκθέσεων Διαρκών Επιτροπών:
      α) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις», σελ.
      β) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων «Θέματα Κοινωνικής Ασφάλισης και άλλες διατάξεις», σελ.
      γ) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Καθιέρωση Συστήματος Διοίκησης με στόχους, μέτρηση της αποδοτικότητας και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΑΛΥΡΑΚΗΣ Σ., σελ.
      ΔΙΑΜΑΝΤΙΔΗΣ Ι., σελ.
      ΕΥΘΥΜΙΟΥ Π., σελ.
      ΚΟΛΟΖΩΦ Ο., σελ.
      ΚΟΥΒΕΛΗΣ Φ., σελ.
      ΛΙΑΝΗΣ Γ., σελ.
      ΠΑΥΛΟΠΟΥΛΟΣ Π., σελ.
      ΣΑΛΑΓΚΟΥΔΗΣ Γ., σελ.
      ΣΤΡΑΤΑΚΗΣ Ε., σελ.
      ΤΣΟΧΑΤΖΟΠΟΥΛΟΣ Α., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΚΑΛΛΙΩΡΑΣ Η., σελ.
      ΝΙΚΟΠΟΥΛΟΣ Ν., σελ.
      ΣΚΡΕΚΑΣ Θ. σελ.
      ΦΩΤΙΑΔΗΣ Α. σελ.
     
     ΠΡΑΚΤΙΚΑ  ΒΟΥΛΗΣ
     Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  ΞΖ΄
     Παρασκευή 23 Ιανουαρίου 2004
     	Αθήνα, σήμερα στις 23 Ιανουαρίου 2004, ημέρα Παρασκευή και ώρα 10.49’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	Ανακοινώνονται προς το Σώμα από τον κ. Σήφη Βαλυράκη, Βουλευτή Χανίων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η ΔΑΚΕ «ΣΠΑΡΤΑΚΟΣ» διαμαρτύρεται για την κατάσταση που επικρατεί στο Ασφαλιστικό της ΔΕΗ και ζητεί τη λήψη μέτρων.
     2) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία οι εργαζόμενοι των Κτηματολογικών Γραφείων ζητούν τη στελέχωση των νέων Κτηματολογικών Γραφείων με έμπειρο προσωπικό.
     3) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Εργαζομένων στην εταιρεία Ελληνική Βιομηχανία  Νοσοκομειακού Υλικού Α.Ε. «ΑΚΡΟΚΟΡΙΝΘΟΣ» ζητεί την εξασφάλιση των προϋποθέσεων λειτουργίας της επιχείρησης  αλλά και των όρων των εργασιακών σχέσεων και δικαιωμάτων των εργαζομένων.
     4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Αδιορίστων Επιτυχόντων Διαγωνισμού ΑΣΕΠ Φεβρουαρίου 1998 ζητεί την επίλυση θέματος που τους απασχολεί.
     5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Εκπρόσωπος των πρώην 66 υπαλλήλων της OLYMPIC CATERING που υποχρεωτικά μετατάχθηκαν στον ΟΣΕ ζητεί για τον καθορισμό των συντάξιμων αποδοχών τους να θεωρείται ολόκληρος ο ασφαλιζόμενος χρόνος ότι έχει διανυθεί είτε στο ΙΚΑ είτε στο ΤΑΠ-ΟΤΕ.
     6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Μεθώνης Νομού Πιερίας ζητεί τη χρηματοδότηση τεχνικών και οδικών έργων, η κατασκευή των οποίων είναι απαραίτητη, για την πλήρη και ασφαλή λειτουργία του κόμβου Μακρυγιαλού.
     7) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε δημοσίευμα εφημερίδας που αφορά αίτημα υπαγωγής στις διατάξεις του Ν. 3075/02, των συνταξιούχων ναυτικών με θαλάσσια υπηρεσία μικρότερη των 15 χρόνων.
     8) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Πολιτιστικός Μορφωτικός Σύλλογος Μοδίου Ν. Θεσσαλονίκης ζητεί να επαναλειτουργήσει το διθέσιο Δημοτικό Σχολείο Μοδίου Θεσσαλονίκης.
     9) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Πτελεού και οι Πρόεδροι των Ελαιουργικών Συνεταιρισμών Πτελεού, Αχιλλείου και Αγίων Θεοδώρων Νομού Μαγνησίας ζητούν να υπάρξει ευνοϊκή ρύθμιση των χρεών των παραπάνω Συνεταιρισμών.
     10) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Αλμυρού Μαγνησίας ζητεί την καταβολή αποζημιώσεων στους παραγωγούς χειμερινών σιτηρών, βιομηχανικής τομάτας και ελαιολάδου για ζημιές που υπέστησαν, λόγω καιρικών συνθηκών.
     11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Κωνσταντίνος Βίτσας και λοιποί κάτοικοι του Δ.Δ. Παλαιοπύργου Δήμου Πυλήνης Αιτωλ/νίας διαμαρτύρονται για κακοτεχνίες και παραλήψεις στο έργο ύδρευσης του Δήμου τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4174/7-10-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 697/24-10-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Μ. Δαμανάκη, σας πληροφορούμε τα εξής:
     Στις αποφάσεις πρόσληψης εποχικών εκτιμητών στον ΕΛΓΑ, προβλέπεται η δυνατότητα διακοπής της σύμβασης σε εργαζόμενες που βρίσκονται σε κατάσταση εγκυμοσύνης και αδυνατούν, λόγω της φύσεως της εργασίας των (εξωτερική εργασία, μετακινήσεις, κλπ.) να ανταποκριθούν στα καθήκοντά τους. Παρέχεται όμως παράλληλα, η δυνατότητα επαναπρόσληψης, μετά το τέλος της άδειας λοχείας.
     Διευκρινίζεται ότι, κάνουν χρήση της ρύθμισης, όσες εργαζόμενες επιθυμούν, μετά από αίτησή τους.
     Σε καμία περίπτωση δεν πιέζονται να αποδεχθούν την ρύθμιση αυτή. Ο ΕΛΓΑ σέβεται και προστατεύει τη μητρότητα.
     Ο ΕΛΓΑ αποδέχεται το δικαίωμα συνέχισης της εργασίας των γυναικών που βρίσκονται σε κατάσταση εγκυμοσύνης.
     Η διατύπωση της συγκεκριμένης διάταξης δεν είναι η καλύτερη.
     Επειδή η διάταξη αυτή δίνει λαβή σε παρερμηνείες, εδόθη εντολή στον ΕΛΓΑ να προχωρήσει αμέσως στην αναδιατύπωσή της, σύμφωνα με τις αρχές της εργατικής νομοθεσίας.
     Ο Υπουργός
     Γ. ΔΡΥΣ»
     2. Στην με αριθμό 4146/7-10-03 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 691/24-10-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και  Γ. Χουρμουζιάδης, σας πληροφορούμε τα εξής:
     Σύμφωνα με το άρθρο 1, παρ. 3 του Ν. 2810/2000 «Αγροτικές Συνεταιριστικές Οργανώσεις», οι Α.Σ.Ο. όλων των βαθμίδων είναι Νομικά Πρόσωπα Ιδιωτικού Δικαίου, έχουν εμπορική ιδιότητα και αναπτύσσουν κάθε είδους δραστηριότητα για την επίτευξη των σκοπών τους στο πλαίσιο του Νόμου και του καταστατικού τους.
     Επίσης, σύμφωνα με το άρθρο 14, παρ. 4 του ιδίου Νόμου, αρμόδιο να αποφασίζει, για κάθε θέμα που αφορά τη διοίκηση, τη διαχείριση της περιουσίας και των υποθέσεων καθώς και την επιδίωξη των σκοπών μιας Α.Σ.Ο., είναι το Διοικητικό της Συμβούλιο. Η έγκριση του Προγράμματος επιχειρηματικής δράσης και ανάπτυξης της Α.Σ.Ο., ανήκει, σύμφωνα με το άρθρο 10 του παραπάνω Νόμου, στο ανώτατο όργανό της που είναι η Γενική Συνέλευση.
     Ο διαχειριστικός, λογιστικός και οικονομικός έλεγχος των Α.Σ.Ο. κάθε βαθμίδας, ασκείται σύμφωνα με την παρ. 1 του άρθρου 17 του Ν. 2810/2000 ως ακολούθως α) Στις Α.Σ.Ο, για τις οποίες συντρέχουν προϋποθέσεις ελέγχου ανώνυμων εταιρειών, tόπως η ΓΕΣΠΟΒ Σκύδρας) με βάση τα προς εκτέλεση του Κ. Ν. 2190/1920 εκδοθέντα ή εκδοθησόμενα Προεδρικά Διατάγματα ή Υπουργικές Αποφάσεις, από μέλη των Ορκωτών Ελεγκτών, σύμφωνα με τις διατάξεις του ίδιου Νόμου, όπως κάθε φορά ισχύει β) Στις λοιπές Α. Σ. Ο, από Ορκωτούς Ελεγκτές ή από ελεγκτές πτυχιούχους Ανωτάτων Σχολών, που έχουν άδεια άσκησης οικονομολογικού επαγγέλματος από το Οικονομικό Επιμελητήριο Ελλάδος, σύμφωνα με τις διατάξεις του άρθρου 2 του Π.Δ. 475/1991 ».
     Από τις διατάξεις του Ν. 2810/2000 προκύπτει ότι, αν από το πόρισμα ελέγχου υπάρχουν ενδείξεις ότι έχουν τελεστεί πράξεις που τιμωρούνται από τις διατάξεις του Ποινικού Κώδικα ή των άλλων ειδικών ποινικών Νόμων, οι ελεγκτές υποχρεούνται εντός δέκα (1 Ο) ημερών να υποβάλουν το πόρισμά τους ή τη σχετική έκθεσή τους στην αρμόδια Εισαγγελική Αρχή και να αναφέρουν στον Υπουργό Γεωργίας τις παραβάσεις του Νόμου ή του καταστατικού.
     Σημειώνουμε ότι, στην περίπτωση που μία Συνεταιριστική Οργάνωση έχει ελεγχθεί από ορκωτούς ελεγκτές, το Υπουργείο Γεωργίας δεν έχει λόγο να παρέμβει για περαιτέρω ελέγχους, εκτός εάν υπάρχουν συγκεκριμένες καταγγελίες που να δικαιολογούν μία τέτοια παρέμβαση. Μέχρι σήμερα στο Υπ. Γεωργίας, για τη ΓΕΣΠΟΒ Σκύδρας δεν έχουν αναφερθεί παραβάσεις του Νόμου ή του καταστατικού της.
     Ο Υπουργός
     Γ. ΔΡΥΣ»
     3. Στην με αριθμό 2842/11-9-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 282/6-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Εγγειοβελτιωτικών Έργων (Δ7) του ΥΠΕΧΩΔΕ και της Περιφέρειας Θεσσαλίας τα εξής:
     1. Στην περιοχή της Νίκαιας Λάρισας διέρχεται ο χείμαρρος Νεμπεγλεριώτης που εκβάλει στον χείμαρρο Γκουσμπασανιώτη, ο οποίος με τη σειρά του εκβάλει στην τάφρο Ι1. Με μέριμνα της Δ/νσης Εγγειοβελτιωτικών Έργων εκπονήθηκε η προμελέτη αντιπλημμυρικών έργων στους ανωτέρω χειμάρρους και τάφρους (Νοέμβριος 1998).
     2. Σύμφωνα με την Προμελέτη «Συμπληρωματικά αντιπλημμυρικά έργα συλλεκτήρων Ι1, Ι3, Ι8 και συμβαλλόντων χειμάρρων Νεμπεγλεριώτη και Γκουσμπασανιώτη» προβλέπονται να γίνουν οι ακόλουθες επεμβάσεις διαμόρφωση κεντρικής κοίτης κατασκευής συμπληρωματικών αναχωμάτων, υπεριψώσεις υφισταμένων αναχωμάτων και κατασκευή συναφών τεχνικών έργων στο χείμαρρο Γκουσμπασανιώτη, σε μήκος 7,9 χλμ. από την εκβολή στο Συλλεκτήρα Ι1 μέχρι τον οικισμό Νέων Καρυών.
     3. Στο Π.Δ.Ε (ΣΑΕ 072/1) περιλαμβάνεται το έργο «Αντιπλημμυρικά ποταμών και χειμάρρων πληγεισών περιοχών Καρδίτσας-Λάρισας» με προϋπολογισμό 32.281.730,00 ευρώ. Εξ αυτών έχουν διατεθεί από το 1995 μέχρι σήμερα 29.200.000,00 ευρώ περίπου για αντιπλημμυρικά έργα πρώτης προτεραιότητας.
     4. Με την έγκριση και της κοινοποίησης της οριστικής μελέτης θα ζητηθεί η ανάλογη πίστωση και θα γίνουν οι πλέον επείγουσες επεμβάσεις.
     Επιπλέον πληροφορούμε τον κ. Βουλευτή ότι η περιοχή χρήζει αντιπλημμυρικής προστασίας όπως ,και άλλες περιοχές της Περιφέρειας Θεσσαλίας και οι αρμόδιες Υπηρεσίες της Περιφέρειας επεμβαίνουν κάθε χρόνο ανάλογα με την κρισιμότητα της κάθε περιοχής.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     4. Στην με αριθμό 2849/11-9-03 ερώτηση της Βουλευτού κ. Ζέττας Μακρή δόθηκε με το υπ’ αριθμ. Φ900α/3736/6793/6-10-03 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2849/11-09-2003 ερώτησης, που κατέθεσε η Βουλευτής κα. Ζέττα Μακρή, με θέμα τις κρατήσεις του Ν. 2082/92 υπέρ του κλάδου συντάξεως στο επίδομα επικινδυνότητας που λαμβάνουν ορισμένα στελέχη ειδικών κατηγοριών των Ενόπλων Δυνάμεων, σας γνωρίζουμε τα εξής:
     Σύμφωνα με τις διατάξεις του άρθρου 8 παρ. 2 & 3 Ν.2084/92 (άρθρα 41 & 43 Κώδικα Πολιτικών και Στρατιωτικών Συντάξεων ΠΔ 166/2000) ο χρόνος υπηρεσίας των στρατιωτικών, που κατετάγησαν στις ΕΔ μετά την 1-1-93, και τελούν σε κατάσταση πτητικής ενέργειας, των εν ενεργεία αλεξιπτωτιστών, των υποβρυχίων καταστροφέων του ΩΝ και των ανδρών υποβρυχίων αποστολών του ΛΣ, καθώς και ο χρόνος καταδυτικών εξαμήνων αυτών που υπηρετούν σε υποβρύχια, λογίζεται διπλάσιος σε περίοδο ειρήνης και τριπλάσιος σε περίοδο πολέμου, εφ' όσον συντρέχουν οι προϋποθέσεις του άρθρου 41 ΠΔ 166/2000 και καταβληθούν διπλάσιες ή τριπλάσιες εισφορές, αντίστοιχα.
     Οι παραπάνω ρυθμίσεις αφορούν στους στρατιωτικούς που κατετάγησαν στο στράτευμα μετά την 01-01-93, δηλαδή τους αξιωματικούς τάξης 1997 και εντεύθεν και τους υπαξιωματικούς τάξης 1995 και εντεύθεν.
     Για το στρατιωτικό προσωπικό που κατετάγη πριν την 1-1-93 δεν ισχύει η υποχρέωση καταβολής των ανωτέρω εισφορών. Απαραίτητη βέβαια προϋπόθεση και για την κατηγορία αυτή για την αναγνώριση του αναφερομένου ανωτέρου
     χρόνου ως διπλάσιου ή τριπλάσιου ανάλογα είναι, για μεν τους διατελέσαντες σε κατάσταση πτητικής ενέργειας η συμπλήρωση δέκα οκτώ (18) ετών πραγματικής στρατιωτικής υπηρεσίας, για δε τους διατελέσαντες σε κατάσταση ενεργείας αλεξιπτωτιστού, υποβρυχίου καταστροφέα ως και καταδυτική ενέργεια, πραγματική στρατιωτική υπηρεσία 20 ετών.
     Η πρόβλεψη για το πτητικό επίδομα θεσπίσθηκε από τον νομοθέτη για την κάλυψη των κινδύνων από τα ατυχήματα που συνεπάγονται οι ανωτέρω επιχειρησιακές δραστηριότητες και γι' αυτό το λόγο το επίδομα αποτελεί αντιστάθμισμα και κίνητρο για τον αυξημένο κίνδυνου που διατρέχει το προσωπικό που ορίζει ο νόμος, κατά την διάρκεια των ποικίλων και δυσχερών αποστολών που εκτελεί μέρα - νύκτα και κάτω από δύσκολες και επικίνδυνες για την σωματική ακεραιότητα συνθήκες.
     Το ΥΠΕΘΑ από τον Οκτώβριο του 1998 ξεκίνησε τις διαδικασίες εφαρμογής των προαναφερομένων διατάξεων. Προς τούτο συγκροτήθηκε διακλαδική επιτροπή, η οποία διερεύνησε κατ' αρχήν τη δυνατότητα τροποποίησης ή και κατάργησης των επίμαχων διατάξεων διαφοροποίησης των προϋποθέσεων χορήγησης ανάλογα με την χρονολογία κατάταξης στις ΕΔ, με διαβίβαση σχετικών εγγράφων στο Υπουργείο Οικονομίας & Οικονομικών.
     Η παραπάνω διερεύνηση δεν είχε τελικώς αίσιο αποτέλεσμα, αφού το Υπουργείο Οικονομίας & Οικονομικών, αν και θεωρεί το καθεστώς του Ν.2084/92 αυστηρότερο για τους νέους ασφαλισμένους από ότι για τους παλαιούς (πριν 31-12-92), επισημαίνει όμως τα εξής:
     α. Το σύστημα που διέπει τους νέους ασφαλισμένους (μετά την 01-01-93), είναι πλήρως ανταποδοτικό, όπως υπαγορεύουν οι υγιείς ασφαλιστικοί κανόνες.
     β. Οι συντάξεις των νέων ασφαλισμένων υπολογίζονται στο σύνολο των αποδοχών.
     γ. Από τις διατάξεις του Ν. 2084/92, για τα όρια έναρξης της σύνταξης, εξαιρούνται παντελώς οι στρατιωτικοί.
     δ. Οι διατάξεις του Ν. 2084/92 αφορούν το σύνολο των λειτουργών και υπαλλήλων του Δημοσίου και δεν είναι δυνατή η αποσπασματική τροποποίησή τους για μια κατηγορία υπαλλήλων.
     Το ΥΠΕΘΑ στα πλαίσια μιας ευνομούμενης πολιτείας, έχει την υποχρέωση και τούτο πράττει να εφαρμόζει τους νόμους της Πολιτείας. Προς τούτο και εφόσον δεν κατέστη δυνατή η τροποποίηση ή η κατάργηση των διατάξεων του Ν. 2084/92 εξέδωσε την 03-04-2001, μετά από πόρισμα διακλαδικής επιτροπής, με σχετικό έγγραφο οδηγίες εφαρμογής των διατάξεων αυτών. Με τις οδηγίες αυτές λόγω του ύψους των αναδρομικών εισφορών, ελήφθη μέριμνα η παρακράτηση να γίνει σε δόσεις, ο αριθμός των οποίων θα είναι ίσος με τους μήνες των εξαμήνων που αναγνωρίζονται στο διπλάσιο.
     Μετά την εξέταση του θέματος για την εξεύρεση τρόπου μείωσης του ύψους της μηνιαίας εισφοράς, διαπιστώθηκε ότι προσφορότερη λύση, η οποία και εφαρμόσθηκε, είναι αυτή της παρακράτησης, κάθε μήνα της αναδρομικής εισφοράς που αναλογεί σ' ένα μήνα, (του πτητικού εξαμήνου), το ύψος της οποίας θα ανέρχεται σε 66 Ευρώ το ελάχιστο, έως 76 Ευρώ το μέγιστο.
     Με τον τρόπο αυτό εκτιμάται, ότι σταδιακά και σε χρονικό διάστημα που θα κυμαίνεται από 6 μήνες έως και 5 έτη περίπου, χωρίς την παρακράτηση σημαντικού ποσού από τις μηνιαίες αποδοχές κάθε Αξιωματικού, θα καταστεί δυνατή η αναγνώριση ως συνταξίμου, στο διπλάσιο, του χρόνου πτητικής ενέργειας του κάθε στελέχους που κατετάγη στις ΕΔ μετά την 1-1-93 και κατά την διάρκεια των συγκεκριμένων εξαμήνων τέθηκε σε πτητική ενέργεια.
     Τονίζεται ότι, η μη εφαρμογή των διατάξεων του Ν. 2084/92 στο παρόν στάδιο θα έχει ως αποτέλεσμα ο χρόνος υπηρεσίας που αναφέρεται στην πρώτη παράγραφο του παρόντος να αναγνωρισθεί, με τρόπο δυσμενέστερο ως συντάξιμος, βάσει των διατάξεων της παρ. 4 του άρθρου 59 του ΠΔ 166/2000, σύμφωνα με τις οποίες η αναγνώριση υπηρεσιών, για τις οποίες δεν έχει καταβληθεί κράτηση, ως συντάξιμων, γίνεται μετά από αίτηση του υπαλλήλου ή κατά τον κανονισμό της σύνταξης με καταβολή κρατήσεων στις αποδοχές του χρόνου υποβολής της αίτησης.
     Πέραν των παραπάνω επισημαίνεται, ότι ο Νόμος 2084/92 είναι από τους βασικότερους ασφαλιστικούς νόμους, οι διατάξεις του οποίου, όπου συντρέχει περίπτωση και δεν έρχονται σε αντίθεση με τις διατάξεις του νέου ασφαλιστικού νόμου (Ν. 3029/02 άρθρο 1 παρ. 12), εξακολουθούν να ισχύουν για όλους του υπαλλήλoυς, χωρίς καμία διάκριση.
     Από τα ανωτέρω προκύπτει, ότι το θέμα της παρακράτησης των εισφορών του επιδόματος επικινδυνότητας που επιβλήθηκαν από τις διατάξεις του Ν. 2084/92 για την αναγνώριση ως συντάξιμου του χρόνου πτητικής ενέργειας, αντιμετωπίσθηκε από την Υπηρεσία με τη δέουσα υπευθυνότητα, μέσα στα πλαίσια της ισχύουσας νομoθεσίας.
Ο Υφυπουργός
ΘΕΟΔΩΡΟΣ ΚΟΤΣΩΝΗΣ»
      5. Στην με αριθμό 2950/12-9-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 292/6-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Υδραυλικών Έργων Περιφέρειας Αττικής (Δ10) του ΥΠΕΧΩΔΕ τα εξής:
     1. Μέχρι σήμερα το ΥΠΕΧΩΔΕ δεν έχει προγραμματίσει και δεν έχει εκτελέσει έργα στην περιοχή του Δήμου Ωρωπού, πλην της εργολαβίας «Αποκατάσταση ζημιών σε περιοχές του Δήμου Ωρωπού και της Κοινότητας Συκαμίνου από τη θεομηνία της 3ης, 4ης και 5ης Νοεμβρίου του 2001, καθόσον τα προβλήματα της περιοχής αντιμετωπίζονταν από την Περιφέρεια Αττικής και τη Νομαρχιακή Αυτοδιοίκηση Ανατολικής Αττικής.
     2. Μετά την καθυστέρηση η οποία διαπιστώθηκε στη μελέτη και κατασκευή έργων αντιπλημμυρικής προστασίας στην περιοχή του Ωρωπού, το ΥΠΕΧΩΔΕ πρόκειται να εξετάσει στα πλαίσια των οικονομικών δυνατοτήτων του:
     α) Την ένταξη της περιοχής του Ωρωπού στο σχεδιασμό του για τη μελέτη και κατασκευή αντιπλημμυρικών έργων
     β) Τη διάθεση των απαιτούμενων πιστώσεων για την κατασκευή των απαραίτητων αντιπλημμυρικών έργων για τη θωράκιση της ευρύτερης περιοχής.
     3. . Επιπλέον πληροφορούμε τον κ. Βουλευτή ότι η μελέτη και η κατασκευή αγωγών ομβρίων υδάτων στο Δημοτικό Διαμέρισμα Ωρωπού είναι αρμοδιότητας της Περιφέρειας Αττικής και της Νομαρχιακής Αυτοδιοίκησης Ανατολικής Αττικής και κατ΄ επέκταση του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η Ερώτηση.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      6. Στην με αριθμό 2844/11-9-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. Φ10023/21969/1445/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Σε απάντηση της σχετικής ερώτησης του Βουλευτή κ. Γιώργου Γαρουφαλιάς ως προς την άρση των διαφοροποιήσεων που επέφερε η εφαρμογή των αναφερόμενων στο θέμα διατάξεων στα ποσά των συντάξεων των συνταξιούχων πολλών Ταμείων και ειδικά του ΤΣΕΑΠΓΣΟ, σας γνωρίζουμε τα παρακάτω:
     1. . Με τις διατάξεις της παρ. 1 του άρθρου 2 του ν. 3029/2002 προσδιορίζονται εννοιολογικά ως ειδικά, τα Ταμεία τα οποία εμπίπτουν στις ρυθμίσεις του νόμου αυτού, στα οποία συμπεριλαμβάνεται και το ΤΣΕΑΠΓΣΟ.
     Με τις διατάξεις της παρ. 10 του ίδιου άρθρου και νόμου, επανακαθορίζεται ο τρόπος υπολογισμού της σύνταξης των από 1-1-1983 μέχρι 31-12-1992 ασφαλισμένων των Ταμείων αυτών, σε 1/35 για κάθε έτος ασφάλισης και μέχρι τα 35. Για λόγους ίσης μεταχείρισης και για να μην υπάρξουν διαφοροποιήσεις στη σύνταξη μεταξύ των συνταξιούχων του ΤΣΕΑΠΓΣΟ ανάλογα με το χρόνο έναρξης της ασφάλισής τους, δηλαδή μέχρι 31-12-1982 ή από 1-1-1983 και μετά, ο νέος τρόπος υπολογισμού της σύνταξης έχει εφαρμογή και στους μέχρι 31-12-1982 ασφαλισμένους του.
     Επισημαίνεται ότι οι διατάξεις αυτές είναι μεταβατικής ισχύος και έχουν εφαρμογή μόνο σε όσους ασφαλισμένους εξέλθουν στη σύνταξη από 1-1-2003 μέχρι 31-12-2007, αφού για τους μετά την 1-1-2008 συνταξιοδοτούμενους εφαρμόζονται οι διατάξεις της επομένης παραγράφου (της παραγράφου 11).
     Η θέσπισή τους υπαγορεύθηκε από την αναγκαιότητα αντιμετώπισης των προβλημάτων που ανακύπτουν από τη μετάβαση στο νέο ασφαλιστικό σύστημα που θα ισχύσει γενικά για όσους ασφαλισμένους των ειδικών Ταμείων εξέλθουν στη σύνταξη από 1-1-2008 και μετά, λόγω της αυτοδίκαιης ένταξης των κλάδων σύνταξής τους από την ημερομηνία αυτή, στον κλάδο σύνταξης του ΙΚΑ-ΕΤΑΜ.
     Ενδεχόμενη επέκταση τους, έτσι ώστε να εμπίπτουν στο πεδίο εφαρμογής τους και πρόσωπα που θεμελίωσαν συνταξιοδοτικό δικαίωμα μέχρι 31-12-2002, θα επέφερε σημαντική οικονομική επιβάρυνση στα συγκεκριμένα Ταμεία - μεταξύ των οποίων και το ΤΣΕΑΠΓΣΟ - και ενδεχομένως προβλήματα στη βιωσιμότητά τους, μέχρι την ένταξή τους στο ΙΚΑ-ΕΤΑΜ.
     Τέτοιο θέμα όμως δεν αντιμετωπίζεται δεδομένου ότι στόχος των εκάστοτε θεσπιζόμενων κανόνων δικαίου είναι η διασφάλιση της αρχής της υπεροχής του κοινωνικού ή δημοσίου συμφέροντος έναντι του ατομικού συμφέροντος ή του συμφέροντος περιορισμένης ομάδας προσώπων και αναντίρρητα η διασφάλιση της κεφαλαιακής επάρκειας των ασφαλιστικών οργανισμών εμπίπτει στην έννοια του δημοσίου συμφέροντος.
     2. Σύμφωνα με τις γενικές αρχές του δικαίου της κοινωνικής ασφάλισης και την πάγια νομολογία του ΣτΕ (ΣτΕ 967/1978, ΕΔΚΑ 1978, σελ. 331, ΣτΕ 2102/1981 ΕΔΚΑ 1982, σελ. 148) το συνταξιοδοτικό δικαίωμα (προϋποθέσεις συνταξιοδότησης, τρόπος υπολογισμού της σύνταξης) κρίνεται με βάση το δίκαιο που ισχύει κατά την επέλευση του ασφαλιστικού κινδύνου (γήρατος, αναπηρίας ή θανάτου).
     Σε περίπτωση δε νομοθετικής μεταβολής που λαμβάνει χώρα μετά τη θεμελίωση του συνταξιοδοτικού δικαιώματος, δεν παρέχεται δυνατότητα επανάκρισής του, εκτός αν ο νόμος προβλέπει ρητά ότι έχει αναδρομική εφαρμογή.
     Η συμπλήρωση επομένως των κατά περίπτωση απαιτούμενων προϋποθέσεων συνταξιοδότησης σε συνάρτηση και με το χρόνο άσκησης του σχετικού δικαιώματος, αποτελεί αντικειμενικό κριτήριο για τη διαφορετική μεταχείριση των ασφαλισμένων σε περίπτωση μεταβολής του συνταξιοδοτικού συστήματος κατηγοριών ασφαλισμένων.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      7. Στην με αριθμό 2996/18.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 123083/0092/30.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Σπήλιος Σπηλιωτόπουλος, σας γνωρίζουμε τα εξής:
      Οι επερχόμενες μισθολογικές μεταβολές στην υπηρεσιακή κατάσταση των εν ενεργεία υπαλλήλων και στρατιωτικών οι οποίες κατά κανόνα οφείλονται στις παρουσιαζόμενες υπηρεσιακές ανάγκες, δεν μπορούν σύμφωνα με την ισχύουσα συνταξιοδοτική νομοθεσία να τύχουν εφαρμογής και στους συνταξιούχους.
      Το οριστικό περιεχόμενο του νομοσχεδίου στο οποίο αναφέρεστε Θα διαμορφωθεί αφού ληφθεί υπόψη η γνώμη της Ολομέλειας του Ελεγκτικού Συνεδρίου, όπως αυτή εκφράστηκε στην 1η Ειδική Συνεδρίασή της την 18-4- 2003.
      Η οριστική διαμόρφωση του ποσού της αύξησης των συντάξεων των συνταξιούχων του Δημοσίου, στους οποίους συμπεριλαμβάνονται και οι στρατιωτικοί συνταξιούχοι, για το έτος 2003 Θα καθοριστεί στο αμέσως προσεχές χρονικό διάστημα.
      Ο Υφυπουργός
      ΝΙΚΟΣ ΦΑΡΜΑΚΗΣ»
      8. Στην με αριθμό 560/8.7.03 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΓΠ 67581/25.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 56Ο/8 ερώτηση που κατατέθηκε στη Βουλή από τον Βουλευτή Α. Μακρυπίδη σχετικά με την ανέγερση του νέου Νοσοκομείου στο Αγρίνιο, σας διαβιβάζουμε το αρ. 65614/22.7.03 έγγραφο της ΔΕΠΑΝΟΜ ΑΕ, με το οποίο δίδονται στοιχεία για το εν λόγω θέμα.
      Ο Υπουργός
      Κ. ΣΤΕΦΑΝΗΣ»
      Σημ.:Τα συνημμένα σχετικά έγγραφο ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4349/9.10.03 ερώτηση του Βουλευτή κ. Ελευθερίου Παπαγεωργοπούλου δόθηκε με το υπ’ αριθμ. 891/30.10.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 4349/9-10-2003 ερώτηση που κατέθεσε στη Βουλή των Ελλήνων ο Βουλευτής κ. κ. Ε. Παπαγεωργόπουλος, σας γνωρίζουμε ότι με το Π.Δ. 252/23-9-2003 αυξήθηκαν δικάσιμοι του Εφετείου Αθηνών στη μεταβατική του έδρα στη Χαλκίδα, ώστε να επιτευχθεί ταχύτερα απονομή της δικαιοσύνης.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      10. Στην με αριθμό 641/9.7.03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. ΓΠ/67623/24.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 641/9-7-03 ερώτηση που κατατέθηκε στη Βουλή από το Βουλευτή κ. Π. Λαφαζάνη σχετικά με τη χρήση αμιάντου, σας γνωρίζουμε τα παρακάτω:
      Αρμόδιος φορέας για την εναρμόνιση της Κοινοτικής Οδηγίας στην Ελληνική νομοθεσία είναι το Υπουργείο Εθνικής Οικονομίας και Οικονομικών (Γενικό Χημείο του Κράτους).
      Οι βλαπτικές συνέπειες στην υγεία του ανθρώπου από τη χρήση αμιάντου είναι γνωστές.
      Το Υπουργείο Υγείας και Πρόνοιας έχει εκδώσει την Υγειονομική Διάταξη οικ.Υ1/2990/15-4-93 (ΦΕΚ 328/τΒ/6-5-1993) «Περί απαγόρευσης της χρήσης πλακών ή άλλων υλικών που περιέχουν αμίαντο στους κλιβάνους έμψυσης άρτου κλπ τροφίμων».
      Επειδή το κείμενο της ερώτησης αναφέρεται και σε κατασκευαστικά υλικά, συσκευές καθημερινής χρήσης, θέματα αφαίρεσης του αμιάντου, κλπ, εκτός από τα συνερωτώμενα Υπουργεία, αρμόδια να απαντήσουν είναι και τα Υπουργεία Ανάπτυξης, ΠΕΧΩΔΕ, Εσωτερικών, Δημ. Διοίκησης και Αποκέντρωσης και Οικονομικών (Γενικό Χημείο του Κράτους), στα οποία διαβιβάζουμε την ερώτηση.
      Ο Υπουργός
      Κ. ΣΤΕΦΑΝΗΣ»
      11. Στην με αριθμό 4110/6.10.03 ερώτηση του Βουλευτή κ. Φώτη Κουβέλη δόθηκε με το υπ’ αριθμ 13299/ΓΓ1393/30.10.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού εγγράφου, σας γνωρίζουμε ότι η Κυβέρνηση θεωρεί ότι η Εθνική Στατιστική Υπηρεσία οφείλει να λειτουργεί αποτελεσματικά στα πλαίσια της δημόσιας διοίκησης και των βασικών στατιστικών αρχών της Ευρωπαϊκής Ένωσης και των Ηνωμένων Εθνών. Προς αυτή την κατεύθυνση έχει κληθεί σε διάλογο ο Πανελλήνιος Σύλλογος Εργαζομένων ΕΣΥΕ.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      12. Στην με αριθμό 2923/12.9.03 ερώτηση της Βουλευτού κ. Παρθένας Φουντουκίδου δοθηκε με το υπ’ αριθμ. Φ900α/3739/6796/6.10.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 2923/Ι2.9.03 ερώτησης, που κατέθεσε η Βουλευτής κα. Παρθένα Φουντουκίδου, με θέμα την παραχώρηση εκτάσεων του στρατοπέδου «Φιλιππάκου» (ιδιοκτησίας ΤΕΘΑ) στα Γιαννιτσά του Ν. Πέλλας, σας γνωρίζουμε τα εξής:
      Το ΥΠΕΘΑ επεξεργάζεται νομοτεχνικά σχέδιο τροπολογίας για την οριστική και κατά το δυνατόν ευμενέστερη για τους κατοίκους διευθέτηση του εν λόγω ζητήματος.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      13. Στην με αριθμό 2945/12.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900 α/3741/6798/17.9.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 2945/Ι2.9.03 ερώτησης, που κατέθεσε ο Βουλευτής κ. Σπήλιος Σπηλιωτόπουλος με θέμα τη μη διενέργεια συναυλιών στα πλαίσια του εθελοντισμού για του Ολυμπιακούς Αγώνες 2004 στις στρατιωτικές Μονάδες της Αχαΐας, σας γνωρίζουμε τα εξής:
      Το ΥΠΕΘΑ, στα πλαίσια του Πολιτιστικού Προγράμματος για τον Εθελοντισμό, προσπάθησε να εξασφαλίσει αξιόλογους καλλιτέχνες με το λιγότερο δυνατό κόστος. Λόγω της μεγάλης διασποράς των Μονάδων και Υπηρεσιών των Ενόπλων Δυνάμεων και των περιορισμένων δυνατοτήτων πραγματοποίησης εκδηλώσεων, έγινε προσπάθεια να γίνει κατανομή τους κατά τρόπο που να καλυφθούν εδαφικές περιοχές που δεν έχουν την ευκαιρία συμμετοχής σε πολιτιστικές εκδηλώσεις.
      Η Αχαΐα είναι μια περιοχή που «παράγει πολιτισμό» δίνοντας έτσι στους στρατευμένους ευκαιρίες συμμετοχής σε πολιτιστικές εκδηλώσεις και ως εκ τούτου Κρίθηκε σκόπιμο να δοθεί προτεραιότητα σε άλλες με λιγότερη δραστηριότητα σ’ αυτόν τον τομέα περιοχές.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     14. Στην με αριθμό 2900/12-9-03 ερώτηση του Βουλευτή κ. Ευτύχη Κοντομάρη δόθηκε με το υπ’ αριθμ. Φ90022/21416/1434/6.10.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Σε απάντηση της σχετικής ερώτησης του Βουλευτή κ. Ευτύχη Κοντομάρη, αναφορικά με την επέκταση του επιδόματος παραπληγίας - τετραπληγίας και σε άλλες κατηγορίες ατόμων με αναπηρίες ασφαλισμένων των οργανισμών κοινωνικής ασφάλισης αρμοδιότητας Υπουργείου Εργασίας και Κοινωνικών Ασφαλίσεων, σας γνωρίζουμε τα εξής:
      Με τις διατάξεις των παραγράφων 1 και 2 του άρθρου 42 του v. 1140/1981 (ΦΕΚ 68 Α΄) προβλέπεται η χορήγηση μηνιαίου εξωιδρυματικού επιδόματος στους ασφαλισμένους και συνταξιούχους όλων των ασφαλιστικών οργανισμών κοινωνικής ασφάλισης αρμοδιότητας του Υπουργείου Εργασίας και Κοινωνικών Ασφαλίσεων, καθώς και στα μέλη των οικογενειών τους που πάσχουν από παραπληγία - τετραπληγία και έχουν ποσοστό ιατρικής αναπηρίας 67% και άνω, ισόποσο με το 20πλάσιο του εκάστοτε ισχύοντος ημερομισθίου ανειδίκευτου εργάτη.
      Ύστερα από σχετικές γνωμοδοτήσεις του ΚΕΣΥ το επίδομα αυτό χορηγείται και στους πάσχοντες από παραπάρεση -τετραπάρεση, επειδή οι παθήσεις αυτές θεωρούνται αντίστοιχες της παραπληγίας -τετραπληγίας.
      Διευκρινίζεται εξάλλου ότι και οι πάσχοντες από σκλήρυνση κατά πλάκας, η οποία παρουσιάζει αμφοτερόπλευρη πυραμιδική συνδρομή με ποσοστό αναπηρίας 67%, θεωρούνται παραπληγικοί και ως εκ τούτου εμπίπτουν στις διατάξεις του ν. 1140/1981.
      Επισημαίνεται πάντως ότι με διάταξη που έχει συμπεριληφθεί σε υπό κατάρτιση νομοσχέδιο του Υπουργείου μας το επίδομα παραπληγίας επεκτείνεται και σε όσους:
      α. πάσχουν από μυασθένεια -μυοπάθεια με ποσοστό αναπηρίας 67% και άνω
      β. Έχουν υψηλό μηριαίο ακρωτηριασμό των δύο κάτω άκρων ή πλήρη ακρωτηριασμό των δύο άνω άκρων ή αντίστοιχο ακρωτηριασμό του ενός κάτω άκρου και του ενός άνω άκρου, που δεν επιδέχονται εφαρμογής τεχνητού μέλους και
      γ. έχουν φωκομέλεια που επιφέρει τον ίδιο βαθμό κινητικής αναπηρίας με την παραπάνω περίπτωση β.
      Η επικείμενη ρύθμιση κρίνεται επιβεβλημένη μέσα στα πλαίσια των υποχρεώσεων της πολιτείας για ισότιμη μέριμνα των ατόμων με βαριές αναπηρίες, ανεξάρτητα από τον φορέα ασφάλισης στον οποίο ανήκουν, αλλά και για λόγους κοινωνικής ευαισθησίας προς τα πρόσωπα αυτά, τα οποία χρήζουν ιδιαίτερης προστασίας.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
     15. Στην με αριθμό 2988/15-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 10054/21712/1424/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Σε απάντηση της σχετικής ερώτησης του Βουλευτή κ. Σπήλιου Σπηλιωτόπουλου, αναφορικά με τη ρύθμιση οφειλόμενων ασφαλιστικών εισφορών προς το ΤΑΙΣΥΤ, σας γνωρίζουμε τα εξής:
      Με τις πάγιες διατάξεις του άρθρου 61 του ν. 2676/1999 (ΦΕΚ 1 Α) καθιερώθηκε ένα νέο σύστημα εξόφλησης των καθυστερούμενων ασφαλιστικών εισφορών, ίδιο για όλους τους ασφαλιστικούς οργανισμούς (εκτός του Ι.Κ.Α.) αρμοδιότητας του Υπουργείου μας.
      Οι εν λόγω διατάξεις παρέχουν την ευχέρεια ρύθμισης των οφειλόμενων εισφορών μέχρι τρεις (3) φορές, μετά από αίτηση του οφειλέτη και σχετική απόφαση του Δ.Σ. του οικείου Ταμείου και δεν θέτουν συγκεκριμένη προθεσμία, εντός της οποίας θα πρέπει να ασκηθεί η σχετική δυνατότητα από την πλευρά των οφειλετών, για να υφίσταται θέμα παράτασής της.
      Αρκετοί όμως οφειλέτες, ειδικά προς τα Ταμεία Τύπου, είτε έχουν απωλέσει οριστικά το δικαίωμα υπαγωγής στην προαναφερθείσα ρύθμιση (έχουν δηλαδή εξαντλήσει και τις τρεις δυνατότητες) είτε το συνολικό ποσό που οφείλουν είναι πολύ υψηλό, οπότε ο διακανονισμός του σε 36 μηνιαίες δόσεις κατ' ανώτατο όριο, όπως προβλέπτεται, δεν θεωρείται από αυτούς ικανοποιητικός.
      Για το λόγο αυτό, με διάταξη που έχει συμπεριληφθεί στο υπό κατάρτιση νομοσχέδιο του Υπουργείου μας, θεσπίζονται, κατά παρέκκλιση των διατάξεων του άρθρου 61 του ν. 2676/99, ιδιαίτερα ευνοϊκοί όροι ρύθμισης των καθυστερούμενων ασφαλιστικών εισφορών προς τα παραπάνω Ταμεία, στα οποία περιλαμβάνεται και το ΤΑΙΣΥΤ.
      Με την ρύθμιση αυτή θα καταστεί για τα εν λόγω Ταμεία ευχερέστερη η είσπραξη των οφειλόμενων σε αυτά ποσών, τα οποία είναι αναγκαία για τη διασφάλισης της κεφαλαιακής τους επάρκειας και τη συνέχιση της χρηματοδότησης των παροχών τους, αλλά και οι οφειλέτες θα διευκολυνθούν στην εξόφληση των οφειλών τους.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
     16. Στην με αριθμό 2833/11-9-03 ερώτηση των Βουλευτών κυρίων Στέλιου Παπαθεμελή και Κυριάκου Σπυριούνη δόθηκε με το υπ’ αριθμ. ΥΠΠΟ/ΓΥ/ΚΕ 217/1-10-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2833/11-9-03 ερώτηση των Βουλευτών κυρίων Στέλιου Παπαθεμελή και Κυριάκου Σπυριούνη και με βάση τα στοιχεία που έθεσε υπόψη μας η O.E.Ο.Α. «ΑΘΗΝΑ 2004», σας γνωρίζουμε τα εξής:
      Τα ερωτήματα που τίθενται στην εν λόγω ερώτηση έχουν ήδη απαντηθεί με το δελτίο τύπου της 28ης Μαΐου 2003 όσο και με αυτό της 29ης Μαΐου 2003, τα οποία και επισυνάπτονται.
      Επιπροσθέτως, σχετικά με τον έλεγχο του καταλόγου που προμήθευσε η χορηγός γερμανική εταιρεία διεθνών μεταφοριον Schenker στην Αθήνα 2004, σας πληροφορούμε ότι ουδείς εκπρόσωπος της Ο.Ε.Ο.Α. -ΑΘΗΝΑ 2004 Α.Ε. χρησιμoπoίησε εσφαλμένη ονομασία για την FYROM σε επίσημο έγγραφο της ΑΘΗΝΑ 2004. Aμμελλητί, κατόπιν ενεργειών της ΑΘΗΝΑ 2004, ο κατάλογος αυτός διορθώθηκε από την Schenker. Το επίσημο έντυπο της Ο.Ε.Ο.Α., το οποίο περιελάμβανε στοιχεία του καταλόγου. απεστάλη στους παραλήπτες του, περιέχοντας τις ονομασίες κρατών που η διεθνής νoμιμότητα και πρακτική. προβλέπουν.
      Κατά τα λοιπά αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     17. Στην με αριθμό 2823/11-9-03 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. ΥΠΠΟ/Γ.Υ./Κ.Ε./215/1-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2823/11.09.2003 ερώτηση των Βουλευτών κυρίων Νικολάου Γκατζή και Τάκη Τσιόγκα, σας γνωρίζουμε τα εξής:
      Στο Υπουργείο Πoλιτισμoύ δεν έχει κατατεθεί κάποιο αίτημα από τοπικό φορέα για την επισκευή του θερινού θεάτρου, ενώ η ατμοπλοϊκή σύνδεση του νησιού δεν άπτεται των αρμoδιoτήτων του ΥΠ.ΠΟ.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 26 Ιανουαρίου 2004.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
     1. Η με αριθμό 372/20-1-2004 επίκαιρη ερώτηση του Βουλευτή της Νέας Δημοκρατίας κ. Ευσταθίου Αγγελούση προς τον Υπουργό Πολιτισμού, σχετικώς με την αξιοποίηση των αρχαιολογικών ευρημάτων της Αταλάντης κλπ.
      2. Η με αριθμό 375/20-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αξιοποίηση της βίλας Ζωγράφου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
     1. Η με αριθμό 377//20-1-2004 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την επίλυση των προβλημάτων που αντιμετωπίζει η Σχολή Τυφλών Βορείου Ελλάδας κλπ.
     2. Η με αριθμό 369/20-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την ανάκληση λειτουργίας της επιχείρησης ΑΕΡΟΤΕΧΝΙΚΗ Α.Ε. στην Κοινότητα Αφιδνών κλπ.
     Επίσης, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Εποπτεία της ιδιωτικής ασφάλισης, εποπτεία και έλεγχος τυχερών παιχνιδιών, εφαρμογή των Διεθνών Λογιστικών Προτύπων και άλλες διατάξεις».
     Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων «Θέματα Κοινωνικής Ασφάλισης και άλλες διατάξεις».
     Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Καθιέρωση Συστήματος Διοίκησης με στόχους, μέτρηση της αποδοτικότητας και άλλες διατάξεις».
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
      Πρώτη είναι η με αριθμό 378/20-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σήφη Βαλυράκη προς τον Υπουργό Πολιτισμού, σχετικώς με την κατεδάφιση του περιπτέρου του Λιμενικού Ταμείου στο Ενετικό Λιμάνι Χανίων.
      Η επίκαιρη ερώτηση του κυρίου συναδέλφου έχει ως εξής:
      «Το κτήριο του περιπτέρου του Λιμενικού Ταμείου στην ακτή Τομπάζη του Ενετικού Λιμανιού των Χανίων αποτελεί σκάνδαλο γιατί ενώ, πρώτον, το Κεντρικό Αρχιολογικό Συμβούλιο με γνωμοδότησή του, όπως αυτή διατυπώθηκε στην 15/5-4-1997 συνεδρίασή του «Ζητεί την πλήρη κατεδάφισή του κτίσματος το οποίο εφάπτεται του Τεμένους Κιουτσούκ Χασάν (Γιαλέ Τζαμί), χάριν της προστασίας και της ανάδειξης του μνημείου και, δεύτερον, έχει χαρακτηριστεί ετοιμόρροπο και έχει διαταχθεί η κατεδάφισή του, εξακολουθεί να καταλαμβάνει ως εστία μόλυνσης και υποβάθμισης ζωτικό χώρο του λιμανιού, υποβαθμίζοντας το τέμενος του Γιαλέ Τζαμί στο οποίο εφάπτεται και μετατρέποντας σε σκουπιδότοπο το χώρο.
      Με απόφαση του Νομάρχη Χανίων με αριθμό 701/1999 συστάθηκε επιτροπή για τη διενέργεια αυτοψίας για την κατάσταση του κτηρίου του περιπτέρου. Η επιτροπή αποφάνθηκε ομόφωνα ότι το κτήριο πρέπει να κατεδαφισθεί άμεσα εντός δεσμευτικής προθεσμίας τριάντα ημερών αποκλειόμενης οποιασδήποτε ένστασης. Η λιμενική επιτροπή Χανίων έχει λάβει γνώση του πρωτοκόλλου κατεδάφισης από 4/12/1999.
      Εδώ και χρόνια, λοιπόν, το κτήριο του περιπτέρου βρίσκεται χαρακτηρισμένο επικίνδυνο ως ετοιμόρροπο και ουδείς ανησυχεί.
      Η κατεδάφιση του ετοιμόρροπου κτηρίου καθυστερεί διότι εκτός των άλλων γραφειοκρατικών αγκυλώσεων που συνθέτουν ένα πραγματικό γόρδιο δεσμό διαδικασιών, αρμοδιοτήτων και εμπλεκόμενων φορέων με πλήρως αντιτιθέμενες απόψεις, έχουμε και την αντιπαράθεση υπηρεσιών του Υπουργείου Πολιτισμού.
      Η Εφορεία Βυζαντινών Αρχαιοτήτων θέλει το κτήριο να κατεδαφισθεί για να αναδειχθεί το τέμενος του Γιελέ Τζαμί και από την άλλη η Εφορεία Νεωτέρων Μνημείων το θέλει διατηρητέο, παρά την σαφή κατεύθυνση κατεδάφισης που δίνει ως ανώτερο όργανο το Κεντρικό Αρχαιολογικό Συμβούλιο.
      Επειδή η αισθητική και η προστασία του φυσικού και μνημειακού περιβάλλοντος δεν μπορούν να περιμένουν αιωνίως:
      Ερωτάται ο αρμόδιος Υπουργός Πολιτισμού για το παραπάνω θέμα και καλείται να οδηγήσει τις υπηρεσίες του Υπουργείου σε σύγκλιση και κοινή θέση για το κτήριο ώστε να προχωρήσει η κατεδάφισή του και να αποδοθεί έτσι ζωτικός χώρος περιπάτου για τους ντόπιους και ξένους επισκέπτες του μοναδικού κάλλους Ενετικού Λιμανιού των Χανίων».
      Στο παραπάνω θέμα θα απαντήσει ο Υφυπουργός Αθλητισμού κ. Λιάνης.
      Ορίστε, κύριε Υπουργέ.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ευχαριστώ πολύ, κύριε Πρόεδρε.
     Θα έλεγα ότι αυτή είναι μια επίκαιρη ερώτηση μεγάλης διάρκειας.
     ΠΡΟΕΔΡΕΥΩΝ (Κωνσταντίνος Γείτονας): Χρονικά.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού):  Ναι, χρονικά.
     Το κτήριο του περιπτέρου του Λιμενικού Ταμείου Χανίων βρίσκεται σε άμεση επαφή με το τέμενος Κιουτσούκ Χασάν στο Ενετικό Λιμάνι της Παλαιάς Πόλης των Χανίων, που είναι και μια καταπληκτικά όμορφη περιοχή. 
     Σύμφωνα με την απόφαση του Υπουργού Πολιτισμού και μετά από γνωμοδότηση του Κεντρικού Αρχαιολογικού Συμβουλίου, κύριε συνάδελφε, το λιμενικό περίπτερο πρέπει να κατεδαφισθεί, προκειμένου να προστατευθεί και να αναδειχθεί το οθωμανικό τέμενος, το μνημείο.
     Η υπουργική απόφαση πράγματι χρονολογείται από το 1997, οπότε και ίσχυε ο ν.5351/32 περί αρχαιοτήτων. Από εδώ αρχίζει δηλαδή ο ελαφρώς γόρδιος δεσμός. Σύμφωνα με το νέο αρχαιολογικό νόμο, το ν. 3028/2002 περί προστασίας των αρχαιοτήτων και εν γένει της πολιτιστικής κληρονομιάς, η κατεδάφιση νεωτέρων και σύγχρονων κτιρίων προϋποθέτει και έναν έλεγχο από τις αρμόδιες υπηρεσίες, από τις αρμόδιες εφορείες νεωτέρων μνημείων του Υπουργείου Πολιτισμού, οι οποίες και αποφαίνονται για το εάν το κτίριο μπορεί να κατεδαφισθεί ή εάν πληροί τις προϋποθέσεις του νόμου, ώστε να χαρακτηρισθεί νεώτερο ή σύγχρονο μνημείο.
     Η αρμόδια εφορία, στην προκειμένη περίπτωση είναι η Ζ΄ Εφορεία Νεωτέρων Μνημείων, θεώρησε ότι το περίπτερο του Λιμενικού Ταμείου πληροί τις προϋποθέσεις του νόμου και ζήτησε το χαρακτηρισμό του ως νεωτέρου μνημείου. Το θέμα λοιπόν εισήχθη στο Κεντρικό Συμβούλιο Νεωτέρων Μνημείων, το οποίο και γνωμοδότησε κατά πλειοψηφία, ότι πρέπει να μη χαρακτηρισθεί το κτήριο ως διατηρητέο.
     ΣΗΦΗΣ ΒΑΛΥΡΑΚΗΣ: Με τι ημερομηνία;
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Την έχω την ημερομηνία και θα σας την πω.
     Η απόφαση του Υπουργού Πολιτισμού σύμφωνα με τη γνωμοδότηση του Κεντρικού Συμβουλίου Νεωτέρων Μνημείων δεν πρόλαβε να δημοσιευθεί στην Εφημερίδα της Κυβερνήσεως, δεδομένου ότι ψηφίστηκε από τη Βουλή αυτός ο νεώτερος νόμος, ο ν.3028/2002.
      Για τη λύση του θέματος, απ’ ό,τι γνωρίζω, το θέμα θα εισαχθεί –νομίζω ότι αυτό καλύπτει και την ευαισθησία τη δική σας και την ευαισθησία της περιοχής- εκ νέου στο Κεντρικό Συμβούλιο Νεωτέρων Μνημείων για να επικαιροποιηθεί η γνωμοδότησή του. Κατόπιν συνεννοήσεως με τις αρμόδιες υπηρεσίες έχω τη βέβαιη πληροφορία ότι αυτό θα γίνει το προσεχές δεκαήμερο. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαλυράκης έχει το λόγο.
      ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, εγώ θα ήθελα να χαιρετήσω το ότι ανατίθεται η εκπροσώπηση  του Υπουργείου Πολιτισμού στον αρμόδιο για τα θέματα αθλητισμού, που σημαίνει ως σηματοδότηση ότι το Υπουργείο Πολιτισμού θα είναι πιο γρήγορο στις αποφάσεις του.
      Πράγματι, το συγκεκριμένο ζήτημα έχει εξελιχθεί σ΄ ένα πραγματικό γόρδιο δεσμό, όπου υπηρεσίες, λειτουργίες και φορείς έχουν εμπλακεί με αντιτιθέμενες θέσεις μεταξύ τους για ένα κτίσμα το οποίο χαρακτηρίζεται κατεδαφιστέο από το 1997, όπως ακούσατε άλλωστε, με απόφαση του Υπουργού Πολιτισμού Ευάγγελου Βενιζέλου. Μετά από γνωμοδότηση του ανωτέρου Αρχαιολογικού Συμβουλίου και μετά από απόφαση ειδικής επιτροπής το 1999 που όρισε η Νομαρχία Χανίων χαρακτηρίζεται το κτήριο επικίνδυνα ετοιμόρροπο, αλλά εξακολουθεί να υπάρχει καταλαμβάνοντας ζωτικό χώρο σ΄ ένα ιδιαίτερα φυσικού κάλλους, αλλά και μνημειακής σημασίας και φόρτισης χώρο, τον Ενετικό Λιμένα στο κέντρο της παλαιάς πόλης των Χανίων.
      Θα ήθελα, λοιπόν, κύριε Υπουργέ, τη σηματοδότηση στην ουσία ότι υπάρχει έντονο το ενδιαφέρον και έντονη η παρέμβαση, ώστε να τελειώσει αυτό το ζήτημα και να κατεδαφισθεί άμεσα το κτήριο αυτό, πριν από την εκκίνηση της νέας τουριστικής περιόδου στο λιμάνι.
      Εδώ, πρέπει να επισημάνουμε ότι μιλάμε για μια παραλιακή ζώνη από το Κουμ Καπί  -έχετε πάει πολλές φορές και πρέπει να θυμάται επίσης ο Πρόεδρος- μέχρι τη νέα χώρα, μια παραλιακή ζώνη, τη βιομηχανία των Χανίων, θα μου επιτρέψετε να πω, με πολλές εκατοντάδες θέσεις εργασίας, σημαντική στην οικονομική ζωή της πόλης και του Νομού και της Κρήτης, αλλά πολύ σημαντικό μνημείο και πολύ σημαντική περιοχή λόγω του φυσικού κάλλους. 
      Θα θέλαμε, λοιπόν, την ουσιαστική παρέμβαση, την αποκατάσταση των πραγμάτων και την κατεδάφιση του κτίσματος έγκαιρα, ώστε να μπορέσει να αποκατασταθεί ο χώρος και να υποδεχθούμε τη νέα τουριστική περίοδο με αναβαθμισμένο το λιμάνι μας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Βαλυράκη, σας παρακαλώ. 
     ΣΗΦΗΣ ΒΑΛΥΡΑΚΗΣ: Δεύτερον, θα ήθελα να ενδιαφερθείτε ώστε το παλιό λιμάνι ως μνημειακός χώρος ιδιαίτερα σημαντικός να πρέπει να απαλλαγεί από τα αυτοκίνητα και θα πρέπει να δοθεί η δυνατότητα προσωρινών χώρων στάθμευσης στις παρακείμενες τάφρους, ώστε να μπορεί να λειτουργήσει το μνημείο και να μην επιβαρύνεται με τα σύγχρονα προβλήματα.
      Ευχαριστώ πάρα πολύ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για να δευτερολογήσει.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, ευχαριστώ τον κύριο συνάδελφο για τα φιλόφρονα λόγια του αλλά έχει υπηρετήσει στο Υφυπουργείου Πολιτισμού και γνωρίζει τι ακάνθινη θέση είναι αυτή και πόσο μεγάλα προβλήματα έχει.
      ΠΡΟΕΔΡΕΥΩΝ (Κωνσταντίνος Γείτονας): Βλέπω συνεχείς ανταλλαγές φιλοφρονήσεων! 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Άλλωστε, το βάρος και το εκτόπισμα του Υπουργού Πολιτισμού δεν αμφισβητείται από κανέναν. Ευχαριστούμε πάρα πολύ, δεν θα θέλαμε κάτι τέτοιο. 
     Εγώ νομίζω ότι κάθε γόρδιος δεσμός θέλει και τον Αλέξανδρό του και Αλέξανδρος δεν είμαι. Σας εξήγησα προηγουμένως ότι αντιλαμβάνομαι ότι αυτό το πρόβλημα είναι πάρα πολύ λεπτό και δύσκολο και άπτεται όχι μόνο της προσωπικής ευαισθησίας, αλλά και της τεράστιας ευαισθησίας του λαού των Χανίων. 
      ΣΗΦΗΣ ΒΑΛΥΡΑΚΗΣ: Γόρδιος δεσμός, διασπάθιση, κύριε Υπουργέ! 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Ξεκαθαρίζω, κύριε Βαλυράκη, ότι αυτό το θέμα θα εισαχθεί ξανά για μια τελεσίδικη συζήτηση σε μια κοινή συνεδρία του Κεντρικού Αρχαιολογικού Συμβουλίου και του Κεντρικού Συμβουλίου των Νεωτέρων Μνημείων. Το θέμα αυτό θα λυθεί άμεσα. 
     Από κει και πέρα, νομίζω ότι από τις εξελίξεις και απ’ ό,τι παρακολουθώ εδώ, η απόφαση θα εναρμονιστεί με το απόλυτο αίσθημα που έχει ο λαός των Χανίων για να παραμείνει ένα και μόνο ενιαίο μνημείο σ’ αυτό τον καταπληκτικό και πανέμορφο τόπο. 
      Για το θέμα του πάρκιγκ, δεν μπορώ να πάρω θέση. Νομίζω ότι είναι θέμα καθαρά του Υπουργού Πολιτισμού και δεν μπορώ να προλάβω κάτι.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ασφαλώς δεν γεννιόνται μεγάλοι Αλέξανδροι. Αλλά ο Μέγας Αλέξανδρος άφησε μια παρακαταθήκη, όπως είπε και ο κ. Βαλυράκης. ‘Οταν δυσκολεύουν τα πράγματα, πρέπει να βγαίνει η σπάθη. Είναι αυτό που λέμε τομή. 
      ΣΗΦΗΣ ΒΑΛΥΡΑΚΗΣ: Ελπίζω στη σπάθη του Υπουργείου Πολιτισμού! 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωση με την Ελλάδα», μαθητές και καθηγητές από το 1ο Γυμνάσιο Χαλανδρίου Αθηνών.
     Τους ενημερώνω ότι η συζήτηση που παρακολουθούν αφορά κοινοβουλευτικό έλεγχο από τους Βουλευτές προς την Κυβέρνηση. Σ’ αυτή τη συζήτηση με βάση τον Κανονισμό μπορεί να μετάσχει μόνο ο ερωτών Βουλευτής και ο Υπουργός στον οποίο απευθύνεται η ερώτηση, ο οποίος και απαντά. 
      Η Βουλή τους καλωσορίζει.
      (Χειροκροτήματα απ’ όλες πτέρυγες της Βουλής)
      Προχωρούμε στη δεύτερη με αριθμό 366/11/19.1.2004 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Πρωθυπουργό, σχετικώς με τις απολύσεις πιλότων στην Ολυμπιακή Αεροπορία, την καταβολή των αποζημιώσεων κλπ. 
      Σύμφωνα με το άρθρο 129 παράγραφος 3 του Κανονισμού, θα απαντήσει ο Υπουργός Μεταφορών και Επικοινωνιών.
      Η επίκαιρη ερώτηση του κ. Παυλόπουλου έχει ως εξής:
      «Στις 11 Δεκεμβρίου 2003, η Ολυμπιακή Αεροπορία προχώρησε στην απόλυση ογδόντα ένα πιλότων της, δίχως να καταβάλει άμεσα όπως επιτάσσει η εργατική νομοθεσία τις νόμιμες αποζημιώσεις. 
      Αντί αυτού, για το ένα μέρος δόθηκαν στους πιλότους μεταχρονολογημένες επιταγές με ημερομηνία 22.12.2003 και για το δεύτερο μέρος έγγραφη δέσμευση ότι θα καταβληθεί εντός εξαμήνου.
      Όταν όμως στις 22.12.2003 οι πιλότοι προσήλθαν στα υποκαταστήματα της Εμπορικής Τράπεζας για την εξόφληση των επιταγών τους με έκπληξη πληροφορήθηκαν ότι ήταν ακάλυπτες. Αντί άλλης απάντησης όμως, στις σχετικές καταγγελίες τους, τους ζητήθηκε να κάνουν υπομονή και να μην σφραγίσουν τις επιταγές. 
      ‘Οπως πληροφορούμαι, κάποιες από τις επιταγές σφραγίστηκαν και τελικά εξοφλήθηκαν την παραμονή των Χριστουγέννων το μεσημέρι. 
      Υπάρχει  μάλιστα καταγγελία πιλότου ότι η σφραγίδα που τέθηκε στην επιταγή του σβήστηκε με blanco από τον ίδιο το διευθυντή του υποκαταστήματος της Εμπορικής Τράπεζας  στην Παλλήνη .
      Κατόπιν αυτών ερωτάται ο Πρωθυπουργός:
      Πρώτον, ποια μέτρα πρόκειται να λάβει σε βάρος της διοίκησης της Ολυμπιακής Αεροπορίας για την έκδοση μεταχρονολογημένων ακάλυπτων επιταγών σε εργαζόμενους; Από ποιο λογαριασμό του δημοσίου χρηματοδοτείται το λειτουργικό κόστος της παλαιάς Ολυμπιακής Αεροπορίας, δεδομένου ότι αυτή δεν έχει πλέον έσοδα;
      Δεύτερον, ποιο είναι το μηνιαίο λειτουργικό κόστος εξυπηρέτησης του τραπεζικού δανεισμού και των μισθωμάτων των αεροσκαφών, που βρίσκονται εκτός λειτουργίας; Ποιο είναι αναλυτικά το ύψος του παθητικού της Ολυμπιακής Αεροπορίας και με ποιο τρόπο θα χρηματοδοτηθεί η αποπληρωμή του;».
      Κύριε Παυλόπουλε, μέσα από τις επιταγές ουσιαστικά κάνατε επερώτηση για όλη την πολιτική. 
      Θα απαντήσει ο Υφυπουργός Μεταφορών και Επικοινωνιών κ. Στρατάκης.
      Ορίστε, κύριε Υφυπουργέ, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, απαντώντας στην πραγματικά ευρεία ερώτηση επερώτηση θα την έλεγα και εγώ του κ. Παυλόπουλου, θέλω να πω πως ότι αφορά τους ισχυρισμούς για ακάλυπτες σφραγισμένες και όλα αυτά που καταγράφονται επιταγές της Εμπορικής Τράπεζας, εμείς θέλουμε να επισημάνουμε ότι σύμφωνα με το υπ’ αριθμ. 24 από 15.1.2004 έγγραφο της  Εμπορικής Τράπεζας που λέει ότι κατά τη συγκεκριμένη ημερομηνία υπήρχε στην Τράπεζα χρηματικό ποσό πολλαπλάσιο του απαιτούμενου για πληρωμή αλλά για λόγους καθαρά διαδικαστικούς δεν έγινε έγκαιρα η πίστωση του λογαριασμού της Εμπορικής Τράπεζας νούμερο 8256/50/86. αυτή ήταν και η βασική αιτία που δεν πληρώθηκαν οι επιταγές στις 22 και πληρώθηκαν στις 24 του ίδιου μήνα, δυο μέρες δηλαδή αργότερα, όμως έγινε αυτό αφού είχε προηγηθεί ενημέρωση των ενδιαφερομένων μέσω του  Σσωματείου τους δηλαδή της Ένωσης Χειριστών Πολιτικής Αεροπορίας και της Ένωσης Επαγγελματιών Χειριστών Αεροπορίας. 
     Αυτό γιατί έγινε; Συνέβη για ένα και μόνο λόγο. Γιατί υπήρχαν διαδικαστικά προβλήματα που προέκυψαν από την απόσχιση όπως είναι γνωστό του πτητικού κλάδου στις ολυμπιακές αερογραμμές και έπρεπε να υπάρχουν κάποιες διαδικασίες που αφορούσαν τον ισολογισμό μετασχηματισμού την τακτοποίηση υπολοίπων στους λογαριασμούς της Ολυμπιακής Αεροπορίας στους λογαριασμούς των Ολυμπιακών αερογραμμών κλπ. Νομίζω ότι κάθε ένας που αντιλαμβάνεται τις δυσκολίες που υπάρχουν σ΄ ένα τέτοιο μετασχηματισμό αυτά όλα είναι δικαιολογημένα και εν πάση περιπτώσει ολοκληρώθηκαν μέχρι τις 24.1.2003, οπότε πληρώθηκαν και οι επιταγές. 
     Οι επιταγές δόθηκαν στους χειριστές με συγκεκριμένη ημερομηνία  είσπραξης και ασφαλώς με τη σύμφωνη γνώμη και των ίδιων αλλά και του σωματείου τους όπως είπα πριν.
     Όσον αφορά τα μισθώματα των αεροσκαφών στα οποία αναφέρεστε εκείνο που εγώ θέλω να πω είναι πως είναι τρία αεροσκάφη τύπου μποϊνγκ 717 για τα οποία έχει γίνει μια πολύ μεγάλη προσπάθεια υπεκμίσθωσης από άλλες εταιρείες. Σε αυτήν την προσπάθεια συμβάλλουν και οι προμηθεύτριες εταιρείες αυτών των αεροσκαφών και εν πάση περιπτώσει υπάρχει μια διαδικασία σε εξέλιξη που δεν έχει ολοκληρωθεί. Εκείνο όμως που προβλέπεται και είναι ξεκαθαρισμένο είναι ότι αυτά τα αεροπλάνα δεν πρόκειται να τα χρησιμοποιήσουν οι ολυμπιακές αερογραμμές. Γίνεται προσπάθεια και ασφαλώς δεν πληρώνονται μισθώματα μέχρι να ξεκαθαρίσει τελικά το ζήτημα και με τις προμηθεύτριες εταιρείες. 
     Όσον αφορά το ζήτημα των πηγών των εσόδων της Ολυμπιακής Αεροπορίας από τη στιγμή που αποσχίστηκε ο κλάδος του πτητικού έργου εκείνο που θέλω να σας πω είναι ότι τα έσοδα της Ολυμπιακής Αεροπορίας δεν πρόκειται να μειωθούν. Αυτό που αναφέρεται δεν ευσταθεί διότι έχει ήδη αναλάβει και έχει υπογράψει συμβάσεις και με τις ολυμπιακές αερογραμμές τη νέα δηλαδή εταιρεία αλλά και με άλλες εταιρείες για την παροχή αεροπορικών υπηρεσιών όπως είναι οι υπηρεσίες επίγειας εξυπηρέτησης τεχνικής συντήρησης αεροσκαφών εμπορευμάτων πληροφορικής κλπ. Με αυτό, λοιπόν, το δεδομένο προβλέπονται κάποιες διαδικασίες που θα δώσουν παραπάνω έσοδα στην Ολυμπιακή. 
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας):  Ο κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, ουσιαστικά επιβεβαιώσατε όλες τις καταγγελίες τις οποίες περιέχει η ερώτηση αυτή και οι οποίες θα ενισχυθούν έτι περαιτέρω την ερχόμενη εβδομάδα, όταν με τη διαδικασία του Κανονισμού της Βουλής θα βρίσκεται εδώ η διοίκηση της Ολυμπιακής Αεροπορίας για να δώσει λογαριασμό για το τι συμβαίνει στην εταιρεία.
     
      
     
     Βλέπετε τι συμβαίνει. Βρήκατε την ευκαιρία να απολύσετε ογδόντα έναν πιλότους. Εκεί ήταν εύκολα τα πράγματα και γρήγορα. Από κει και πέρα όμως αρχίζουν τα διαδικαστικά προβλήματα του τρόπου πληρωμής. Και είναι ντροπή για μια Εταιρεία, έστω και για διαδικαστικούς ακόμα λόγους –ακόμα κι αν ισχύει αυτό που λέτε- να φτάνεις στο σημείο να εκδίδει επιταγές, οι οποίες είναι ακάλυπτες και οι οποίες σφραγίζονται. Αυτά δείχνουν ένα δημόσιο φορέα, ο οποίος δεν μπορεί ν΄ ανταποκριθεί στοιχειωδώς στις υποχρεώσεις του.
     Κατά τα λοιπά μας περιγράψατε το κατάντημα της Ολυμπιακής Αεροπορίας σήμερα και με τη μίσθωση αεροσκαφών και με τον τρόπο, με τον οποίο ακριβώς εξυπηρετείται η ίδια η Εταιρεία με τα πληρώματα.
     Αυτό όμως είναι το αποτέλεσμα του τρόπου με τον οποίον χειριστήκατε την Ολυμπιακή Αεροπορία, εσείς που ισχυριζόσαστε ότι θα την εξυγιάνετε. Θυμάστε τι ακριβώς συνέβη. Αυτήν τη στιγμή χρειάστηκαν τα λεγόμενα «προγράμματα εξυγίανσης», για να φτάσει η Ολυμπιακή στην πλήρη απαξίωση και να την οδηγείτε σ΄ ένα ξεπούλημα, που ευτυχώς δεν θα προλάβετε να ολοκληρώσετε. Γιατί δεν θα είστε εσείς Κυβέρνηση μετά τις επόμενες εκλογές. Βλέπετε μάλιστα πολύ καλά ότι αυτήν τη στιγμή η Ολυμπιακή Αεροπορία έχει στοιχίσει στον Ελληνικό Λαό, με τα «προγράμματα», τα οποία εσείς έχετε φέρει προς «εξυγίανση», πάνω από ένα τρισεκατομμύριο δραχμές. Γι’ αυτά δεν θα απολογηθεί κανένας επιτέλους; Για τον τρόπο που οδηγήσατε την Ολυμπιακή Αεροπορία εκεί που την οδηγήσατε δεν θα απολογηθεί κανείς;
     Εμείς είμαστε ξεκάθαροι στο σημείο αυτό. Σας το προτείναμε από την αρχή και εμμένουμε στο στρατηγικό επενδυτή με διεθνή διαγωνισμό, για να μπορέσει να εξυγιάνει την εταιρεία. Εσείς και χρεώσατε τον Ελληνικό Λαό πάνω από ένα τρισεκατομμύριο δραχμές και την οδηγείτε σε ένα ξεπούλημα. Αυτό αποδεικνύει και η σημερινή απάντησή σας.
     Σας είπα όμως και πάλι: Ευτυχώς δεν θα προλάβετε να ολοκληρώσετε αυτού του είδους την καταστροφή του εθνικού αερομεταφορέα, η οποία δεν πλήττει μόνο την εταιρεία, πλήττει αυτό τούτο το κύρος της Χώρας και μάλιστα σε μια τόσο κρίσιμη περίοδο όπως το 2004, χρονιά Ολυμπιακών Αγώνων.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε συνάδελφε, μας λέτε αντιφατικά πράγματα. Και μας λέτε αντιφατικά πράγματα, γιατί από τη μία μας λέτε ότι ξεπουλάμε την Ολυμπιακή, όταν κάνουμε μια τεράστια προσπάθεια να την κρατήσουμε και να τη διατηρήσουμε ως εθνικό αερομεταφορέα. Και από την άλλη μας λέτε τι; Ότι εσείς θα την κρατήσετε. Θα την κρατήσετε με την παλιά της μορφή; Μα, εδώ έχουνε κλείσει δεκάδες παρόμοιων επιχειρήσεων σε όλο τον κόσμο, λόγω της μεγάλης κρίσης, που γνωρίζουμε όλοι. Και εσείς μας λέτε τέτοια πράγματα; Εκτός εάν αυτά που μας λέγατε κατά τη διάρκεια της συζήτησης στην επιτροπή δεν ισχύουν, ότι δηλαδή έπρεπε να την έχουμε κλείσει εδώ και δέκα χρόνια.
     Εν πάση περιπτώσει, εμείς έχουμε καταβάλει κάθε δυνατή προσπάθεια να διατηρήσουμε ένα κρατικό φορέα σε αυτήν τη φάση, που θέλουμε να πάει στον ιδιωτικό φορέα, για να εξυγιανθεί καλύτερα, αλλά να κρατήσουμε τις θέσεις των εργαζομένων. Θα ήταν μεγάλη ευκολία, κύριε Παυλόπουλε, να προχωρήσουμε στο κλείσιμο της Ολυμπιακής και να κηρύξουμε μια πτώχευση. Δεν το κάναμε όμως, γιατί θέλουμε η χώρα μας να έχει εθνικό αερομεταφορέα, θέλουμε να έχουμε αερογραμμές, θέλουμε να εξυπηρετούμε τους πολίτες.
     Και βέβαια, δεν θα μπορούσαμε ποτέ να ακολουθήσουμε την τακτική σας, γιατί το να βρούμε ένα στρατηγικό επενδυτή, όπως εσείς ισχυρίζεστε, δεν λέει τίποτα. Πρέπει να βρούμε τους ανθρώπους πραγματικά μέσα από σωστές διαδικασίες, που θα παραλάβουν μια επιχείρηση και μια εταιρεία, που θα μπορεί να λειτουργήσει. Γιατί το να βρούμε έναν άνθρωπο, για να την κλείσει εκείνος, νομίζω ότι δεν λέει τίποτα.
     Προς αυτή, λοιπόν, την κατεύθυνση εμείς έχουμε αγωνιστεί. Πράγματι έχουμε δημιουργήσει ένα πλαίσιο. Εκτιμούμε ότι αυτή η μορφή που τελικά βρέθηκε, είνα η καλύτερη λύση, είναι σε συνεργασία και σε συνεννόηση με την Ευρωπαϊκή Ένωση και είναι η λύση που δίνει προοπτική στις Ολυμπιακές Αερογραμμές. Αυτή τη προοπτική εμείς προσπαθούμε και προσπαθήσαμε από την αρχή να διασφαλίσουμε, γιατί αυτό επιτάσσει το συμφέρον της χώρας. Κάθε άλλη εκδοχή που ακούγεται εκ τους ασφαλούς, θα μπορούσε να πει κανείς, ότι είναι εκδοχή που δεν έχει βάση, δεν έχει στηρίγματα. Οι προσπάθειές μας είναι προς τη σωστή κατεύθυνση.
     ΠΡΟΚΟΠΗΣ ΠΑΥΛΟΠΟΥΛΟΣ: Εδώ μας τα λέγατε αυτά.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Εκείνο που έχω να πω στη συγκεκριμένη στιγμή είναι ότι όλες οι πτέρυγες της Βουλής θα πρέπει να συμβάλουν προς την κατεύθυνση να διατηρηθεί ο εθνικός αερομεταφορέας, γιατί οι λύσεις που έχουν ακολουθηθεί σε άλλες περιπτώσεις και σε άλλες χώρες είναι λύσεις κλεισίματος, δημιουργούν τεράστια προβλήματα με ανέργους και εμείς δεν θέλουμε να φτάσουμε σε αυτό το σημείο, γι’ αυτό καταβάλλουμε και αυτές τις προσπάθειες.
     ΠΡΟΚΟΠΗΣ ΠΑΥΛΟΠΟΥΛΟΣ: Διαπραγματεύεστε ή όχι την πώληση της Ολυμπιακής;
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της επίκαιρης ερώτησης προς τον Πρωθυπουργό.
     Τρίτη είναι η με αριθμό 373/20-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Πολιτισμού, σχετικώς με τη δημιουργία ενιαίου πάρκου υψηλού πρασίνου στο Γουδί κλπ.
     Η επίκαιρη ερώτηση του κυρίου συναδέλφου έχει ως εξής:
      «Η ανακοίνωση του κυρίου Υπουργού Πολιτισμού στις 31.12.2003 ότι η Κυβέρνηση μεθοδεύει τη δημιουργία ποδοσφαιρικού γηπέδου για την ΠΑΕ Παναθηναϊκός στο Γουδί, αποτελεί τη χαριστική βολή και, αν υλοποιηθεί, θα αποτελέσει την ταφόπλακα για τα όνειρα και τις προσδοκίες των κατοίκων της περιοχής που για δεκαετίες τώρα περιμένουν από τις κατά καιρούς κυβερνήσεις να παραχωρήσουν στους Δήμους Αθήνας και Ζωγράφου το χώρο τον εννιακοσίων εξήντα πέντε στρεμμάτων των στρατοπέδων για τη δημιουργία ενιαίου πάρκου υψηλού πρασίνου, όπως εξάλλου προβλέπει και ο ν. 732/77. Αντί γι’ αυτό, ο χώρος τεμαχίζεται και παραχωρείται για άλλες χρήσεις, ακόμη και για ανάπτυξη ιδιωτικής επιχειρηματικής δραστηριότητας ή για τη δημιουργία «φιλανθρωπικής» εικόνας σε κυρίας της άρχουσας τάξης.
      Η ανακοίνωση του κυρίου Υπουργού, ο οποίος μάλιστα διαβεβαιώνει ότι έχει τη σύμφωνη γνώμη της κυρίας Υπουργού ΠΕΧΩΔΕ και της Δημάρχου Αθηναίων, προκάλεσε την οργή των κατοίκων της περιοχής και καθιστά συνυπεύθυνους τόσο το ΠΑΣΟΚ όσο και τη Νέα Δημοκρατία για την καταστροφή και τσιμεντοποίηση ενός από τους ελάχιστους εναπομείναντες χώρους πρασίνου στο Λεκανοπέδιο, ο οποίος μάλιστα περιβάλλεται από σημαντικό αριθμό νοσηλευτικών ιδρυμάτων. 
      Ερωτάται ο κύριος Υπουργός: 
      Ποια μέτρα θα πάρει η Κυβέρνηση και πότε, ώστε να δρομολογηθούν άμεσα οι διαδικασίες για τη δημιουργία –με κρατική χρηματοδότηση και ελεύθερη πρόσβαση για το λαό και τη νεολαία- ενιαίου πάρκου υψηλού πρασίνου στα εννιακόσια εξήντα πέντε στρέμματα των στρατιωτικών εγκαταστάσεων στο Γουδί;»
      Θα απαντήσει ο Υφυπουργός Πολιτισμού, αρμόδιος για θέματα αθλητισμού κ. Λιάνης.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Κύριε Πρόεδρε, ευχαριστώ.
     Είναι ολοφάνερο πια ότι το θέμα των γηπέδων έχει γίνει ένα από τα μεγάλα θέματα της επικαιρότητας και κατά τη γνώμη μου δικαίως ήταν ένα θέμα το οποίο παρέμεινε άλυτο στον αθλητικό χώρο για περίπου επτά δεκαετίες. Η Κυβέρνηση με ευέλικτες και σύντομες προσπάθειες έδωσε αποτελεσματικές λύσεις, κατά τη γνώμη μου, και στο θέμα του γηπέδου Καραϊσκάκη που αφορά ολόκληρο τον Πειραιά και στο θέμα της Φιλαδέλφειας και της ΑΕΚ, εσχάτως στο γήπεδο του Παναθηναϊκού, για το οποίο θα σας απαντήσω, αλλά και στο γήπεδο της Ξάνθης με το να δώσει εγκαταστάσεις για την εθνική ομάδα και σε όλες τις ολυμπιακές πόλεις με το να δώσει νέα γήπεδα για τους Ολυμπιακούς Αγώνες, όπου θα γίνει το προολυμπιακό τουρνουά ποδοσφαίρου.
      Ερχόμαστε τώρα στο μεγάλο θέμα του γηπέδου του Παναθηναϊκού. Γνωρίζετε πολύ καλά τι πρόβλημα υπήρχε με το θέμα της λεωφόρου. Μόλις πριν από λίγες ημέρες, μετά από συνάντηση του Υπουργού Πολιτισμού κ. Βενιζέλου, με την κ. Βάσω Παπανδρέου Υπουργό ΠΕΧΩΔΕ και με τη Δήμαρχο Αθηναίων κ. Μπακογιάννη κατέληξαν στο να βρουν μία κοινώς αποδεκτή λύση και να γίνει το νέο γήπεδο του Παναθηναϊκού στο Γουδί. Έχει επιλεγεί ένας χώρος, μία δημόσια έκταση επιφάνειας περίπου εβδομήντα πέντε στρεμμάτων στην περιοχή της Λεωφόρου Κατεχάκη, μετά το φυτώριο του Δήμου Αθηναίων, στην ίδια πλευρά της Λεωφόρου Κατεχάκη όπου είναι και τα νοσοκομεία Στρατού και Αεροπορίας και πριν από τη διασταύρωση με την οδό Πίνδου. Το γήπεδο θα απέχει πάνω από εκατόν πενήντα μέτρα από τα παραπάνω νοσοκομεία, απόσταση που είναι ικανή να αποσβέσει τους θορύβους και καταλαβαίνω την ευαισθησία που υπάρχει. Παρ’ όλα αυτά, για την ανέγερση του γηπέδου θα συνταχθεί και θα εγκριθεί μελέτη περιβαλλοντικών επιπτώσεων, η οποία θα προσδιορίζει και θα επιβάλλει πιθανόν πρόσθετα μέτρα, τα οποία και θα εφαρμοστούν.
      Κύριε Κολοζώφ, το Μητροπολιτικό Πάρκο στο Γουδί δεν έχει θεσμοθετηθεί νομικά, πρόκειται να θεσμοθετηθεί προσεχώς. Το γήπεδο στην περιοχή αυτή θα αντιμετωπιστεί πολεοδομικά και περιβαλλοντολογικά κατά έναν ενιαίο τρόπο με το σύνολο της έκτασης του Μητροπολιτικού Πάρκου ως λειτουργία ενταγμένη σ’ αυτό και όχι μεμονωμένα ή ανεξάρτητα από το υπόλοιπο πάρκο. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωση με την Ελλάδα» μαθητές και καθηγητές από το 5ο Γυμνάσιο Γλυφάδας Αθηνών. 
     Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Θα ήθελα να ανακοινώσω στο Σώμα ότι την Τετάρτη 28 Ιανουαρίου 2004 και ώρα 18.30΄ θα διεξαχθεί συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή με θέμα «την πολιτική της Κυβέρνησης στους κρίσιμους τομείς των λειτουργιών του κράτους». 
     Η πρωινή συνεδρίαση της Τετάρτης θα πραγματοποιηθεί κανονικά με αντικείμενο το νομοθετικό έργο. Και αυτό το λέω για να το λάβω υπόψη τους οι κυρίες και οι κύριοι συνάδελφοι.
     Ο κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, φαντάζομαι ότι θα έτυχε και σε σας, όπως και σε πολλούς κατοίκους του Λεκανοπεδίου, να αγναντέψουν αυτό το Λεκανοπέδιο από ψηλά και να αναπολήσουν τα χρόνια τα παλιά όπου υπήρχε λίγο πράσινο.
Όσο και εάν κοιτάξεις γύρω σου, είναι γεμάτο από τσιμέντο με ορισμένες νησίδες από λίγο πράσινο.
      Οι κάτοικοι αυτών των περιοχών στο Λεκανοπέδιο συχνά κατεβαίνουν σε αγώνες για να υπερασπιστούν έστω και δέκα μέτρα πράσινο από την τσιμεντοποίηση που συστηματικά προχωρά. Και αναρωτιέται κανένας πώς γίναμε έτσι, πώς έγινε αυτό το Λεκανοπέδιο μια λίμνη από τσιμέντο. Και αναζητά και τους ένοχους. Πού να τους βρει τους ένοχους; 
      Είναι η δική μας περίπτωση. Ενώ έχουμε ένα τεράστιο πάρκο –ακόμα δεν έχει γίνει- ενώ έχουμε νομοθετήσει αυτό το πάρκο να γίνει υψηλού πρασίνου και να περάσει στους κατοίκους της περιοχής, στους Δήμους Ζωγράφου και Αθηνών, παρακολουθούμε εδώ και πολλά χρόνια -και έχουμε κάνει πολλές παρεμβάσεις γι’ αυτό το ζήτημα στη Βουλή- ένα συστηματικό τεμαχισμό αυτών των εννιακοσίων εξήντα πέντε στρεμμάτων που είχαμε νομοθετήσει να παραμείνει σαν πάρκο με διάφορες χρήσεις που δεν έχουν καμία σχέση με πάρκο. Έχει μείνει αυτό που έχει μείνει. 
      Έρχεται σήμερα η Κυβέρνηση και λέει ότι δεν θα γίνει αυτό το πάρκο στις διαστάσεις που προβλέπαμε, έτσι όπως το είχαμε νομοθετήσει, αλλά θα βάλουμε στη μέση έναν όγκο από τσιμέντο με διάφορες άλλες δραστηριότητες πέρα από το γήπεδο.
      Να, λοιπόν, κύριε Πρόεδρε, ποιος είναι ο ένοχος για την κατάντια που έχουμε σήμερα: οι διάφορες κυβερνήσεις Δεξιάς ή του ΠΑΣΟΚ που συνέχεια νομοθετούν και αλλάζουν τη χρήση αυτών των εδαφών. Οι κάτοικοι βρίσκονται σε συνεχή διαμαρτυρία. Δεν μπορούμε να ανεχθούμε ξανά να υποχωρήσουμε σε ορισμένα συμφέροντα που υπάρχουν και να διώξουμε και αυτό το λίγο πράσινο που έχουμε στην περιοχή μας. Πρόκειται για έγκλημα που θα αναρωτιόμαστε ύστερα από δέκα χρόνια ποιος τα αποφάσισε. Γιατί και αυτή η περιοχή με το γήπεδο εκεί πέρα θα γεμίσει στη συνέχεια από τσιμέντο και το ξέρετε πολύ καλά.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, αντιλαμβάνομαι και κατανοώ απολύτως και τις οικολογικές ευαισθησίες του κ. Κολοζώφ και φαντάζομαι και των κατοίκων της πόλεως των Αθηνών. 
      Εξήγησα νωρίτερα ότι υπάρχει ένα αντικειμενικό πρόβλημα. Δεν μπορεί να θέλουμε να λύσουμε ένα αντικειμενικό πρόβλημα μεγάλων συλλόγων που είναι στενά συνδεδεμένοι με τις ιστορίες των πόλεων, που έχουν γράψει και αυτοί τις δικές τους όμορφες στιγμές, που προσφέρουν ψυχαγωγία στο κοινό –θα έλεγα- σε μεγάλο κομμάτι του λαού –και αυτό θα πρέπει να σας ενδιαφέρει ιδιαίτερα- και να λέμε ότι δεν πρέπει να λύσουμε αυτό το θέμα.
      Η προσωπική μου θέση σαν Υφυπουργός Αθλητισμού ήταν πάντα ότι οι μεγάλες ομάδες πρέπει να παίζουν στις ιστορικές τους έδρες. Κάτι τέτοιο συμβαίνει σε όλη την Ευρώπη -στη Μαδρίτη, στη Βαρκελώνη, στη Ρώμη, στο Τορίνο, στο Μιλάνο- ακριβώς στο κέντρο των πόλεων, μέσα στους ιστούς των πόλεων υπάρχουν τα μεγάλα γήπεδα και παραμένουν ως αθλητικά μνημεία αυτών των πόλεων.
      Κατά τη γνώμη μου, κύριε Κολοζώφ, τα γήπεδα είναι οι τελευταίοι διαταξικοί χώροι, ανεξάρτητα του πώς έχουν καταντήσει εξαιτίας ορισμένων λίγων βανδάλων. Τα γήπεδα είναι χώροι ελευθερίας, είναι χώροι ισότητας και πρέπει να τα βλέπουμε έτσι. Θα έλεγα ότι θα πρέπει να αντιληφθείτε ότι εάν γίνει εκεί ένας χώρος ενός σωστού γηπέδου -και πιστεύω ότι ο Παναθηναϊκός τέτοιο γήπεδο θα κάνει- να μου επιτρέψετε να πω ότι θα είναι χώρος χαράς, θα είναι ένας μαγνήτης για τη νεολαία και μάλιστα για τη νεολαία που έχει ανάγκη να στρέφεται προς το ηλιοτρόπιο που δείχνει την καλή πλευρά της ζωής και όχι τις άλλες πλευρές που κι εσείς κι εμείς τις καταδικάζουμε. 
      Τέλος, θέλω να πω το εξής. Στη Β΄ Ζώνη του Υμηττού, εκεί που πρόκειται να γίνουν όλα αυτά τα αθλητικά έργα, επιτρέπονται απολύτως και οι πολιτιστικές και οι αθλητικές λειτουργίες, δηλαδή λειτουργίες προς τις οποίες δεν είναι διόλου ασήμαντες οι λειτουργίες κατασκευής του γηπέδου του Παναθηναϊκού.
      ΟΡΕΣΤΗΣ ΚΟΛΟΖΩΦ: Εμείς δε τα αμφισβητούμε αυτά. Αμφισβητούμε την τοποθέτηση.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Εν πάση περιπτώσει σας εξήγησα ότι οι πολεοδομικοί όροι και οι περιορισμοί που θα τεθούν στην ανέγερση του γηπέδου θα είναι σύμφωνοι απολύτως με την ισχύουσα νομοθεσία και θα θεσπιστούν στο πλαίσιο που επιτρέπεται από την ισχύουσα νομοθεσία.
     Χαριτολογώντας θα σας έλεγα ότι καταλαβαίνω το αίσθημα που θέλετε να έχετε βλέποντας πράσινο αγναντεύοντας την Αθήνα, αλλά πιστέψτε με ότι ο Παναθηναϊκός είναι καταπράσινος και δεν θα έχετε αυτό το πρόβλημα, εάν πραγματικά πάτε στο γήπεδο του αργότερα.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 371/20.1.2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις για την αναγνώριση των πτυχίων των Ιατρικών Σχολών Πανεπιστημίων του εξωτερικού κλπ.
      Η επίκαιρη ερώτηση του συναδέλφου έχει ως εξής:
      «Οι εξετασθέντες των Πανεπιστημίων Ιατρικής Εξωτερικού, από το ΔΙΚΑΤΣΑ, στις εξετάσεις που διενεργήθηκαν στις 22 και 23.11.2003 διαμαρτύρονται διότι οι αρμόδιοι παράγοντες κατά την έκδοση των αποτελεσμάτων δεν έλαβαν υπόψη τις διατάξεις του άρθρου 7 της Υπουργικής Απόφασης Φ. 6/18467/Β3/8.4.2003, με βάση την οποία, επιτυχόντες θεωρούνται όσοι από τους εξεταζόμενους λάβουν βαθμό τουλάχιστον 5 με άριστα το 10. 
      Υποψήφιοι που στις προαναφερόμενες εξετάσεις με το σύστημα βαθμολόγησης των πολλαπλών επιλογών παρά το γεγονός ότι είχαν λάβει ποσοστό επιτυχίας από 50% έως 62,5% δηλαδή ο βαθμός επιτυχίας τους σύμφωνα με την απόφαση είναι 5 έως 6,25% να μην θεωρούνται επιτυχόντες.
      Επειδή με το αρ. 143851π.ε./ΙΗ/8.1.2004 έγγραφό σας, δηλώνετε ότι ο τρόπος βαθμολόγησης έγινε με βάση την αριθμ. 462/10/102003 απόφαση του διοικητικού συμβουλίου του ΔΙΚΑΤΣΑ, τη σύμφωνη γνώμη των προέδρων των Ιατρικών Σχολών των Ελληνικών Α.Ε.Ι. και με βάση τα ισχύοντα στις διενεργούμενες εξετάσεις, των Ελληνικών Ιατρικών Σχολών (με το σύστημα των πολλαπλών επιλογών), ενώ αντίθετα κρίνεται ότι έγινε καθ’ υπέρβαση της κείμενης νομοθεσίας και της απόφασης σας Φ.6 18467/Β3/8.4.2003.
      Ερωτάται ο κύριος Υπουργός: 
      Ποιο είναι το περιεχόμενο της αριθμ. 462/10/10/2003 απόφασης του ΔΙΚΑΤΣΑ και των προέδρων των Ιατρικών Σχολών των Ελληνικών Α.Ε.Ι., με το οποίο καθορίστηκε η διεξαγωγή των εξετάσεων και η βαθμολόγηση των γραπτών;
      Σε ποιες ενέργειες προτίθεται να προβεί ο κύριος Υπουργός, ώστε να αποκατασταθούν οι εξετασθέντες που συγκέντρωσαν τη βαθμολογία σύμφωνα με την προαναφερόμενη απόφαση και ενώ είναι επιτυχόντες, το ΔΙΚΑΤΣΑ τους κρίνει ως αποτυχόντες;»
     Ο κύριος Υπουργός έχει το λόγο.
     ΠΕΤΡΟΣ ΕΥΘΥΜΙΟΥ  (Υπουργός  Εθνικής  Παιδείας και Θρησκευμάτων): Νομίζω ότι η βάση της συζήτησης είναι πως οι εξετάσεις του ΔΙΚΑΤΣΑ, δηλαδή των αποφοίτων των πανεπιστημίων κυρίως των χωρών της Ανατολικής Ευρώπης, αλλά όπως γνωρίζετε και των ΗΠΑ και του Καναδά και της Αυστραλίας, πρέπει να είναι ότι αυτοί οι απόφοιτοι κρίνονται αντίστοιχα με τους φοιτητές στις ιατρικές σχολές της Ελλάδας. Για να έχουμε ένα δίκαιο μέτρο, για να μην έχουμε αμφισβητήσεις, για να μην έχουμε αρνητικές ή θετικές διακρίσεις, οφείλουμε να εξετάζουμε αυτά τα παιδιά με τον ίδιο τρόπο ακριβώς που εξετάζονται όσα Ελληνόπουλα βρίσκονται στις επτά ιατρικές σχολές της Ελλάδας και φτάνουν στο πτυχίο τους. Άρα η κατεύθυνση που εδόθη στο ΔΙΚΑΤΣΑ είναι να έχουμε ίση μεταχείριση, την αρχή της αναλογικής μεταχείρισης των παιδιών αυτών που έρχονται κυρίως από τις Ανατολικές Χώρες και να εξετάζονται με τον ίδιο ακριβώς τρόπο που εξετάζονται τα οι φοιτητές των ελληνικών Ιατρικών Σχολών. 
     Το Δ.Σ. του ΔΙΚΑΤΣΑ αποφάσισε στην απόφασή του με πρακτικό 462/10/10/2003 να εφαρμόσει τις γραπτές εξετάσεις με το σύστημα των πολλαπλών ερωτήσεων όπως ακριβώς πραγματοποιούνται και στις ιατρικές σχολές της χώρας. Όρισε τις διαδικασίες, όρισε το πώς πρέπει αυτό να συμβεί, σε ποιο χρόνο και ανετέθη ως εκ του νόμου ισχύει, στους Προέδρους των επτά ιατρικών σχολών η διαχείριση του τρόπου των εξετάσεων. Οι Πρόεδροι και οι εκπρόσωποί τους πραγματοποίησαν τρεις συσκέψεις, την πρώτη το Σεπτέμβριο του 2003 όπου εισηγήθηκαν αυτό το μοντέλο στο Δ.Σ. του ΔΙΚΑΤΣΑ και άλλες δύο τον Οκτώβριο και το Νοέμβριο του 2003. Σε αυτές τις συσκέψεις, λαμβάνοντας υπόψη την απόφαση του Δ.Σ. του ΔΙΚΑΤΣΑ ότι η βάση επιτυχίας είναι τουλάχιστον το 60% με το σύστημα των πολλαπλών ερωτήσεων, προσδιόρισαν οι ίδιοι τη βάση επιτυχίας στο 62,5% έχοντας υπόψη ότι στις ιατρικές σχολές της Ελλάδας όπου διενεργούνται εξετάσεις με το σύστημα των πολλαπλών επιλογών, η βάση ανέρχεται στο 65%. Άρα υπήρξε αυτή η ρύθμιση κατ’ αναλογία με τις εξετάσεις στις ιατρικές σχολές. Αυτό πραγματοποιήθηκε με τρόπο διαυγή, αντικειμενικό, αμερόληπτο και αδιάβλητο με την ευθύνη σαράντα καθηγητών των ιατρικών σχολών της χώρας που χρησιμοποιήθηκαν ως βαθμολογητές.
     (Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ.  ΠΑΝΑΓΙΩΤΗΣ  ΣΓΟΥΡΙΔΗΣ)
      Θέλω να τονίσω ότι η ύλη ήταν αναρτημένη από τον Αύγουστο και στα γραφεία του ΔΙΚΑΤΣΑ και στο διαδίκτυο, έτσι ώστε να είναι προετοιμασμένοι οι υποψήφιοι και για την ύλη. Υπήρξε μάλιστα και προσομοίωση της διαδικασίας στο διαδίκτυο, η οποία πλέον θα είναι αναρτημένη μονίμως, ώστε κάθε υποψήφιος να μπορεί να ασκεί με τον τρόπο του τον εαυτό του σε σχέση με το σύστημα των εξετάσεων των πολλαπλών επιλογών. 
      Θα τόνιζα ότι αυτό το σύστημα στηρίζεται στην αρχή της αναλογίας της μεταχείρισης μεταξύ των σπουδαστών στην Ελλάδα και των αποφοίτων των πανεπιστημίων του εξωτερικού. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουβέλης για δύο λεπτά, προκειμένου να αναπτύξει την ερώτησή του. 
      ΦΩΤΗΣ ΚΟΥΒΕΛΗΣ: Κύριε Υπουργέ, λυπάμαι, αλλά τα πράγματα δεν είναι, όπως τα είπατε, και ακούστε γιατί δεν είναι έτσι. Το ΔΙΚΑΤΣΑ με το πρακτικό του 462 σας ζήτησε επί λέξει να αλλάξετε την υπουργική απόφαση, η οποία καθορίζει το σύννομο των εξετάσεων. Σας είπε επί λέξει ότι «υποβάλλουμε στο Υπουργείο Εθνικής Παιδείας την πρότασή μας, προκειμένου να τροποποιηθεί η υπουργική σας απόφαση», αυτή δηλαδή η οποία καθορίζει τη νομιμότητα, την αντικειμενικότητα και την εναρμόνιση με όλα εκείνα τα οποία είπατε και ισχύουν για τους φοιτητές των ελληνικών Ιατρικών Σχολών. 
      Μάλιστα με το ίδιο πρακτικό, αυτό το χαλκείο παρανομίας που λέγεται ΔΙΚΑΤΣΑ σας ζήτησε να έχετε και αστυνομική δύναμη έξω από τα εξεταστικά κέντρα. 
      Κατά συνέπεια είναι παράνομη η απόφαση του ΔΙΚΑΤΣΑ, όταν χωρίς δική σας υπουργική απόφαση καθορίζει τα ποσοστά επιτυχίας. Βρίθει παρανομιών η συμπεριφορά του ΔΙΚΑΤΣΑ και γνωρίζετε πάρα πολύ καλά ότι έχει επιληφθεί και η αρμόδια εισαγγελική αρχή. Υπήρξαν χρηματισμοί και έπαιξε αυτό το ΔΙΚΑΤΣΑ με τον πόνο των νέων παιδιών και καλά κάνετε που αλλάζετε τη δομή και το νομικό χαρακτήρα του ΔΙΚΑΤΣΑ. Αλλά η απόφαση του διοικητικού συμβουλίου του ΔΙΚΑΤΣΑ που καθόρισε άλλα ποσοστά επιτυχίας και τούτο, ανεξαρτήτως των παρανομιών, τον χρηματισμό και της παράβασης καθήκοντος που έχει σημειωθεί σε πάρα πολλές περιπτώσεις, είναι παράνομη. 
      Εσείς, κύριε Υπουργέ, τι κάνατε; Δεν παρενέβητε, αλλά βγαίνετε σήμερα να τους υπερασπιστείτε την ώρα που εκκρεμούν τουλάχιστον εξακόσιες προσφυγές, αιτήσεις ακυρώσεως προς το Συμβούλιο της Επικρατείας. Δεν αντιμετωπίζεται έτσι η αγωνία των νέων ανθρώπων. Δεν ήταν αυτό εναρμόνιση με τα ισχύοντα στις ελληνικές ιατρικές σχολές. Πρόκειται για μια πρόδηλα, κύρει Υπουργέ, παρανομία του ΔΙΚΑΤΣΑ όχι μόνο σε ό,τι αφορά τον καθορισμό των ποσοστών επιτυχίας, αλλά παρανομία που συνδέεται και με άλλα ζητήματα, για τα οποία λυπάμαι ειλικρινά ως Έλληνας Βουλευτής και πολίτης που βλέπουν το φως της δημοσιότητας και προσβάλλουν κάθε έννοια ισονομίας και αντικειμενικότητας. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Ευθυμίου έχετε δύο λεπτά προκειμένου να δευτερολογήσετε. 
      ΠΕΤΡΟΣ ΕΥΘΥΜΙΟΥ  (Υπουργός  Εθνικής  Παιδείας και Θρησκευμάτων): Κύριε Κουβέλη, σφάλετε σε κάτι ουσιώδες. Η απόφαση του ΔΙΚΑΤΣΑ θα χρειαζόταν νέα υπουργική απόφαση, τροποποιητική για τον τρόπο διενέργειας των εξετάσεων, μόνο εφόσον γινόταν δεκτή η πρόταση για την πραγματοποίηση των εξετάσεων με ηλεκτρονικό τρόπο. Αυτή η πρόταση  δεν έγινε δεκτή, διότι εκρίθη από τις αρμόδιες υπηρεσίες του Υπουργείου και από το Ινστιτούτο Τεχνολογίας Υπολογιστών της Πάτρας, ότι χρειαζόμαστε εξειδικευμένη ηλεκτρονική υποδομή, για να πραγματοποιήσουμε τις εξετάσεις με ηλεκτρονικό τρόπο. 
     Άρα από την ώρα που δεν υιοθετήθηκε η πρόταση για ηλεκτρονική πραγματοποίηση των εξετάσεων και οι εξετάσεις πραγματοποιήθηκαν με γραπτό τρόπο, τότε δεν χρειαζόταν η τροποποίηση της υπουργικής απόφασης, η οποία παρέχει απόλυτα σύννομη μορφή στη διενέργεια των εξετάσεων με γραπτό τρόπο με το σύστημα των πολλαπλών ερωτήσεων. 
      Αυτό που θα ήθελα να τονίσω, κύριε Κουβέλη, είναι το εξής: Πράγματι διαπιστώθηκαν και ουσιώδη προβλήματα λειτουργίας, που ταλαιπώρησαν τον πολίτη, και ουσιώδη θέματα νομιμότητας και απίστευτα κυκλώματα παρεμβάσεων στο ΔΙΚΑΤΣΑ, τα οποία οδηγήσαμε στον εισαγγελέα και αυτήν τη στιγμή βρίσκονται υπό δικαστική διερεύνηση. Είναι απολύτως βέβαιο ότι θα οδηγηθούν στη δικαιοσύνη όλοι αυτοί, οι οποίοι συνέβαλαν σε αυτήν την αθλιότητα. Είμαστε σε στενή συνεργασία και αυτή την ώρα που μιλάμε με την εισαγγελική αρχή.
      Επιπροσθέτως, καταργούμε αυτό το ΔΙΚΑΤΣΑ ως έχει. 
Αναδιαρθρώνουμε πλήρως τη λειτουργία του, τις υπηρεσίες του. Δεν παραμένει κανείς, έρχονται καινούριοι υπάλληλοι, έτσι ώστε να λήξει η ταλαιπωρία του πολίτη, να εκλείψει κάθε πιθανότητα οποιουδήποτε μη διαφανούς χειρισμού, να έρθει αυτοματοποίηση της αναγνώρισης της ισοτιμίας και φυσικά να βελτιώνεται σταθερά το σύστημα εξετάσεων. Με το νέο νόμο, όπως έχει κατατεθεί και ελπίζω να ψηφιστεί απ’ αυτήν τη Βουλή, ελπίζω να πετύχουμε με την ψήφισή του κάτι πάρα πολύ απλό που θα λύσει το θέμα οριστικά. Τα παιδιά που έρχονται από τις ξένες χώρες θα συνεξετάζονται με τους αποφοίτους των ιατρικών σχολών, με τους επί πτυχίω φοιτητές μας στα ίδια μαθήματα, στις ίδιες αίθουσες, με τις ίδιες διαδικασίες, έτσι ώστε να εκλείψει κάθε ειδικό καθεστώς εξετάσεων γι’ αυτά τα παιδιά, παρ’ όλο που θέλω να τονίσω ότι αυτές οι εξετάσεις ήταν αντικειμενικές και αδιάβλητες. 
      Και επειδή αφορά θέμα ηθικής τάξεως, κύριε Πρόεδρε -όχι ότι το είπε ο κ. Κουβέλης- θα ήθελα να πω ότι οι συγκεκριμένοι σαράντα καθηγητές που ανεμείχθησαν, οι πρόεδροι των ιατρικών σχολών και το διοικητικό συμβούλιο του ΔΙΚΑΤΣΑ, κινούνται με απέραντη διάθεση προσφοράς και καμία σχέση δεν έχουν με τα φαινόμενα που περιγράψατε και από κοινού στηλιτεύουμε και οδηγούμε και στη δικαιοσύνη. 
     ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου κύκλου.
     Πρώτη είναι η με αριθμό 368/20.1.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Ανάπτυξης, σχετικώς με τη λήψη μέτρων διασφάλισης της λειτουργίας του Ναυπηγείου ΝΑΥΣΙ στο Πέραμα κλπ.
     Η επίκαιρη ερώτηση του κ. Διαμαντίδη έχει ως εξής:
     «Κύριε Υπουργέ, είναι γνωστό το τεράστιο κοινωνικό και οικονομικό πρόβλημα που επικρατεί στην Επισκευαστική Ζώνη Περάματος. Η οικονομική κρίση που έπληξε πολλές επιχειρήσεις, οδήγησε πολλές από αυτές σε κλείσιμο, με αποτέλεσμα πάρα πολλοί εργαζόμενοι να μείνουν άνεργοι ή να εργάζονται περιστασιακά.
     Το Ναυπηγείο ΝΑΥΣΙ λόγω των τεράστιων οικονομικών προβλημάτων που έχει, βρίσκεται πάρα πολύ κοντά στο να τερματίσει τη λειτουργία του, παρά τις φιλότιμες προσπάθειες των εκατόν σαράντα εργαζομένων.
     Οι τεράστιες οικονομικές υποχρεώσεις του Ναυπηγείου προς τα ασφαλιστικά ταμεία, το δημόσιο, τον ΟΛΠ, οδηγούν στις καθυστερήσεις και ακόμα στις περικοπές των αμοιβών των εργαζομένων.
     Αναπόφευκτα, αυτή η κατάσταση θα οδηγήσει στο κλείσιμο του ναυπηγείου με αποτέλεσμα εκατόν σαράντα εργαζόμενοι να βρεθούν στο δρόμο.
     Η εξαγορά του ναυπηγείου από ιδιώτες θα είναι σανίδα σωτηρίας για τους εργαζόμενους και για το ίδιο το ναυπηγείο. Κατόπιν αυτού, 
     Ερωτάται ο κύριος Υπουργός
     Πότε και με ποια μέτρα θα βοηθηθεί και θα διασφαλιστεί η λειτουργία του ναυπηγείου;
     Προβλέπεται η εξαγορά του ναυπηγείου από ιδιώτες και πώς θα διασφαλιστούν οι ήδη εργαζόμενοι;»
     Ο Υπουργός Ανάπτυξης κ. Τσοχατζόπουλος έχει το λόγο.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
     Κύριοι συνάδελφοι, η στήριξη των σχετικών ναυπηγείων από τη μεριά της Κυβέρνησης είναι επιβεβλημένη. Προωθείται με παρεμβάσεις συστηματικά τον τελευταίο καιρό, μέσα από τις συνομιλίες τόσο του Υπουργείου Εργασίας, όσο και του Υπουργείου Ανάπτυξης. Οι κύριοι Τζιόλας και Καλαφάτης τον τελευταίο καιρό είχαν συνομιλίες και με τους εργαζομένους και με την ιδιοκτησία, προκειμένου πρώτον, να υπάρξει διαδικασία ρύθμισης των υψηλών –όπως αναφέρετε, κύριε συνάδελφε- χρεών της εταιρείας προς το ΙΚΑ και δεύτερον να υπάρξει παρέμβαση και διευθέτηση από τη μεριά του Υπουργείου Ανάπτυξης του κ. Καλαφάτη, προς την κατεύθυνση ρύθμισης θεσμικών θεμάτων λειτουργίας της επιχείρησης, για να μπορέσουν να ξεπεραστούν τα προβλήματα τα οποία υπάρχουν αυτήν τη στιγμή.
     Βέβαια, το βασικό θέμα, όπως αναφέρατε κι εσείς, είναι η διασφάλιση συνεργασίας με ιδιώτη επενδυτή, που πραγματικά θα δώσει τη δυνατότητα να ξεπεράσουν τα ναυπηγεία στη Ζώνη του Περάματος τα προβλήματά τους. Όπως ξέρετε, η Ζώνη του Περάματος έχει ενταχθεί σε σχετική απόφαση της Ευρωπαϊκής Ένωσης με σκοπό την ενίσχυση ναυπηγοεπισκευαστικών επιχειρήσεων και ναυπηγικών εργασιών, μια ΚΥΑ που έχει εκδοθεί από το 2000 βάσει των αποφάσεων της Ευρωπαϊκής Ένωσης και στην οποία έχει ενταχθεί η Ναυπηγοεπισκευαστική Ζώνη του Περάματος. 
     Προς την κατεύθυνση αυτή, βέβαια, μέχρι σήμερα τα Ναυπηγεία ΝΑΥΣΙ δεν έχουν υποβάλει αίτημα αξιοποίησης αυτής της δυνατότητας. Όμως, θα έλεγα, παρ’ όλο που έχει λήξει στις 31 Δεκεμβρίου η διάρκεια αυτής της απόφασης, υπάρχουν δυνατότητες αξιοποίησης αυτού του πλαισίου, ώστε να λειτουργήσουν συμπληρωματικά στην ανάγκη διευθέτησης και των υπολοίπων θεμάτων, είτε αφορούν το πρόβλημα εργασίας είτε αφορούν τη διακίνηση κεφαλαίων και τη λειτουργία της επιχείρησης που γίνεται από το Υπουργείο Ανάπτυξης, με σκοπό να διαμορφωθούν αποκλειστικοί και ευνοϊκοί όροι συνεννόησης με ιδιώτη επενδυτή.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
     Από την ιδιοκτησία απ’ ό,τι γνωρίζω, μας έχουν κοινοποιηθεί προτάσεις, οι οποίες προωθούν συνεργασία με ιδιώτες. Σε αυτές βέβαια η Κυβέρνηση δεν μπορεί να παρέμβει, αλλά αυτό που μπορούμε να κάνουμε είναι να στηρίξουμε τις τρεις προϋποθέσεις ρύθμισης των θεμάτων των εργαζομένων, όσον αφορά χρέη προς το ΙΚΑ, καθώς και τις διευθετήσεις στη λειτουργία της επιχείρησης.
     Θα έλεγα ότι, επιπλέον, από τη μεριά της Κυβέρνησης διερευνάται η δυνατότητα στήριξης με εργασία, με αναθέσεις, όπως είχε ανατεθεί, πριν περίπου δύο χρόνια, σε ναυπηγείο, με πρωτοβουλία της Κυβέρνησης και τότε, η κατασκευή, από το Λιμενικό, πυροσβεστικού πλοίου που αποτέλεσε πράγματι μια έμπρακτη βοήθεια. 
     Αυτά είναι τα μέτρα, κύριε συνάδελφε, με τα οποία προσπαθεί η Κυβέρνηση να στηρίξει αυτήν την ιδιωτική επένδυση του Ναυπηγείου του ΝΑΥΣΙ, να ορθοποδήσει. 
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Διαμαντίδης έχει το λόγο.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, η Επισκευαστική Ζώνη του Περάματος τα τελευταία χρόνια ήταν ένας από τους πιο υγιής και προσοδοφόρους κλάδους της οικονομίας και όχι μόνο της Β’ Περιφέρειας Πειραιά. Σε αυτήν εργάζονταν αρκετές χιλιάδες εργαζόμενοι και αν πάρουμε και τις παράπλευρες επιχειρήσεις, ίσως ξεπερνάνε και τον αριθμό των είκοσι χιλιάδων. 
     Τα τελευταία χρόνια αντιμετωπίζουν μεγάλο πρόβλημα, κύριε Υπουργέ, παρά τις φιλότιμες προσπάθειες των εργαζομένων να παράξουν έργο σημαντικό και το έχουν καταφέρει πολλές φορές. Χαίρομαι γιατί σήμερα κάνατε ιδιαίτερη αναφορά για την στήριξη της Κυβέρνησης προς αυτές τις επιχειρήσεις –και δεν είναι μόνο η ΝΑΥΣΙ όπως ανέφερα, και ο «Καρράς» ήταν, όπως και πάρα πολλές άλλες επιχειρήσεις- με κάποια έργα που έχουν δοθεί.
     Χαίρομαι επίσης γι’ αυτό που είπατε προηγουμένως, ότι υπάρχει η θέληση από πλευράς της Κυβέρνησης να βοηθήσει και για τη διευθέτηση των χρεών προς το ΙΚΑ, αλλά και για τη στήριξη των εργαζομένων ούτως ώστε όλοι αυτοί οι άνθρωποι οι οποίοι, θα πρέπει να πω, κύριε Υπουργέ, αυτές τις γιορτινές μέρες δεν πέρασαν καλά. Ξέρω πάρα πολύ καλά τι συμβαίνει εκεί, έχω σχεδόν καθημερινή επαφή με τους εργαζομένους και ξέρω με ποιες μεγάλες θυσίες πέρασαν αυτές τις γιορτές αυτοί και οι οικογένειές τους.
     Νομίζω ότι θα πρέπει να δείτε αυτές τις προτάσεις που είχε κάνει και ο ιδιοκτήτης του ναυπηγείου, με πολύ μεγάλη προσοχή, αλλά και οι εργαζόμενοι ούτως ώστε να υπάρξει και συγχώνευση με το παράπλευρο ναυπηγείο του «Καρρά». Αυτά τα δύο ναυπηγεία θα μπορούσαν να αποτελέσουν την τρίτη μεγαλύτερη ναυπηγική μονάδα στη χώρα μας, μετά το Σκαραμαγκά και της Ελευσίνας, θα μπορούσαν να ενισχυθούν από διάφορα έργα κατασκευής που μπορεί να δώσει η Κυβέρνηση και το Υπουργείο ‘Αμυνας, αν θέλετε, ούτως ώστε να αναπτυχθεί πάλι αυτή η περιοχή, να γίνει μια υγιής περιοχή, να γίνει ένας υγιής κλάδος και αυτοί οι εργαζόμενοι να διασφαλιστούν. 
     Σήμερα είναι στον αέρα, έχουν δουλέψει αρκετούς μήνες και έχουν πάρει χρήματα για λίγες ημέρες, κύριε Υπουργέ, και καταλαβαίνετε πως αυτό δεν μπορεί να συνεχιστεί. Οφείλουμε όλοι εμείς, η Κυβέρνηση, οι παράγοντες της πολιτείας να βοηθήσουμε ούτως ώστε αυτοί οι άνθρωποι να μη βρεθούν στο δρόμο. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ ( Υπουργός Ανάπτυξης): Βεβαίως, κύριε συνάδελφε, είναι απόλυτα κατανοητό και απαιτεί προτεραιότητα, όταν υπάρχει επίσχεση εργασίας σε μια μονάδα από τη μεριά των εργαζομένων και κατά συνέπεια είναι αβέβαιη η μισθολογική τους κάλυψη, ότι αυτό είναι το πρώτο κοινωνικό πρόβλημα που αντιμετωπίζει κανείς και γι’ αυτό ακριβώς, όπως σας είπα προηγουμένως, και το Υπουργείο Εργασίας προσπαθεί να βρει ρυθμίσεις στο θέμα χρεών της επιχείρησης προς το ΙΚΑ, που είναι μια από τις βασικές προϋποθέσεις για να δοθεί νέα άδεια λειτουργίας της επιχείρησης, την οποία επίσης χρειάζεται η επιχείρηση, για να μπορέσουν να καταλήξουν σε επιτυχία οι οποιεσδήποτε διαπραγματεύσεις κάνει αυτήν τη στιγμή με οποιονδήποτε επενδυτή.
     Βέβαια ο χώρος του Περάματος πράγματι έχει ανάγκη στήριξης. ‘Όπως γνωρίζετε, από την πλευρά της Κυβέρνησης, ειδικά για τους χώρους αποθήκευσης καυσίμων έχουμε λάβει μέτρα ώστε να υπάρξει η έναρξη μεταφοράς της αποθήκευσης καυσίμων από τις διάφορες ιδιωτικές εταιρείες σε χώρο των ΕΛΠΕ, ο οποίος απέκτησε επιπρόσθετο χώρο μέσα από τη συγχώνευση της ΕΛΠΕ-ΠΕΤΡΟΛΑ.
      Άρα θα λειτουργήσει θετικά για την περιοχή η μεταφορά των χώρων αποθήκευσης καυσίμων. Ειδικά για τα ναυπηγεία του Περάματος δεν περιλαμβάνεται, όπως ορθώς είπατε, μόνο η εταιρεία ΝΑΥΣΙ ή του Καρρά, αλλά περιλαμβάνονται και άλλες εταιρείες, οι οποίες έχουν ανάγκη στήριξης. Γι’ αυτόν ακριβώς το λόγο καταβάλλουμε κάθε δυνατή προσπάθεια για να στηρίξουμε αυτήν την εξέλιξη επιλέγοντας μάλιστα και συγκεκριμένες επενδυτικές πρωτοβουλίες.
      Αυτά είχα να πω, κύριε συνάδελφε, όσον αφορά τα θέματα που θέσατε και να είστε βέβαιος ότι θα συνεχίσουμε την προσπάθεια και από τη μεριά του Υπουργείου Ανάπτυξης, συμβάλλοντας στη διευθέτηση θεσμικών θεμάτων και από τη μεριά του Υπουργείου Εργασίας για να υπάρξει ρύθμιση του χρέους προς το ΙΚΑ.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Η με αριθμό 374/20-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων σχετικώς με την κατασκευή των έργων βελτίωσης της Εθνικής Οδού Αθηνών-Θεσσαλονίκης στο πέταλο του Μαλιακού Κόλπου κλπ. και η με αριθμό 370/20-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων σχετικώς με την απόρριψη αίτησης συγχρηματοδότησης από το Γ΄ Κοινοτικό Πλαίσιο Στήριξης Αποχετευτικού έργου της ανατολικής Αττικής, διαγράφονται λόγω κωλυμάτων των Υπουργών.
      	Θα συζητηθεί η με αριθμό 376/20-1-2004 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Ανάπτυξης σχετικώς με την απελευθέρωση της αγοράς ηλεκτρικής ενέργειας, τους διαγωνισμούς-αναθέσεις της Δημόσιας Επιχείρησης Ηλεκτρισμού κλπ.
      Η επίκαιρη ερώτηση του κ. συναδέλφου έχει ως εξής: «Το ΔΣ της ΔΕΗ και το εποπτεύον Υπουργείο Ανάπτυξης, αφού κωλυσιεργεί την απελευθέρωση της αγοράς ΗΕ από τις 19-2-2004, επιδίδεται σε επιλήψιμες ενέργειες διαγωνισμών και αναθέσεων που προκαλούν την παρέμβαση της αρμόδιας διεύθυνσης ανταγωνισμού της Ευρωπαϊκής Ένωσης με απειλές προστίμων, αλλά και της εισαγγελικής αρχής, με άσκηση ποινικής δίωξης για απιστία στην υπόθεση του διαγωνισμού για τη μονάδα στο Λαύριο.
      Η ηλεκτρενεργειακή επάρκεια της χώρας βρίσκεται σε κίνδυνο τόσο το 2004, όσο περισσότερο το 2005. Κυβέρνηση και Διοίκηση της ΔΕΗ, αδιαφορώντας για τις επιπτώσεις της μέχρι τώρα ολιγωρίας τους, με πρόσχημα την επείγουσα ανάγκη κάλυψης της ανεπάρκειας ηλεκτρικής ενέργειας που οι ίδιοι δημιούργησαν, προχωρούν σε διαγωνισμούς και αναθέσεις με αδιαφανείς διαδικασίες.
      Κατόπιν αυτών ερωτάται ο Υπουργός Ανάπτυξης:
      1. Ποια είναι η απάντηση της αρμόδιας διεύθυνσης της Ευρωπαϊκής Επιτροπής για το διαγωνισμό της μονάδος του Λαυρίου και τι ακριβώς συμβαίνει με την ηλεκτροπαραγωγική μονάδα της Ρόδου και την άδεια που δόθηκε στη ΔΕΗ, παρά την αντίθετη γνωμοδότηση της ΡΑΕ;
      2. Πού βρίσκεται το θέμα των αεροστροβίλων που θα ενισχύσουν το ηλεκτρικό σύστημα της Αττικής κατά τη διάρκεια των Ολυμπιακών Αγώνων;»
      Ο Υπουργός Ανάπτυξης κ. Τσοχατζόπουλος έχει το λόγο για τρία λεπτά για να πρωτολογήσει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
      Κύριε συνάδελφε, όπως επανειλημμένως σας έχω ενημερώσει στη Βουλή, υλοποιείται με συνέπεια ο σχετικός προγραμματισμός ενεργειακής διεύρυνσης της χώρας και από την πλευρά της ΔΕΗ με διεθνή διαγωνισμό πραγματοποιήθηκε η απόφαση κατασκευής νέας μονάδας τετρακόσια μεγαβάτ παραγωγής ηλεκτρισμού από φυσικό αέριο στο Λαύριο. Ο διαγωνισμός κατέληξε πρόσφατα έτσι ώστε να υπάρχει πλέον εργολάβος ο οποίος ξεκινά την κατασκευή της μονάδας, ώστε μέχρι το 2006 η ΔΕΗ να έχει αποκτήσει στο Λαύριο την επιπρόσθετη αυτή μονάδα ηλεκτρικής ενέργειας που χρειάζεται η χώρα.
      Σε σχέση με το ερώτημά σας για το ποια είναι η απάντηση της αρμόδιας διεύθυνσης της Ευρωπαϊκής Επιτροπής για το διαγωνισμό της μονάδας του Λαυρίου, έχω να πω ότι κατά την εξέλιξη του διαγωνισμού υπήρξε από τη μεριά της Επιτροπής Εσωτερικής Αγοράς μία παρέμβαση κατόπιν ανώνυμης καταγγελίας. Αυτή η επιτροπή, όπως ξέρετε, έχει το δικαίωμα να παρέμβει στο κράτος, όμως δεν έχει το δικαίωμα να παρέμβει σε ιδιωτικές εταιρείες ή σε κρατικές εταιρείες οι οποίες πραγματοποιούν επενδύσεις.
      Εντούτοις ιδιαίτερης σημασίας, βέβαια, είναι το γεγονός ότι η επιτροπή απευθύνεται άμεσα στη διαδικασία κατασκευής από συγκεκριμένη επιχείρηση ηλεκτρικής ενέργειας. Το γεγονός, όμως, αυτό δεν εμπόδισε τη ΔΕΗ να στείλει πλήρη απάντηση ώστε να υπάρξει σαφές και με πλήρη διαφάνεια το πλαίσιο νομιμότητας βάση των διεθνών ευρωπαϊκών κανόνων, που πραγματοποιήθηκε η ενεργειακή επένδυση της ΔΕΗ.
      Επομένως δεν γνωρίζω τίποτα το περισσότερο είτε το επιλήψιμο, ούτε υπάρχει καμία αντίδραση από την Επιτροπή της Εσωτερικής Αγοράς. 
      Όσον αφορά την ηλεκτροπαραγωγική μονάδα της Ρόδου και την άδεια που δόθηκε στη ΔΕΗ παρά την αντίθετη γνωμοδότηση ΡAE, θα ήθελα να πω ότι και εδώ υπήρξε και εφαρμόσθηκε η νομιμότητα της ισχύουσας νομοθεσίας του θεσμικού πλαισίου ενέργειας που ισχύει στη χώρα μας. Όπως ξέρετε στο πλαίσιο αυτού του διαγωνισμού η ΡAE διαπίστωσε ότι υπήρξε υποκοστολόγηση από την πλευρά της θυγατρικής εταιρείας της ΔΕΗ της Ρόδου ΑΕ και υπερκοστολόγηση από την πλευρά των υπολοίπων ανταγωνιζομένων εταιρειών και ως εκ τούτου εισηγήθηκε τη συνέχεια της διαπραγμάτευσης και τη συνέχεια του διαγωνισμού.
      Η γνωμοδότηση του νομικού συμβούλου του Υπουργείου ήταν ότι ο διαγωνισμός αυτός μ΄ αυτά τα δεδομένα δεν μπορεί να συνεχιστεί. Ως εκ τούτου ο Υπουργός Ανάπτυξης έλαβε την απόφαση να κηρύξει άγονο το συγκεκριμένο διαγωνισμό και να υποχρεώσει τη ΔΕΗ ΑΕ και όχι τη θυγατρική εταιρεία να κατασκευάσει τη συγκεκριμένη μονάδα που είχε προωθήσει στη Ρόδο, σύμφωνα με το διαγωνισμό που είχε προκηρυχθεί. Αυτό ανακοινώθηκε και ισχύει σήμερα έτσι ώστε να έχει λυθεί οριστικά η ανάγκη κατασκευής μονάδας παραγωγής ηλεκτρισμού στη Ρόδο, γεγονός που αποτελεί μια ουσιαστική απάντηση στο ενεργειακό ζήτημα της χώρας μας στα ελληνικά νησιά.
      Όσον αφορά στο θέμα της εφεδρείας και το θέμα των αεροστροβίλων που έχουμε προκηρύξει σε διαγωνισμό τόσο για τη ΔΕΗ και έχουμε εγκρίνει εκατόν είκοσι ΜW σε ιδιωτική κατασκευή για στήριξη της εφεδρείας ζήτησης, η εφεδρεία ζήτησης ενισχύεται ώστε και το 2004 και το 2005 να υπάρξει πράγματι επιπρόσθετη εφεδρεία. Ο διαγωνισμός είναι σε εξέλιξη και υπολογίζουμε στις επόμενες ημέρες να έχει ολοκληρωθεί.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κύριος Υπουργός και η Κυβέρνηση συνολικά, γιατί πριν από τον κύριο Υπουργό ήταν ο κ. Χριστοδουλάκης, πριν από αυτόν ήταν ο κ. Βενιζέλος και πριν από τον κ. Βενιζέλο ήταν η κ. Βάσω Παπανδρέου, είναι συνυπεύθυνοι γι’ αυτό που οδήγησαν τη χώρα στην ηλεκτροενεργειακή ανεπάρκεια, την οποία κινδυνεύουμε να πληρώσουμε για το κύρος της χώρας μας παγκόσμια το καλοκαίρι του 2004 που διεξάγονται οι Ολυμπιακοί Αγώνες.
     Είναι γεγονός ότι ο κύριος Υπουργός απέφυγε να απαντήσει στο κύριο θέμα που είχαν και οι τρεις υπόλοιπες ερωτήσεις. Διότι από αυτό το γεγονός στον πανικό της ηλεκτροενεργειακής ανεπάρκειας που πρόκειται να αντιμετωπίσουμε το καλοκαίρι λειτουργεί εσπευσμένα και η ΔΕΗ και ΔΕΣΜΙΕ και εκεί γίνονται αυτοί οι διαγωνισμοί, οι οποίοι είναι επιλήψιμοι και βλέπουν το φως της δημοσιότητας διάφορες ανακοινώσεις και καταγγελίες.
      Επειδή θέλω να τονίσω ιδιαίτερα την ηλεκτρενεργειακή ανεπάρκεια την οποία προσπαθεί να διασκεδάσει η διοίκηση της ΔΕΗ και η Κυβέρνηση, πρέπει να διαβάσω την εισήγηση του ιδίου υπευθύνου στο διοικητικό συμβούλιο της ΔΕΗ: «Η συνολική καθαρή διαθέσιμη ισχύς κατά τις ώρες καλοκαιρινής αιχμής είναι μόλις δέκα χιλιάδες διακόσια MW. Είναι εννέα χιλιάδες εκατόν είκοσι MW από το εγχώριο παραγωγικό δυναμικό συν πεντακόσια MW δυνατότητα εισαγωγής από την Ιταλία και εξακόσια MW από τις βόρειες διασυνδέσεις.
      Αξίζει να σημειωθεί ότι το 2003 στη μεγάλη ζήτηση βρισκόταν εκτός λειτουργίας λόγω βλάβης η μονάδα 3 του ΑΗΣ Καρυδιάς και ο ένας ατμοστρόβιλος του μικρού Λαυρίου, συνολικής ισχύος τριακοσίων πενήντα μεγαβάτ. Η Ιταλία αντιμετώπιζε πρόβλημα και δεν μπορούσε να κάνει εξαγωγές και έτσι στηριχτήκαμε ουσιαστικά το περασμένο καλοκαίρι μόνο σε εισαγωγές από τα Βαλκάνια, που πάντα είναι επισφαλείς. 
      Τι θα κάνουμε αυτό το καλοκαίρι; Ουσιαστικά η ισχύς μας, οι διασυνδέσεις και οι εισαγωγές δεν φτάνουν.
      Έρχομαι τώρα και στα τρία ζητήματα.
      Κύριε Υπουργέ, όσον αφορά στο πρώτο ζήτημα, είναι δυνατόν η αρμόδια υπηρεσία της Ευρωπαϊκής Ένωσης να στέλνει τη νότα της, όπου επισημαίνει παραλείψεις και λάθη στο διαγωνισμό και ζητά εξηγήσεις από τη Δημόσια Επιχείρηση Ηλεκτρισμού, η Δημόσια Επιχείρηση Ηλεκτρισμού να αποφασίζει στις 25 του μηνός, στις 26 του μηνός το Υπουργείο Εξωτερικών να στέλνει τη νότα της Ευρωπαϊκής Ένωσης στο Διοικητικό Συμβούλιο της ΔΕΗ και η ΔΕΗ να προχωρεί σε θετική απόφαση, χωρίς να τρέχει τίποτα;
      Υπάρχει η αιτίαση για την εταιρεία που ανέλαβε για τον ανάδοχο ότι δεν υπάρχει εμπειρία στη διαχείριση του προγράμματος, δηλαδή project manager δεν υπήρξε ποτέ σε προηγούμενη, και γι’ αυτόν ακριβώς το λόγο εκεί υπάρχει το επιλήψιμο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Στην υπόθεση με τους αεροστρόβιλους παραιτήθηκε μέλος του διοικητικού συμβουλίου, το οποίο λέγεται ότι διαφωνούσε. Δεν νομίζετε ότι πρέπει να δοθούν εξηγήσεις για το πώς γίνεται αυτή η ανάθεση;
     Μας είπατε ότι είναι σε εξέλιξη, ενώ χθες νομίζω συνεδρίασε το διοικητικό συμβούλιο για αυτήν την υπόθεση. Δεν αποφάσισε; Αποφάσισε; Εσείς θα μας πείτε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, σας παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ: Η υπόθεση, επίσης, της Ρόδου είναι στο Συμβούλιο της Επικρατείας και δεν προχωρεί. Στις 16 Φεβρουαρίου θα γίνει η συζήτηση.
     Κύριε Υπουργέ, γιατί προχωρείτε σε τέτοιου είδους εσπευσμένες καταστάσεις, που είναι και επιλήψιμες, όπως αναφέρει και ολόκληρος ο Τύπος;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ουδεμία επιλήψιμη διαδικασία υπάρχει από τη ΔΕΗ ή από την πλευρά του Υπουργείου, απεναντίας όλα γίνονται σύμφωνα με το ισχύον θεσμικό πλαίσιο και τις οδηγίες της Ευρωπαϊκής Ένωσης, που είναι δεσμευτικές πλέον για όλες τις χώρες-μέλη.
     Επιπλέον, θα ήθελα να τονίσω, κύριε συνάδελφε, ότι κατανοώ το ενδιαφέρον σας, το οποίο εκτιμούμε ιδιαίτερα, σας διαβεβαιώνω, όμως, ότι υπάρχει πλήρης επάρκεια ηλεκτρικής ενέργειας για τη χώρα και για το 2004 και για το 2005, έτσι ώστε να μην υπάρξει καμία ανησυχία όσον αφορά στην ικανότητα κάλυψης των Ολυμπιακών Αγώνων και οποιαδήποτε άλλη δραστηριότητα.
      Εκείνο το οποίο πραγματοποιήσαμε, είναι το εξής: Επειδή, όπως είπατε και εσείς, τον προηγούμενο χρόνο τόσο η ηλεκτρική διασύνδεση την οποία εξασφαλίσαμε με υπόγειο καλώδιο Ιταλίας και Ελλάδος δεν μπόρεσε να προσφέρει στην ελληνική αγορά λόγω έλλειψης στην Ιταλία όσο και οι βόρειες παροχές είχαν περιορισμένες δυνατότητες στήριξης να μας ενισχύσουν επιπρόσθετα, για να έχουμε εφεδρεία –προσέξτε, όχι για την κάλυψη λειτουργικών αναγκών- για να υπάρξει πάντα σταθερά το απαιτούμενο υψηλό ποσοστό ενεργειακής εφεδρείας, προχωρήσαμε στο διαγωνισμό με δύο επιπρόσθετες μονάδες παραγωγής ηλεκτρισμού με αεροστρόβιλο, μία από τη ΔΕΗ και μία από ιδιώτες. Οι διαγωνισμοί είναι σε πλήρη εξέλιξη και έτσι εξασφαλίζεται μέσα στους επόμενους τέσσερις, πέντε μήνες και αυτή η ενίσχυση της εφεδρικής ενεργειακής κάλυψης, ώστε να είμαστε απόλυτα ασφαλείς και σίγουροι ότι δεν θα υπάρξει κανένα πρόβλημα.
      Νομίζω ότι απαντώντας επιπρόσθετα στην πολιτική ανοίγματος της ηλεκτρικής αγοράς στη χώρα μας, σύμφωνα με όλες τις ευρωπαϊκές χώρες, με την προώθηση για διάλογο των σχετικών κωδίκων και την προετοιμασία του διαγωνισμού για την κατασκευή από τη ΔΕΗ τριών μονάδων τετρακοσίων μεγαβάτ νέων εργοστασίων παραγωγής ηλεκτρισμού με φυσικού αερίου, ολοκληρώνεται η πολιτική εξασφάλισης και μελλοντικά για τα επόμενα χρόνια και ανανέωσης του ενεργειακού δυναμικού της χώρας μας.
      Επομένως, κύριε συνάδελφε, θα έλεγα ότι οι ερωτήσεις σας σχετικά με τη Ρόδο, απαντήθηκαν προηγουμένως. Έγινε σύμφωνα με το νόμο αυτό που έπρεπε να γίνει. Υπήρξε απόφαση από τη μεριά του εποπτεύοντος Υπουργού ανάθεσης στη ΔΕΗ μετά την κήρυξη ως άγονου του σχετικού διαγωνισμού, όπως προέβλεπε η εισήγηση του νομικού συμβούλου.
      Τέλος το αποτέλεσμα του διαγωνισμού για τους αεροστροβίλους θα έχουμε σήμερα, αύριο, μεθαύριο τη δυνατότητα να το μάθουμε. Δεν έχω ενημερωθεί ακόμα. Όπως είπατε χθες, συνεδρίασε το διοικητικό συμβούλιο και υπολογίζω ότι τις επόμενες μέρες θα έχει ολοκληρωθεί το θέμα και θα έχουμε μια απάντηση και γι’ αυτό.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή με την Ελλάδα», σαράντα ένας μαθητές και τρεις συνοδοί δάσκαλοι από το 14ο Δημοτικό Σχολείο Αθηνών. 
      Η Βουλή καλωσορίζει τα παιδιά.
      (Χειροκροτήματα από όλες τις πτέρυγες της Βουλής)
      Θα ήθελα να πω στα παιδιά ότι σήμερα έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και οι Υπουργοί οι οποίοι απαντούν.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 29/15.12.2003 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικολάου Νικολόπουλου, Αδάμ Ρεγκούζα, Θεόδωρου Σκρέκα, Δημητρίου Κωστόπουλου, Σάββα Τσιτουρίδη, Αριστείδη Τσιπλάκου, Ελισάβετ Παπαδημητρίου, Νικολάου Λέγκα, Θεόδωρου Κασσίμη και Γεωργίου Αλογοσκούφη προς τους Υπουργούς Οικονομίας και Οικονομικών και Ανάπτυξης, σχετικώς με την πολιτική της Κυβέρνησης στις Δημόσιες Επιχειρήσεις Κοινής Ωφέλειας (ΔΕΚΟ). 
      Το λόγο έχει ο πρώτος των επερωτώντων κ. Ηλίας Καλιώρας για δεκαπέντε λεπτά.
      ΗΛΙΑΣ ΚΑΛΛΙΩΡΑΣ: Σας ευχαριστώ πάρα πολύ, κύριε Πρόεδρε.
     Αναφορικά με το θέμα των ΔΕΚΟ δεν έχουμε να πούμε τίποτα καινούργιο όσον αφορά τα προβλήματά τους από τη μια πλευρά, αλλά έχουμε πάρα πολλά να πούμε από την άλλη πλευρά, κύριε Πρόεδρε, γι’ αυτά τα οποία έπρεπε να γίνουν εδώ και είκοσι χρόνια και δεν έγιναν. Με άλλα λόγια, το πρόβλημα των ΔΕΚΟ είναι ένα καθαρά πολιτικό πρόβλημα, όπως δηλαδή είναι και το πρόβλημα της ελληνικής οικονομίας.
      Θα ξεκινήσω με τρεις αλήθειες. Η πρώτη αλήθεια περιγράφει την κατάσταση των ΔΕΚΟ σήμερα, η δεύτερη αλήθεια αφορά το τι κάνουν οι ΔΕΚΟ σήμερα και η τρίτη αλήθεια αναφέρεται στο ποιο είναι το μοντέλο διαχείρισης των ΔΕΚΟ σήμερα. 
      Έρχομαι στην πρώτη αλήθεια αναφορικά με τις ΔΕΚΟ και την κατάσταση που επικρατεί. Όλοι γνωρίζουμε ότι δανείζονται υπέρμετρα. Επίσης γνωρίζουμε ότι υπάρχουν τεράστιες και ιλιγγιώδεις αποκλίσεις από τα μικρά αυτά προγράμματα που έχουν τα στοχοχρονοδιαγράμματα και τα αποτελέσματα αυτών. Κανείς δε νομίζω να διαφωνεί στην Αίθουσα ότι οι ΔΕΚΟ δήθεν εξυγιαίνονται, αλλά δεν εξυγιαίνονται, πλην ελαχίστων περιπτώσεων. Ακόμη, οι ΔΕΚΟ παρουσιάζουν –όλοι το ξέρουμε- τεράστια ελλείμματα, τα οποία, βεβαίως, πληρώνει ο ελληνικός λαός. Αυτή είναι σε μικρογραφία η πρώτη αλήθεια αναφορικά με την κατάσταση των ΔΕΚΟ. 
      Η δεύτερη μεγάλη αλήθεια έχει σχέση με το τι κάνουν και πώς προσαρμόζονται –εντός εισαγωγικών- οι ΔΕΚΟ και φέρνουν τη σημερινή πολιτική κατάσταση σ΄ αυτήν την εικόνα που παρουσιάζεται σήμερα. Πρώτα από όλα οι ΔΕΚΟ –όλοι το ξέρουμε- σήμερα δεν είναι παρά ένας –αν θέλετε-- ιμάντας άσκησης ψηφοθηρίας. Είναι ένα εργαλείο το οποίο χρησιμοποιείται για κομματική εκμετάλλευση, είναι ένας μηχανισμός μέσα από τον οποίο διενεργούνται πελατειακές σχέσεις και μάλιστα ισχυρότατες. Κανείς δε διαφωνεί –φαντάζομαι- ότι οι ΔΕΚΟ είναι άντρο διαπλοκής στις περισσότερες των περιπτώσεων. Ποιος ξεχνά το 1999-2000 ότι οι περίφημες ΔΕΚΟ, όπως είναι η ΔΕΚΑ, η Αγροτική Τράπεζα και πάει λέγοντας, έπαιξαν σε βάρος του ελληνικού λαού, ως πολιορκητικός κλοιός από την σοσιαλιστική Κυβέρνηση του ΠΑΣΟΚ για να παρέμβει και να χειραγωγήσει το Χρηματιστήριο Αθηνών; 
      Η τρίτη αλήθεια έχει σχέση με το μοντέλο το οποίο χρησιμοποιούν οι σοσιαλιστές -σκοπίμως βεβαίως- για να διαχειρίζονται αυτές τις ΔΕΚΟ. Το μοντέλο είναι απλό, είναι εύκολο στην εφαρμογή του και κυρίως χρησιμοποιούμε την προστακτική φωνή, γιατί λειτουργεί ως ένας μηχανισμός μέσα στην κοινωνία. Γιατί είναι εύκολο, όταν κομματικοποιείς το κράτος με τις ΔΕΚΟ, να κάνεις τη δουλειά την οποία θέλεις και δεν είναι άλλη από το να κερδίσεις τις εκλογές. Έτσι, λοιπόν, ο διορισμός κομματικών διοικήσεων είναι ο κανόνας.
      Όταν παρουσιάζουν χρέη οι ΔΕΚΟ, η πρώτη σκέψη είναι να μετοχοποιήσουμε, να αυξήσουμε το μετοχικό κεφάλαιο και έτσι λύθηκε το πρόβλημα. Όταν είναι να πάρουμε δάνεια, ο δανεισμός είναι με εγγύηση του ελληνικού δημοσίου και όταν καταπέσουν, δε βαριέσαι, ο ελληνικός λαός είναι εκεί, πάλι θα μας βγάλει από το τέλμα. Όταν σκεφτόμαστε τις δυσκολίες, το μυαλό μας το έχουμε κολλημένο στον κρατικό προϋπολογισμό περίπου 2 δισεκατομμύρια κάθε χρόνο «ετοιμάζονται» από τους Έλληνες που είναι έτοιμοι να βοηθήσουν αυτές τις περίφημες ΔΕΚΟ.  Κανένας μέχρι σήμερα δεν ασχολήθηκε με το θέμα του ελέγχου ή της διακυβέρνησης, για να υπάρχει μία χρηστή διοίκηση αυτών των περίφημων δημόσιων επιχειρήσεων και οργανισμών κοινής ωφέλειας. Αν πάμε δε στην κρατική διαφήμιση μέσω των ΔΕΚΟ ή στις χορηγίες, το πράγμα είναι αφύσικο, όζει. Και το βάρος γίνεται, κυρίως, στις περιφέρειες και στα Μέσα Μαζικής Ενημέρωσης της ελληνικής περιφέρειας, που περιμένουν τι θα κάνουν τα μεγάλα συγκροτήματα των Αθηνών.
      Επίσης, για να κλείσω την εικόνα του μοντέλου που παρουσιάζει σήμερα η ελληνική ΔΕΚΟ, είναι ότι δεν έχουν στρατηγικό προγραμματισμό, στρατηγική με αξιόπιστο στόχο-χρονοδιάγραμμα. Άραγε το μοντέλο είναι εξ ορισμού να οδηγηθεί από την ίδια την φύση του σε μη αποτελεσματική διαχείριση της περιουσίας του κράτους.
      Ποια είναι σήμερα η πορεία του χρέους των οικονομικών των ΔΕΚΟ, για να πιστοποιήσουμε τις τρεις παραπάνω αλήθειες. Τα ανεξόφλητα δάνεια για το 2003, 11 δισεκατομμύρια ευρώ, πέραν της τακτικής κρατικής επιχορήγησης που είναι 1,8 δισεκατομμύρια. Στον προϋπολογισμό μίλησα και κατέθεσα σχετική σελίδα, την εκατόν τριάντα έξι σελίδα ειδικότερα, της εισηγητικής έκθεσης του προϋπολογισμού. Εκεί το περίεργο είναι ότι το ίδιο κράτος στον προϋπολογισμό μας παρουσιάζει στοιχεία άλφα και όταν προσθέσαμε τα επίσημα στοιχεία μαζί με τον κ. Νικολόπουλο, που κάναμε τη δουλειά αυτή για να βρούμε τα αποτελέσματα των τριάντα έξι συνολικά ΔΕΚΟ, που περιλαμβάνονται στην εισηγητική έκθεση, μόνο από τις είκοσι τρεις είχαμε απόκλιση 40%. Καταλαβαίνετε ότι το ίδιο το κράτος δεν ξέρει τι κάνει, κάποιος λέει ψέματα. Επίσης το τραγικό είναι ότι δεν περιλαμβάνονται δεκατέσσερις εταιρείες μέσα στον προϋπολογισμό και σκεφθείτε ότι εκεί δεν είναι ούτε η Ολυμπιακή Αεροπορία, ούτε, ούτε, ούτε. Ενώ είναι κρατικές επιχειρήσεις και ξέρουμε ποια είναι η εικόνα τους και τι παρουσιάζεται στην πραγματικότητα. 
      Έτσι όλοι θυμόμαστε στον προϋπολογισμό τη διαφορά την οποία από άσπρη τρύπα την κάνουν μαύρη και ξανά άσπρη, μέσα από τη χρήση αυτών των λογιστικών αναταξινομήσεων και ειδικότερα με τις ΔΕΚΟ, που τα 20,6 δισεκατομμύρια ευρώ, ξαφνικά από το χρέος της κεντρικής κυβέρνησης το μείον, ερχόμαστε σ΄ ένα πολύ λιγότερο μείον, δηλαδή με ένα τεράστιο συν καλύπτουμε μία τεράστια μαύρη τρύπα, με τις ΔΕΚΟ, των οποίων τα χρέη είναι απύθμενα μεγάλα. Και έχω καταθέσει τη σχετική σελίδα.
      Οπότε έρχεται στη συνέχεια το κράτος, όλοι μαζί, το 16% ο προϋπολογισμός από το πρόγραμμα δημοσίων επενδύσεων να πληρώνουμε όλοι μαζί, οι επιχειρήσεις το 47% όλων των ΔΕΚΟ να δανείζονται  -άραγε τα χρέη αυτά, όταν αποπληρωθούν, πάλι όλοι πληρώνουν μαζί οι ΄Ελληνες- και το 37%  είναι αποσβέσεις κεφαλαίων. Κάτι θετικό είναι αυτό.   
      Όσον αφορά τις ΔΕΚΟ και το δανεισμό για το 2003 -τα στοιχεία είναι εκεί- είναι 1,5 δισεκατομμύρια ευρώ, το 1% του ΑΕΠ μόνο για δανεισμό. Αν φωνάζει ή όχι η Τράπεζα της Ελλάδος με την τελευταία έκθεση «προσέξτε ότι ο δανεισμός των ΔΕΚΟ σημαίνει ότι έχουμε ένα τεράστιο πρόβλημα με το χρέος» το οποίο κανείς δεν ξέρει φανερό και κρυφό πόσο είναι, παρ΄ όλα αυτά η Κυβέρνηση περί άλλων τυρβάζει.
      Και το ερώτημα που τίθεται είναι διπλό. Μπορούν αυτοί που οδηγούν τις ΔΕΚΟ σ΄ αυτήν την κατάσταση, να τις εξυγιάνουν; Η απάντηση προφανώς είναι όχι. Δεύτερο ερώτημα, που δεν είναι καθόλου ρητορικό: Δε γνωρίζουν οι σοσιαλιστές ότι, όταν οι ΔΕΚΟ είναι  στο μαύρο και όταν υπάρχει πρόβλημα, ζημιές, τα ταμεία δεν είναι γεμάτα, έρχεται ο ελληνικός λαός και τα πληρώνει; Και πληρώνουμε συνεχώς.
      Βεβαίως οι σοσιαλιστές ενδιαφέρονται για άλλα πράγματα, γι’ αυτό και συστηματικά ακολουθούν μία άλλη πρακτική. «Αλά ελληνικά» ιδιωτικοποιήσεις, «κάλπικες» ιδιωτικοποιήσεις, μπορείτε να τις πείτε, όπως θέλετε. 
      Εκείνο, όμως, που έχει σημασία είναι, όταν λέμε ότι θα ιδιωτικοποιήσουμε, να μη στέλνουμε τις επιχειρήσεις εκποιώντας τες στην άλλη πλευρά, στον ιδιωτικό τομέα μόνο και μόνο για να εισπράξουμε χρήματα. Αυτό είναι λάθος. Η φιλοσοφία είναι απλή. Εδώ η ουσιαστική σας φιλοσοφία είναι εισπρακτική. Η φιλοσοφία της Νέας Δημοκρατίας είναι να αναδιαρθρώσουμε την ελληνική οικονομία και μέσα από την αναδιάρθρωση να αυξηθεί εντέλει η ανταγωνιστικότητα, ώστε να μπορούν οι πολίτες να έχουν φθηνά προϊόντα και υπηρεσίες για να μπορούν να ζουν καλύτερες μέρες. 
      Βεβαίως, οι σοσιαλιστές ποτέ δεν προσπάθησαν, δίσταζαν κάθε φορά, να συγκρουστούν είτε με συντεχνίες, αν θέλετε, είτε με κατεστημένα συμφέροντα, αν θέλετε, και πάντα διατηρούσαν τις ΔΕΚΟ μέσα από το πελατειακό γενικότερο σχήμα, για να τακτοποιούν φίλους και όχι μόνο. Από εθνικούς εργολάβους μέχρι τους εθνικούς προμηθευτές. 
      Σας θυμίζω τι έγινε πριν από λίγα χρόνια, όταν το ίδιο καλοκαίρι ο τότε Υπουργός Ανάπτυξης κ. Χριστοδουλάκης προχώρησε σε δώδεκα «αποκρατικοποιήσεις» -μετοχοποιήσεις, γιατί το ΠΑΣΟΚ δεν ξέρει τη λέξη «ιδιωτικοποίηση» για τους προφανείς λόγους που ανέφερα προηγουμένως- ενώ από την άλλη μεριά, ο κ. Παπαντωνίου μόνο μία εβδομάδα πριν τον κ. Χριστοδουλάκη έλεγε ότι σταματάνε οι ιδιωτικοποιήσεις. Μέχρι εδώ ήταν, τελεία και παύλα! Μιλάω για το καλοκαίρι του 2001. Δηλαδή, δύο Υπουργοί σε παραγωγικά Υπουργεία μέσα σε μία εβδομάδα, ο ένας έλεγε τέρμα οι ιδιωτικοποιήσεις και ο άλλος έλεγε όχι, χρειαζόμαστε λεφτά και όχι μόνο και οδήγησε ακόμα και τις αλυκές προς την πόρτα της μετοχοποίησης ή ιδιωτικοποίησης για δυο μόνο περιπτώσεις. 
      Το πρόβλημα όμως είναι εκεί και υπάρχει. Η Κυβέρνηση πρέπει να καταλάβει ό,τι αν δεν αλλάξει η δομή της οικονομίας και η διάθρωσή της, δεν μπορεί, κύριε Υπουργέ, η οικονομική ανάπτυξη να είναι αυτοτροφοδοτούμενη. Δεν είναι δυνατόν να μαγνητίσουμε αυτό που χρειαζόμαστε, δηλαδή τις άμεσες ξένες επενδύσεις. Γι’ αυτό κλαίμε όλοι μαζί ως έθνος για την κατάντια μας να έχουμε Ολυμπιακούς Αγώνες και οι ξένοι να μην έρχονται ή αυτήν την έρμη οικονομική αιμορραγία την οποία ζούμε κάθε φορά και καλούμαστε όλοι μαζί να συνδράμουμε μία φορά τον Πρόεδρο των ΕΛΠΕ για τις κακές επιλογές –μάθαμε προχθές τι έγινε- τον Πρόεδρο του ΟΤΕ και τους διευθύνοντες συμβούλους ορισμένων επιχειρήσεων που κάνουν επιλογές σε βάρος των επιχειρήσεων τις οποίες διοικούν. 
      Θα πω όμως και δύο παραδείγματα. Έχω την ανάγκη να το κάνω, γιατί όταν είπα ότι επικρατεί χάος στις ΔΕΚΟ, θα ήθελα να το εξειδικεύσω παίρνοντας έστω δύο παραδείγματα. Θα μιλήσω για τα «Ελληνικά Πετρέλαια» που, όπως είπα ο επικεφαλής τους πήγε σπίτι του μετά απ΄ όλα αυτά που όλοι ξέρουμε. Μάλιστα πολλοί από εμάς γνωρίζουμε και κάποιες πικρές αλήθειες. 
      Και ερωτώ: Αυτή τη στιγμή «τρέχει» μία τεράστια σύμβαση προμήθειας αργού πετρελαίου με τη Ρωσική Γιούκος έξι εκατομμυρίων τόνων. Γιατί βιάζονται να κλείσουν αυτή τη συμφωνία πριν τις εκλογές; Γιατί τρέχουν τώρα με απευθείας αναθέσεις και χωρίς διαγωνισμούς να κλείσουν όπως όπως τις υποχρεώσεις για τη δήθεν επόμενη χρονιά; Ακούω ότι τα «Ελληνικά Πετρέλαια» θέλουν να αγοράσουν δύο πλοία αξίας περίπου 120 εκατομμυρίων ευρώ. Γιατί; Αφού υπάρχουν προβλήματα στον κλάδο. Πώς προχωρούν, λοιπόν; 
      Επίσης θα ήθελα να ρωτήσω την Κυβέρνηση, γιατί αποφάσισε η Διοίκηση των ΕΛΠΕ, η δεύτερη μεγαλύτερη ΔΕΚΟ μετά τον ΟΤΕ, να αγοράσει 65 απαρχαιωμένα πρατήρια στο Μαυροβούνιο με 65 εκατομμύρια ευρώ; 
      Επίσης θα ήθελα να ρωτήσω την Κυβέρνηση τι σκοπεύει να κάνει, όταν σκέφτεται να αγοράσει το 55% ρουμανικής εταιρείας με εξήντα χιλιάδες άτομα προσωπικό, απαρχαιωμένη και αυτή; Πού το πάνε; Και πρέπει «σώνει και καλά», όπως λένε στην περιοχή μου, να γίνουν όλες οι προμήθειες πριν τις εκλογές χωρίς διαγωνισμούς;  
      Μία άλλη περίπτωση ΔΕΚΟ είναι η Ολυμπιακή Αεροπορία. Όλοι το γνωρίζουμε. Κατά την άποψή μου, είναι το εξέχον παράδειγμα της κυβερνητικής απραξίας. Είναι η αποκρατικοποίηση «αλά ελληνικά», είναι εικονική αποκρατικοποίηση. 
      Και το ερώτημα είναι: είναι δυνατόν να την εξυγιάνουν –και δεν είναι ρητορικό το ερώτημα- οι άνθρωποι οι οποίοι βούλιαξαν την Ολυμπιακή Αεροπορία που έχει συσσωρευμένες ζημιές στο τέλος του 2002 –επίσημα στοιχεία- 512.000.000 ευρώ; Πώς έγινε αυτό το κόψιμο και το ράψιμο μεταξύ των δυο τους, της παλιάς και της νέας Ολυμπιακής; Πώς έγιναν αυτές οι επαναδιαπραγματεύσεις με τις λεόντειες συμβάσεις της παλιάς Ολυμπιακής; Γιατί δεν προχώρησαν εκ νέου σε μια νέα τάξη πραγμάτων; Γιατί λοιπόν ρωτάμε την κυβέρνηση, όταν μιλάμε για ΔΕΚΟ στο δεύτερο και τελευταίο μου παράδειγμα –θα μιλήσω και στην δευτερολογία μου- τα μπόινγκ 717 τα οποία δεν πετούν, τα νοικιάσαμε και τα συντηρούμε με 330.000 δολάρια το καθένα, ενώ διεθνώς η τιμή είναι 150.000 δολάρια; Ή επίσης τα τέσσερα αιρ μπας 340 της περίφημης ΔΕΚΟ που λέγεται Ολυμπιακή Αεροπορία, 1,3 εκατομμύρια λέει η δική μας σύμβαση ως Ελλάδα διεθνώς, είναι 500.000 δολάρια για το καθένα η σύμβαση για την ίδια δουλειά; 
      Έτσι, λοιπόν, εδώ καταλάβαμε πώς δημιουργούνται αυτά τα σοσιαλιστικά μαγικά όπου στη μια επιχείρηση στη παλιά Ολυμπιακή βάζουμε όλα τα χρέη τις ζημιές τα πάντα, τα οποία τα στέλνουμε όλα με τον λογαριασμό του κράτους, με την επίσημη σφραγίδα της Βουλής των Ελλήνων να τα πληρώσει ο ελληνικός λαός και έρχεται η νέα Ολυμπιακή Αεροπορία που, δυστυχώς, και αυτή δεν μπορεί να πετάξει κατ’ αυτήν την έννοια που είχε σχεδιαστεί. 
      Κλείνω, κύριε Πρόεδρε, λέγοντας επίσης με ονόματα: Είναι δυνατόν ο κ. Βερελής με τον κ. Καλόφωνο που βούλιαξαν τα τελευταία τέσσερα χρόνια την Ολυμπιακή Αεροπορία να την εξυγιάνουν; Η απάντηση είναι όχι. 
      Κύριε Πρόεδρε, θέλω να πω κάτι το οποίο έχει σχέση με την γενικότερη εικόνα των ΔΕΚΟ. Δεν μπορεί, κύριε Πρόεδρε, να κακοδιοικούνται οι ΔΕΚΟ, να δημιουργούνται προβλήματα, ζημιές και κάθε φορά αυτός που την πληρώνει, είναι ο τίμιος Έλληνας πολίτης, ο εργαζόμενος Έλληνας πολίτης, ο συνταξιούχος, αυτός που δεν έχει χρήματα και όλοι οι άλλοι είτε να μιλάμε από το Βήμα της Βουλής είτε όχι και να δείχνουμε μια άλλη εικόνα προς τα έξω. Μας κατάλαβαν όλοι και στις 7 του μηνός Μαρτίου, κύριε Πρόεδρε, η απάντηση θα έρθει. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, η Νέα Δημοκρατία με επιστολή της ορίζει ως Κοινοβουλευτικό Εκπρόσωπο γι’ αυτήν την επερώτηση το Βουλευτή της Α΄ Αθηνών κ. Γεώργιο Αλογοσκούφη.
      Ο κ. Νικολόπουλος έχει το λόγο.
      Κύριε Νικολόπουλε, να σας ρωτήσω και σας: Θέλετε να πάρετε και τη δευτερολογία σας; 
      ΝΙΚΟΛΑΟΣ ΝΙΚΟΛΟΠΟΥΛΟΣ: Καλύτερα, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, είμαστε πολύ λίγες μέρες πριν τις εκλογές και με ενδιαφέρον περιμένουν οι Έλληνες, περιμένουν τα νέα στελέχη των πολιτικών κομμάτων αυτό το περιλάλητο νέο ήθος που κάθε φορά ευαγγελίζεται η Κυβέρνηση με όποια αφορμή της δίνεται, αλλά πάντα διαψεύδει φίλους και όχι γιατί όλοι, πράγματι, θα ήθελαν αυτήν την περίοδο να μη συγκρίνεται η χώρα μας με τις ανατολικές, τις πρώην σοσιαλιστικές χώρες, κατά την προεκλογική τους περίοδο, αφού εκείνες είναι στα πρώτα τους βήματα της κοινοβουλευτικής δημοκρατίας και εν πάση περιπτώσει δε σοκάρονται οι πολίτες, όταν ακούνε ότι διεθνείς παρατηρητές πηγαίνουν στην Αλβανία ή τη Βουλγαρία ή στη Ρουμανία, για να δουν, αν τηρούνται οι δημοκρατικοί κανόνες του κοινοβουλευτισμού. Δηλαδή τι; Για να δουν αν παραμονές των εκλογών η Κυβέρνηση θα έρχεται εδώ πέρα να νομοθετεί για να εξαγοράζει ψήφους. 
     Χθες το πανελλήνιο αποθαύμασε το νέο ήθος του ΠΑΣΟΚ του Γιώργου Παπανδρέου να βγαίνει ο Υπουργός Οικονομίας, η Υπουργός ΠΕΧΩΔΕ και να λένε νομοσχέδιο που ψήφισε η Βουλή των Ελλήνων δεν το αποδέχονται, γιατί ο αρμόδιος Υφυπουργός που εκπροσωπούσε την Κυβέρνηση ψήφισε κάτι για το οποίο όλοι ένιωσαν ντροπή. 
Και ήταν μια ομολογία του τι γίνεται κάθε μέρα, αυτές τις μέρες, τις πονηρές πολιτικά μέρες και μέσα στο Κοινοβούλιο και έξω από το Κοινοβούλιο.
      Ακούσαμε τον κ. Καλλιώρα να εξηγεί πολύ αναλυτικά τι συμβαίνει σήμερα στις ΔΕΚΟ, τι συμβαίνει χρόνια στις ΔΕΚΟ, τι συμβαίνει αυτές τις μέρες σε αυτές τις δημόσιες εταιρείες, που υποτίθεται ότι ήρθαν για να προσφέρουν υπηρεσίες στον πολίτη αλλά τελικά είναι, για να απολαμβάνουν μόνο οι του πολιτικού δικτύου του κυβερνώντος κόμματος τους παχυλούς μισθούς και τις όποιες διευκολύνσεις.
      Δεν περιμένουμε να πάρουμε απάντηση σήμερα στα «γιατί», κύριε Υπουργέ, στο γιατί προχωρούν σήμερα σε προμήθειες, σε συμβάσεις, λίγες μέρες πριν από τις εκλογές. Και εάν ο Υπουργός είναι με αυτήΝ τη διάθεση σήμερα εδώ τότε, πραγματικά, θα έχει ένα εξαιρετικό ενδιαφέρον η συζήτηση. Και τον προκαταλαμβάνουμε και του λέμε ότι εμείς θα χειροκροτήσουμε, εάν από τη θέση αυτή σήμερα πει ότι δε γίνεται στην Ελλάδα, δε γίνεται στα χρόνια που ζούμε να χρησιμοποιούνται αυτές οι δημόσιες εταιρείες για τις εκλογικές μας ανάγκες, για τις προεκλογικές μας σκοπιμότητες και ότι από του Βήματος αυτού θα πράξει ό,τι έπραξε και χτες, που ακύρωσε νόμο που ψήφισε η παράταξή του και θα πει ότι δε θα αναγνωρίσει ούτε προσλήψεις ευκαιριακές ούτε συμβάσεις από σήμερα και μέχρι τις εκλογές. Και αυτό, πράγματι, θα είναι τιμή μεγάλη και για εκείνον και για όλο το Κοινοβούλιο και βεβαίως, –γιατί όχι- υπηρεσία στην παράταξή του και στον διάδοχο, ο οποίος σιωπηρά και ψιθυριστά μόνο θέλει να μιλήσει για τις αναγκαίες τομές, για τις αναγκαίες ρήξεις, που χρόνια τώρα προβάλλει η Νέα Δημοκρατία.
      Άλλη μια έκθεση, κύριε Πρόεδρε, των Βρυξελλών έρχεται να προστεθεί στην ήδη ογκώδη συλλογή από εκθέσεις με αρνητική κριτική σχετικά με τα αποτελέσματα και τον τρόπο διαχείρισης της οικονομίας της χώρας μας. Και σ’ αυτήν την έκθεση επαναλαμβάνονται οι επισημάνσεις για ανεξέλεγκτες δαπάνες, για ογκούμενα ελλείμματα, για τεράστια χρέη, για κινδύνους χρεοκοπίας και γενικώς για αναποτελεσματικότητα της πολιτικής σας, κύριε Υπουργέ.
      Γι’ αυτό, λοιπόν, σήμερα σας επερωτούμε. Στα πλαίσια της πολιτικής της ειλικρινούς μεταμέλειας, που εφαρμόζει ο νεότευκτος Αρχηγός σας. Θα ζητήσετε συγγνώμη από την Ευρωπαϊκή Επιτροπή για την οριακή κατάσταση που φτάσατε την οικονομία; Έχει καταντήσει πλέον μονότονο να αναφερόμαστε σε κριτικές που έχετε επανειλημμένα εισπράξει από τον Τύπο, αλλά και από ξένους και εγχώριους φορείς για την κατάσταση των ΔΕΚΟ. Αποτελεί, βεβαιωμένη, αλήθεια ότι η ελλειμματογόνος λειτουργία των επιχειρήσεων αποτελεί βασικό συντελεστή αύξησης του δημόσιου χρέους και γι’ αυτό άλλωστε σε διάφορες εκθέσεις γίνεται ιδιαίτερη αναφορά στην αναποτελεσματικότητα των ΔΕΚΟ.
     Παραλάβατε ένα χώρο των δημοσίων επιχειρήσεων που δημιουργήθηκε είτε για να καλύψει ανάγκες του κράτους, όπου απουσίαζε η ιδιωτική πρωτοβουλία είτε για να εξυπηρετήσει την κοινή ωφέλεια. Και τι έγινε; Μετατρέψατε αυτές τις επιχειρήσεις σε λυμεώνες του δημοσίου χρήματος και φυτώρια διαφθοράς!
      Σπαταλήσατε τεράστιου πόρους για να συντηρήσετε το κομματικό σας φέουδο. Με αυτόν τον τρόπο εξυπηρετήσατε την κομματική σας πελατεία στη δημιουργία ενός καθεστωτικού μηχανισμού. Ασκήσατε και ασκείτε μια αδίστακτη ψηφοθηρία στην προσπάθειά σας να διατηρηθείτε στην εξουσία και σχηματίσατε ένα πλέγμα διαπλοκής στη δημιουργία μιας οικονομικής κάστας ημετέρων. Τέλος με όσες από τις επιχειρήσεις αυτές μπορέσατε, επιχειρήσατε να καθορίσετε και την πορεία του χρηματιστηρίου. 
      Όλα αυτά έγιναν εκ προμελέτης και φυσικά είναι αδύνατο να μας πείσετε ότι αποτέλεσαν ένα μέρος ενός διαβολικού σχεδίου του ΠΑΣΟΚ να αναδειχθούν μέσω της παταγώδους αποτυχίας της κρατικής διαχείρισης οι αρετές της ελεύθερης οικονομίας και του ιδιωτικού τομέα και η ανάγκη των ιδιωτικοποιήσεων. Όλα αυτά τα επιτρέψατε ενώ γνωρίζατε ότι οι οικονομικές αποφάσεις των ΔΕΚΟ έχουν λόγω του μεγέθους τους σημαντικές μακροοικονομικές συνέπειες σε βάρος της οικονομίας.
      Η πρακτική που ακολουθήθηκε σηματοδοτήθηκε από τη βούλησή σας μέσω των διοικήσεων που διορίσθησαν με σαφή προσανατολισμό την εξυπηρέτηση των σκοπιμοτήτων που προανέφερα. Ουδέποτε επιχειρήσατε να συνδέσετε την επιχειρησιακή στρατηγική και πρακτική με την επιχειρησιακή υπευθυνότητα προς τους μετόχους που είναι οι φορολογούμενοι πολίτες. 
      Σήμερα το management αυτών των επιχειρήσεων αποτελεί παράδειγμα κώδικα χείριστης πρακτικής παραφράζοντας τη γνωστή έκφραση «κώδικας άριστης πρακτικής», όπου αυτοδιαιωνιζόμενες ολιγαρχίες εξυπηρετούν πάσης φύσεως αλλότρια συμφέροντα. Εσείς, το κράτος, ως βασικός μέτοχος έχετε σαν βασικό μέλημα την αδιάκοπη αιμοδοσία τους μετοχοποιώντας τις συσσωρευμένες ζημιές τους, καλύπτοντας τα ταμειακά τους ελλείμματα με εγγυημένα δάνεια και παρέχοντας επιχορηγήσεις.
      Κατά τα άλλα, ελάχιστη επαφή έχετε με τη διαχείριση των εταιρειών…
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, είπατε να πάρω και το χρόνο της δευτερολογίας μου.
      ΠΡΟΕΔΡΕΥΩΝ (Παναγιώτης Σγουρίδης): Μιλάτε ήδη οκτώ λεπτά.
      ΝΙΚΟΛΑΟΣ ΝΙΚΟΛΟΠΟΥΛΟΣ: Οκτώ λεπτά μιλώ στην πρωτολογία.
      ΠΡΟΕΔΡΕΥΩΝ (Παναγιώτης Σγουρίδης): Όχι. Είναι πέντε λεπτά ο χρόνος της πρωτολογίας και τρία λεπτά της δευτερολογίας.
      ΝΙΚΟΛΑΟΣ ΝΙΚΟΛΟΠΟΥΛΟΣ: Ένα λεπτό τότε ακόμα, εάν έχετε την καλοσύνη.
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Θα ήθελα, λοιπόν, να παρουσιάσω –και να κλείσω- μόνο τις αποκλίσεις, κύριε Πρόεδρε, που παρουσίασαν έναντι των στόχων των επιχειρησιακών σχεδίων που συντάχθηκαν για τις ΔΕΚΟ και εγκρίθηκαν από Υπουργείο Οικονομίας. 
      Ακούστε αυτές τις αποκλίσεις, είναι τραγικές: -78% για το 2001, -71,3% για το 2002. Η εξέλιξη του χρέους των ΔΕΚΟ ως ποσοστό του ΑΕΠ ανοδική: 7,8% το 1996, 96,6% το 2002, 10,5% το 2003 με βάση στοιχεία της Τραπέζης Ελλάδος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, ολοκληρώστε.
      ΝΙΚΟΛΑΟΣ ΝΙΚΟΛΟΠΟΥΛΟΣ: Ολοκληρώνω, κύριε Πρόεδρε.
     ΣΤΕΦΑΝΟΣ ΜΑΝΟΣ: Είναι και κανείς άλλος να μιλήσει, κύριε Πρόεδρε; 
     ΠΡΟΕΔΡΕΥΩΝ (Παναγιώτης Σγουρίδης): Απεριορίστως, λοιπόν, να μιλά ο καθένας, να φύγω κι εγώ, να μην έχουμε τίποτα! Η τήρηση του Κανονισμού, όπως ξέρετε, κύριε Μάνο –και είστε παλιός στην Αίθουσα εδώ- έχει να κάνει με το να υπάρχει μια διαδικασία. Και ο Υπουργός άμα ανοίξει το στόμα του και μιλά δύο ώρες θα τον αφήσω; 
     ΣΤΕΦΑΝΟΣ ΜΑΝΟΣ: Τον Υπουργό να μην τον αφήσετε.
     ΠΡΟΕΔΡΕΥΩΝ (Παναγιώτης Σγουρίδης): Α, έτσι. Λοιπόν, τότε;
     ΣΤΕΦΑΝΟΣ ΜΑΝΟΣ: Να υπάρχει μια ευελιξία. 
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, πράγματι, ο κ. Μάνος έχει δίκιο. Όταν ακούμε ότι θα ψηφίσουν και απλοί πολίτες και όχι μόνο μέλη του ΠΑΣΟΚ για τον αρχηγό τους, ε, να υπάρχει μια οικονομία!
      ΠΡΟΕΔΡΕΥΩΝ (Παναγιώτης Σγουρίδης): Θέλετε να έλθετε κι εσείς να ψηφίσετε; Οι κάλπες είναι ανοικτές! Ελάτε κι εσείς!
      ΝΙΚΟΛΑΟΣ ΝΙΚΟΛΟΠΟΥΛΟΣ: Στην έκθεση, λοιπόν, της Τραπέζης της Ελλάδας για την περίοδο 1997-2001 επισημαίνεται ότι η ανάληψη των υποχρεώσεων των ΔΕΚΟ από το δημόσιο λόγω των καταπτώσεων των εγγυήσεων των δανείων αύξανε το λόγο του δημοσίου χρέους προς το ΑΕΠ κατά 5,6% σε ετήσια βάση.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω άλλο χρόνο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω άλλο χρόνο! Αν είναι δυνατόν! Σας έδωσα τέσσερα, πέντε λεπτά επιπλέον. Πόσο θέλετε; Δεκαπέντε; 
      ΝΙΚΟΛΑΟΣ ΝΙΚΟΛΟΠΟΥΛΟΣ: Ζητώ το χρόνο για να μη δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Αφήστε το στα Πρακτικά. Πέντε λεπτά μιλάτε επιπλέον.
      ΝΙΚΟΛΑΟΣ ΝΙΚΟΛΟΠΟΥΛΟΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Μα, δεν τελειώνετε! Σας παρακαλώ. Προς Θεού! 
      ΝΙΚΟΛΑΟΣ ΝΙΚΟΛΟΠΟΥΛΟΣ: Τα χαρτοφυλάκια των ΔΕΚΟ  -γιατί ο κύριος Υπουργός ήλθε για να απαντήσει-  και οι τραγικές αστοχίες σε σχέση με τα εγκεκριμένα επιχειρησιακά τους σχέδια…
     ΠΡΟΕΔΡΕΥΩΝ (Παναγιώτης Σγουρίδης): Έχετε πέντε λεπτά εκεί…
    ΝΙΚΟΛΑΟΣ ΝΙΚΟΛΟΠΟΥΛΟΣ:  Αφού δεν υπάρχει, λοιπόν, αναπτυξιακή στρατηγική, σπαταλήθηκαν τεράστια ποσά.
    Κύριε Υπουργέ, κοντεύετε να μετατρέψετε τις ΔΕΚΟ σε real estate. Σας ευχαριστώ.
    (Χειροκροτήματα από την πτέρυγα της Νέας  Δημοκρατίας)
    ΠΡΟΕΔΡΕΥΩΝ (Παναγιώτης Σγουρίδης):  Ο κ. Σκρέκας έχει το λόγο για οκτώ λεπτά, μαζί με τη δευτερολογία του.
    ΘΕΟΔΩΡΟΣ ΣΚΡΕΚΑΣ:  Ευχαριστώ, κύριε Πρόεδρε.
    Είναι το λιγότερο φυσικά που απουσιάζει ο κύριος Υπουργός. 
    ΝΙΚΟΛΑΟΣ  ΝΙΚΟΛΟΠΟΥΛΟΣ:  Ναι αλλά μπήκε απειλώντας μας ότι θα μας απαντήσει.
    ΘΕΟΔΩΡΟΣ  ΣΚΡΕΚΑΣ: …γιατί το σημαντικό είναι ότι ο ελληνικός λαός αυτήν την περίοδο παρακολουθεί έκπληκτος αυτά που γίνονται στο ελληνικό Κοινοβούλιο. Γίνονται πράγματα που δυστυχώς κανείς μας δεν μπορεί να τα παρακολουθήσει, θέματα που τελικά εξελίσσονται σε προεκλογική περίοδο χωρίς να έχουν προκηρυχθεί εκλογές, αλλά να έχει προκηρυχθεί η ημερομηνία των εκλογών. Μέσα σ’ αυτό το τοπίο η Κυβέρνηση έφερε αυτές τις ημέρες δεκαέξι νομοσχέδια στη Βουλή για να συζητηθούν χωρίς Βουλευτές, γιατί οι Βουλευτές είναι στις εκλογικές τους περιφέρειες και με δυσκολία βρίσκονται οι εισηγητές για να υποστηρίξουν τα νομοσχέδια, τα οποία υποστηρίζουν χωρίς καν να προλαβαίνουν να τα διαβάσουν. Το ελληνικό Κοινοβούλιο συνεχίζει να λειτουργεί και αυτό δείχνει το πώς αντιμετωπίζει η Κυβέρνηση του ΠΑΣΟΚ τη λειτουργία του Εθνικού μας Κοινοβουλίου. 
    Μέσα σ’ αυτό, λοιπόν, το περιβάλλον ήρθε η επερώτησή μας για το θέμα των ΔΕΚΟ, ένα θέμα πολύ σημαντικό, ένα θέμα που άπτεται της γενικής κατάστασης της οικονομίας μας και που επιβεβαιώνεται μέσα από τις ΔΕΚΟ σε ποια κατάσταση βρίσκεται η οικονομία μας. 
    Πριν από λίγες ημέρες συζητήθηκε στο Εθνικό Κοινοβούλιο ο κρατικός προϋπολογισμός. Εκεί αναδείχθηκε μία σειρά θεμάτων, όπως για παράδειγμα το δημόσιο χρέος, το οποίο κινείται στο επίπεδο του 105% με ανοδική τάση και στο οποίο δεν συνυπολογίζονται τα χρέη των ΔΕΚΟ με την εγγύηση του ελληνικού δημοσίου, καθώς οι υποχρεώσεις του κράτους προς τους προμηθευτές. Αναφέρω ένα παράδειγμα. Πριν από δύο χρόνια έγινε ρύθμιση των χρεών των φαρμακοβιομηχανιών ύψους 500 δισεκατομμυρίων δραχμών, χρήματα τα οποία χρωστούσε το ελληνικό δημόσιο προς τους προμηθευτές. Σήμερα, δύο χρόνια μετά, το ύψος των υποχρεώσεων του ελληνικού κράτους προς τους προμηθευτές ανέρχεται στα 400 δισεκατομμύρια. Και το χειρότερο, κύριε Πρόεδρε, ξέρετε ποιο είναι; Ότι το κράτος, όχι μόνο δεν πληρώνει, αλλά δεν δέχεται να συμψηφίσει  υποχρεώσεις των εταιρειών αυτών προς το δημόσιο σε σχέση με τις οφειλές του δημοσίου προς αυτές, με αποτέλεσμα να οδηγείται η βιομηχανία, αλλά και η μικρομεσαία επιχείρηση, με την πολιτική που εφαρμόζεται, στον αφανισμό. 
    Θα καταθέσω ορισμένα στοιχεία τα οποία δείχνουν σε τι κατάσταση βρίσκονται οι σημαντικότερες ΔΕΚΟ της πατρίδας μας. Οι ΔΕΚΟ σύμφωνα με τα απολογιστικά στοιχεία του Γενικού Λογιστηρίου του Κράτους, παρουσιάζουν ελλείμματα. Ή δεν γνωρίζει τα ελλείμματα η Κυβέρνηση, ή τελικά έρχεται με την πολιτική της και δημιουργεί μία κακοδιαχείριση, η οποία στη συνέχεια χρεώνεται στους Έλληνες πολίτες. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριοι συνάδελφοι, θα αναφερθώ τώρα στα χρέη με την εγγύηση του ελληνικού δημοσίου: Πρώτη και μεγαλύτερη ΔΕΚΟ σ’ αυτόν τον τομέα είναι ο ΟΣΕ με 2,23 δισεκατομμύρια ευρώ, ο Οργανισμός Αστικών Συγκοινωνιών Αθηνών με 1,3 δισεκατομμύρια ευρώ, η Ολυμπιακή Αεροπορία με 390 δισεκατομμύρια ευρώ και οι πολεμικές βιομηχανίες με 485 δισεκατομμύρια ευρώ.
      Σε αυτό το σημείο θα ήθελα να απομονώσω την Ολυμπιακή Αεροπορία, γιατί είναι χαρακτηριστικό παράδειγμα μίας πολιτικής που εφαρμόστηκε όλα αυτά τα χρόνια και που οδήγησε και την κοινωνία και την οικονομία στην κατάσταση που βρίσκεται σήμερα. Έχουμε μία κοινωνία, η οποία έχει χαθεί πλέον μέσα στην απελπισία και την αγωνία με την ανεργία και τη φτώχεια, και μία οικονομία που βρίσκεται σε τραγική κατάσταση, την οποία επιμελώς αποκρύπτει η Κυβέρνηση και με περισσή αναίδεια λέει στην ελληνική κοινωνία ότι η οικονομία μας είναι ισχυρή. 
      Όμως παραμονές των εκλογών η Κυβέρνηση έρχεται, με ακατάσχετη παροχολογία, να δηλώσει το ότι όλα αυτά που δίνει, τα δίνει από τα αποθέματα τα οποία έχουν δημιουργηθεί, όταν όλοι γνωρίζουν και μέσα από τις εκθέσεις, όχι των οργάνων του ελληνικού δημοσίου -γιατί σε αυτές τις εκθέσεις δεν έχει πλέον κανένας εμπιστοσύνη- αλλά από εκθέσεις οργανισμών του εξωτερικού και, κυρίως, από την Ευρωπαϊκή Ένωση, όπου μας εγκαλούν. Συστήνουν μάλιστα στην ελληνική Κυβέρνηση να περιορίσει το δημόσιο χρέος και να προχωρήσει στις διαρθρωτικές αλλαγές που χρειάζεται η οικονομία μας, γιατί αποτελούμε παράδειγμα προς αποφυγή και για τις δέκα νέες χώρες που εντάχθηκαν μέσα στη μεγάλη οικογένεια της Ευρώπης.
      Αντ’ αυτού έρχεται η Κυβέρνηση και λέει ότι από τα αποθέματα της οικονομίας μας, μέσα από μία αναπτυξιακή διαχρονική πορεία που είχαμε, μπορούμε σήμερα να δώσουμε μία σειρά παροχών στους Έλληνες πολίτες. 
      Όμως παραμονές Χριστουγέννων, η Κυβέρνηση έρχεται και συνάπτει ένα τεράστιο δάνειο, για να καλύψει τρέχουσες λειτουργικές ανάγκες του ελληνικού κράτους. Αυτό σημαίνει ότι εδώ υπάρχει μία περιφρόνηση της νοημοσύνης και της λογικής των Ελλήνων πολιτών, αλλά και εγκληματική πλέον πράξη σε βάρος των Ελλήνων και της οικονομίας μας. 
      Κύριοι συνάδελφοι, όλα αυτά δεν είναι δυνατόν να γίνονται από μία σωστή και συνετή κυβέρνηση. Γίνονται από μία κυβέρνηση η οποία διαχρονικά έχει δώσει δείγματα γραφής και έχει καταληφθεί τώρα, στο τέλος της θητείας της, από την αγωνία του ότι μετά από τις εκλογές θα βρεθεί στην Αντιπολίτευση. 
      Εμείς σύμφωνα με την πολιτική που θα εφαρμόσουμε από την επομένη ημέρα των εκλογών ως κυβέρνηση, θα προχωρήσουμε πρώτα απ’ όλα στη δημοσιονομική απογραφή, για να δούμε που βρισκόμαστε. Θα αποκαλυφθεί έτσι σε ποια κατάσταση βρίσκεται σήμερα η οικονομία μας, που βρίσκονται όλα αυτά τα κρυφά και φανερά χρέη και πως δημιουργήθηκαν. Από εκεί και πέρα θα αναδειχθεί και το θέμα του ποιοι ευθύνονται για όλα αυτά. 
      Σήμερα οι διοικήσεις των ΔΕΚΟ υπηρετούνται από κομματικά στελέχη του κυβερνώντος κόμματος, στελέχη που επιδιώκουν να εξυπηρετήσουν την κομματική τους αποστολή και όχι να προσφέρουν καλές υπηρεσίες προς τις ΔΕΚΟ. Υπάρχει βέβαια και μία σειρά άλλων ανάλογων ενεργειών.
      Κύριε Πρόεδρε, κλείνοντας την ομιλία μου, θέλω να πω ότι για όλα αυτά έρχεται το τέλος. Η 7η Μαρτίου είναι η σημαντικότερη ημερομηνία για τη νεώτερη Ελλάδα.
      Γιατί θα μπει ένα τέλος στη φαυλότητα, στη διαφθορά, στην κακοδιαχείριση, στα εγκλήματα που διαπράχθηκαν σε βάρος των Ελλήνων πολιτών, μέσω του χρηματιστηρίου και μέσω όλων αυτών των κυκλωμάτων που κατασπατάλησαν σημαντικούς πόρους, που θα μπορούσαν να έχουν δώσει ένα άλλο τοπίο για τους Έλληνες πολίτες, αλλά και για την πατρίδα μας γενικότερα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, φαίνεται ότι η Νέα Δημοκρατία έχει βραχεία μνήμη. Πιστεύει δε ότι το ίδιο συμβαίνει και με τον ελληνικό λαό, ο οποίος, ασφαλώς, θα έχει ξεχάσει τα έργα και τις ημέρες της παράταξής σας, γιατί και παρελθόν έχετε, αλλά και έργο αρνητικό να επιδείξετε στον ελληνικό λαό. Έτσι, λοιπόν, επειδή ακριβώς κι εσείς ασχοληθήκατε με την οικονομία, μου δώσατε τη δυνατότητα να πούμε πέντε πράγματα, απλώς υπενθυμίζοντας ποια ήταν η οικονομία στη δική σας διακυβέρνηση ’90-’93 και ποια είναι η πορεία της οικονομίας σήμερα.
     Να θυμίσω, λοιπόν, σε σας αλλά και σε όλους τους Έλληνες ότι την τετραετία ’90-93 η χώρα μας έβαλε όπισθεν ταχύτητα σε όλα τα επίπεδα της οικονομίας. Ο πληθωρισμός κινούνταν στα επίπεδα της τάξεως του 15%, τα ελλείμματα πάνω από 14%, οι πραγματικοί μισθοί των εργαζομένων μειώνονταν κατά 7,5% σε πραγματικούς όρους, οι συντάξεις των συνταξιούχων κατά 11%, οι επενδύσεις στη χώρα μας βάδιζαν με αρνητικό ρυθμό μείον 1%, τα βραχυπρόθεσμα επιτόκια, που επηρεάζουν όλη την αγορά, κινούνταν πάνω από το 25% και οι τόκοι υπερημερίας έφτασαν και το 44%, απομυζώντας τις οικονομίες και τον ιδρώτα των μικρομεσαίων επιχειρήσεων, εμπόρων, επαγγελματιών, αλλά και το εισόδημα των εργαζομένων για την αποπληρωμή των τόκων των στεγαστικών τους δανείων. 
      Τέλος δε η ανάπτυξη -για την οποία εσείς τώρα υπόσχεσθε ότι θα είναι πάνω από το 5%- το 1993 ήταν μείον 1%. Αυτή ήταν η κατάσταση της οικονομίας σε μία περίοδο που η χώρα μας προσπαθούσε να συγκλίνει με την Ευρωπαϊκή Ένωση. Η Ευρωπαϊκή Ένωση και όλες οι χώρες είχαν μία πορεία προς τα μπροστά. Η Ελλάδα σε όλους τους τομείς της οικονομίας είχε απόκλιση, παρά το γεγονός ότι έπρεπε να κάνει μεγαλύτερα βήματα, για να πετύχει τους στόχους της σύγκλισης. Έκτοτε βαδίζουμε, πραγματικά, σε μια ανατροπή των αρνητικών δεδομένων που μας κληρονομήσατε και ξεκινώντας από το τελευταίο, από την ανάπτυξη, σήμερα εμείς σεμνυνόμεθα το ότι για όγδοη συνεχή χρονιά έχουμε ρυθμούς ανάπτυξης πολύ υψηλότερους του μέσου ευρωπαϊκού όρου. Το 2003 ο ρυθμός ανάπτυξης της χώρας μας ήταν δέκα φορές μεγαλύτερος από τον μέσο ευρωπαϊκό όρο. Οι επενδύσεις οι αρνητικές της δικής σας διακυβέρνησης αντικαταστάθηκαν με αύξηση κατά 10%. Ο πληθωρισμός περιορίστηκε στα επίπεδα περίπου του 3% και ταυτόχρονα το έλλειμμα έχει περιοριστεί στο 1,2%, όταν ο μέσος ευρωπαϊκός όρος είναι στο 3% περίπου και όταν χώρες οικονομικά ισχυρές, όπως η Γαλλία, η Γερμανία, η Ιταλία έχουν ελλείμματα τα οποία προφανώς ξεπερνούν το 3% ή 4%. Ταυτόχρονα τα βραχυπρόθεσμα επιτόκια από το 25% μειώθηκαν στο 4%, αγγίζοντας τον ευρωπαϊκό μέσο όρο. 
      Οι κοινωνικές δαπάνες αυξήθηκαν κατά κεφαλήν με ρυθμό οκτώ φορές υψηλότερο από ό,τι ο ευρωπαϊκός μέσος όρος, φθάνοντας το 2002 τον μέσο κοινοτικό όρο και το 2003 ξεπερνώντας τον. Το δε 2004 ξεπεράσαμε κατά πολύ το μέσο ευρωπαϊκό όρο.
      Ταυτόχρονα οι πραγματικοί μισθοί των εργαζομένων από –7,5% στη δική σας θητεία, αυξήθηκαν, σύμφωνα με στοιχεία της Ευρωπαϊκής Στατιστικής Υπηρεσίας, κατά 21,2%, όταν την ίδια περίοδο στην Ευρώπη η αύξηση των πραγματικών αμοιβών των Ευρωπαίων εργαζομένων άγγιζε μόλις το 1% ήταν 0,7%, κατά τη διάρκεια της δεκαετίας 1994-2003. 
      Ταυτόχρονα οι συντάξεις των Ελλήνων συνταξιούχων αυξήθηκαν σε πραγματικούς όρους κατά 27% έναντι μείωσης 11% της δικής σας χρονικής περιόδου.
      Αυτή ήταν η εικόνα που μας αφήσατε, αυτή είναι η εικόνα την οποία σήμερα παρουσιάζει η εθνική οικονομία. Και ασφαλώς αγαπητοί, κύριοι συνάδελφοι, είσθε πανικόβλητοι επειδή ακριβώς ο ελληνικός λαός και γνώση έχει αλλά και μνήμη διαθέτει για να κρίνει τα δικά σας πεπραγμένα. Δεν μπορεί με τις φωνασκίες ή με τα έωλα επιχειρήματά σας να πεισθεί ο ελληνικός λαός και το έχει δείξει πάρα πολλές φορές.
      Βλέπω ότι χαμογελάτε, αλλά θέλω να σας θυμίσω ότι πάρα πολλές φορές έχετε χαμογελάσει βασιζόμενοι στα αποτελέσματα των γκάλοπ. Τα τελευταία δέκα χρόνια σε όλα τα γκάλοπ προηγείσθε, αλλά πρέπει να ενθυμείσθε ότι έχετε χάσει όλες τις εκλογές.
      Έτσι λοιπόν, επειδή σε προσωπικό επίπεδο σας συμπαθώ ιδιαίτερα, σας λέω να συγκρατηθείτε λίγο γιατί για μία ακόμη φορά θα νιώσετε την πικρία της αποτυχίας και θα πιείτε το πικρό ποτήρι της αποτυχίας.
      Ας έλθω τώρα στις ΔΕΚΟ και να απαντήσω ένα ένα στα ερωτήματα τα οποία έχετε θέσει με την επερώτησή σας.
      Κατ’ αρχήν αναφέρεσθε στην πολιτική μας για τις Δημόσιες Επιχειρήσεις Κοινής Ωφέλειας. Πρέπει να τονίσω ότι οι προσπάθειες της ελληνικής Κυβέρνησης κατά τη διάρκεια της τελευταίας οκταετίας στον τομέα των δημοσίων επιχειρήσεων απέδωσαν πολύ θετικά αποτελέσματα. Με την εφαρμογή του ν.2114/1996 τέθηκαν οι βάσεις για μία συγκροτημένη πορεία των δημοσίων επιχειρήσεων.
      Κύριοι συνάδελφοι, έζησα από κοντά την πορεία της αλλαγής των δημοσίων επιχειρήσεων με άλλη ιδιότητα στο Υπουργείο Εθνικής Οικονομίας και μπορώ να σας διαβεβαιώσω ότι η πορεία των ΔΕΚΟ ήταν θεαματική από το 1996 μέχρι σήμερα, ιδιαίτερα θετική και επωφελής για τον ελληνικό λαό.
      Με βάση τις ρυθμίσεις του συγκεκριμένου νόμου επιλέχθηκαν από την ελεύθερη αγορά, με τη βοήθεια εξωτερικού συμβούλου και όχι διοικητικών ή πολιτικών παραγόντων, διευθύνοντες σύμβουλοι με αυξημένα προσόντα, γεγονός που αποτελεί σαφή βελτίωση έναντι του προηγούμενου καθεστώτος.
      Μνημονεύσατε για εγκάθετες διοικήσεις, αλλά θα πρέπει να σας πω ότι όχι μόνο οι διευθύνοντες σύμβουλοι επελέγησαν από εξωτερικούς συμβούλους με μία short list που κατατέθηκε στον Υπουργό Εθνικής Οικονομίας, αλλά ταυτόχρονα τα μέλη διοικητικών συμβουλίων, με δική μας πολιτική απόφαση, διορίζονται από την Οικονομική και Κοινωνική Επιτροπή, το ύψιστο όργανο κοινωνικού ελέγχου, αλλά και από τους ίδιους τους εργαζόμενους στην επιχείρηση.
      Κατά τη διάρκεια της περιόδου αυτής καταβλήθηκαν επίμονες προσπάθειες εκ μέρους του  Υπουργείου Οικονομίας και Οικονομικών ούτως ώστε να δημιουργηθεί ένα νέο πλαίσιο λειτουργίας, με στόχο τη βελτίωση των οικονομικών αποτελεσμάτων, αλλά και την οργανωτική ανασυγκρότησή τους.
      Το Υπουργείο Οικονομίας και Οικονομικών προσδιόρισε συγκεκριμένους άξονες και κατευθύνσεις πολιτικής που πρέπει να εφαρμόζονται απαρέγκλιτα και αφορούν κυρίως στο δανεισμό, την τήρηση της εισοδηματικής πολιτικής, τη μείωση του χρέους και τον περιορισμό των δαπανών προβολής και χορηγιών στα απολύτως αναγκαία επίπεδα.
      Αποτέλεσμα των ενεργειών μας αυτών ήταν η συγκράτηση των μισθολογικών αυξήσεων κοντά στο στόχο που είχε τεθεί για τις συνολικές αποδοχές. Ο δανεισμός υπολείπεται των επενδύσεων. Η τιμολογιακή πολιτική ήταν συγκρατημένη, συμβάλλοντας μ’ αυτόν τον τρόπο στην άσκηση κοινωνικής πολιτικής και στη συγκράτηση του πληθωρισμού. Μεσοπρόθεσμα η οικονομική πολιτική συνεχίζει να είναι προσανατολισμένη στον εκσυγχρονισμό και στη βελτίωση της αποτελεσματικότητας των δημοσίων επιχειρήσεων με απώτερο σκοπό την προώθηση της πραγματικής σύγκλισης με τις οικονομίες των χωρών της Ευρωπαϊκής Ένωσης.
      Για το σκοπό αυτό, προωθείται ο περαιτέρω εκσυγχρονισμός των ΔΕΚΟ με τα εξής μέτρα και ενέργειες: Υλοποίηση των στρατηγικών και επιχειρησιακών σχεδίων και των συμβολαίων διαχείρισης σύμφωνα με το ν.2414/1996. Εφαρμογή κριτηρίων κόστους ωφέλειας για την αξιολόγηση επιμέρους δραστηριοτήτων των δημοσίων επιχειρήσεων. Διεύρυνση των δυνατοτήτων για οικονομικότερες λύσεις με εξωτερικές συμβάσεις αγοράς υπηρεσιών, καθώς και ενίσχυση της ανταγωνιστικότητας των προσφερόμενων προϊόντων και υπηρεσιών με την εισαγωγή κριτηρίων ποιότητας. 
      Η ανάπτυξη σύγχρονων συστημάτων διαχείρισης θα επιτρέψει την οικονομική αξιολόγηση των δραστηριοτήτων και τη λήψη των κατάλληλων αποφάσεων. 
      Ολοκλήρωση των αναδιαρθρώσεων των οργανωτικών δομών, της εφαρμογής των νέων συστημάτων διοίκησης και εσωτερικού ελέγχου, της αναβάθμισης των εσωτερικών λειτουργιών διαχείρισης, καθώς και της αξιοποίησης του ανθρώπινου εργατικού δυναμικού. Αυστηρή εφαρμογή της εισοδηματικής πολιτικής σύμφωνα με τις αποφάσεις και τις οδηγίες του Υπουργείου Οικονομίας και Οικονομικών. 
      Η τιμολογιακή πολιτική που ακολουθούν οι δημόσιες επιχειρήσεις πρέπει να συνεχίσει να είναι απόλυτα συμβατή με την ανταγωνιστικότητα της οικονομίας, να ενσωματώνει τη βελτίωση της παραγωγικότητας και να λαμβάνει υπόψη ότι η μη ενσωμάτωση των δύο παραπάνω παραγόντων μπορεί να επηρεάσει αρνητικά την εξέλιξη του πληθωρισμού. 
      Κάθε δημόσια επιχείρηση οφείλει να προσδιορίζει τη συμβολή της στην παροχή υπηρεσιών γενικού οικονομικού συμφέροντος, έτσι ώστε από την παροχή αυτή να καθορίζεται το μέγεθος της δυνατής κρατικής ενίσχυσης. 
      Εφαρμογή των νέων πληροφοριακών συστημάτων διοίκησης και διαχείρισης στις δημόσιες επιχειρήσεις με σκοπό τη βελτίωση της λογιστικής, της κοστολόγησης, της διαχείρισης υλικών και προμηθειών, της διοίκησης προσωπικού, της επικοινωνίας και της λήψης αποφάσεων. Περιορισμός των προσλήψεων στις απολύτως αναγκαίες για τη λειτουργία των ΔΕΚΟ. Συνέχιση των εκπαιδευτικών προγραμμάτων ώστε να καλυφθούν τα οποιαδήποτε κενά υπάρχουν σε προσωπικό υψηλής τεχνικής και επιστημονικής κατάρτισης. Συγκράτηση των δαπανών προβολής και χορηγιών των δημοσίων επιχειρήσεων στα απολύτως αναγκαία επίπεδα που καθορίζονται από συγκεκριμένο και ολοκληρωμένο σχέδιο. Σύναψη στρατηγικών συμφωνιών ή συνεργασιών με δημόσιες επιχειρήσεις με τις οποίες υπάρχουν κοινές λειτουργικές δραστηριότητες ή και με ομοειδείς επιχειρήσεις τόσο στην Ελλάδα όσο και στο εξωτερικό, με σκοπό βέβαια τη βελτίωση της ανταγωνιστικότητας. 
      Η σύναψη τέτοιων συμφωνιών αποβλέπει σε δραστικές οργανωτικές αλλαγές, στην εκμετάλλευση ενδεχόμενων συνεργιών και οικονομιών κλίμακας, καθώς και στη μεταφορά τεχνογνωσίας. Στα πλαίσια της απελευθέρωσης των αδρανών κεφαλαίων, καθώς και της εξεύρεσης πολιτικών πόρων, θα πρέπει να καταβληθεί ιδιαίτερη προσπάθεια για την αξιοποίηση της ακίνητης περιουσίας των δημοσίων επιχειρήσεων. 
      Τέλος, πρόβλεψη ειδικών ενεργειών για τη βελτίωση και την καλύτερη αξιοποίηση των διαθεσίμων που εμφανίζουν οι δημόσιες επιχειρήσεις.
      Αποτέλεσμα των παραπάνω μέτρων ήταν η εντυπωσιακή βελτίωση του οικονομικού αποτελέσματος καθώς και των επενδύσεων την τελευταία τριετία 2001-2003. θα καταθέσω στη συνέχεια τα συγκεκριμένα οικονομικά αποτελέσματα για τα Πρακτικά.
      Παράλληλα η αύξηση των τιμολογίων περιορίστηκε στα πλαίσια του πληθωρισμού. 
      Αγαπητοί συνάδελφοι, βασικός στόχος της Κυβέρνησης είναι η μείωση του δημοσίου χρέους και ο περιορισμός τους μεσοπρόθεσμα σε έναν επιθυμητό στόχο. Οι δημόσιες επιχειρήσεις δανείζονται μόνο για να επενδύσουν. Δανεισμός επιτρέπεται μόνο για τη χρηματοδότηση του επενδυτικού τους προγράμματος στο βαθμό που αυτό δεν καλύπτεται από το πρόγραμμα δημοσίων επενδύσεων. Καταβάλλονται προσπάθειες ώστε οι εγγυήσεις του ελληνικού δημοσίου να αποφεύγονται και αν είναι εκ των πραγμάτων αναγκαίες να καλύπτουν μόνο μέρος και όχι το σύνολο των δανειακών αναγκών.
      Για τον καλύτερο συντονισμό της δανειακής πολιτικής των δημοσίων επιχειρήσεων το χρέος των επιχειρήσεων αυτών θα αξιολογείται από τον Οργανισμό Διαχείρισης του Δημόσιου Χρέους και θα εξετάζει τους όρους και τις προϋποθέσεις αλλά και το κόστος των δανείων που πρόκειται να συναφθούν. 
      Το χρέος των δημοσίων επιχειρήσεων μειώθηκε το 2002 σε σχέση με το 2001 ενώ το 2003 παρουσίασε μικρή αύξηση λόγω των επενδύσεων που είναι απαραίτητες για τους Ολυμπιακούς Αγώνες. 
      Με το ν. 3016/2002 για την εταιρική διακυβέρνηση στην οποία αναφέρεσθε στην επερώτησή σας καθιερώθηκαν νέοι κανόνες διοίκησης και διαφάνειας λειτουργίας των ανωνύμων εταιρειών που είναι εισηγμένες στο Χρηματιστήριο. Οι κυριότερες ρυθμίσεις αφορούν αφ’ ενός μεν τη συγκρότηση των διοικητικών συμβουλίων των εταιρειών και αφ’ ετέρου την καθιέρωση εσωτερικού κανονισμού και ελέγχου. Και συγκεκριμένα τα μέλη του Δ.Σ. έχουν πρώτιστη υποχρέωση και καθήκον να επιδιώκουν την ενίσχυση της μακροχρόνιας οικονομικής αξίας της εταιρείας που ανακύπτουν από τις συναλλαγές της  με άλλες εταιρείες. Υποχρεούνται επίσης  να συντάσσουν κατ’ έτος έκθεση στην οποία να αναφέρονται αναλυτικά οι συναλλαγές τις οποίες έχουν με τις συνδεδεμένες επιχειρήσεις  και η έκθεση αυτή να γνωστοποιείται στις εποπτικές αρχές.
      Παράλληλα καθιερώθηκε ο εσωτερικός κανονισμός λειτουργίας και ο εσωτερικός έλεγχος ο οποίος διενεργείται από ειδική υπηρεσία της εταιρείας. Οι εσωτερικοί ελεγκτές είναι ανεξάρτητοι. Εποπτεύονται από μη εκτελεστικά όργανα του Δ.Σ.  και ορίζονται απ’ αυτό. Η υπηρεσία εσωτερικού ελέγχου παρακολουθεί την εφαρμογή και τη συνεχή τήρηση του εσωτερικού κανονισμού της λειτουργίας και του καταστατικού της εταιρείας και ενημερώνει το διοικητικό συμβούλιο εγγράφως μια φορά τουλάχιστον κάθε τρίμηνο για τον έλεγχο που διενεργείται απ’ αυτό. 
      Όσον αφορά το θέμα των στρατηγικών και επιχειρησιακών στοιχείων πρέπει να πούμε ότι η Κυβέρνηση με την εφαρμογή του ν. 2414/96 υποχρεώνει τις δημόσιες επιχειρήσεις να καταρτίζουν στρατηγικά και επιχειρησιακά σχέδια. Τα σχέδια αυτά στοχεύουν στην πληρέστερη παρακολούθηση των δραστηριοτήτων της κάθε επιχείρησης στην ανεύρεση νέων επιχειρηματικών πεδίων στην αύξηση των οικονομικών τους αποτελεσμάτων και κυρίως στην εμφανή ωφέλεια που θα πρέπει να προκύπτει για το κοινωνικό σύνολο.
      Για το σκοπό αυτό και μετά την υλοποίηση των επιχειρησιακών σχεδίων της περιόδου 1998-2002 καταρτίστηκαν και ήδη αξιολογούνται νέα στρατηγικά και επιχειρησιακά σχέδια για την περίοδο 2003-2007.
      Βασικοί άξονες αυτών των σχεδίων είναι η αυστηρή τήρηση των ορίων του ακαθάριστου δανεισμού με συγκεκριμένους ετήσιους στόχους για την κρινόμενη περίοδο 2004-2007, η κατάρτιση προγράμματος μείωσης των ελλειμμάτων στο επιθυμητό επίπεδο, ώστε μεσοπρόθεσμα να πετύχουμε τους στόχους που θέσαμε, η αυστηρή τήρηση της εισοδηματικής πολιτικής με περιορισμό των αυξήσεων και έλεγχο των συλλογικών συμβάσεων εργασίας –ο στόχος είναι οι αυξήσεις να καλύπτουν τον πληθωρισμό και να ενσωματώνουν το 50% της αύξησης της παραγωγικότητας- ο περιορισμός των καταναλωτικών δαπανών, η αξιοποίηση της ακίνητης περιουσίας, η περικοπή των δαπανών, οι υπολογισμοί κόστους των υπηρεσιών του γενικού οικονομικού συμφέροντος και η εφαρμογή του λογιστικού διαχωρισμού σε όσες δημόσιες επιχειρήσεις υφίσταται θέμα.
      Τέλος, τα στρατηγικά και επιχειρησιακά σχέδια είναι διαρθρωμένα κατά τρόπο που να επιδέχονται επικαιροποιήσεις και αναθεωρήσεις κατά τη διάρκεια της ισχύος τους, όταν τα δεδομένα αλλάζουν ή όταν απαιτηθούν διορθώσεις και διαφοροποιήσεις.
      Αγαπητοί συνάδελφοι, τόσο η επιτάχυνση των αποκρατικοποιήσεων και των διαρθρωτικών αλλαγών όσο και η εμβάθυνσή τους είναι απαραίτητος στόχος οικονομικής πολιτικής για την εξασφάλιση της ανταγωνιστικότητας των ελληνικών επιχειρήσεων στο νέο διεθνές περιβάλλον. Ακολουθώντας τη γενική ευρωπαϊκή τάση, που χαρακτηρίστηκε από τις προσπάθειες αποκρατικοποίησης των οργανισμών και επιχειρήσεων κοινής ωφέλειας του δημοσίου τομέα καθώς και την απελευθέρωση των αγορών, σχεδιάστηκε και υλοποιήθηκε με συνέπεια από την Κυβέρνηση το πρόγραμμα των αποκρατικοποιήσεων και των διαρθρωτικών αλλαγών, το οποίο θεωρείται ως ένας πυλώνας της εφαρμοζόμενης οικονομικής πολιτικής, που συμβάλλει σημαντικά στην ανάπτυξη και στον εκσυγχρονισμό της ελληνικής οικονομίας.
      Στην παραπάνω κατεύθυνση βασικό μας στόχο αποτελεί η σύναψη στρατηγικών συμμαχιών και συνεργασιών με κορυφαίες επιχειρήσεις της διεθνούς αγοράς. Οι στρατηγικές αυτές συμμαχίες εξασφαλίζουν στις ελληνικές επιχειρήσεις την καλύτερη αξιοποίηση του ανθρώπινου δυναμικού, την κεφαλαιική τους ενίσχυση, την απόκτηση κορυφαίας τεχνογνωσίας, τον εκσυγχρονισμό των οργανωτικών δομών και λειτουργιών των συστημάτων διοίκησης και του διεθνούς επιπέδου μάνατζμεντ, την αναβάθμιση των ήδη παρεχομένων από αυτές υπηρεσιών και προϊόντων και την προσφορά νέων ανταγωνιστικών υπηρεσιών.
      Η εξασφάλιση των παραπάνω συνθηκών είναι απαραίτητος όρος για τη δημιουργία ισχυρών επιχειρήσεων, που θα αναπτυχθούν στο νέο διεθνές επιχειρηματικό περιβάλλον. 
      Επιπλέον, οι μετοχοποιήσεις των δημοσίων επιχειρήσεων απέδωσαν και αποδίδουν σημαντικά οφέλη τόσο στις ίδιες τις επιχειρήσεις όσο και στο κοινωνικό σύνολο. Οι επιχειρήσεις ωφελούνται πολλαπλά από τη μετοχοποίηση τους, λόγω των δυνατοτήτων που τους προσφέρονται, προκειμένου να προωθήσουν τα επενδυτικά τους προγράμματα, να ισχυροποιήσουν την κεφαλαιική τους θέση, να προσαρμοστούν στις νέες ανταγωνιστικές συνθήκες, να προσελκύσουν δυναμικά στελέχη διοίκησης και να διαμορφώσουν στρατηγικές ανάπτυξης.
      Οι δομικές αυτές αλλαγές καθιστούν τις ΔΕΚΟ εταιρείες με σύγχρονη επιχειρηματική αντίληψη, που εφαρμόζουν επιχειρηματικά κριτήρια στην κάλυψη των στόχων τους, διαχειρίζονται αξιοκρατικά το ανθρώπινο δυναμικό τους και αποτελεσματικά τους διαθέσιμους οικονομικούς πόρους, συμβάλλοντας σημαντικά στην ανάπτυξη της οικονομίας.
      Παράλληλα, το κοινωνικό σύνολο απολαμβάνει καλύτερης ποιότητας προϊόντα και υπηρεσίες, ενώ ταυτόχρονα απελευθερώνονται σημαντικοί πόροι του κρατικού προϋπολογισμού για την άσκηση κοινωνικής πολιτικής. Η Κυβέρνηση μετέτρεψε τις δημόσιες επιχειρήσεις σε ανώνυμες εταιρείες, οι οποίες λειτουργούν πλέον με ιδιωτικοοικονομικά κριτήρια, ενισχύοντας παράλληλα και τον κοινωνικό τους ρόλο, με αποτέλεσμα τη βελτίωση της ποιότητας των προσφερομένων υπηρεσιών και την καλύτερη εξυπηρέτηση του πολίτη.
      Ο Έλληνας πολίτης ωφελείται από τις δημόσιες επιχειρήσεις, γιατί μέσα από αυτές εκφράζεται ένα μεγάλο μέρος της κοινωνικής πολιτικής του κράτους.
      Η ύπαρξη των δημοσίων επιχειρήσεων αποσκοπεί κυρίως στη δίκαιη διανομή του εισοδήματος παράλληλα με την παραγωγή και την προσφορά κρισίμων υπηρεσιών προς το κοινωνικό σύνολο. Για παράδειγμα, η διατήρηση του κομίστρου των αστικών συγκοινωνιών σε επίπεδα χαμηλότερα από το κόστος λειτουργίας τους αποβλέπει στη βελτίωση του πραγματικού εισοδήματος και στην αποφυγή της φαλκίδευσης  του εισοδήματος των εργαζομένων. Περίπου 300 εκατομμύρια ευρώ, 100 δισεκατομμύρια δραχμές, κερδίζει ο Έλληνας εργαζόμενος στην Αττική από την πολιτική αυτή η οποία ασκείται στις συγκοινωνίες.
      Τελειώνοντας, κύριε Πρόεδρε, για να μην κάνω κατάχρηση του χρόνου αλλά και της καλοσύνης σας, θέλω να επισημάνω το εξής: Μόλις το 1996 ο ελληνικός λαός μέσα από τον κρατικό προϋπολογισμό πλήρωνε για τα ελλείμματα των ΔΕΚΟ πάνω από 2 δισεκατομμύρια ευρώ. Λίγα χρόνια μετά, σε λιγότερο από οκτώ χρόνια, ο ελληνικός λαός όχι μόνο δεν πληρώνει για την κάλυψη ελλειμμάτων συνολικά για τις ΔΕΚΟ, αλλά αντίστροφα: Τα 2 δισεκατομμύρια δραχμές έλλειμμα έχουν μετατραπεί σε όφελος οικονομικό, όπως αποδεικνύεται από τον πίνακα τον οποίο καταθέτω στη Βουλή. Το όφελος αυτό φτάνει στα 800 εκατομμύρια ευρώ και έχει αυξηθεί κατακόρυφα από το –2.000 στο +800 εκατομμύρια ευρώ 803 εκατομμύρια ευρώ.
      (Στο σημείο αυτό ο Υφυπουργός Οικονομίας και Οικονομικών κ. Απόστολος Φωτιάδης  καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Τα σχετικά έγγραφα βρίσκονται στο τεύχος πρακτικών της Βουλής) 
      
      
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Ταυτόχρονα, στο ποσό αυτό θα πρέπει να προστεθεί ότι κάθε χρόνο εισπράττονται από τα μερίσματα των εισηγμένων στο χρηματιστήριο ΔΕΚΟ πλέον των 1,5 δισεκατομμυρίων ευρώ και επιπλέον θα πρέπει να προστεθεί το ποσό των περίπου 1.000 δισεκατομμυρίων δραχμών, 3 δισεκατομμυρίων ευρώ, που αποτελεί το έσοδο από την ιδιωτικοποίηση των ΔΕΚΟ. Έχουμε, επομένως, κάθε χρόνο 2% του ΑΕΠ ενίσχυση του προϋπολογισμού και μείωση των ελλειμμάτων, αφού το κονδύλι αυτό πηγαίνει γι’ αυτόν το σκοπό. 
     Ταυτόχρονα έχουμε ενίσχυση του Κρατικού Προϋπολογισμού για την υλοποίηση προγραμμάτων κοινωνικής πολιτικής με άλλα 1.500 δισεκατομμύρια ευρώ και 800 εκατομμύρια ευρώ αποτελεί η συνεισφορά των μη εισηγμένων στο Χρηματιστήριο ΔΕΚΟ.
     Έτσι λοιπόν, επειδή το θίξατε, θέλουμε να σας διαβεβαιώσουμε και να άρουμε την ανησυχία σας. Είπατε ότι το πακέτο των κοινωνικών παροχών είναι έωλο, ότι δεν βασίζεται σε οικονομικά αποτελέσματα και ότι αποτελεί προϊόν δανεισμού. Εμείς σας αποδεικνύουμε ότι η ορθή διαχείριση των ΔΕΚΟ μας έχει αποδώσει πλέον των 7 δισεκατομμυρίων ευρώ, δηλαδή 3 περίπου τρισεκατομμύρια δραχμές ετήσιο όφελος για τον ελληνικό λαό. 
     Αυτή είναι η πορεία των ΔΕΚΟ τα τελευταία οκτώ χρόνια, πορεία των ΔΕΚΟ που δικαίωσε την πολιτική μας, η οποία θα έλεγα με πολύ μεγάλη πιστότητα και συνέπεια εφαρμόζεται και προς αυτήν την κατεύθυνση θα πρέπει να συνεχιστεί αυτή η πολιτική και μετά τις εκλογές από μια καινούρια κυβέρνηση του ΠΑΣΟΚ.
     (Στο σημείο αυτό ο Υφυπουργός Οικονομίας και Οικονομικών κ. Απόστολος Φωτιάδης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αλογοσκούφης.
     ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, μάλλον είναι πλεονασμός να λέμε: «Κυρίες και κύριοι συνάδελφοι», σε μία άδεια Βουλή, όπως την έχει φέρει η επιλογή της Κυβέρνησης, να λειτουργεί δηλαδή η Βουλή μεσούσης της προεκλογικής περιόδου. Οπότε θα πω: «Κύριε συνάδελφε και κύριε Υφυπουργέ», γιατί αυτή είναι η πραγματικότητα.
      Θα ήθελα πριν μπω στο θέμα της επερώτησης, εδώ στο Βήμα της Βουλής να μιλήσω για ένα πολύ μεγάλο γεγονός που έγινε στην Κεντρική Επιτροπή της Νέας Δημοκρατίας, όπου ο επίτιμος Πρόεδρός της κ. Κωνσταντίνος Μητσοτάκης ανακοίνωσε την απόφασή του να μην είναι υποψήφιος για τις επόμενες εκλογές, στην ουσία την αποχώρησή του από το Κοινοβούλιο μετά από εξήντα χρόνια κοινοβουλευτικής παρουσίας. Θεωρώ ότι αυτό είναι μία μεγάλη απόφαση και εκ μέρους της Νέας Δημοκρατίας, εδώ στη συζήτηση που γίνεται στη Βουλή μετά την ανακοίνωση της απόφασής του, θα ήθελα να πω πόσο θα μας λείψει από τα πρώτα έδρανα που τον ζήσαμε, με τις συχνές παρεμβάσεις του, πάντοτε παρεμβάσεις επί της ουσίας, πάντοτε παρεμβάσεις που κοσμούν τον κοινοβουλευτισμό. Θα τον έχουμε βεβαίως για τις επόμενες εβδομάδες μέχρι να κλείσει η Βουλή. Αλλά είναι γεγονός ότι θα λείψει από την επόμενη Βουλή, παρ’ ότι δήλωσε ότι δεν φεύγει από την πολιτική και είμαι βέβαιος ότι πάντοτε οι παρεμβάσεις του θα είναι χρήσιμες και εποικοδομητικές. 
      ΠΡΟΕΔΡΕΥΩΝ (Παναγιώτης Σγουρίδης): Η Βουλή θα γίνει φτωχότερη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Είμαι βέβαιος ότι απηχώ τις απόψεις όλων, μιλώντας για τον κ. Μητσοτάκη και πόσο θα μας λείψει η παρουσία του στα πρώτα έδρανα μετά την ανακοίνωση της απόφασής του.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Ασφαλώς και η συμβολή του κ. Μητσοτάκη στο ελληνικό Κοινοβούλιο και στο κράτος όλα αυτά τα εξήντα χρόνια ήταν ιδιαίτερα σημαντική, η παρουσία του καθημερινή, πιο επιμελής ακόμα και από εμάς τους νεότερους Βουλευτές. Θα συμφωνήσω με τον Αντιπρόεδρο της Βουλής ότι η Βουλή θα γίνει φτωχότερη με την απουσία του κ. Μητσοτάκη.
      ΠΡΟΕΔΡΕΥΩΝ (Παναγιώτης Σγουρίδης): Ανεξάρτητα αν συμφωνούσες ή όχι με τις απόψεις του κ. Μητσοτάκη, ήταν πάντοτε παρών και πλούσιος σε προτάσεις.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα τοποθετηθεί και ο κ. Μητσοτάκης. Αλλά εγώ θεώρησα χρέος μου να θέσω το θέμα σήμερα, γιατί ήμουν στην Κεντρική Επιτροπή της Νέας Δημοκρατίας και με πολλή συγκίνηση όλοι τον ακούσαμε να κάνει μία σύντομη και σεμνή ανασκόπηση της κοινοβουλευτικής και πολιτικής του δράσης. Θεώρησα ότι θα πρέπει να θέσω αυτό το θέμα και να τον ευχαριστήσουμε για όσα έχει κάνει και να του ευχηθούμε να είναι γερός, να είναι στην πολιτική να είναι και με τις απόψεις του να μας καθοδηγεί.
      (Χειροκροτήματα από την πτέρυγα της Νέας Δημοκρατίας)
      Έρχομαι στο θέμα της επερώτησης. Είναι γεγονός ότι το θέμα της είναι από τα πιο ακανθώδη, από τα πιο σημαντικά προβλήματα της οικονομίας, διότι οι ΔΕΚΟ εξακολουθούν και είναι μία από τις μεγαλύτερες πηγές αιμορραγίας για τον κρατικό προϋπολογισμό, μία από τις κυριότερες πηγές που εκτρέφουν το δημόσιο χρέος. Από την άλλη πλευρά, σε καμία περίπτωση δεν μπορεί να πει κανείς ότι εκπληρώνουν με τον τρόπο που θα περίμενε ο ελληνικός λαός τον κοινωνικό ρόλο που τους είχε ανατεθεί κάποτε, ο οποίος με τα νέα δεδομένα θα έπρεπε προ πολλού να είχε προσαρμοστεί. Θα έπρεπε οι ΔΕΚΟ να είχαν πάψει να αποτελούν πηγή ελλειμμάτων και νέων χρεών. Όταν μιλάμε για κρυφά χρέη, στην ουσία τα περισσότερα από αυτά δημιουργούνται μέσα από τις δημόσιες επιχειρήσεις και τους οργανισμούς. Αυτή είναι η πηγή των κρυφών χρεών, διότι ακριβώς ο προϋπολογισμός δεν αποτυπώνει με ακρίβεια τι γίνεται σ’ αυτά τα παρακλάδια του δημοσίου, στις δημόσιες επιχειρήσεις και οργανισμούς. 
      Άκουσα τον κύριο Υφυπουργό να προσπαθεί να υποστηρίξει ένα μοντέλο παρωχημένο. Έχει ξεπεραστεί το μοντέλο που εφάρμοσε αυτά τα χρόνια η Κυβέρνηση και σε καμία περίπτωση δεν μπορούμε να λέμε ότι θα κάνουμε κοινωνική πολιτική μέσα από ελλείμματα δημοσίων επιχειρήσεων και οργανισμών τα οποία δεν προϋπολογίζονται, δεν παρουσιάζονται ως κοινωνικές δαπάνες, δεν υφίστανται τον έλεγχο που θα έπρεπε ως δημόσια δαπάνη και επιλογή.
      Τον άκουσα να υποστηρίζει για παράδειγμα για το κόμιστρο, ότι ναι, θέλουμε να έχουμε χαμηλό κόμιστρο και γι’ αυτό έχουν ελλείμματα οι ΔΕΚΟ των μεταφορών. Κανείς δεν αρνείται ότι θα έπρεπε να επιδοτούνται για κοινωνικούς λόγους κάποιες υπηρεσίες. Αυτό είναι βασικό στοιχείο της δημόσιας πολιτικής. Το ζήτημα είναι πώς γίνεται αυτή η επιδότηση. Τον κοινωνικό ρόλο τον παίζει μόνο ο προϋπολογισμός. 
      Εάν, λοιπόν, θέλεις να επιδοτήσεις κάποιες υπηρεσίες, όπως πολύ σωστά θέλουμε να επιδοτούμε κάποιες υπηρεσίες για παράδειγμα στις μεταφορές ή κάποιες τιμές που έχουν να κάνουν με αγαθά τα οποία είναι κρίσιμα για την ευημερία των πολιτών, όπως τηλεφωνικές υπηρεσίες ή τον ηλεκτρισμό ή άλλες υπηρεσίες, βεβαίως μπορεί να γίνει άνετα μέσω του προϋπολογισμού, ώστε να ισχύει για όλους, για όλες τις επιχειρήσεις που δραστηριοποιούνται στον κλάδο και οποιοσδήποτε αποφασίζει να παρέχει αυτές τις υπηρεσίες να μπορεί να δέχεται αυτήν την επιδότηση, γνωρίζοντας ότι ο προϋπολογισμός είναι αυτός στον οποίο εκφράζεται η κοινωνική πολιτική. 
      Τι έχει συμβεί όλα αυτά τα χρόνια; Στον προϋπολογισμό εγγράφονται ασήμαντα ποσά αναφορικά με τις επιχορηγήσεις των ΔΕΚΟ, οι οποίες σε καμία περίπτωση δεν καλύπτουν τις δαπάνες και τα ελλείμματά τους. Οι ΔΕΚΟ παρουσιάζουν πλαστούς προϋπολογισμούς. Στο τέλος του χρόνου  –επειδή δεν τους φθάνει η επιχορήγηση και τα έσοδά τους για να καλύψουν τις δαπάνες τους- δανείζονται από το τραπεζικό σύστημα με την εγγύηση του δημοσίου. Τα δάνεια συσσωρεύονται, κάποια στιγμή φθάνουμε σε αδιέξοδο και έρχονται οι τράπεζες ή οποιοιδήποτε δανείζουν τις ΔΕΚΟ για να καλύψουν τα ελλείμματά τους και ζητούν από το γενικό δημόσιο να καλύψει τα δάνεια. Μπορεί το ελληνικό δημόσιο να καθυστερήσει ένα ή δύο χρόνια, στο τέλος όμως καλύπτει τα δάνεια και τα δάνεια αυτά προστίθενται στο δημόσιο χρέος. Γι’ αυτό το δημόσιο χρέος δεν μπορεί να πέσει. 
      Έτσι, λοιπόν, έχουμε φθάσει στο απαράδεκτο σημείο να παρουσιάζονται δήθεν ισοσκελισμένοι προϋπολογισμοί. Κάποτε, η Κυβέρνηση είχε φθάσει στο σημείο να ισχυρίζεται ότι είχε δήθεν πλεονασματικούς προϋπολογισμούς και από την άλλη πλευρά μέσα από τις δημόσιες επιχειρήσεις και τους οργανισμούς να υπάρχει σωρεία ελλειμμάτων και κρυφών χρεών τα οποία μάλιστα κάποτε η Κυβέρνηση τα αρνούνταν, λέγοντας ότι δεν υπάρχουν κρυφά χρέη. Εκεί ήταν τα κρυφά χρέη, στις ΔΕΚΟ. Επανειλημμένως έχουμε φέρει αυτά τα ζητήματα στη Βουλή. 
      Το ζήτημα είναι ότι δεν δημιουργούνται μόνο χρέη, αλλά ότι δημιουργείται ένα σύστημα εντελώς αδιαφανές, ένα σύστημα κακοδιαχείρισης αυτών των πόρων, διότι σε αυτές τις δημόσιες επιχειρήσεις δεν υφίστανται  οι κανόνες του δημοσίου λογιστικού. Σε πολλές από αυτές τις δημόσιες επιχειρήσεις και οργανισμούς δεν υπάρχουν προϋπολογισμοί και για πολλά χρόνια δεν υπήρχε –και σε πολλές δεν υπάρχει ακόμα- ουσιαστική εφαρμογή των λογιστικών προτύπων που ισχύουν για τις ανώνυμες εταιρείες, γιατί πολλές από αυτές τις  δημόσιες επιχειρήσεις και οργανισμούς δεν είναι ανώνυμες εταιρείες και αυτές που έγιναν πρόσφατα δεν παρουσιάζουν τους ισολογισμούς τους, όπως έχουν ευθύνη στο τέλος του χρόνου να κλείνουν τα βιβλία τους. Έχουμε τέτοια παραδείγματα και το χειρότερο από αυτά είναι η Ολυμπιακή Αεροπορία, η οποία δεν παρουσίαζε ισολογισμούς, και δεν παρουσιάζει για χρόνια, ενώ είχε υποχρέωση ως ανώνυμη εταιρεία να παρουσιάζει ισολογισμούς κανονικά και εμείς ψάχνουμε να βρούμε ποιοι είναι οι λογαριασμοί της Ολυμπιακής. 
      Αυτή είναι η πηγή της κακοδιαχείρισης και εδώ είναι οι πηγές της πολύ μεγάλης σπατάλης που γίνεται στο δημόσιο χρήμα. Νομίζω ότι είναι όχι μόνο πολιτικά απαράδεκτο, αλλά και ανόητο πολιτικά από την Κυβέρνηση να υποστηρίζει ότι αυτό το καθεστώς της κακοδιαχείρισης και της αδιαφάνειας, αυτό το καθεστώς που δημιουργεί αυτά τα ανεξέλεγκτα χρέη και τα ελλείμματα είναι ένα καθεστώς το οποίο έχει κάποια ουσιαστική κοινωνική σημασία. 
      Χρειάζεται ριζική τομή σε αυτά τα ζητήματα και η τομή δεν είναι μόνο η αποκρατικοποίηση. Ασφαλώς κανείς δεν υποστηρίζει ότι όλα τα προβλήματα θα λυθούν με την αποκρατικοποίηση ή με την εισαγωγή στο χρηματιστήριο, τη μετοχοποίηση. 
      Χρειάζεται τελείως διαφορετική πολιτική. Υπάρχουν κάποιοι τομείς οι οποίοι χαρακτηρίζονται από οικονομίες δικτύου και θα μπορούσε κανείς να πει ότι πρόκειται για φυσικά μονοπώλια. Η πολιτική της Νέας Δημοκρατίας όσον αφορά αυτούς τους τομείς είναι ότι το κράτος εκεί θα πρέπει να συνεχίσει να έχει έλεγχο στη λειτουργία αυτών των επιχειρήσεων. Εμείς δεν θέλουμε σε καμία περίπτωση να γίνουν τα δημόσια μονοπώλια ιδιωτικά. Σε καμία περίπτωση! 
      Λίγοι είναι αυτοί οι τομείς, όμως. Και σε αυτούς τους τομείς υπάρχουν πολύ  μεγάλα περιθώρια να λειτουργήσουν ιδιωτικοοικονομικά κριτήρια και να λειτουργήσει μία ομάδα διοίκησης η οποία θα είναι απομακρυσμένη από τις πολιτικές επιρροές. Δεν υπάρχει κανένας λόγος ακόμα και αυτά τα δημόσια μονοπώλια να λειτουργούν με κομματικά κριτήρια, όπως λειτουργούν δυστυχώς πολλά χρόνια, αλλά ιδιαίτερα τα τελευταία χρόνια με πολύ έντονο τρόπο. Θα πρέπει να λειτουργήσουν για το καλό της επιχείρησης, να υπάρχει καλή διαχείριση και η λογοδοσία τους να έχει να κάνει με τη διαχείρισή τους, όχι με το αν εξυπηρετούν τις πολιτικές και κομματικές ανάγκες του εκάστοτε κυβερνώντος κόμματος. Είχαμε ένα πρόσφατο παράδειγμα, το τι έγινε στα «Ελληνικά Πετρέλαια». Δημόσια επιχείρηση παρουσιάστηκε με πυροτεχνήματα ότι δήθεν ιδιωτικοποιήθηκαν τα «Ελληνικά Πετρέλαια» επειδή απορρόφησαν μία ιδιωτική επιχείρηση και επειδή μπήκαν εν μέρει κάποια ιδιωτικά κεφάλαια στα «Ελληνικά Πετρέλαια». Σε καμιά περίπτωση αυτό δεν ήταν ιδιωτικοποίηση. Το είπαμε και τότε, το λέμε και τώρα, αυτό ήταν κρατικοποίηση ουσιαστικά. Έμεινε διευθύνων σύμβουλος σε αυτήν την επιχείρηση «Ελληνικά Πετρέλαια» ο διαβόητος κ. Καραχάλιος, επιλογή του Υπουργού Ανάπτυξης, ο οποίος με το που ανέλαβε ο σημερινός Υπουργός Ανάπτυξης άλλαξε τον προκάτοχο του κ. Καραχάλιου και τοποθέτησε τον κ. Καραχάλιο. 
      Ο κ. Καραχάλιος κατηγορήθηκε επανειλημμένως. Έγιναν εδώ ερωτήσεις, επερωτήσεις για κακοδιαχείριση. Η Κυβέρνηση είχε διχαστεί. Ο ένας Υπουργός, αυτός που τον είχε διορίσει, τον υποστήριζε, ο άλλος Υπουργός προσπαθούσε να τον απομακρύνει. Στο τέλος απομακρύνθηκε. Απομακρύνθηκε, όμως, αφού έκανε τεράστια ζημιά στα «Ελληνικά Πετρέλαια». Απομακρύνθηκε αφού είχε υπογράψει συμβάσεις απαράδεκτες που δεσμεύουν την επιχείρηση για πολλά-πολλά χρόνια. Απομακρύνθηκε αφού είχε κακοδιαχειριστεί εκατομμύρια. Συμβάσεις, οι οποίες σε καμία λογική επιχείρηση δεν θα μπορούσαν να υπογραφούν, τις υπέγραφε με δικές του αποφάσεις, αγνοούσε το ΔΣ, αγνοούσε τους ιδιώτες μετόχους, οι οποίοι καλοπίστως είχαν βάλει τα χρήματα για να έχουν ένα μερίδιο στα «Ελληνικά Πετρέλαια». Αυτή είναι η κατάσταση, η κατάσταση που είχε οδηγήσει και στην κακοδιαχείριση της Ολυμπιακής, που ήταν ακόμα βεβαίως χειρότερη. Εφαρμόσθηκε και σε έναν τομέα ανταγωνιστικό, όπως είναι ο τομέας των πετρελαίων και ο οποίος δεν είναι φυσικό μονοπώλιο εδώ που τα λέμε, που δεν υπήρχε κανένας λόγος να είναι δημόσια τα ελληνικά πετρέλαια. Η πολιτική για τα πετρελαϊακά αποθέματα και η πολιτική για την αγορά ενέργειας και την αγορά πετρελαίου, μπορεί να εφαρμοσθεί και χωρίς το κράτος να έχει την απόλυτη πλειοψηφία σε μία εταιρεία πετρελαίων. Αλλά είναι χαρακτηριστικό παράδειγμα και επίκαιρο παράδειγμα της κακοδιαχείρισης που γίνεται και των θεμάτων τα οποία θέτει η επερώτησή μας. Δεν άκουσα τίποτα να λέει γι’ αυτό το ζήτημα ο κύριος Υφυπουργός. Όλα πάνε καλά, κάνουν κοινωνική πολιτική. Τι κοινωνική πολιτική κάνουν τα «Ελληνικά Πετρέλαια» με τις συμβάσεις που υπέγραψαν; Τι κοινωνική πολιτική έκανε η Ολυμπιακή που την κλείσατε ουσιαστικά; Την οδηγήσατε δηλαδή σε πτώχευση, δεν το έχετε παραδεχθεί, δημιουργήσατε μια καινούργια Ολυμπιακή, η οποία έχει όλα τα προβλήματα του παρελθόντος, απολύσατε κόσμο. Ό,τι έχει να κάνει με τις αποζημιώσεις των απολυμένων, ό,τι έχει να κάνει με τις αποζημιώσεις του προσωπικού, ό,τι έχει να κάνει με την ανάληψη των χρεών της παλαιάς εταιρείας, το έχετε μεταθέσει για μετά τις εκλογές, για την επόμενη κυβέρνηση. Αυτή είναι η πολιτική σας, η πολιτική της αναβολής, η πολιτική της κακοδιαχείρισης, η πολιτική της σπατάλης. Αυτή είναι η πολιτική, κυρίες και κύριοι συνάδελφοι. Οφείλω να χαιρετήσω και το δεύτερο συνάδελφο που ήλθε τον κ. Σκρέκα μαζί με τον κ. Καλλιώρα στην Αίθουσα και παρακολουθούν τη συνεδρίαση. 
      Αυτή είναι η πολιτική που εφάρμοσε η Κυβέρνηση και αυτή είναι η πολιτική που θα καταδικάζει ο ελληνικός λαός. Χρειάζεται κοινωνική πολιτική μέσα από δημόσιες επιχειρήσεις και οργανισμούς. Σε ορισμένες περιπτώσεις, ναι, αλλά με διαφάνεια και μέσω του κρατικού προϋπολογισμού. Όποτε καταφεύγει κανείς στην αδιαφάνεια, υποθάλπει τη διαφθορά και την κατασπατάληση των πόρων του ελληνικού λαού. Δεν έχει το δικαίωμα κανείς να συνεχίσει αυτήν την απαράδεκτη πολιτική.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καλλιώρα, έχετε επτά λεπτά για να δευτερολογήσετε.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Άκουσα επί είκοσι οκτώ λεπτά τον κύριο Υφυπουργό, ο οποίος διάβασε σειρά-σειρά όσα ακούσαμε. Ήταν όμως το ίδιο Υπουργείο Οικονομίας και Οικονομικών, που έδωσε –και πάμε στην ουσία της πολιτικής, πάμε για χρήματα να μιλήσουμε- τα χρήματα του ελληνικού λαού. Γιατί αυτό είναι η ουσία. Όλα τα άλλα δεν μετράνε. Ούτε οι αγαθές προθέσεις, ούτε τίποτε άλλο.
      Ο Υφυπουργός κ. Φαρμάκης, ο συνάδελφος του παρόντος, είπε ότι για το 2003 είχαμε καταπτώσεις για τις περίφημες ΔΕΚΟ 2,45 δισεκατομμύρια ευρώ. Και αυτό είναι από δική σας απάντηση στη Βουλή των Ελλήνων. Δανειοδοτούνται οι ΔΕΚΟ είπε το δικό σας Υπουργείο με 295 εκατομμύρια ευρώ. Και αυτό το λέω, για να ξέρουμε και για τι ποσά μιλάμε. Και δόθηκαν και 630 εκατομμύρια ευρώ με εγγύηση του ελληνικού δημοσίου.
      Και δεν φτάνει που το κράτος –και εδώ είναι η τραγωδία μερικές φορές- δίνει τις εγγυήσεις του, για να δανειοδοτηθούν οι ΔΕΚΟ, στην απάντηση που δώσατε πριν από λίγες εβδομάδες, στα επίσημα δικά σας στοιχεία έχετε κάνει λόγο για τέσσερα εγγυημένα από το δημόσιο δάνεια ύψους που φτάνει τα 185 εκατομμύρια ευρώ για την περίφημη Αττική Οδό. Έχουμε δηλαδή από τη μια μεριά ένα αυτοχρηματοδοτούμενο έργο, με ιδιώτες, οι οποίοι παίρνουν λεφτά με εγγυήσεις όλων ημών των Ελλήνων. Και το ποσό είναι 185 εκατομμύρια ευρώ –183 κόμμα κάτι- από εσάς.
      Κατά τα άλλα μας λέτε ότι γίνονται οι διαδικασίες, ακολουθούνται κανονικά και όλα τα άλλα που μας λέτε συνεχώς για την επιλογή του διοικητικού συμβουλίου, των διοικήσεων κλπ. Εγώ τα ακούω βερεσέ. Και θα σας απαντήσω πάλι με δική σας απάντηση, με δικό σας στόμα, με δικά σας γραπτά. Ήταν ο ίδιος ο κ. Χριστοδουλάκης, που στις 10 Δεκεμβρίου, ενάμιση μήνα πριν περίπου, έστειλε τρεις εγκυκλίους για τις περίφημες ΔΕΚΟ, στις οποίες εγκυκλίους μιλάει για συγκράτηση μισθολογικών δαπανών, για δαπάνες που πρέπει να συγκρατηθούν για προβολή και για χορηγίες. Η εγκύκλιος μιλούσε επίσης για τα τιμολόγια των ΔΕΚΟ, για τη συγκράτηση του δανεισμού των ΔΕΚΟ και πάει λέγοντας.
      Οι ίδιοι, δηλαδή, μας πιστοποιείτε ότι θέλετε να δώσετε μαθήματα λιτότητας στις ΔΕΚΟ, μετά από είκοσι χρόνια. Τώρα το θυμηθήκατε, επειδή καταθέσαμε εμείς την επερώτηση. Θέλετε να μας πείτε τώρα, μετά από είκοσι χρόνια, ότι μιλάτε για αυστηρό έλεγχο στις δαπάνες. Θέλετε να μας πείτε μετά από είκοσι χρόνια για την αξιοποίηση της περιουσίας και τα μέτρα που πρέπει να ληφθούν απ’ τις ΔΕΚΟ. Θέλετε να μας πείτε με επίσημες εγκυκλίους και υπογραφές του κ. Χριστοδουλάκη –επαναλαμβάνω- μετά από είκοσι χρόνια για λογιστικό και οικονομικό έλεγχο των ΔΕΚΟ. Ποιους κοροϊδεύετε; Ποιους κοροϊδεύετε;
      Σε ό,τι έχει σχέση με την τρέχουσα πολιτική πραγματικότητα, είπε ο κύριος Υπουργός ότι το 1990-1993 έγιναν τα μύρια όσα αρνητικά για τον τόπο. Μα, αν ήταν όλα αυτά αλήθεια –και αν πω παρενθετικά ότι με δικό σας νόμο το 47% του ελληνικού λαού έδινε την ψήφο του στη Νέα Δημοκρατία, που έβγαζε εκατόν πενήντα Βουλευτές- είστε πολύ σοφοί. Παίζετε έξυπνα το παιχνίδι των εκλογών. Γιατί δεν σας ενδιαφέρει παρά μόνο να κερδίζετε το παιχνίδι των εκλογών. Μόλις κερδίσετε τις εκλογές, από το επόμενο βράδυ και επί τέσσερα χρόνια σκέφτεστε πώς θα κερδίσετε τις επόμενες εκλογές. Δεν σκέφτεστε για τον ελληνικό λαό, σκέφτεστε για σας. Και αυτός είναι ο ορισμός του καθεστώτος.
      Έτσι, λοιπόν, με εκατόν πενήντα έδρες και με δανεισμό που κάναμε την πρώτη εβδομάδα, για να πληρώσουμε μισθούς και συντάξεις – για να σας τα θυμίσω. Και να σας πω και κάτι άλλο, ότι όσα στραβά να κάναμε εμείς την περίοδο 1990-1993, στα είκοσι χρόνια που κυβερνάτε, χίλια στραβά να κάναμε, εάν εσείς κυβερνούσατε σωστά, θα ήταν η Ελλάδα καλύτερα και δεν θα ζούσαν σήμερα οι πολίτες σ’ αυτήν την κατάσταση. Αυτή είναι η στυγνή, ψυχρή πολιτική πραγματικότητα.
      Τώρα, βέβαια, πιέζετε τη Βουλή. Καταθέτετε συνέχεια, σωρηδόν σχέδια νόμων. Και σωρηδόν μαζεύετε. Τον εκλογικό νόμο τον πετσοκόψατε, τον Κώδικα της Κεφαλαιαγοράς εσείς τον φέρατε, άγρια μεσάνυχτα τον μαζέψατε, γιατί θέλατε να αποποινικοποιήσετε όλο το σύστημα, να ξεχάσουμε όλα, να «βάλουμε ταφόπλακα». Χάθηκαν χρήματα; Δεν πειράζει! Ας πρόσεχαν! Δικά μας ήταν; Έτσι είπε ο κ. Σημίτης, ο «καταλληλότερος».
      Νύχτα πάλι μαζέψατε τον έλεγχο των καζίνο και του κρατικού τζόγου πριν λίγες μέρες και χθες πάλι –έτσι έχετε μάθει να παίζετε το πολιτικό σας παιχνίδι- με την περίφημη υπόθεση της Σιθωνίας του κ. Πάχτα. Άραγε, λοιπόν, μας λέτε ξεκάθαρα ότι δεν ενδιαφέρεσθε για τον τόπο, ενδιαφέρεσθε γι’ αυτούς οι οποίοι σας έκαναν τα ενενήντα περίπου έκτακτα δελτία ειδήσεων λες και είχε ξεκινήσει τρίτος παγκόσμιος πόλεμος. Το παίζετε σοσιαλιστές, ενώ σοσιαλιστής ήταν ο αείμνηστος Καραμανλής, κατά μια έννοια, ο οποίος θυμάστε τι έκανε στις μεγάλες επιχειρήσεις ΔΕΚΟ τότε. Αύξησε εικονικά χωρίς να δώσει χρήματα το ελληνικό κράτος το μετοχικό κεφάλαιο και άλλαξε τις διοικήσεις. Και ήρθε ο κ. Σημίτης από το 1997 και μετά να κάνει το αντίθετο να δώσει τις ΔΕΚΟ στους αγαπητούς εθνικούς εργολάβους εθνικούς προμηθευτές και όλη τη συντροφία. Αυτό που κάναμε εμείς που αγαπάμε τον ελληνικό λαό και τον τιμούμε ήρθατε εσείς ο κ. Σημίτης να το ανατρέψει. 
      Μετά μας κατηγορείτε ότι δεν προσέξαμε ότι δεν έχουμε κάνει ούτε το πρόγραμμα και συνεχώς ο κ. Πρωτόπαπας έχει μαλλιάσει η γλώσσα του κάθε λίγο και λιγάκι λέει ότι η Νέα Δημοκρατία δεν έχει πρόγραμμα. Εμείς αυτήν τη στιγμή που μιλάμε έχουμε καταρτίσει το πρόγραμμα έχουμε τριακόσιες δέκα σελίδες προγράμματος. Εσείς δεν έχετε ούτε μία που μας κατηγορείτε. Θα το παρουσιάσετε στις 6 Φεβρουαρίου.
      Σας προκαλώ, κύριε Υφυπουργέ: είσαστε εσείς στην επιτροπή μαζί με τον κ. Χριστοδουλάκη για το επόμενο πρόγραμμα που ετοιμάζετε; Όχι, δεν είστε. Προεδρεύει ο Αντρίκος για να γίνει το πρόγραμμα το οικονομικό για να λύσουμε τα προβλήματα των ΔΕΚΟ και όχι μόνο. 
      Θέλω λοιπόν να σας πω ότι δεν μας αρκεί από τη μια μεριά να έχουμε στη μια άκρη της Ελλάδος στη Θράκη λόγου χάριν κάποιος να λέει συγγνώμη το οποίο είναι εικονικό από ό,τι φαίνεται και κάποιος άλλος στο άλλο μέρος της χώρας, στην Κρήτη, να λέει καλά τα πήγαμε. Διαλέξτε με ποια πολιτική είστε ποια πολιτική υποστηρίζετε. Μας έχετε μπερδέψει. ‘Ηταν σωστή η διακυβέρνηση των οκτώ ετών ή δεν ήταν; ‘Η ο ένας λοιπόν πρέπει να φύγει ή ο άλλος. Δεν μπορούμε να έχουμε και τον κ. Σημίτη αλλά και τον κ. Παπανδρέου να μας δίνουν διαφορετική εικόνα να είναι συνυπεύθυνοι και ο τόπος να οδηγείται εκεί που οδηγείται. Έρχεται η 7η Μαρτίου και θα πάρετε την απάντηση. 
      Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Για μια ακόμη φορά η Νέα Δημοκρατία έχει αποδείξει το αληθινό της αντιδημοκρατικό της πρόσωπο. Για μια ακόμη φορά χωρίς να αισθάνεται το παραμικρό ίχνος ντροπής αμφισβητεί τη βούληση του ελληνικού λαού που επί σειρά πάρα πολλών εκλογικών αναμετρήσεων κρίνοντας τα πεπραγμένα και το έργο των κυβερνήσεων του ΠΑΣΟΚ, εμπιστεύτηκε επανειλημμένα την Κυβέρνησή μας. Έτσι λοιπόν για μια ακόμη φορά σήμερα προσβάλλοντας την κυρίαρχη θέληση του ελληνικού λαού αμφισβητήσατε και το ΠΑΣΟΚ αλλά και την κρίση του ελληνικού λαού.
     Εγώ θέλω να σας πω για μια ακόμη φορά ότι πολύ γρήγορα ενθουσιάζεστε. Επί δέκα χρόνια έχετε σχηματίσει επανειλημμένα κυβερνήσεις των γκάλοπ. ‘Εχετε σχηματίσει μέχρι και κυβέρνηση δύο ωρών των exit-pols. Σήμερα για μια ακόμη φορά τη ελπίδι χαίροντες προσδοκάτε ότι θα μπορέσετε να εξαπατήσετε την πλειοψηφία του ελληνικού. Όμως θα πρέπει να γνωρίζετε -γιατί η βραχεία μνήμη σας δεν σας ωφελεί- ότι ο ελληνικός λαός και μνήμη έχει αλλά έχει και τη δυνατότητα να εκτιμήσει την προσφορά και των δύο κομμάτων. Και είμαι απόλυτα βέβαιος ότι για μια ακόμη φορά κάνοντας τη σύγκριση αυτή θα επαναλάβει την εμπιστοσύνη στη νέα κυβέρνηση του ΠΑΣΟΚ με τη νέα του ηγεσία του κ. Παπανδρέου.
      Πρέπει να πούμε ότι την “ψωροκώσταινα” Ελλάδα, την οποία εσείς, η παράταξή σας, μας κληρονομήσατε, την κάναμε μια Ελλάδα αξιοπρεπή, μια Ελλάδα οικονομικά ισχυρή με ισότιμο και βαρύνοντα πολιτικό λόγο στην Ευρώπη και σε όλον τον κόσμο. 
      Την Ελλάδα που δεχόταν τα σκαμπίλια απ’ όλες τις υπόλοιπες χώρες και τους διεθνείς οργανισμούς, την κάναμε μια χώρα η οποία έχει δεχθεί διθυραμβικούς επαίνους όλων ανεξαίρετα των ηγετών της Ευρώπης, ακόμα και των χωρών οι οποίες κυβερνούνται από συντηρητικές κυβερνήσεις. 
      Είναι μια Ελλάδα, η οποία βαδίζει κάθε μέρα βήμα με βήμα το δρόμο της ευημερίας. Είναι μια Ελλάδα, η οποία έθεσε πολύ υψηλά το στόχο των προσδοκιών της, έθεσε τον πήχη των στοχεύσεών της και των ονείρων της, των  οραμάτων της πολύ ψηλά και κατάφερε μέχρι τώρα να πετυχαίνει όλους αυτούς τους στόχους, χάρη στη σύμπνοια, την προσπάθεια και τη θέληση όλου ανεξαίρετα του ελληνικού λαού. 
      Είναι αυτή η Ελλάδα και είναι αυτοί οι Έλληνες των οποίων την άποψη  και τη θέληση εσείς αμφισβητείτε ιδιαίτερα τον τελευταίο καιρό.
      ‘Ετσι λοιπόν, για να έρθω στο θέμα των ΔΕΚΟ, θα πρέπει να σας θυμίσω κάτι πολύ αυτονόητο και αυταπόδεικτο. Οι ΔΕΚΟ μέχρι το 1996 επιβάρυναν τον κρατικό προϋπολογισμό με εκατοντάδες δισεκατομμύρια δραχμές. Πάνω από  2 δισεκατομμύρια ευρώ πλήρωνε ο ελληνικός λαός κάθε χρόνο για την κάλυψη των ελλειμμάτων. Η πολιτική μας που ξεκίνησε από το 1996 -και είχα την τύχη τότε να βρίσκομαι ως γενικός γραμματέας στο Υπουργείο Εθνικής Οικονομίας και με τις ταπεινές δυνάμεις μου να συμβάλω και εγώ κάτω από την καθοδήγηση του Υπουργού Εθνικής Οικονομίας κ. Γιάννου Παπαντωνίου στη θέσπιση συγκεκριμένων διατάξεων και τη δρομολόγηση ειδικότερων διαδικασιών-  έφερε τις παθογόνες,  ζημιογόνες ΔΕΚΟ σε ένα τέτοιο οικονομικό επίπεδο, που και χρήσιμες είναι με την παροχή υψηλών υπηρεσιών στους πολίτες, αλλά και ταυτόχρονα παρουσιάζουν στο σύνολό τους θετικά αποτελέσματα. 
      Τα 2 δισεκατομμύρια των ελλειμμάτων του 1996 μετατράπηκαν σε 800 εκατομμύρια ευρώ -θετικά αποτελέσματα για τις μη εισηγμένες στο χρηματιστήριο ΔΕΚΟ- σε 1.500 δισεκατομμύρια ευρώ σε μερίσματα από τις εισηγμένες στο χρηματιστήριο ΔΕΚΟ,  σε  3 δισεκατομμύρια ευρώ, το 2% του ΑΕΠ ως έσοδο για τον κρατικό προϋπολογισμό, εξαιτίας των ιδιωτικοποιήσεων. Τεράστια κονδύλια εξοικονομήθηκαν, προκειμένου να ασκηθούν όλες αυτές οι κοινωνικές πολιτικές, οι οποίες έφεραν τη χώρα μας, από απέχουσα μακράν του μέσου όρου των κοινωνικών δαπανών, το 2002 στο μέσο όρο των κοινωνικών δαπανών, το 2003 υψηλότερα του μέσου όρου, το δε 2004, με το πακέτο μαμούθ των κοινωνικών παροχών των 3 περίπου δισεκατομμυρίων ευρώ, υψηλότερα του μέσου ευρωπαϊκού όρου. Είναι το πακέτο κοινωνικών παροχών το οποίο σας δημιούργησε αμηχανία και πανικό. Είναι  αυτό το οποίο σήμερα, μη προσανατολισμένοι και μη συντονισμένοι σε μια ενιαία πολιτική άποψη και μια πολιτική θέση, κατήγγειλαν ορισμένοι από τους συναδέλφους της Νέας Δημοκρατίας ως μια επιπόλαια ενέργεια, η οποία δεν στηρίζεται σε οικονομικά δεδομένα.
Δηλαδή, εσείς θέλατε τον ελληνικό λαό να έχει λιγότερα οφέλη από την επιτυχή προσπάθειά μας προς τη σύγκλιση. 
      Εμείς λέμε ότι η επί οκτώ συνεχή χρόνια ανάπτυξη της χώρας μας με ρυθμούς υψηλότερους του ευρωπαϊκού μέσου όρου μας έχει δώσει ένα οικονομικό πλεονέκτημα, ένα οικονομικό πλεόνασμα, το πλεόνασμα της ανάπτυξης το οποίο το διαθέτουμε ως κοινωνικό μέρισμα για την ενίσχυση των χαμηλών εισοδημάτων, για την ενίσχυση πολλών εκατομμυρίων Ελλήνων πολιτών που και αυτοί με τη σειρά τους θα πρέπει να συμμετάσχουν στα οφέλη αυτής της θεαματικής οικονομικής ανάπτυξης της χώρας μας. 
      Έτσι, λοιπόν, εμείς δεν διστάσαμε και αποτελεί δική μας πολιτική επιλογή το ότι ακριβώς ένα μερτικό αυτής της επιτυχούς προσπάθειάς μας το μεταφέρουμε στις τσέπες των Ελλήνων πολιτών, αυτών που σε τελική ανάλυση έκαναν την προσπάθεια, αυτών που αγωνίστηκαν για να πετύχει η χώρα μας τους ιδιαίτερα υψηλούς στόχους που είχε θέσει.
      Είμαι απόλυτα βέβαιος έχοντας επίγνωση ακριβώς της αποτελεσματικότητάς μας αλλά και της θέλησης του ελληνικού λαού ότι τον πήχη των προσδοκιών μας και τον πήχη των στόχων μας που τον  έχουμε θέσει ακόμα υψηλότερα θα τον πετύχουμε και θα πετύχουμε ακόμα ψηλότερες επιδόσεις σε όλους τους τομείς.
      Οι οποιεσδήποτε δυσοίωνες δικές σας προβλέψεις ή οι προφητικές σας δηλώσεις δεν θα βρουν τελικώς ευήκοον ους στον ελληνικό λαό. Είμαστε απόλυτα βέβαιοι ότι θα συνεχίσουμε αυτή τη θετική πορεία, προκειμένου η χώρα μας την επόμενη τετραετία να πετύχει όλους τους στόχους της πραγματικής σύγκλισης, μιας σύγκλισης, η οποία ταυτίζεται με την ευημερία όλου του ελληνικού λαού.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα να συστήσω στον κύριο Υφυπουργό ολίγον μεγαλύτερη επαφή με την πραγματικότητα και ολίγον μεγαλύτερη σεμνότητα, γιατί ακούγοντάς τον κάποια στιγμή νόμιζα ότι μιλούσε για άλλη χώρα και για άλλη κυβέρνηση. 
      Μίλησε για ένα πακέτο μαμούθ κοινωνικών παροχών που δήθεν έφερε εμάς σε αμηχανία. Να του θυμίσω ότι τα μαμούθ είναι ένα είδος που έχει εκλείψει από τη γη εδώ και πολλά χρόνια, όπως θα εκλείψει και η πολιτική του ΠΑΣΟΚ.
     Αλλά το πακέτο -μαμούθ δεν έφερε εμάς σε αμηχανία, κύριε Υφυπουργέ. Το πακέτο μαμούθ οδήγησε μαζί με όλα τα άλλα αδιέξοδα της πολιτικής του τον κ. Σημίτη σε παραίτηση. Δεν έφυγε η Νέα Δημοκρατία. Προσπάθησε, ήταν το ύστατο όπλο που χρησιμοποίησε ο κ. Σημίτης και η Κυβέρνησή του για να γαντζωθεί στην εξουσία. Τελικά οδηγήθηκε σε παραίτηση. Ο κ. Σημίτης οδηγήθηκε σε παραίτηση, δεν είδα κανέναν άλλο να έχει μεγάλη αμηχανία εδώ. 
     Εκείνος, παρ’ ότι εξήγγειλε όλα αυτά -όπως λέτε εσείς «το πακέτο μαμούθ»- απέτυχε να πείσει τον ελληνικό λαό, απέτυχε να τον πείσει ότι αυτό θα μπορούσε να αντιστρέψει τα αδιέξοδα της πολιτικής του και έφυγε άρον-άρον προσπαθώντας να δώσει την αίσθηση ότι η δημοκρατική ανανέωση στη χώρα περνάει μόνο μέσα από την αλλαγή της ηγεσίας του ΠΑΣΟΚ. 
      Η δημοκρατία περνάει μέσα από τις εκλογές. Θα κριθεί το σύνολο των επιλογών σας των τελευταίων χρόνων. Θα κριθεί το σύνολο των αποτυχιών σας. Θα κριθεί το σύνολο των πράξεων και το σύνολο των παραλείψεων στις εκλογές που έρχονται. 
      Μπορείτε να χρησιμοποιείτε χαρτοπαικτικά κόλπα, μπλόφες, όπως έκανε προχθές ο κ. Πάχτας που πέρασε εδώ μια σκανδαλώδη τροπολογία Βουλευτών, η οποία δεν μας είχε μοιραστεί και την οποία δεν είχαμε συζητήσει. Μπορείτε να κάνετε ό,τι άλλα σκάνδαλα θέλετε, εάν σας το επιτρέψουμε –που δεν θα σας το επιτρέψουμε. Διότι εδώ είμαστε εμείς, παρότι λειτουργεί η Βουλή με τον τρόπο που λειτουργεί, για να σταματήσουμε τις πρακτικές σας.
      Όμως ο ελληνικός λαός στο τέλος θα δώσει την ετυμηγορία του. Και η ετυμηγορία του θα είναι καταδικαστική. Την πρόγευση την πήραμε, ήταν η παραίτηση του κ. Σημίτη.
      Η δεύτερη πράξη θα παιχθεί στις εκλογές, όπου ο ελληνικός λαός θα σας απορρίψει συνολικά όλους σας. Ο ελληνικός λαός σας έδωσε πολλές ευκαιρίες σε μια περίοδο που η χώρα είχε πολύ μεγάλες δυνατότητες, σε μία περίοδο που υπήρχε μια πρωτοφανής εθνική συναίνεση γύρω από μεγάλους στόχους, όπως ήταν το να ολοκληρώσουμε την ένταξή μας στην Ευρωπαϊκή Ένωση, να συμμετάσχουμε στην ΟΝΕ, σε μία περίοδο που υπήρξαν πρωτοφανείς πόροι από τα κοινοτικά ταμεία, σε μία περίοδο που η διεθνής οικονομία πήγαινε με πολύ μεγάλους ρυθμούς ανάπτυξης. 
      Εσείς τι κάνατε σε αυτήν την περίοδο; Καθηλώσατε την Ελλάδα στο μέτριο, στο λίγο, στο ανεπαρκές. Γι’ αυτήν την πολιτική σας θα κριθείτε και το λέω αυτό, επειδή θέλετε να γενικεύετε τα θέματα.
      Κύριε Υπουργέ, μη μας μιλάτε για πακέτα μαμούθ, για κοινωνική πολιτική και κοινωνικές δαπάνες, διότι και τα δύο είναι ανακριβή. Οι κοινωνικές μεταβιβάσεις είναι λιγότερες στην Ελλάδα ως ποσοστό του Ακαθάριστου Εγχώριου Προϊόντος από ό,τι είναι στην υπόλοιπη Ευρώπη, αλλά και η αποτελεσματικότητά τους είναι τραγικά χαμηλή. Μπορεί να ξοδεύετε λεφτά, να τα βαφτίζετε κοινωνικές δαπάνες, αλλά η πραγματικότητα είναι ότι στην Ελλάδα μόνο το 2% των νοικοκυριών ξεφεύγει από το όριο της φτώχειας μετά από τις κοινωνικές μεταβιβάσεις, όταν στην Ευρώπη το αντίστοιχο ποσοστό είναι τετραπλάσιο, δηλαδή είναι στο 8%. 
      Κύριε Υπουργέ, δεν αποδίδει η πολιτική σας, διότι η πολιτική σας δεν έχει στόχο την επίλυση των κοινωνικών προβλημάτων, αλλά έχει στόχο τη διαιώνιση της παραμονής του καθεστώτος που δημιουργήσατε τα τελευταία είκοσι χρόνια στην εξουσία. Μπορεί να μιλήσατε προηγουμένως για εκλογές, αλλά εγώ θα σας θυμίσω ότι, όποτε κινδυνεύετε να χάσετε, προσπαθείτε να αλλάξετε τους κανόνες του παιχνιδιού, για να εμποδίσετε τον αντίπαλο είτε να εκλεγεί είτε να κυβερνήσει. Το κάνατε το 1989, όταν αλλάξατε τον εκλογικό νόμο παραμονή των εκλογών, για να εμποδίσετε την Κυβέρνηση του 47% να έχει την πλειοψηφία που χρειάζεται στη Βουλή και να μπορέσει να κυβερνήσει. Οδηγήσατε και με αυτό τη χώρα σε πολιτικό αδιέξοδο και το κάνετε και τώρα, φέρνοντας έναν εκλογικό νόμο και διαβλέποντας ότι θα χάσετε τις επόμενες εκλογές. Άλλωστε, το είπε μόλις προχθές ο κ. Τσοχατζόπουλος ότι θα έχουμε δηλαδή και δεύτερες εκλογές μετά από ένα χρόνο. 
      Τι κάνετε εσείς; Φέρνετε έναν εκλογικό νόμο, για να ετοιμάσετε ένα δεύτερο γύρο, έναν εκλογικό νόμο που αλλάζει θεμελιώδη στοιχεία του εκλογικού μας συστήματος, όπως το γεγονός ότι στις εκλογές μετέχουν κόμματα. Θέλετε να διαλύσετε τα κόμματα και να υποκλέψετε και πάλι σε μία επόμενη εκλογική αναμέτρηση τις ψήφους της Αριστεράς. Ο ελληνικός λαός ξέρει, σας βλέπει, σας έμαθε και θα σας καταδικάσει στις εκλογές και τώρα, δηλαδή στις εκλογές της 7ης Μαρτίου του 2004, αλλά και στις επόμενες εκλογές, αν τολμήσετε να προσπαθήσετε να δημιουργήσετε συνθήκες για νέες εκλογές, με αφορμή την εκλογή του Προέδρου της Δημοκρατίας. Σας λέω ότι και τότε θα καταδικασθείτε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριοι συνάδελφοι  της Νέας Δημοκρατίας, εσείς είστε αυτοί που ζείτε σε άλλη Ελλάδα και όχι στη σημερινή. 
      Εμείς και ο ελληνικός λαός ζούμε στην Ελλάδα του σήμερα, στην Ελλάδα των μεγάλων έργων, του μετρό, της Αττικής Οδού, της περιφερειακής του Υμηττού, την Ελλάδα του Ρίου-Αντιρρίου, των μεγάλων οδικών αξόνων, της ΠΑΘΕ και της Εγνατίας. Εμείς ζούμε στην Ελλάδα της προόδου, της ευημερείας, ενώ η δική σας Ελλάδα της μιζέριας και η «ψωροκώσταινα» αποτελεί πλέον παρελθόν. Ο ελληνικός λαός ζει σήμερα στην Ελλάδα της αύξησης του πραγματικού του εισοδήματος και θυμάται ασφαλώς τη δική σας πολιτική που η μείωση του εισοδήματος των εργαζομένων είναι βεβαιωμένη και με τη βούλα της Ευρωπαϊκής Ένωσης.
     Εμείς ζούμε και βλέπουμε αυτό που και οι Ευρωπαίοι βλέπουν στη χώρα μας. Βλέπουμε δείκτες να βελτιώνονται, τα εισοδήματα των εργαζομένων να αυξάνονται την τελευταία δεκαετία κατά 21% έναντι 1% των Ευρωπαίων και έναντι μείωσης 7,5% στη δική σας περίοδο. Εμείς ζούμε στην Ελλάδα των παροχών προς τα ιδιαίτερα ευαίσθητα οικονομικά ασθενέστερα στρώματα του ελληνικού πληθυσμού.
      Εμείς ζούμε σε μια Ελλάδα που ονειρεύτηκαν οι προηγούμενες γενιές και δεν μπόρεσαν με τις κυβερνήσεις της δικής σας παράταξης να κατακτήσουν. Ο ελληνικός λαός ζει τη σημερινή Ελλάδα της διεθνούς αναγνώρισης. Αυτό που εσείς δεν θέλετε να δείτε, το έχουν δει όλοι οι ηγέτες των ευρωπαϊκών χωρών. Η μεγάλη πρόοδος που έχει γίνει αλλά και τα σχόλια τα ιδιαίτερα κολακευτικά για τη χώρα μας που ζήσαμε πριν από έξι περίπου μήνες, εδώ στην Αθήνα και οι μεγάλες επιτυχίες στα εθνικά μας θέματα, όπως η ένταξη της Κύπρου στην Ευρωπαϊκή Ένωση, ταυτίζονται με τις δικές μας πολιτικές, δεν ταυτίζονται με πολιτικές μιζέριας, με πολιτικές οι οποίες δεν θέλουν να δουν το παρόν, δεν θέλουν να δουν την πραγματικότητα, αρνούνται αυτήν την πραγματικότητα. Όμως για μια ακόμη φορά, ελπίζουμε, κύριοι συνάδελφοι, ότι εσείς θα είστε αυτοί οι οποίοι για μια ακόμη φορά θα γευτείτε το πικρό ποτήρι της αποτυχίας σας. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής κ. Παπουτσής ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια. 
      Κηρύσσεται περαιωμένη η συζήτηση επί της υπ’ αριθμόν 29/15.12.2003 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών, Ανάπτυξης, σχετικώς με την πολιτική της Κυβέρνησης στις Δημόσιες Επιχειρήσεις Κοινής Ωφέλειας (ΔΕΚΟ) 
      Κύριοι συνάδελφοι, έχουν διανεμηθεί τα Πρακτικά της Τετάρτης 7 Ιανουαρίου 2004 πρωινής συνεδρίασης καθώς και της Τετάρτης 7 Ιανουαρίου 2004 απογευματινής συνεδρίασης και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):   Συνεπώς τα Πρακτικά της Τετάρτης 7 Ιανουαρίου 2004 πρωινής συνεδρίασης και Τετάρτης 7 Ιανουαρίου 2004 απογευματινής συνεδρίασης επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 13.51’, λύεται η συνεδρίαση για τη Δευτέρα 26 Ιανουαρίου 2004 και ώρα 18.00’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση της υπ’ αριθμ. 27/8.12.03 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικώς με τη ΔΕΗ-Tellas, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 23-1-2004 	ΣΕΛ. 1

