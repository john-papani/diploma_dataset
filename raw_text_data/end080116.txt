      
      ΠΙΝΑΚΑΣ ΠΕΡΙΕΧΟΜΕΝΩΝ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΣΤ΄
      Τετάρτη 16 Ιανουαρίου 2008 
      
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών. σελ.
      2. Ανακοινώνεται ότι τη συνεδρίαση παρακολουθούν μαθητές, από το 1ο Γυμνάσιο Ελευσίνας, το 20ο Δημοτικό Σχολείο Καλλιθέας, το 41ο Γυμνάσιο Αθήνας, το Πειραματικό Δημοτικό Σχολείο Πανεπιστημίου Πάτρας και το 2ο Δημοτικό Σχολείο Τριπόλεως. σελ.
       
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Απαντήσεις Υπουργών σε ερωτήσεις Βουλευτών. σελ.
      2. Ανακοίνωση του δελτίου επικαίρων ερωτήσεων της Πέμπτης 17 Ιανουαρίου 2008. σελ. 
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής και των άρθρων του σχεδίου νόμου του Υπουργείου Οικονομίας και Οικονομικών: « Κατάργηση φόρου κληρονομιών και γονικών παροχών – Απαλλαγή πρώτης κατοικίας – Ενιαίο τέλος ακινήτων – Αντιμετώπιση λαθρεμπορίου καυσίμων και λοιπές διατάξεις ». σελ.
      2. Κατάθεση Εκθέσεως Διαρκούς Επιτροπής.
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών «Διοίκηση και Διαχείριση των Βακουφίων της Μουσουλμανικής Μειονότητας στη δυτική Θράκη και των περιουσιών τους». σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      
      ΑΓΟΡΑΣΤΟΣ Κ. σελ.
      ΒΕΡΕΛΗΣ Χ. σελ.
      ΒΟΡΙΔΗΣ Μ. σελ.
      ΓΕΙΤΟΝΑΣ Κ. σελ.
      ΓΙΑΝΝΑΚΗΣ Μ. σελ.
      ΔΡΑΓΑΣΑΚΗΣ Ι. σελ.
      ΚΑΡΑΘΑΝΑΣΟΠΟΥΛΟΣ Ν. σελ.
      ΚΑΡΑΟΓΛΟΥ Θ. σελ.
      ΛΑΦΑΖΑΝΗΣ Π. σελ.
      ΛΙΒΑΝΟΣ Σ. σελ.
      ΛΟΒΕΡΔΟΣ Α. σελ.
      ΜΕΡΕΝΤΙΤΗ Α. σελ.
      ΜΠΕΖΑΣ Α. σελ.
      ΜΠΟΛΑΡΗΣ Μ. σελ.
      ΜΠΟΥΓΑΣ Ι. σελ.
      ΝΕΡΑΝΤΖΗΣ Α. σελ.
      ΡΑΠΤΗ Σ. σελ.
      ΣΓΟΥΡΙΔΗΣ Π. σελ.
      ΣΤΡΑΤΑΚΗΣ Ε. σελ.
      ΤΖΑΜΤΖΗΣ Ι. σελ.
      ΤΡΥΦΩΝΙΔΗΣ Γ. σελ.
      ΤΣΟΥΡΗ Ε. σελ.
      ΧΑΛΚΙΔΗΣ Μ. σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΣΤ΄
      Τετάρτη 16  Ιανουαρίου 2008
      Αθήνα, σήμερα στις 16 Ιανουαρίου 2008, ημέρα Τετάρτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15 Ιανουαρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΞΕ΄ συνεδριάσεώς του, της Τρίτης 15 Ιανουαρίου 2008, σ’ ό,τι αφορά την ψήφιση στο σύνολο των σχεδίων νόμων: 
      1) «Σύσταση Εθνικού Ταμείου Κοινωνικής Συνοχής και άλλες διατάξεις».
      2) «Αποχώρηση από την υπηρεσία δικαστικών λειτουργών». 
      3) «Κύρωση του Μνημονίου Κατανόησης για τη Συνεργασία μεταξύ των Διπλωματικών Ακαδημιών και Ινστιτούτων των Υπουργείων Εξωτερικών των κρατών-μελών του Οργανισμού Οικονομικής Συνεργασίας Ευξείνου Πόντου».
      4) «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και της Γενικής Γραμματείας του Συνδέσμου Αραβικών Κρατών».
      5) «Κύρωση του Τροποποιητικού Πρωτοκόλλου στη Σύμβαση ίδρυσης του Ευρωπαϊκού Κέντρου Μεσοπρόθεσμων Μετεωρολογικών Προγνώσεων και στο Πρωτόκολλο για τα Προνόμια και Ασυλίες του Κέντρου αυτού».)
      Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 17 Ιανουαρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 407/14-1-2008 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη μείωση του ορίου ηλικίας συνταξιοδότησης για τους αγρότες και τις αγρότισσες κ.λπ..
      2. Η με αριθμό 412/14-1-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Κουτσούκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην ανέγερση νέων σπιτιών στις πυρόπληκτες περιοχές του Νομού Ηλείας κ.λπ..
      3. Η με αριθμό 421/14-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις αυξήσεις στις τιμές των διοδίων στο Ρίο-Αντίρριο κ.λπ..
      4. Η με αριθμό 420/14-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Αγροτικής Ανάπτυξης και Τροφίμων και Εσωτερικών, σχετικά με τη λειτουργία και τον έλεγχο των σφαγείων στη χώρα μας κ.λπ..
      5. Η με αριθμό 413/14-1-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Δικαιοσύνης, σχετικά με τον τρόπο χειρισμού υποθέσεων με πολιτικές προεκτάσεις από λειτουργούς της δικαιοσύνης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 410/14-1-2008 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Οικονομίας και Οικονομικών, σχετικά με τη λήψη μέτρων για τους ελαιοτριβείς του Νομού Ηλείας κ.λπ..
      2. Η με αριθμό 411/14-1-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Ντόλιου, προς τον Υπουργό Ανάπτυξης, σχετικά με την επένδυση εξόρυξης χρυσού στους Νομούς Έβρου και Ροδόπης κ.λπ..
      3. Η με αριθμό 422/14-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με τα προβλήματα λειτουργίας του Γενικού Νοσοκομείου Κέρκυρας.
      4. Η με αριθμό 419/14-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Οικονομίας και Οικονομικών και Ανάπτυξης, σχετικά με το κύμα ακρίβειας που πλήττει την αγορά κ.λπ..
      5. Η με αριθμό 414/14-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Ανάπτυξης και Μεταφορών και Επικοινωνιών, σχετικά με τις αμοιβές υψηλόβαθμων στελεχών σε Δ.Ε.Κ.Ο., οργανισμούς, Υπουργεία κ.λπ..
      ΠΡΟΕΔΡΟΣ (Δημήτριος Σιούφας): Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις».
      Παρακαλώ, το λόγο έχει η συνάδελφος εκ Τρικάλων, η κ. Μερεντίτη Αθανασία.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριοι συνάδελφοι, θέλω να κάνω κατ’ αρχάς μία επισήμανση. Με το νομοσχέδιο που συζητάμε σήμερα, η Κυβέρνηση, συνεπέστατη στην ανάλγητη νεοφιλελεύθερη πολιτική της, όπως αυτό φάνηκε και στον προϋπολογισμό, προστατεύει και ενισχύει για άλλη μια φορά τους φυσικούς της συμμάχους, δηλαδή, το μεγάλο κεφάλαιο, τις μεγάλες επιχειρήσεις, τους κατόχους μεγάλης ακίνητης περιουσίας, τους μεγαλοκληρονόμους, με δυο λόγια, τους έχοντες και τους κατέχοντες. Και μας λέτε ότι αυτό είναι μεταρρύθμιση και ότι προσπαθείτε να απλοποιήσετε το φορολογικό σύστημα.
      Δεν είναι αλήθεια αυτό, κύριε Υπουργέ, διότι κανένας φόρος δεν καταργείται και δεν αντικαθίσταται μ’ έναν άλλο. Μεταρρύθμιση θα ήταν, αν προχωρούσατε σε εξορθολογισμό της φορολογικής διαδικασίας, έτσι ώστε με παρεμβάσεις ουσίας, να καταφέρετε να επιτύχετε την πραγματική πάταξη της φοροδιαφυγής. Δεν το πράττετε.
      Αντίθετα, επιλέγετε για άλλη μια φορά να επιτεθείτε στα εισοδήματα και τις περιουσίες των εργαζόμενων, των συνταξιούχων, των μικροεπαγγελματιών και των μικροϊδιοκτητών. Τέσσερις είναι οι βασικές ρυθμίσεις του σχεδίου νόμου στις οποίες θα αναφερθώ.
      Πρώτον, η θεσμοθέτηση του ενιαίου φόρου κατοχής ακινήτων, με την οποία πλήττεται η μεγάλη πλειοψηφία των Ελλήνων μικροϊδιοκτητών ακινήτων. Για πρώτη φορά στα ελληνικά κοινοβουλευτικά χρονικά, καταργείται με νόμο η συνταγματικά κατοχυρωμένη αρχή της αναλογικότητας, δηλαδή, η αρχή της συνεισφοράς στα φορολογικά βάρη, ανάλογα με τις δυνατότητες του κάθε πολίτη. Με το ενιαίο τέλος ακινήτων, η Κυβέρνηση καταλύει κάθε αρχή κοινωνικής δικαιοσύνης, επιβάλλοντας σε μικρούς και μεγάλους ιδιοκτήτες, φόρο με τον ίδιο ακριβώς συντελεστή.
      Με απλά λόγια, κύριε Υπουργέ, αναδιανέμεται το εθνικό εισόδημα προς όφελος των πλουσίων. Πλήττετε τους μικροϊδιοκτήτες σε μία χώρα που η κατοχή ακινήτου, αποτελεί την κατ’ εξοχήν επενδυτική δραστηριότητα των μικρομεσαίων και, θα έλεγα, το κατ’ εξοχήν όνειρό τους. Ουσιαστικά, προχωράτε σε υπερφορολόγηση της κατοχής ακίνητης περιουσίας. Στην πραγματικότητα το ενιαίο τέλος ακίνητης περιουσίας, αντικαθιστά το φόρο μεγάλης ακίνητης περιουσίας και ισοδυναμεί με κεφαλικό φόρο.
      Δεύτερον, καταργείται ο φόρος μεγάλης ακίνητης περιουσίας και ισχυρίζεστε ότι το κάνετε αυτό, γιατί δεν αποδίδει. Δηλαδή, παραδέχεστε δημόσια ότι όσοι έχουν μεγάλη περιουσία, έχουν και τη δυνατότητα να μηχανεύονται επιτυχείς τακτικές φοροαπαλλαγής, ενώ όσοι δεν έχουν, πρέπει να πληρώνουν και μάλιστα, να πληρώνουν και για εκείνους που φοροδιαφεύγουν. Ομολογείτε, δηλαδή, ότι, μιας και δεν μπορείτε να πιάσετε τους μεγάλους, πιάνετε τους μικρούς. Χαρίζετε 240.000.000 ευρώ στους μεγαλοϊδιοκτήτες και επιχειρείτε να τα πάρετε όλα αυτά τα χρήματα από τους μικρούς.
      Τρίτον, καταργείται ο φόρος κληρονομιάς. Καταργείτε την προοδευτικότητα της φορολογικής κλίμακας στις κληρονομιές και στις γονικές παροχές, επιβάλλοντας έναν ενιαίο συντελεστή, ανεξάρτητα από το ύψος της περιουσίας που μεταβιβάζεται. Και αυτή είναι μία πρωτοφανής ρύθμιση. Δεν ισχύει ούτε στα πιο νεοφιλελεύθερα καθεστώτα. Δηλαδή, αποκτά κάποιος εισόδημα, περιουσία χωρίς κόστος και κόπο, περιουσία για την οποία δεν έχει εργαστεί, δηλαδή, από τον πατέρα του, από τον παππού του, που του αφήνει μια περιουσία, δεν πληρώνει γι’ αυτό το εισόδημα φόρο, ενώ ο άλλος που με τη δουλειά του αποκτά ένα περιουσιακό στοιχείο ή ένα εισόδημα, φορολογείται.
      Είναι ακόμα μία ρύθμιση, όπως είπα στην αρχή, για τους έχοντες και τους κατέχοντες και κυρίως, για τους κατ’ εξοχήν κληρονόμους, τους κληρονόμους μεγάλης ακίνητης περιουσίας, οι οποίοι, σ’ άλλη περίπτωση, θα είχαν συντελεστή φορολογίας από 20% έως 30%.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Πρόκειται για ένα απαράδεκτο και κοινωνικά άδικο προνόμιο, που απονέμεται σε μια κατηγορία πολιτών και γίνεται σε βάρος της άλλης, μεγάλης  κατηγορίας, των μικρών και αδυνάτων. 
      Το τέταρτο και βασικό στοιχείο του νομοσχεδίου, είναι η φορολογία των καυσίμων, δηλαδή η εξομοίωση των συντελεστών του ειδικού φόρου κατανάλωσης του  πετρελαίου θέρμανσης και κίνησης, για το οποίο φαντάζομαι ότι κανείς εδώ μέσα στην Αίθουσα δεν διαφωνεί. Όλοι μας ευχόμαστε να δοθεί επιτέλους μια δίκαιη και αποτελεσματική λύση στο θέμα της λαθρεμπορίας των καυσίμων. 
      Με τον τρόπο, όμως, που το επιχειρεί η Κυβέρνηση, φοβάμαι ότι θα οδηγηθούμε και πάλι σε μεγάλη επιβάρυνση του καταναλωτή. Δεδομένου μάλιστα ότι το πετρέλαιο έχει εκτιναχθεί στα ύψη λόγω της διεθνούς κατάστασης, αλλά και της ανεξέλεγκτης εγχώριας κερδοσκοπίας, δεν θα έχουμε τα επιθυμητά αποτελέσματα. 
      Τα μέτρα που προτείνετε στο σχέδιο νόμου είναι ασαφή και κυρίως αναποτελεσματικά, κατά την άποψή μου. Παραπέμπετε τη λύση κρίσιμων θεμάτων, όπως παραδείγματος χάριν του συστήματος και των μέσων ελέγχου, σε υπουργικές αποφάσεις. Δεν είμαι ειδική, αλλά πιστεύω ότι εάν, πραγματικά, θέλατε να ασκήσετε έλεγχο, αυτό μπορούσατε να το κάνετε μόνο μέσω ενός αξιόπιστου ηλεκτρονικού συστήματος και μπορεί να το επιτυγχάνατε. Εσείς, όμως, αναφέρεστε σ’ ένα ασαφές σύστημα, που δεν ισχύει πουθενά αλλού στον κόσμο, που στην ουσία θα αυξήσει τη γραφειοκρατία και θα δημιουργήσει αδιέξοδες καταστάσεις και υψηλό διοικητικό κόστος, ενώ φοβάμαι ότι θα εξακολουθούμε να έχουμε σωρεία έκδοσης εικονικών τιμολογίων. 
      Επίσης μου προκαλεί εντύπωση το γεγονός ότι με υπουργική απόφαση, θα μπορεί να ανατίθεται σε ιδιώτες η δημιουργία του ειδικού πληροφοριακού συστήματος παρακολούθησης και λειτουργίας του ειδικού φόρου κατανάλωσης καυσίμων. Δηλαδή, θα αναθέτετε σε ιδιώτες να ελέγχουν τους ιδιώτες για τη λαθρεμπορία. 
      Και πώς, κύριε Υπουργέ, θα εξασφαλιστεί η αντικειμενικότητα του συστήματος; Και σε κάθε περίπτωση, πέραν όλων αυτών, όλα αυτά που μας λέτε συνεπάγονται υψηλό λειτουργικό κόστος για το δημόσιο. Και αυτό δεν σας ενδιαφέρει; Κάποτε το επικαλούσασταν. Τελικά μπορείτε να μας διευκρινίσετε, με ποιο τρόπο θα γίνεται ο έλεγχος; Τι είδους έλεγχος είναι αυτός, όταν δεν χρησιμοποιείται η ψηφιακή τεχνολογία και δεν υπάρχει ολοκληρωμένο σύστημα χαρτογράφησης και παρακολούθησης της αγοράς πετρελαιοειδών;
      Μας λέτε επίσης, ότι με τα μέτρα αυτά θα πατάξετε τη φοροδιαφυγή. Δεν είναι έτσι. Απλά, για άλλη μια φορά στοχοποιείτε τους αδύναμους, δηλαδή την οικιακή χρήση του πετρελαίου θέρμανσης και τους αγρότες και αφήνετε απέξω -παρά το γεγονός ότι είχατε δεσμευθεί ότι θα λαμβάνατε μέτρα- τα θέματα των εικονικών εξαγωγών και των ναυτιλιακών καυσίμων. Οι ναυτιλιακές εταιρείες εξαιρούνται και θα εξακολουθούν να προμηθεύονται καύσιμα με το παλιό καθεστώς. Δηλαδή μας λέτε ότι αυτός που ενέχεται για τη φοροδιαφυγή είναι ο καταναλωτής πετρελαίου για οικιακή χρήση και ο αγρότης που το χρησιμοποιεί για τις καλλιέργειές του και μάλιστα, ο τελευταίος θα χρηματοδοτεί και το κράτος, αφού ο φόρος θα παρακρατείται για τουλάχιστον ένα χρόνο, χωρίς κανείς όμως να εγγυάται στον αγρότη -ο οποίος έχει κακή πείρα και σήμερα διαβάζουμε και χειρότερα ακόμα- ότι εξασφαλίζεται η δίκαια απόδοση της φορολογικής του επιβάρυνσης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Τελειώνω, κύριε Πρόεδρε. 
      Αυτό επισημάνθηκε και από την ΠΑ.Σ.Ε.Γ.Ε.Σ. κατά την ακρόαση των φορέων. 
      Για όλα αυτά, κύριε Υπουργέ, το καταψηφίζουμε. Σας καλούμε να εξετάσετε ακόμα μια φορά, έστω και σ' αυτό, τη στάση σας, γιατί με τις πρωτοβουλίες σας, τις ενέργειές σας -τις φανερές και τις κρυφές- πληγώνετε την Ελλάδα και τελευταίως την τραυματίζετε, τραυματίζετε την κοινωνία, την κοινωνική ειρήνη και κυρίως τα οράματα και τις αξίες των νέων γενεών. Γι’ αυτό και πρέπει να ελέγξετε, έστω και την ύστατη στιγμή, τη στάση σας, τις πρωτοβουλίες και τα όσα προσπαθείτε να επιβάλλετε στην κοινωνία και στην Ελλάδα.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Ευχαριστούμε και εμείς την κ. Μερεντίτη. 
      Κυρίες και κύριοι συνάδελφοι, χθες το βράδυ η συνάδελφος κ. Ελπίδα Τσουρή δεν μπόρεσε να μιλήσει. Δεν ήταν εδώ την ώρα της εκφώνησης του καταλόγου, λόγω έκτακτης υποχρέωσης και ανάγκης. Φαντάζομαι ότι συμφωνεί το Σώμα να γίνει η επανεγγραφή της, για να της δοθεί η δυνατότητα να πάρει το λόγο. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το Σώμα συμφώνησε ομοφώνως. Σας ευχαριστώ πολύ.
      Επίσης θέλω να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθήτριες και μαθητές του 1ου Γυμνασίου Ελευσίνας με τρεις συνοδούς-καθηγητές. 
      Η Βουλή τους καλωσορίζει. 
      ( Χειροκροτήματα από όλες τις πτέρυγες της Βουλής)
      Το λόγο τώρα έχει ο συνάδελφος Βουλευτής της Νέας Δημοκρατίας κ. Γεώργιος Τρυφωνίδης. 
      ΓΕΩΡΓΙΟΣ ΤΡΥΦΩΝΙΔΗΣ: Κυρίες και κύριοι συνάδελφοι, κύριε Πρόεδρε, το υπό συζήτηση σχέδιο νόμου, εντάσσεται στο πλαίσιο της φορολογικής μεταρρύθμισης της Κυβέρνησης, η οποία έχει ως στόχο τη δημιουργία ενός πιο απλού, πιο δίκαιου, πιο αποτελεσματικού και πιο διαφανούς φορολογικού συστήματος. 
      Στην πρώτη φάση της φορολογικής μεταρρύθμισης, μειώθηκαν οι συντελεστές για τις επιχειρήσεις, δίνοντας ώθηση στην ανάπτυξη και στη δημιουργία νέων θέσεων εργασίας μετά τη διεξαγωγή των Ολυμπιακών Αγώνων. 
      Με τη δεύτερη φάση της φορολογικής μεταρρύθμισης, μειώνεται σταδιακά η φορολογία για τα φυσικά πρόσωπα από το 40% στο 30% και από το 35% στο 25% αντίστοιχα, ενώ αυξάνεται το αφορολόγητο όριο από 10.000 στα 12.000 ευρώ. 
      Στην τρίτη φάση, στην μεταρρύθμιση της φορολογίας ακινήτων, στην οποία εντάσσεται και το παρόν νομοσχέδιο, έχουμε προχωρήσει σε διάφορες μεταβολές τα προηγούμενα χρόνια, όπως η σταδιακή κατάργηση του φόρου μεταβίβασης ακινήτων, το τέλος χαρτοσήμου στα μισθώματα κατοικιών, ο τετραπλασιασμός του αφορολογήτου ορίου για κληρονομιές πρώτης κατηγορίας κ.λπ.. 
      Στο παρόν  νομοσχέδιο, εντάσσονται επίσης διατάξεις για την αντιμετώπιση του λαθρεμπορίου στα καύσιμα. 
      Είναι διεθνώς αποδεκτό ότι η ακίνητη περιουσία αποτελεί ένα σημαντικό δείκτη φοροδοτικής ικανότητας των φορολογουμένων πολιτών. Γι’ αυτό και υπόκειται σε φορολογία σ’ όλες τις χώρες του κόσμου. Είναι, επίσης, αποδεκτό ότι ο φόρος που επιβάλλεται επί της κατοχής της ακίνητης περιουσίας, είναι κοινωνικά δικαιότερος από την επιβολή φόρων μεταβίβασης ακίνητης περιουσίας ένεκα πώλησης ή άλλων αιτιών. 
      Οι φόροι μεταβίβασης ακίνητης περιουσίας ένεκα πώλησης ή άλλων αιτιών, αποτελούν την επαχθέστερη κατηγορία φόρων περιουσίας από απόψεως κοινωνικής δικαιοσύνης, γιατί οι διάφορες πράξεις μεταβίβασης επί των οποίων επιβάλλονται, δεν μαρτυρούν πάντα αύξηση της φοροδοτικής ικανότητας των πωλητών. 
      Από τη σχετική βιβλιογραφία αναγνωρίζεται ότι η κληρονομιά και η γονική παροχή, μπορεί τελικά να μην αυξάνει αναλογικά τη φοροδοτική ικανότητα των κληρονόμων. 
      Το υπό συζήτηση σχέδιο νόμου, αντιστρέφει τα σημερινά αρνητικά δεδομένα της φορολογίας των ακινήτων στη χώρα μας που χαρακτηρίζονται, πρώτον, από πολυάριθμους και πολύπλοκους στον υπολογισμό και στην επιβολή φόρους, δεύτερον, από μεγάλο αριθμό απαλλαγών και εκπτώσεων, που έχουν κατά καιρούς χορηγηθεί σε κατηγορίες ακινήτων ή φορολογουμένων και, τρίτον, στη φορολόγηση πρωτίστως της μεταβίβασης και δευτερευόντως της ιδιοκτησίας. Αυτά τα χαρακτηριστικά, συντελούν σ’ ένα φορολογικό σύστημα κοινωνικά άδικο, επιβαρυνόμενο διαχειριστικά, που ευνοεί τη φοροαποφυγή. 
      Η κατάργηση των φόρων κληρονομιάς και γονικής παροχής, αποτελεί μια σαφή εκδήλωση της πρότασης της Κυβέρνησης για δικαιότερη φορολογική μεταχείριση των Ελλήνων πολιτών, αφού οι εν λόγω φόροι, ουσιαστικά επιβάρυναν μόνο τα μικρά και μεσαία εισοδήματα, δεδομένης της δυνατότητας φοροαποφυγής που δίνουν στους έχοντες μεγάλες περιουσίες οι δομές των σύγχρονων οικονομιών. 
      Ενδεικτικά αναφέρω ότι φόρο κληρονομιάς κατά το 2005 και το 2006 πλήρωσαν μόνο εκατόν εξήντα χιλιάδες οικογένειες. Σύμφωνα με την επισυναπτόμενη έκθεση του Γενικού Λογιστηρίου του Κράτους, η αλλαγή του τρόπου υπολογισμού του φόρου κληρονομιάς και του φόρου γονικών παροχών συνεπάγεται ετήσια μείωση εσόδων 115.000.000 ευρώ. 
      Καταργούνται οι σχετικές φορολογικές κλίμακες που μέχρι σήμερα προβλέπονται και τίθεται αφορολόγητο όριο 95 και 20.000 ευρώ αντίστοιχα, για τους κληρονόμους πρώτης και δεύτερης κατηγορίας. 
      Για το επιπλέον ποσό, θεσπίζεται σταθερός και χαμηλός ενιαίος συντελεστής 1% επί της αντικειμενικής αξίας των ακινήτων, που μεταβιβάζονται αιτία θανάτου ή γονικής παροχής. 
      Η πρώτη κατοικία απαλλάσσεται από το φόρο μεταβίβασης και από το τέλος μεταβίβασης ακινήτων. 
      Οι προβλεπόμενες απαλλαγές φόρου που παρέχονται για την απόκτηση πρώτης κατοικίας λόγω κληρονομιάς, γονικής παροχής, αγοράς, υπολογίζονται πλέον με βάση την επιφάνεια του αποκτώμενου ακινήτου, αντί του ποσού αξίας και συγκεκριμένα, απαλλάσσονται πλήρως ακίνητα με ανώτατο όριο επιφάνειας τα διακόσια τετραγωνικά μέτρα, τα οποία προσαυξάνονται κατά είκοσι πέντε τετραγωνικά μέτρα για το τρίτο παιδί και για καθένα από τα επόμενα.
      Με την επιβολή ενός ενιαίου τέλους ακινήτων με ιδιαίτερο χαμηλό φορολογικό συντελεστή και ευρεία φορολογική βάση, το φορολογικό σύστημα απλοποιείται σε μεγάλο βαθμό, γίνεται περισσότερο δίκαιο, σύγχρονο και ορθολογικό. 
      Προβλέπεται, λοιπόν, η εισαγωγή ενιαίου τέλους ακινήτων, σε αντικατάσταση άλλων σημερινών φόρων οι οποίοι και καταργούνται, παραδείγματος χάρη ο φόρος μεγάλης ακίνητης περιουσίας. Το ιδιαίτερα χαμηλό αυτό τέλος, ανέρχεται στο1‰, 0,1% για τα φυσικά πρόσωπα και σε 1‰ ως 6‰ για τα νομικά πρόσωπα, επί της συνολικής αξίας της ακίνητης περιουσίας.
      Το ενιαίο τέλος, αφορά τα ακίνητα που δηλώνονται στον πίνακα 1 του εντύπου Ε9 για τα φυσικά πρόσωπα, απαλλάσσονται δηλαδή κατηγορίες ακινήτων όπως αγροί, αγροτεμάχια και γενικά εκτός σχεδίου οικόπεδα. Επίσης απαλλάσσονται ακίνητα, που έχουν δεσμευτεί από την αρχαιολογική υπηρεσία του Υπουργείου Πολιτισμού, τα ιδιοχρησιμοποιούμενα ακίνητα του ελληνικού δημοσίου, των Ο.Τ.Α. κ.λπ..
      Αντιμετώπιση του λαθρεμπορίου καυσίμων: Με τις σχετικές διατάξεις του υπό συζήτηση σχεδίου νόμου, αντιμετωπίζεται μία σοβαρή στρέβλωση στην αγορά καυσίμων, που οφείλεται στην παράνομη χρήση του πετρελαίου θέρμανσης ως κίνησης. Το σημερινό σύστημα, οδήγησε σε σοβαρές καταστρατηγήσεις καθώς επανειλημμένα έχει διαπιστωθεί η εκτεταμένη παράνομη χρήση του πετρελαίου θέρμανσης ως κίνησης, με αποτέλεσμα την άδικη κατανομή φορολογικών βαρών, τη στρέβλωση των όρων ανταγωνισμού στην αγορά και την απώλεια εσόδων, που χρειαζόταν να αναπληρωθούν από άλλες πηγές.
      Με τις προτεινόμενες διατάξεις, επιβάλλεται ενιαίος φόρος στο πετρέλαιο κίνησης και στο πετρέλαιο θέρμανσης, έτσι ώστε να δημιουργείται αντικίνητρο παράνομης χρήσης του πετρελαίου θέρμανσης ως πετρελαίου κίνησης, με αποτέλεσμα τη δραστική περιστολή της φοροδιαφυγής.
      Είναι ιδιαίτερα σημαντική, η πρόβλεψη της Κυβέρνησης περί μηδενικής επιβάρυνσης των νοικοκυριών κατά τη διαδικασία εφαρμογής των διατάξεων. Θεσπίζεται ενιαίος συντελεστής ειδικού φόρου κατανάλωσης στο πετρέλαιο κίνησης και θέρμανσης. Οι φορολογούμενοι, θα εξακολουθούν να προμηθεύονται το πετρέλαιο θέρμανσης με τη μειωμένη τιμή, δηλαδή το μειωμένο φόρο που ισχύει σήμερα, 21 ευρώ το χιλιόλιτρο. 
      Με στόχο την άμεση εφαρμογή του συστήματος εξίσωσης των συντελεστών του ειδικού φόρου κατανάλωσης στο πετρέλαιο κίνησης και θέρμανσης, το νομοσχέδιο προβλέπει τη δυνατότητα ανάθεσης σε ιδιώτες, της δημιουργίας, λειτουργίας και παρακολούθησης του αναγκαίου πληροφοριακού συστήματος. 
      Προς την ίδια κατεύθυνση, λειτουργεί η πρόβλεψη του νομοσχεδίου περί προσδιορισμού με Κ.Υ.Α. των στοιχείων, που θα διαβιβάζονται από τη Δ.Ε.Η., τη Δ.Ε.Π.Α. στο ΥΠ.ΟΙ.Ο., ώστε να καθορίζεται η νόμιμη χρήση του πετρελαίου θέρμανσης.
      Για τους αγρότες ισχύει η αντίστοιχη ρύθμιση. Είναι και αυτοί υποχρεωμένοι να χρησιμοποιούν το πετρέλαιο κίνησης αντί για το κόκκινο και τη διαφορά να την εισπράττουν με κατάθεση χρημάτων, που θα γίνεται στους τραπεζικούς λογαριασμούς τους μέσω του συστήματος ΔΙΑΣ. Προβλέπεται η σχετική Κ.Υ.Α. από τα Υπουργεία Αγροτικής Ανάπτυξης και Οικονομίας και Οικονομικών για τις αντικειμενικές διαδικασίες προσδιορισμού αυτής της επιστροφής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, έχω έξι ή οκτώ λεπτά;
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, μέχρι στιγμής έχετε αξιοποιήσει περισσότερο από οκτώ λεπτά, γιατί στην αρχή είχαμε ένα μικρό πρόβλημα με την εμπλοκή του χρονομέτρη και βγαίνετε κερδισμένος. Εν πάση περιπτώσει, αν χρειάζεστε ένα λεπτό ακόμη πέραν των έξι που επισήμως αναγράφονται στον πίνακα, θα σας το δώσω.
      ΓΕΩΡΓΙΟΣ ΤΡΥΦΩΝΙΔΗΣ: Ευχαριστώ, κύριε Πρόεδρε.
      Το νομοσχέδιο προβλέπει και άλλες φορολογικές διατάξεις. Προβλέπονται διατάξεις, σχετικά με τη φορολογία των τραπεζών, όπου το ποσό της προκαταβολής φόρου αυξάνεται από 80% σε 100% και φορολογούνται τα κέρδη της προηγούμενης χρήσης, ανεξάρτητα αν καταγράφηκαν σε λογαριασμό αφορολόγητων αποθεματικών κ.λπ..
      Δεύτερον, η παρακράτηση 15% για εισοδήματα από επένδυση σε χρηματοοικονομικά προϊόντα στο εξωτερικό, γίνεται από τις εγχώριες τράπεζες κατά την καταβολή ή πίστωση των λογαριασμών των δικαιούχων.
      Τρίτον, προβλέπεται η μείωση της φορολογητέας αξίας των εισαγομένων μεταχειρισμένων επιβατικών αυτοκινήτων, με βάση τους μήνες κυκλοφορίας και τα χιλιόμετρα που έχουν διανυθεί.
      Από τις ρυθμίσεις για τα μεταχειρισμένα αυτοκίνητα, θα έχουμε μείωση εσόδων κατά 2,5 δισεκατομμύρια ευρώ, ενώ η πρόσθετη φορολογία των τραπεζών, εκτιμάται ότι θα προσδώσει έσοδα ύψους 140.000.000 ευρώ.
      Συμπερασματικά, με το εν λόγω σχέδιο νόμου, καταφαίνεται η συνέπεια της Κυβέρνησης στο μεταρρυθμιστικό πρόγραμμα και η διάθεσή της για άσκηση αναπτυξιακής και δικαιότερης φορολογικής πολιτικής και μάλιστα σε μία περίοδο αβεβαιότητας στην παγκόσμια οικονομία. 
      Η απλοποίηση της φορολογίας της ακίνητης περιουσίας και η αναμόρφωση του φορολογικού συστήματος με την κατάργηση σειράς φόρων, ανακουφίζει τα χαμηλά και μεσαία εισοδήματα. Παράλληλα, με τη θέσπιση του ενιαίου ειδικού φόρου κατανάλωσης καυσίμων, η Κυβέρνηση αποδεικνύει έμπρακτα τη διάθεσή της για πάταξη του λαθρεμπορίου καυσίμων και της προκαλούμενης φοροδιαφυγής.
      Με τις νέες αυτές διατάξεις, το φορολογικό σύστημα στην Ελλάδα καθίσταται κοινωνικά δικαιότερο, αποτελεσματικότερο και ακόμα πιο διαφανές.
      Για το λόγο αυτό προτρέπω για την ψήφιση του σχετικού νομοσχεδίου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους».
      Το λόγο έχει ο συνάδελφος, Βουλευτής του ΠΑ.ΣΟ.Κ., κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κύριοι συνάδελφοι, όταν ένα νομοσχέδιο βοηθά στην εξαγωγή πολιτικών συμπερασμάτων -όλα βοηθούν, αλλά κάποια ιδιαίτερα και περισσότερο- είναι ένα νομοσχέδιο, που μπορεί να χαρακτηριστεί ως πολιτικά χρήσιμο. 
      Επειδή, λοιπόν, στην κοινωνία γίνεται πολύς λόγος για το ποιοι είναι ίδιοι και για το αν κάποια κόμματα είναι ίδια με τα άλλα, το νομοσχέδιο αυτό, βοηθά στην εξαγωγή κρίσιμων και χρήσιμων πολιτικών συμπερασμάτων. 
      Φυσικά και δεν είμαστε όλοι ίδιοι. Οι υπερασπιστές των λίγων, αυτοί οι οποίοι υπηρετούν με συνέπεια τους ισχυρούς του κεφαλαίου, δεν μπορεί να είναι ίσοι, μ’ αυτούς οι οποίοι υποστηρίζουν την αναδιανομή του πλούτου, τον οποίο παράγει η χώρα, σ’ όλες τις κοινωνικές δυνάμεις, ανάλογα με τον κόπο, τον οποίο καταβάλλει ο καθένας. 
      Στην προκειμένη περίπτωση έχουμε ένα νομοσχέδιο, το οποίο αποδεικνύει καθαρά και αναδεικνύει τη φιλοσοφία την οποία έχει η Κυβέρνηση, μία φιλοσοφία η οποία επιχειρεί, για μία ακόμη φορά, να πάρει βάρη από τους ισχυρούς του κεφαλαίου και να τα μεταφέρει στους πολλούς, στους αδύναμους, στους μεσαίους, στους φτωχότερους Έλληνες.
      Ήταν πολύ σημαντικά τα όσα ελέχθησαν και στην επιτροπή, αλλά και χθες εδώ στην Ολομέλεια, από τον εισηγητή του ΠΑ.ΣΟ.Κ., τον Ανδρέα Λοβέρδο, ο οποίος αναφέρθηκε στη λογική που διατρέχει το νομοσχέδιο και η οποία λέει ότι ίσα βάρη τα μεταφέρουμε σε άνισα αντικείμενα. Φαίνεται ότι καταργούμε ένα φόρο. Απ’ αυτήν την κατάργηση, κερδίζουν οι ισχυροί, κερδίζουν οι έχοντες και κατέχοντες, κερδίζουν οι λίγοι του πλούτου, τα πολλά. Οι μικρότεροι, οι αδύναμοι, οι οποίοι είχαν τις φοροαπαλλαγές κερδίζουν ψίχουλα ή τίποτα. Και στο τέλος, έρχεται η Κυβέρνηση μ’ ένα νέο φόρο, να επιβάλει ίδιο φόρο στα ακίνητα της Εκάλης ή της Πολιτείας, μ’ αυτά τα οποία έχουν οι αγρότες στα Φάρσαλα ή στη Νιγρίτα ή στην Α΄ Σερρών.
      Ίδια, λοιπόν, αντιμετωπίζεται ο πλούσιος και ίδια ο φτωχός, χωρίς καμμία προοδευτικότητα στο φόρο, σε αντίθεση με την κοινωνική πολιτική η οποία πρέπει να διατρέχει τη νομοθεσία μας, την κοινωνική πολιτική η οποία διατρέχει όλα τα νομοσχέδια και όλους τους νόμους της Ευρωπαϊκής Ένωσης. 
      Στην ίδια ακριβώς κατεύθυνση, κινείται και το δεύτερο μέρος του νομοσχεδίου, με το οποίο η Κυβέρνηση αποφάσισε να αναζητήσει χρηματοδότες στους αγρότες και στους πρατηριούχους. Με το σύστημα το οποίο εγκαθιδρύεται, που είναι σε απόλυτη αντίθεση με τις προεκλογικές της εξαγγελίες -με τα όσα έλεγε το 2004 για μείωση του φόρου των καυσίμων στους αγρότες, για ειδικά κίνητρα, ώστε να μπορέσει να σταθεί ο αγρότης, να μπορέσει να αντιμετωπίσει την ανταγωνιστικότητα- έρχεται σήμερα και του ζητά να τη χρηματοδοτεί στην ουσία, μέσα από ένα πολύπλοκο σύστημα ελέγχου. Και  εκτιμούν οι αγροτικές οργανώσεις ότι η Κυβέρνηση θα εισπράττει επιπλέον 30.000.000 ευρώ από το αγροτικό εισόδημα σε βάρος των φτωχών αγροτών, επειδή αθετεί τις υποχρεώσεις της και φυσικά αναδεικνύει την πολιτική της.
      Κύριε Υπουργέ, υπάρχει ένα σημείο στο άρθρο 8, στο οποίο θα  μου επιτρέψετε να αναφερθώ ιδιαιτέρως. Εκεί, επιχειρείτε για πρώτη φορά να επιβληθεί φόρος στα ιδιοχρησιμοποιούμενα ακίνητα του Πανάγιου Τάφου, της Ιεράς Μονής του Όρου Σινά, του Αγίου Όρους και των Πατριαρχείων Κωνσταντινουπόλεως, Αλεξανδρείας και Ιεροσολύμων. 
      Ήθελα να επισημάνω στην Εθνική Αντιπροσωπεία το εξής: Στις χώρες όπου είναι εγκατεστημένα τα Πρεσβυγενή Πατριαρχεία, δηλαδή στην Αίγυπτο και στο Ισραήλ τυγχάνουν απόλυτης φορολογικής απαλλαγής. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Αν διαβάσετε τη διάταξη…
      ΜΑΡΚΟΣ ΜΠΟΛΑΡΗΣ: Ξέρω τι λέει η διάταξη.
      ΠΡΟΕΔΡΕΥΩΝ (Φίλιππος Πετσάλνικος): Θέλετε να δώσετε μία διευκρίνιση, κύριε Υπουργέ;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εάν διαβάσετε τη διάταξη, προκύπτει ότι δεν επιβάλλεται φόρος στα ιδιοχρησιμοποιούμενα ακίνητα της εκκλησίας. 
      ΜΑΡΚΟΣ ΜΠΟΛΑΡΗΣ: Αναφέρομαι στα μη ιδιοχρησιμοποιούμενα ακίνητα. 
      Τα Πατριαρχεία, λοιπόν, στην Αίγυπτο, στο Ισραήλ και έχουν απόλυτη φορολογική απαλλαγή για όλα τα ακίνητά τους -το υπογραμμίζω αυτό. Η Ελλάδα μ’ αυτή τη διάταξη έρχεται –ποιος άραγε είναι ο λόγος -όταν υπάρχει συνταγματική επιταγή, του άρθρου 105, η οποία λέει ότι το Άγιο Όρος έχει ειδικό φορολογικό και τελωνειακό καθεστώς, όταν στη Σύμβαση Προσχώρησης στην Ευρωπαϊκή Ένωση έχουμε υπογράψει ειδική διάταξη για το Άγιο Όρος. Διάταξη με την οποία η Ευρωπαϊκή Ένωση εγγυάται τις τελωνειακές και φορολογικές απαλλαγές. Τελικά δεν ξέρω τι έσοδα θα φέρει στο ελληνικό κράτος η απόφαση, να διαφοροποιηθεί από τη μεταχείριση που επιφυλάσσουν άλλες χώρες στα Ορθόδοξα Πατριαρχεία και να δημιουργήσει ένα καθεστώς, το οποίο δεν μας λέει ούτε ποια έσοδα έχει, ούτε για ποιο λόγο παρεκκλίνει από το άρθρο 105 του Συντάγματος και από τη Σύμβαση Προσχώρησης στην Ευρωπαϊκή Ένωση όπου υπάρχει η διάταξη για το Άγιο Όρος.
      Εγώ θα ήθελα πραγματικά να ξέρω πόσα θα είναι αυτά τα έσοδα που θα προκύψουν από την φορολόγηση των ακινήτων του Αγίου Όρους, τα οποία θα έρθουν στο ταμείο του κράτους και θα ήθελα πολύ να ξέρω εάν αυτά τα χρήματα μπορούν να ισοσταθμίσουν σε οποιαδήποτε περίπτωση τα χρήματα τα οποία χαρίζετε στους ισχυρούς με τις απαλλαγές του φόρου για τη γονική παροχή και την κληρονομιά, για να δούμε στο τέλος τι πολιτική εφαρμόζει αυτή η Κυβέρνηση. Περιμένω απάντηση, κύριε Υπουργέ.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στο συνάδελφο κ. Γιαννάκη, θα μου επιτρέψετε να εξηγήσω κάτι. Διαπιστώνω χθες ότι έγιναν μερικές μετακινήσεις στον κατάλογο, χωρίς οι συνάδελφοι Βουλευτές να έχουν την ευθύνη. Ο κ. Γιαννάκης ήταν ο επόμενος του συναδέλφου με τον οποίο έκλεισε η συνεδρίαση, αλλά στην επανακατάθεση του καταλόγου βρέθηκε σήμερα στις τελευταίες σειρές. 
      Γι’ αυτό θεωρώ ότι συμφωνείτε να επανορθώσουμε αυτά τα μικροσφάλματα -ας μου επιτραπεί η έκφραση- τα οποία έγιναν βέβαια χωρίς καμμία πρόθεση, για να μην υπάρχει κανένα πρόβλημα και να δοθεί η δυνατότητα  σε όλους τους συναδέλφους, που για τον άλφα ή βήτα λόγο χθες δεν μπόρεσαν να μιλήσουν, να μιλήσουν σήμερα. Αυτό αφορά και τον κ. Παναγιώτη Σγουρίδη, που επίσης ήταν εγγεγραμμένος στον κατάλογο. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Σώμα συνεφώνησε.
      Ο κ. Γιαννάκης έχει το λόγο.
      ΜΙΧΑΗΛ ΓΙΑΝΝΑΚΗΣ: Ευχαριστώ πολύ, κύριε Πρόεδρε.
      Ο προλαλήσας συνάδελφος είπε ότι η σημερινή Κυβέρνηση δήθεν ενδιαφέρεται για τους λίγους. Είπε ότι δήθεν με την πολιτική μας γίνεται μια τεράστια ανακατανομή εισοδήματος. Θα ήθελα να τονίσω, να θυμίσω και να αναρωτηθώ πότε πραγματικά έγινε η μεγαλύτερη ανακατανομή εισοδήματος στην πατρίδα μας τα τελευταία χρόνια. Θα θυμάστε ασφαλώς το Χρηματιστήριο, θα θυμάστε ασφαλώς την πολιτική που ακολούθησε το ΠΑ.ΣΟ.Κ. όλα τα τελευταία χρόνια, μια πολιτική που καταδικάστηκε στις δύο τελευταίες εκλογές.
      Και η τελευταία εκλογική αναμέτρηση είναι πολύ πρόσφατη και δεν ξέρω για ποιους λόγους το ΠΑ.ΣΟ.Κ. δεν θέλει να θυμάται αυτές τις εκλογές, εκλογές που έδωσαν απαντήσεις σε όλα τα ερωτήματα που σήμερα όψιμα βάζει η Αξιωματική Αντιπολίτευση.
      Είχαμε τη δυνατότητα, κύριε Πρόεδρε, κυρίες και κύριοι συνάδελφοι, στην επιτροπή αναλυτικά να δούμε τα σημεία του νομοσχεδίου και ο εισηγητής μας ο κ. Καράογλου επιτυχώς αναφέρθηκε στα περισσότερα απ’ αυτά. Αξίζει επίσης να τονίσουμε ότι το νομοσχέδιο έρχεται στην Ολομέλεια μετά από μια εξαντλητική διαβούλευση. Δεν υπήρξε κανένας αιφνιδιασμός και όχι μόνο αυτό, αλλά με όλους τους ενδιαφερόμενους φορείς νομίζω ότι φτάσαμε στο καλύτερο δυνατό αποτέλεσμα, μετά από μια συναινετική διαδικασία διαλόγου.
      Επίσης, θέλω να τονίσω ότι το νομοσχέδιο αυτό κάνει πράξη προεκλογικές μας δεσμεύσεις. Θα θυμάστε προεκλογικά ότι, όταν καταθέσαμε ή εξαγγείλαμε κάποια νομοσχέδια, κατηγορηθήκαμε για κάποιες προεκλογικές παροχές ή υποσχέσεις. Δεν ήταν όμως σε κάθε περίπτωση υποσχέσεις, ήταν πράξεις. Και αυτό το νομοσχέδιο ένα μέρος αυτών των προεκλογικών μας δεσμεύσεων τις κάνει πράξεις.
      Και νομίζω ότι μέσα σε τέσσερα χρόνια προχωρήσαμε σε μια σειρά μεταρρυθμίσεων στο φορολογικό μας σύστημα, για να φτάσουμε και στο σημερινό νομοσχέδιο, που είναι ένα παραπάνω βήμα. Θα θυμίσω ότι μειώσαμε τους φορολογικούς συντελεστές για τις επιχειρήσεις και τα φυσικά πρόσωπα, αυξήσαμε το αφορολόγητο από τα 10.000 στα 12.000 ευρώ, καταθέσαμε και ψηφίσαμε πριν από λίγες βδομάδες το νομοσχέδιο κατάθεσης φοροδιαφυγής, ένα νομοσχέδιο εξαιρετικά σημαντικό, με το οποίο κάνουμε συμμέτοχο σ’ αυτή μας την προσπάθεια το φορολογούμενο πολίτη και την ελληνική κοινωνία.
      Σε αυτό το νομοσχέδιο δύο, κατά την άποψή μου, είναι οι βασικοί στόχοι. Ο πρώτος είναι η απλοποίηση της φορολογίας των ακινήτων, αντικειμενικοποιώντας κατά το δυνατόν τη διαδικασία. Και είναι σημαντικό αυτό, γιατί το ζητούμενο στο φορολογικό νομοσχέδιο, σε κάθε φορολογικό νομοσχέδιο, είναι κατά το δυνατόν η απλοποίηση.
      Και δεύτερο και σημαντικό επίσης είναι η αντιμετώπιση της λαθρεμπορίας και της φοροδιαφυγής, ιδιαίτερα στο πετρέλαιο. Είναι μια σημαντική προσπάθεια, που θα έπρεπε και τα κόμματα της Αντιπολίτευσης να στηρίξουν, να κάνουν προτάσεις ενδεχομένως για βελτίωση αυτής της διαδικασίας. Σε καμμιά όμως περίπτωση, όταν όλοι αναγνωρίζουμε σ’ αυτή την Αίθουσα το μεγάλο πρόβλημα της λαθρεμπορίας στα καύσιμα, δεν μπορεί να μην κάνουμε όλοι μαζί αυτή την προσπάθεια.
      Επίσης, αν ήθελε κάποιος να χωρίσει σε ενότητες το νομοσχέδιο, τουλάχιστον εγώ προσωπικά μπορώ να το χωρίσω σε τέσσερις ενότητες. Στην πρώτη, η οποία αναφέρεται στην κατάργηση του φόρου γονικών παροχών και κληρονομιών, όπως και την απαλλαγή από τη φορολογία για την απόκτηση πρώτης κατοικίας.
      Και επειδή έγινε κουβέντα σ’ αυτή την ενότητα για το φόρο μεγάλης ακίνητης περιουσίας, θέλω να πω ότι είναι ένας φόρος από τον οποίο και η προηγούμενη, αλλά και η σημερινή Κυβέρνηση –οι κυβερνήσεις γενικά διαχρονικά- προσδοκούσαν σημαντικά αποτελέσματα. Δυστυχώς ο φόρος μεγάλης ακίνητης περιουσίας είχε ελάχιστη απόδοση.
      Υπήρξε μια κριτική από την Αντιπολίτευση καλόπιστη, θέλω να πιστεύω. Κύριε Υπουργέ, ενδεχομένως επειδή είναι ελάχιστα τα έσοδα και δεν επηρεάζουν σημαντικά, είναι καλό το φόρο μεγάλης ακίνητης περιουσίας, αν υπάρχει δυνατότητα, να τον κρατήσουμε. Νομίζω ότι ελάχιστοι συμπολίτες μας επηρεάζονται και σε κάθε περίπτωση αυτοί που επηρεάζονται είναι οι πολύ πλούσιοι.
      Στη δεύτερη ενότητα αναφερόμαστε στη θέσπιση του ενιαίου τέλους ακινήτων, από το οποίο φυσικά εξαιρούμε την κύρια κατοικία, τα αγροτεμάχια και τα οικόπεδα εκτός σχεδίου. Εδώ υπάρχουν δύο σημεία, τα οποία κατά την άποψή μου χρήζουν ιδιαίτερης προσοχής.
      Το ένα έχει να κάνει με αγροτεμάχια που βρίσκονται μέσα σε οικισμούς, που μπορεί να μην έχουν σχέδιο πόλεως, αλλά είναι αγροτικοί παραδοσιακοί οικισμοί και υπάρχουν μέσα σ’ αυτούς αγροτεμάχια που καλλιεργούνται. Νομίζω ότι είναι άδικο, όταν εξαιρούμε γενικά τα αγροτεμάχια, σ’ αυτά τα συγκεκριμένα που βρίσκονται μέσα σε οικισμούς να επιβάλουμε το τέλος ακίνητης περιουσίας.
      Επίσης, κύριε Υπουργέ –κάναμε κουβέντα και στην επιτροπή- υπάρχει ένα τέλος για τα αγροτικά ακίνητα, αποθήκες, ποιμνιοστάσια, πτηνοτροφεία. Βέβαια, το τέλος είναι ελάχιστο. Στις χιλιάδες των περιπτώσεων, στη μεγάλη πλειοψηφία είναι από 50 έως 200 ευρώ το χρόνο. Είναι ελάχιστο, αλλά είναι ένα τέλος το οποίο οι αγρότες μας μέχρι σήμερα δεν πλήρωναν.
      Επειδή τα χρήματα που προσδοκάτε απ’ αυτό το τέλος είναι, πιστεύω, πολύ λίγα και επειδή θα βάλουμε σε ταλαιπωρία συμπολίτες μας, αγρότες, κτηνοτρόφους, που πολύ δύσκολα το τελευταίο διάστημα τα φέρνουν πέρα, καλό είναι, εάν υπάρχει η δυνατότητα, αυτό το τέλος να καταργηθεί, έστω κι αυτό το ελάχιστο 1‰ που προσδιορίσατε, εάν είναι δυνατόν, να μην υπάρξει.
      Η τρίτη ενότητα αντιμετωπίζει το λαθρεμπόριο στα καύσιμα. Είναι μία σωστή πρωτοβουλία που παίρνουμε, μια πρωτοβουλία που βέβαια θα κριθεί στην πράξη. Ξέρουμε πολύ καλά ότι η γραφειοκρατία πολλές φορές, αντί να βοηθάει σε αυτές τις πρωτοβουλίες που παίρνει η Κυβέρνηση, φρενάρει και μπλοκάρει. Όμως, στο θέμα του λαθρεμπορίου των καυσίμων πρέπει όλοι να στρέψουμε την προσοχή μας και να προσπαθήσουμε να έχουμε το αποτέλεσμα που όλοι θέλουμε.
      Εδώ, επίσης, θα ήθελα να κάνω μία επισήμανση, επειδή υπάρχει μια ασάφεια ή, μάλλον, μη ενημέρωση για τους αγρότες με ποιο τρόπο θα πληρώνουν και πώς θα ξεκινήσει και πώς θα λειτουργήσει στην πράξη αυτό το καινούργιο σύστημα. Καλό είναι, κύριε Υπουργέ, να πάρετε μία πρωτοβουλία, να ενημερώσετε μέσα από τα Μέσα Μαζικής Ενημέρωσης τους αγρότες, ώστε να είναι ενημερωμένοι από πριν γι’ αυτό το σημαντικό ζήτημα.
      Η τέταρτη ενότητα αναφέρεται σε διάφορες διατάξεις, όπως είναι η φορολογία των τραπεζών. Είναι θετική η πρωτοβουλία που παίρνετε για αύξηση της προκαταβολής από το 80% στο 100%. Ξέρουμε πολύ καλά ότι οι τράπεζες τα τελευταία χρόνια στην πατρίδα μας εμφανίζουν τεράστια κέρδη, κέρδη που καμμιά άλλη οικονομική δραστηριότητα δεν μπορεί να εμφανίσει. Σωστό το μέτρο, αλλά νομίζω ότι υπάρχει δυνατότητα όχι μόνο στο 100% να φθάσουμε, αλλά και στο 110%. Δεν θα υπάρξει καμμία αντίρρηση, αντίθετα η κοινωνία θα χειροκροτήσει μια τέτοια πρωτοβουλία.
      Κλείνοντας, πιστεύω ότι το νομοσχέδιο παίρνει σημαντικές πρωτοβουλίες, εισάγει καινούργια μέτρα, τα οποία αντιμετωπίζουν τη φοροδιαφυγή και ιδιαίτερα το λαθρεμπόριο στα καύσιμα. Γι’ αυτό πιστεύω ότι πρέπει να σταθούμε όλοι θετικά σε τέτοιες πρωτοβουλίες και εύχομαι η Κυβέρνηση πολύ σύντομα να φέρει τα αποτελέσματα που προσδοκά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής της Νέας Δημοκρατίας κ. Μιχαήλ Χαλκίδης.
      Για να μην αναρωτιέστε, κύριοι συνάδελφοι, εάν έχετε μπροστά σας τον κατάλογο, σας λέω ότι δεν εκφωνώ τα ονόματα των άλλων δύο συναδέλφων, οι οποίοι βρίσκονται σε επιτροπή και σε λίγο θα έχουν τη δυνατότητα να ασκήσουν το δικαίωμα λόγου και εδώ.
      Κύριε Χαλκίδη, έχετε το λόγο.
      ΜΙΧΑΗΛ ΧΑΛΚΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σταθερά προσηλωμένοι στις προεκλογικές μας δεσμεύσεις συνεχίζουμε με το υπό συζήτηση σχέδιο νόμου, την υλοποίηση του στρατηγικού μας οράματος για την ελληνική οικονομία που κινείται στο τρίπτυχο «ανάπτυξη, απασχόληση, κοινωνική δικαιοσύνη». 
      Η Κυβέρνησή μας από τον πρώτο χρόνο ανάληψης των καθηκόντων της το 2004 εργάζεται σκληρά και στοχευμένα για την υλοποίηση των προεκλογικών υπεσχημένων, όχι ως αυτοσκοπό, ούτε ως αυτοεπιβεβαίωση της υπευθυνότητας και της συνέπειας του στρατηγικού σχεδιασμού της, αλλά η Κυβέρνησή μας εργάζεται σκληρά και υπεύθυνα, γιατί αυτός είναι ο μόνος δρόμος που μπορεί να ακολουθήσει σήμερα μια σοβαρή κεντρική εξουσία, η οποία και γνώση έχει, αλλά και λύσεις για τα προβλήματα του τόπου.
      Είναι, ωστόσο, αλήθεια ότι στην εποχή των στρεβλών εντυπώσεων, των προσχηματικών προφάσεων και της εικονικής πραγματικότητας, που ορισμένοι βολεύονται να δημιουργούν, το καλό πνίγεται και αποσιωπάται, αποκρύπτεται ή και διαστρεβλώνεται, προκειμένου κάποιοι να δικαιολογήσουν τον αντιπολιτευτικό τους ρόλο.
      Το σύνολο, μέχρι σήμερα, της κυβερνητικής πολιτικής, ιδιαίτερα για μείζονος σημασίας ζητήματα, έχει βρεθεί αντιμέτωπο με τη στείρα άρνηση πτερύγων του ελληνικού Κοινοβουλίου, αντιμέτωπο με μία άρνηση που τη χαρακτηρίζω «στείρα», διότι παρέβλεπε την ουσία της νομοθετούμενης αλλαγής και επικεντρωνόταν στην επιφάνεια, στρεβλή τις περισσότερες φορές, της πολιτικής καθημερινότητας. 
      Κυρίες και κύριοι συνάδελφοι, η Κυβέρνηση της Νέας Δημοκρατίας διαχειρίζεται τα θέματα του τόπου με τρόπο συναινετικό. Συναινετικό οφείλει να είναι και το στυλ –επιτρέψτε μου τον όρο- συμπεριφοράς όλων των πολιτικών δυνάμεων, ιδιαίτερα όταν συζητούνται και νομοθετούνται σπουδαίας αξίας ζητήματα. Δυστυχώς, όμως, ορισμένες πολιτικές δυνάμεις, είτε δεν είναι έτοιμες να εργαστούν συναινετικά είτε κωφεύουν εσκεμμένα στις επιταγές της συνεργατικότητας, προκειμένου να μην απολέσουν και τα τελευταία προπύργια της πολιτικής ή, καλύτερα, της κομματικής τους ταυτότητας.
      Το σχέδιο νόμου που συζητάμε αποτελεί τη νομοθετική ρύθμιση πρωταρχικών δεσμεύσεων της κυβερνητικής πολιτικής, δεσμεύσεων που αφορούν σε νευραλγικούς τομείς της οργάνωσης του κοινωνικού και οικογενειακού βίου, δεσμεύσεων που αφορούν σε μια ορθολογικότερη και δικαιότερη χρήση του φορολογικού μας συστήματος.
      Δεσμευθήκαμε να απαλλάξουμε την πρώτη κατοικία από το φόρο μεταβίβασης. Το κάνουμε πράξη. Δεσμευθήκαμε να καταργήσουμε το φόρο κληρονομιάς και γονικής παροχής στα ακίνητα. Το κάνουμε πράξη. Δεσμευθήκαμε για το ενιαίο τέλος ακινήτων και την ενσωμάτωση σ’ αυτό όλων των σχετικών φόρων με ιδιαίτερα χαμηλό φορολογικό συντελεστή, απλοποιώντας έτσι το σύστημα και κάνοντάς το ορθολογικότερο. Το κάνουμε πράξη. Δεσμευθήκαμε για την αντιμετώπιση του λαθρεμπορίου των καυσίμων. Σήμερα, κυρίες και κύριοι συνάδελφοι, νομοθετούμε τον ενιαίο φόρο στο πετρέλαιο κίνησης και το πετρέλαιο θέρμανσης, ρύθμιση η οποία δεν επιβαρύνει καθόλου τα νοικοκυριά. Άλλη μια δέσμευση που γίνεται πράξη. Δεσμευθήκαμε απέναντι στους αγρότες για τη χρήση πετρελαίου κίνησης αποκλειστικά στις γεωργικές χρήσεις. Το κάνουμε πράξη και επιστρέφουμε στους αγρότες τον ειδικό φόρο κατανάλωσης. 
      Φορολογούμε τα χρηματοπιστωτικά ιδρύματα, λόγω της αυξημένης κερδοφορίας τους, για τα κέρδη που προέκυψαν από την αμέσως προηγούμενη χρήση και δεν υπήχθησαν σε φόρο, με βάση την ετήσια δήλωση φορολογίας εισοδήματος. Έτσι διευρύνεται και η συμμετοχή των τραπεζών στη φορολογική ενίσχυση του κράτους. Καθιστούμε το σύστημα κοινωνικά δικαιότερο και κυρίως αυτά που λέμε τα κάνουμε πράξη. 
      Κυρίες και κύριοι συνάδελφοι, όπως είχαμε την ευκαιρία να διαπιστώσουμε και στη συζήτηση για το Εθνικό Ταμείο Κοινωνικής Συνοχής, οι δήθεν κοινωνικές πολιτικές του χθες συσσώρευσαν στις πλάτες του Έλληνα πολίτη μεγάλα και δυσβάσταχτα βάρη. Του δημιούργησαν μια ψευδαίσθηση ευημερίας υποθηκεύοντας το μέλλον του και το μέλλον των παιδιών του στον άμετρο εξωτερικό δανεισμό. Οι πολιτικές αυτές έκτισαν ένα δαιδαλώδες και άδικο φορολογικό σύστημα, οικοδόμησαν έναν κυκεώνα νομοθετικών ρυθμίσεων, επιβάρυναν και επιμόλυναν τον κοινωνικό ιστό με τα απότοκα των ανέξοδων υποσχέσεων, των ανερμάτιστων πολιτικών, των ανεύθυνων σχεδιασμών.
      Η Κυβέρνηση αυτή έρχεται σήμερα να αποκαταστήσει αδικίες, να επαναβεβαιώσει την ελπίδα, να μιλήσει στον πολίτη κοιτάζοντάς τον κατάματα. Ωστόσο οφείλει να μην επαναλάβει τα λάθη του χθες, γι’ αυτό και συνεκτιμούμε την κατάσταση που παραλάβαμε, συνυπολογίζουμε την ευρωπαϊκή εμπειρία, αλλά και τη διεθνή συγκυρία, χωρίς να αναλωνόμαστε σε εύκολες και ελαφρά τη καρδία μεγαλόστομες υποσχέσεις και υλοποιήσεις. Είμαστε μετρημένοι, είμαστε στοχευμένοι, είμαστε μεθοδικοί. 
      Η απορία μου ωστόσο, κυρίες και κύριοι συνάδελφοι, παραμένει. Με ποια ευκολία ή με πόσο ήσυχη συνείδηση, αυτοί που παραδοσιακά διεκδικούν το μονοπώλιο της κοινωνικής ευαισθησίας και ευσυνειδησίας στη διαχείριση των προβλημάτων των «ασθενέστερων» πολιτών αυτής της χώρας, καταψηφίζουν αυτές τις ευεργετικές διατάξεις, γι’ αυτή την κατηγορία των πολιτών; Με περισσή ευκολία, βιάζομαι να απαντήσω, μιας και το κομματικά υποκινούμενο, επουσιώδες πρόσχημα της άρνησης, για άλλη μια φορά, θα υπερισχύσει έναντι της κοινωνικά ουσιώδους ρύθμισης και παρέμβασης. Για άλλη μια φορά, βλέπω κάποιους να εξαναγκάζονται να διαφωνήσουν με κάτι το οποίο οι κομματικές τους επιταγές τούς έχουν απαγορεύσει να συμφωνούν. Είναι κρίμα.
      Κυρίες και κύριοι συνάδελφοι, η Κυβέρνηση της χώρας, σταθερά υπεύθυνα και με προσήλωση, οδεύει στην εφαρμογή του προγράμματος υπέρ της υλοποίησης του οποίου, έλαβε την εντολή διακυβέρνησης του τόπου. Ασκούμε ουσιαστική κοινωνική πολιτική με σοβαρό και προσεκτικό σχεδιασμό, ακούγοντας τα προβλήματα του πολίτη και επιλύοντάς τα εκεί που μπορούμε και στο βαθμό που μας επιτρέπει η διεθνής συγκυρία, αλλά και η εθνική σοσιαλιστική πρακτική των κυβερνήσεων του χθες. 
      Στόχος μας είναι η σωστά στοχευμένη κοινωνική μέριμνα. Επίκεντρο της πολιτικής μας; Η οικογένεια. Πεμπτουσία της φιλελεύθερης πολιτικής μας; Ο άνθρωπος. Αυτό κάνουμε πράξη με το σημερινό σχέδιο νόμου, γι’ αυτό και το υπερψηφίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Χαλκίδη και τον ευχαριστούμε διπλά γιατί εξοικονόμησε χρόνο. Δεν εξήντλησε το χρόνο που του διετέθη, ανέπτυξε όμως με ιδιαίτερη έμφαση τα επιχειρήματά του. 
      Το λόγο έχει ο συνάδελφος Βουλευτής της Νέας Δημοκρατίας κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η ύπαρξη ενός σταθερού όσο και δίκαιου φορολογικού συστήματος είναι προϋπόθεση για την ανάπτυξη κάθε οικονομίας, προκειμένου να εξευρεθούν οι απαραίτητοι πόροι για τη χρηματοδότηση των δαπανών του κρατικού προϋπολογισμού.
      Κατά την τελευταία, περίπου, δεκαετία τα φορολογικά έσοδα της χώρας μας αποτελούν το 93% περίπου των συνολικών εσόδων του τακτικού προϋπολογισμού και αντιστοιχούν στο 21% του Α.Ε.Π..
      Η τελευταία αυτή αντιστοιχία, δηλαδή το 21% του Α.Ε.Π., υπολείπεται σημαντικά του μέσου όρου της Ευρώπης των δεκαπέντε και καταδεικνύει την έκταση της φοροδιαφυγής και της φοροαποφυγής, η οποία δυστυχώς αποτελεί μία από τις παθογένειες της ελληνικής πολιτείας. 
      Για την κατάσταση αυτή, δυστυχώς, δεν είναι υπεύθυνοι μόνο οι πολίτες που φοροδιαφεύγουν, αλλά σε πολλές περιπτώσεις και το ίδιο το κράτος,  καθώς με το δαιδαλώδες νομικό σύστημα το οποίο ισχύει και την αντιμετώπιση που επιφυλάσσει στους πολίτες, τους δίδει άλλοθι γι΄ αυτή τη φοροδιαφυγή. 
      Η άρση της αμοιβαίας καχυποψίας μεταξύ κράτους και πολιτών, καθώς επίσης και η θέσπιση ενός δίκαιου και αποτελεσματικού φορολογικού συστήματος, αποτέλεσε προγραμματική προτεραιότητα της Κυβέρνησης της Νέας Δημοκρατίας και ήδη υλοποιείται από το 2004, που ανέλαβε τη διακυβέρνηση η παράταξη της Νέας Δημοκρατίας.
      Όταν ο φορολογούμενος αντιμετωπίζεται δίκαια και με κατανόηση από το κράτος, όταν γνωρίζει ότι ο φόρος, τον οποίο καλείται να καταβάλει, προκύπτει κατά τρόπο αντικειμενικό, προσδιορίζεται με αντικειμενικά κριτήρια και δεν επαφίεται στην υποκειμενική κρίση των αρμόδιων φορολογικών αρχών, τότε ευχερέστερα συμμορφώνεται προς τις φορολογικές του υποχρεώσεις.
      Το εισηγούμενο σχέδιο νόμου, αποτελεί συνέχεια σε μια προσπάθεια φορολογικής μεταρρύθμισης και εξορθολογισμού των εσόδων και δαπανών του κράτους. Για να κριθεί η αποτελεσματικότητά του θα πρέπει να δούμε εάν είχαν επιτυχία τα προηγούμενα στάδια.
      Με την πρώτη φάση της φορολογικής μεταρρύθμισης, κυρίες και κύριοι συνάδελφοι, που αφορούσε τις επιχειρήσεις, μειώσαμε τους φόρους από το 35% στο 25% για τις ανώνυμες εταιρείες και τις Ε.Π.Ε., καθώς επίσης από το 25% στο 20% για τις προσωπικές εταιρείες.
      Τι αποτέλεσμα είχε αυτό; Εκατοντάδες χιλιάδες μικρομεσαίες ελληνικές επιχειρήσεις ευνοήθηκαν, οι επενδύσεις αυξήθηκαν, ενώ δημιουργήθηκαν νέες θέσεις εργασίας και βελτιώθηκαν οι δείκτες ανάπτυξης, με αποτέλεσμα την αύξηση και των φορολογικών εσόδων του κράτους.
      Με τη δεύτερη φάση της φορολογικής μεταρρύθμισης, μειώσαμε τους φόρους για τα φυσικά πρόσωπα. Αυξήσαμε το αφορολόγητο από τα 10.000 ευρώ σε 12.000 ευρώ το χρόνο, δηλαδή, μια αύξηση 20% από το 2004, που είναι πολύ μεγαλύτερη από το εάν είχαμε τιμαριθμοποιήσει τη φορολογική κλίμακα.
      Επίσης, αυξήσαμε το ποσοστό έκπτωσης για βασικές κοινωνικές δαπάνες, για τα νοικοκυριά στο 20% από το 5% που το παραλάβαμε. Μειώνουμε, δε, τους φορολογικούς συντελεστές.
      Έτσι είμαστε έτοιμοι με το συζητούμενο σχέδιο νόμου, να εισέλθουμε στην τρίτη φάση της φορολογικής μεταρρύθμισης, που αφορά στη φορολογία της ακίνητης περιουσίας. Κύριο στοιχείο αυτής της μεταρρύθμισης αποτελεί η μετάβαση από το καθεστώς φορολόγησης της μεταβίβασης της ακίνητης περιουσίας στο καθεστώς φορολόγησης της κατοχής της.
      Με την αντικατάσταση της φορολογίας κληρονομιών και γονικών παροχών, που κυμαίνεται από 5% έως 40%, με το τέλος του 1% επί της αντικειμενικής αξίας των ακινήτων που μεταβιβάζονται συνεπεία θανάτου ή γονικής παροχής- απαλλάσσονται οι ελληνικές οικογένειες από έναν πραγματικό φορολογικό βραχνά. 
      Για παράδειγμα, η μεταβίβαση ενός ακινήτου αντικειμενικής αξίας 300.000 ευρώ με γονική παροχή, το 2003 είχε φορολογική επιβάρυνση 31.500 ευρώ. Το 2007 αυτή η επιβάρυνση ήταν 22.125 ευρώ, ενώ από το 2008 η επιβάρυνση θα είναι μόλις 2.050 ευρώ. 
      Το ευεργέτημα αυτό που αποκτά η ελληνική οικογένεια, η Αντιπολίτευση στο σύνολό της, προσπαθεί να το σκιάσει με την κατηγορία ότι η κατάργηση του φόρου κληρονομιάς ευνοεί, τάχα, υπερβολικά, όσους αποδέχονται μεγάλες κληρονομιές. Η εμπειρία όμως δείχνει ότι αυτή η αιτίαση δεν είναι βάσιμη, διότι αγνοούν οι συνάδελφοι της Αντιπολίτευσης τι γινόταν στην πράξη. Και στην πράξη, δηλαδή, με το προηγούμενο καθεστώς της προοδευτικής κλίμακας συντελεστών από 5% έως 40%, όσοι είχαν μεγάλη ακίνητη περιουσία την μεταβίβαζαν σε μια υπεράκτια ή εγχώρια εταιρεία και αντί να μεταβιβάσουν στους κληρονόμους τους τα περιουσιακά τους στοιχεία, μεταβίβαζαν τις μετοχές αυτών των εταιρειών.
      Κατά συνέπεια, υπήρχε πλήρης καταστρατήγηση σε ό,τι αφορά  τη μεταβίβαση των μεγάλων περιουσιών. 
      Με την κατάργηση του φόρου κληρονομιών και την αντικατάστασή του με ένα τέλος 1%, μετά την αφαίρεση των αφορολόγητων ποσών, όχι μόνο δεν μεθοδεύεται πλέον η μεταβίβαση ακινήτων με άλλους τρόπους, αλλά θα προτιμάται η επιβολή του τέλους, αφού ο συντελεστής πλέον θα είναι πολύ χαμηλός. 
      Περαιτέρω, με το συζητούμενο σχέδιο νόμου υλοποιείται η προγραμματική δέσμευση της Kυβέρνησης για την απαλλαγή της πρώτης κατοικίας μέχρι διακόσια τετραγωνικά μέτρα από το φόρο μεταβίβασης, αλλά και το τέλος μεταβίβασης ακινήτων. Το όριο μάλιστα αυτό στην επιφάνεια του ακινήτου προσαυξάνεται κατά 25 τετραγωνικά μέτρα για το τρίτο παιδί και για κάθε ένα από τα επόμενα τέκνα. 
      Με τις δύο αυτές ρυθμίσεις, εκατοντάδες χιλιάδες ελληνικές οικογένειες διευκολύνονται πολύ σημαντικά κατά τη μεταβίβαση των ακινήτων από κληρονομιά ή γονική παροχή και απαλλάσσονται εξ ολοκλήρου από τη φορολογία της πρώτης κατοικίας. Πρόκειται για το πιο αποφασιστικό και δίκαιο μέτρο που έχει ποτέ ληφθεί στη χώρα μας για την ενίσχυση της ιδιοκατοίκησης, αφού το δικαίωμα κάθε πολίτη στη δική του στέγη απαλλάσσεται πλέον από κάθε φορολογική επιβάρυνση. 
      Περαιτέρω με τη θέσπιση του ενιαίου τέλους ακινήτων πραγματοποιείται η μετάβαση από τη φορολόγηση της μεταβίβασης στη φορολόγηση της κατοχής, όπως προείπα, της ιδιοκτησίας με συντελεστή που κυμαίνεται από 0,1% έως 0,6% και αφορά στα νομικά πρόσωπα ο υψηλότερος αυτός συντελεστής. Και εδώ, οι επικρίσεις της Αντιπολίτευσης για την κατάργηση του φόρου μεγάλης ακίνητης περιουσίας και την, τάχα, έλλειψη προοδευτικότητας του ενιαίου τέλους είναι αβάσιμες. Ο φόρος μεγάλης ακίνητης περιουσίας, ο οποίος καταργείται, ήταν ένας φόρος που δεν απέδωσε τα αναμενόμενα και γι’ αυτό, όσοι τον επέβαλαν, τον κατάργησαν και διαχρονικά επεβλήθη και καταργήθηκε τρεις φορές. 
      Θεμελιώδη αξία για ένα φόρο, κυρίες και κύριοι συνάδελφοι, έχει αφ’ ενός η δυνατότητα του δημοσίου να τον εισπράττει, αφ’ ετέρου η δυνατότητα του φορολογουμένου να τον πληρώνει. Η ακίνητη περιουσία δεν σημαίνει απαραίτητα εισόδημα, ιδίως στην περιφέρεια, ό που μεγάλα ακίνητα είναι άνευ αξίας και χωρίς να μπορούν οι ιδιοκτήτες τους να τα εκμεταλλευτούν, λόγω της οικονομικής δυσπραγίας, της αραίωσης του πληθυσμού ή και της μη δυνατότητας των ακινήτων αυτών να τα εκμεταλλευτούν. 
      Σ΄ αυτό το πλαίσιο –και αυτό αποτελεί και μία πρότασή μου, κύριε Υπουργέ- θα ήταν ενδεχομένως σκόπιμο να εξετάσετε μία μείωση του ενιαίου τέλους για κτίσματα που για οποιοδήποτε λόγο παραμένουν ανεκμετάλλευτα και βρίσκονται σε μη αστικές περιοχές της πατρίδας μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή δεν έχω άλλο χρόνο για να αναπτύξω τις απόψεις μου για τα υπόλοιπα θέματα, καταλήγοντας οφείλω να πω ότι με το παρόν σχέδιο νόμου επιχειρείται ο εξορθολογισμός της φορολογίας των ακινήτων και διευκολύνονται οι ελληνικές οικογένειες, τόσο για την αποδοχή ακινήτων με αιτία την κληρονομιά ή τη γονική παροχή, όσο και για την απόκτηση πρώτης κατοικίας που απαλλάσσεται, όπως είπα, από οποιονδήποτε φόρο. 
      Αποδεικνύουμε έτσι, κυρίες και κύριοι συνάδελφοι, και με το συζητούμενο σχέδιο νόμου, ότι συμμεριζόμαστε τις αγωνίες των Ελλήνων πολιτών και λαμβάνουμε έμπρακτα μέτρα για τη βελτίωση των οικονομικών συνθηκών τους. 
      Σας ευχαριστώ θερμά. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε το συνάδελφο τον κ. Μπούγα. 
      Το λόγο έχει τώρα ο Βουλευτής του ΠΑ.ΣΟ.Κ. συνάδελφος κ. Εμμανουήλ Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κύριοι συνάδελφοι, συζητούμε σήμερα ένα σχέδιο νόμου με το οποίο η Κυβέρνηση προσπάθησε να παίξει πάρα πολύ επικοινωνιακά, αξιοποιώντας προς αυτή την κατεύθυνση το πρώτο κεφάλαιο του σχεδίου νόμου που μιλάει για την κατάργηση των φόρων γονικής παροχής κ.λπ..
      Πιστεύω ότι η Κυβέρνηση ακολουθεί μία καταστροφική πολιτική, που βέβαια σιγά-σιγά γίνεται γνωστή και αρχίζει να γίνεται κατανοητή απ΄ όλους τους Έλληνες πολίτες. Γιατί πράγματι σ’ αυτό το σχέδιο νόμου υπάρχει αυτή η ρύθμιση, αλλά για το σύνολο του σχεδίου νόμου και για τις άλλες ρυθμίσεις που μπαίνουν, η Κυβέρνηση σιωπά και σιωπά με την εξής χαρακτηριστική διαδικασία που ακολουθεί. 
      Υπάρχει και σχετική επισήμανση της Οικονομικής και Κοινωνικής Επιτροπής. 
      Υπάρχει, κύριε Υπουργέ, μια απόφαση, ένα έγγραφο του κυρίου Πρωθυπουργού που λέει ότι για κάθε σχέδιο νόμου που έρχεται εδώ, θα πρέπει να υπάρχει έκθεση αξιολόγησης, προκειμένου να δούμε σε σχέση με τη διαδικασία κόστους-οφέλους  τι υπάρχει. Εσείς αποφεύγετε συστηματικά να υλοποιήσετε αυτή την εντολή. Και δεν ξέρω: Το κάνετε γιατί αγνοείτε τον Πρωθυπουργό της χώρας; Το κάνετε γιατί υπάρχει συμπαιγνία με τον Πρωθυπουργό και δεν σας ελέγχει κανείς; Γιατί το κάνετε αυτό; Το κάνετε για ένα λόγο και το λέω να το μάθει ο ελληνικός λαός. Προσπαθείτε, περνώντας ένα μήνυμα ότι κάνετε δήθεν κάποιες απαλλαγές, να επιβάλετε μόνιμο φόρο με βάση αυτές τις απαλλαγές.  Απαλλάσσετε δήθεν κάποια ακίνητα από το φόρο γονικής παροχής κ.λπ., αλλά έρχεστε με το ενιαίο τέλος ακινήτων να τα φορολογείτε κάθε χρόνο. 
      Και η όλη πορεία δείχνει μέχρι σήμερα ότι η φορολογική σας πολιτική είναι πέρα για πέρα αποτυχημένη, γιατί δεν καταφέρατε ούτε να κάνετε περιορισμό της σπατάλης που λέγατε ούτε να βρείτε εκείνα τα 10.000.000.000 τα οποία υποσχόσασταν προεκλογικά, για να υλοποιήσετε το πρόγραμμά σας. Και τι παρακολουθούμε; Ότι κάθε χρόνο οι φόροι αυξάνονται και ερχόμαστε να αυξήσουμε εκείνους τους φόρους που τελικά εισπράττονται με μεγαλύτερη ευκολία. Και ποιοι είναι αυτοί οι φόροι; Είναι η αύξηση του Φ.Π.Α., είναι οι φόροι, δηλαδή, που πληρώνει ουσιαστικά το μεγάλο ποσοστό του ελληνικού λαού. Αυτό κάνετε στην πράξη και αυτό θα κάνετε και με το ενιαίο τέλος ακίνητης περιουσίας.
       Είναι ένα ζήτημα και θα πρέπει σιγά-σιγά ο ελληνικός λαός να καταλάβει ότι τον κοροϊδεύετε ξεκάθαρα προσπαθώντας με έμμεσους τρόπους να βάλετε φορολογίες στους πολλούς, για να ευνοήσετε τους λίγους. Καταργείτε το τέλος μεγάλης ακίνητης περιουσίας, επειδή δεν εισπράττονται πολλά χρήματα, αλλά στην πράξη δείχνετε μια άλλη φιλοσοφία που θέλετε να εφαρμόσετε στο φορολογικό σύστημα, ότι θέλετε τους φόρους να τους επιβάλλετε στους πολλούς και όχι σ΄ αυτούς που έχουν. Αυτό είναι νομίζω το μήνυμα που πρέπει να πούμε από εδώ πέρα, πέρα από τα άλλα δυστυχώς αρνητικά μηνύματα που περνάτε ως Κυβέρνηση στην ελληνική κοινωνία και τα οποία απαξιώνουν το πολιτικό σύστημα της χώρας και έχετε τεράστια ευθύνη προς αυτή την κατεύθυνση.
      Θέλω να πω κάτι άλλο ακόμη που έχει σχέση μ΄ αυτό που περιλαμβάνει το τρίτο κεφάλαιο που αφορά τα καύσιμα. Θέλετε δήθεν να επιστρέψετε τον ειδικό φόρο που μπαίνει για τα καύσιμα στους αγρότες. Και ενώ υπάρχουν τώρα εδώ και πολλά χρόνια προτάσεις -τουλάχιστον τα τρία-τέσσερα τελευταία χρόνια υπάρχουν προτάσεις από την ομοσπονδία των βενζινοπωλών, από ανθρώπους που εμπλέκονται στο σύστημα που αφορά τα καύσιμα- για το πώς θα μπορούσατε ενδεχομένως να καταπολεμήσετε τη λαθρεμπορία, εσείς έχετε τα αυτιά σας κλειστά και προσπαθείτε τώρα με έναν τρόπο, που θα είναι ακόμη περισσότερο γραφειοκρατικός απ’ αυτόν που υπάρχει σήμερα, δήθεν να απαλλάξετε τους αγρότες απ’ αυτόν τον φόρο. 
      Ε, δεν θα πετύχετε τίποτα. Θα ταλαιπωρήσετε τους αγρότες, θα πληρώνουν από την τσέπη τους, θα εισπράττετε χρήματα τα οποία θα αξιοποιείτε για ένα μεγάλο χρονικό διάστημα και θα τους επιστρέφετε ψίχουλα στη συνέχεια. Διότι έχει αποδειχθεί στην πράξη, κύριε Υπουργέ, ότι το τονάζ που υπάρχει και που καταναλώνεται στον αγροτικό τομέα υπερβαίνει τα  πεντακόσια εκατομμύρια λίτρα και σεις κάνετε επιστροφή μόνο για τα τριακόσια. Άρα, εδώ υπάρχει πραγματικά μια πρόσθετη επιβάρυνση και του αγροτικού τομέα που έχει τεράστια προβλήματα, γιατί δεν τον απαλλάσσετε επί της ουσίας απ’ αυτόν τον πρόσθετο φόρο, αλλά του τον επιβάλλετε και μάλιστα σε ποσοστό περισσότερο απ’ αυτό που θα έπρεπε. 
      Άρα, λοιπόν, εδώ υπάρχει μια μεθοδευμένη διαδικασία που αποδεικνύει στην πράξη αυτήν τη φιλοσοφία σας και αυτήν τη λογική σας, δηλαδή το πώς θα επιβάλλετε φόρους στους περισσότερους και απ’ αυτούς κυρίως σε όσους δεν έχουν, γιατί στους μεγάλους δεν κάνετε καμμία κίνηση. Αντίθετα, κάνετε κινήσεις προς την κατεύθυνση να τους απαλλάξετε παντελώς απ’ ό,τι είναι υποχρεωμένοι από την υφιστάμενη νομοθεσία να καταβάλουν. Αντί να δημιουργήσετε μέσα από τους ελεγκτικούς μηχανισμούς διαδικασίες για το πώς θα εισπράξετε περισσότερο φόρο από τη μεγάλη ακίνητη περιουσία, αγνοείτε αυτήν τη διαδικασία, βάζετε έναν γενικό φόρο για όλους και καταργείτε μάλιστα και αυτόν τον φόρο. Αυτή είναι η λογική σας. 
      Αυτήν τη λογική εμείς δεν μπορούμε να τη δεχθούμε και γι’ αυτό είμαστε υποχρεωμένοι να την καταγγείλουμε και την καταγγέλλουμε στον ελληνικό λαό ως μια πολιτική, η οποία ουσιαστικά ωφελεί τους λίγους, επιβαρύνει τους πολλούς και δημιουργεί τεράστια προβλήματα, ιδιαίτερα σε κοινωνικές ομάδες που έχουν τεράστια προβλήματα και λόγω της απασχόλησης τους με ορισμένους τομείς που περνούν κρίση, όπως είναι ο αγροτικός χώρος.
      Άρα λοιπόν, κύριοι της Κυβέρνησης έχετε πάρει λάθος δρόμο και ο λάθος δρόμος δεν αποδεικνύεται μόνο με αυτά που βλέπουμε καθημερινά στα κανάλια και με αυτά που γίνονται στο στενό πρωθυπουργικό περιβάλλον, αλλά αποδεικνύεται από τις επιλογές σας και από τα σχέδια νόμου που φέρνετε εδώ, σχέδια πρόχειρα, γραμμένα «στο γόνατο». Και νομίζετε ότι έτσι θα μπορέσετε να βρείτε κάποια έσοδα, για να αντεπεξέλθετε στις μεγάλες σπατάλες που δημιουργήσατε και δημιουργείτε με την αύξηση της γραφειοκρατίας, με την υπερμεγέθυνση του κράτους, τη στιγμή που υποτίθεται ότι θα κάνατε λιγότερο κράτος και θα το εξυγιάνατε, και με όλες αυτές τις πολιτικές που έχετε ακολουθήσει μέχρι σήμερα. 
      Εμείς καταψηφίζουμε το σχέδιο νόμου και σας λέμε ότι, εάν πραγματικά θέλετε να  υπηρετήσετε κοινωνικές ομάδες που έχουν πρόβλημα και έχουν ανάγκη αυτήν τη βοήθεια, θα πρέπει να αλλάξετε κατεύθυνση στο νομοσχέδιο. Θα πρέπει να διατηρήσετε το φόρο μεγάλης ακίνητης περιουσίας, δεν θα πρέπει να επιβάλετε αυτό το ενιαίο τέλος για όλες τις περιουσίες, θα πρέπει να εφαρμόσετε πολιτικές που να ωθούν αναπτυξιακές διαδικασίες μέσα από τη φορολογία, κάτι το οποίο επισημαίνεται και από την Οικονομική και Κοινωνική Επιτροπή και δεν συμπεριλαμβάνετε καν τέτοιες διατάξεις στο σχέδιο νόμου που εδώ μας φέρνετε να ψηφίσουμε και που εν πάση περιπτώσει αυτές οι διατάξεις θα μπορούσαν πραγματικά να δώσουν μία άλλη διάσταση, μία άλλη προοπτική στην αναπτυξιακή  προσπάθεια που πρέπει να κάνει η χώρα μας. 
      Aλλά εσείς, δυστυχώς, στο μυαλό σας δεν έχετε αυτό. Στο μυαλό σας έχετε πώς θα κουκουλώνετε διαδικασίες που προσβάλλουν τον ελληνικό λαό, διαδικασίες που υποβαθμίζουν το πολιτικό σύστημα της χώρας και ως τέτοιες εμείς τουλάχιστον τις καταδικάζουμε. Bέβαια είμαστε εδώ για να δούμε τι μπορούμε να κάνουμε, ώστε να απαλλαγεί ο ελληνικός λαός το συντομότερο από την Κυβέρνηση αυτή, που χαρακτηρίζεται ως η κυβέρνηση των σκανδάλων, η κυβέρνηση εκείνη η οποία δεν μπορεί να υλοποιήσει ούτε καν τις εντολές του Πρωθυπουργού, μια κυβέρνηση η οποία παρουσιάζεται ανίκανη μπροστά στα μάτια του ελληνικού λαού και ικανή μόνο σε ένα σημείο, το πώς θα επιβάλλει περισσότερους φόρους στους πολλούς και τίποτα περισσότερο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Στρατάκη.
      Το λόγο έχει ο συνάδελφος Βουλευτής της Νέας Δημοκρατίας κ. Ιορδάνης Τζαμτζής. 
      ΙΟΡΔΑΝΗΣ ΤΖΑΜΤΖΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, ανεβαίνω στο Βήμα για να υποστηρίξω ένα νομοσχέδιο, το οποίο πραγματικά βοηθά τα μικρομεσαία στρώματα της κοινωνίας μας, καταργεί φορολογίες, καταργεί βάρη στην ουσία για τους μικρομεσαίους Έλληνες, τους ανθρώπους που αντιμετωπίζουν προβλήματα. 
      Αλλά πριν πω οτιδήποτε άλλο, θα ήθελα να σχολιάσω μια αποστροφή του συναδέλφου από το ΠΑ.ΣΟ.Κ. που μόλις κατέβηκε από το Βήμα. Είπατε, κύριε συνάδελφε: «Αποτύχατε στην οικονομική σας πολιτική». Το διάστημα από το 2000 μέχρι το 2004, της τελευταίας σας τετραετίας στη διακυβέρνηση της χώρας, οι δικές σας κυβερνήσεις ήταν αυτές που επέβαλαν πενήντα δυο νέους φόρους και έκαναν ενενήντα τέσσερις αλλαγές στο φορολογικό σύστημα της χώρας. Είστε η Kυβέρνηση, είστε η παράταξη που πραγματικά χρέωσε τους Έλληνες για τις επόμενες γενιές. Είστε η παράταξη η οποία άφησε τεράστια ελλείμματα, άφησε χρέη πίσω της. 
      Αυτά, λοιπόν, τα χρέη έρχεται, με πολλή δουλειά, με σωστές αποφάσεις αλλά και με προσπάθεια -όχι μόνο της Κυβέρνησης, αλλά και όλου του ελληνικού λαού- και τη διορθώνει η σημερινή Κυβέρνηση. Είναι η Κυβέρνηση, κυρίες και κύριοι συνάδελφοι του ΠΑ.ΣΟ.Κ., η οποία έβγαλε τη χώρα από την ευρωπαϊκή επιτήρηση, στην οποία εσείς την οδηγήσατε, δημιουργώντας ένα έλλειμμα το οποίο έφτανε σχεδόν στο 7%. Αυτό το έλλειμμα πλέον έχει πέσει κάτω από το 3%. Eίναι στο 2,6% και βαίνει μειούμενο και είναι πολύ σημαντικό γιατί με δανεικά, κυρίες και κύριοι συνάδελφοι, προσπαθούσατε να κάνετε κοινωνική πολιτική. 
      Αυτή η Κυβέρνηση, λοιπόν, πατάει στα πόδια της. Η οικονομία της χώρας βρίσκει τους ρυθμούς της, έχει ρυθμούς ανάπτυξης. Αυτή η οικονομία πλέον βρίσκει το βηματισμό της και έχει τη δυνατότητα να δίνει παροχές στους πολίτες.
      Εμείς δεν είπαμε ότι έγιναν ή θα γίνουν αύριο το πρωί όλοι οι Έλληνες πλούσιοι. Κάνουμε όμως μια πολύ μεγάλη προσπάθεια και καλυτερεύουμε τη ζωή των Ελλήνων.
      Από το Μάρτιο του 2004 ξεκινήσαμε και βάλαμε ως στόχο τη δημιουργία ενός πιο απλού, πιο δίκαιου, πιο αποτελεσματικού και διαφανούς φορολογικού συστήματος. Προχωρήσαμε στην πρώτη φάση της φορολογικής μας μεταρρύθμισης, μειώνοντας τους συντελεστές για τις επιχειρήσεις, σε μια περίοδο που λέγατε ότι θα πέσει ο ρυθμός ανάπτυξης στη χώρα, σε μια περίοδο που πραγματικά εσείς κινδυνολογούσατε και στελέχη σας έδιναν υποσχέσεις ότι θα σκίσουν τα πτυχία τους και ότι η ελληνική Κυβέρνηση, το Υπουργείο Εθνικής Οικονομίας, δεν θα πετύχαινε τίποτα απολύτως.
      Στη δεύτερη φάση προχωρήσαμε μειώνοντας σταδιακά τη φορολογία για τα φυσικά πρόσωπα από το 40% και το 30%, που ήταν, στο 35% και στο 25% αντίστοιχα. Προχωρήσαμε στην αύξηση του αφορολογήτου ορίου από τις 10.000 στις 12.000 ευρώ από το 2004 μέχρι σήμερα. Τρία εκατομμύρια συμπατριώτες μας δεν θα πληρώσουν ούτε ένα ευρώ φόρο.
      Κάνουμε βήματα και πλέον προχωρούμε στην τρίτη φάση της φορολογικής μας μεταρρύθμισης, που αφορά ουσιαστικά στην απλοποίηση και τον εκσυγχρονισμό της φορολογίας στα ακίνητα. Στόχος είναι ο εξορθολογισμός και η απλοποίηση της φορολογίας των ακινήτων και η αντιμετώπιση των φαινομένων της λαθρεμπορίας και της φοροδιαφυγής στο πετρέλαιο θέρμανσης. Είναι οι δύο βασικοί στόχοι αυτού του νομοσχεδίου.
      Προχωρούμε στην κατάργηση του φόρου για τις γονικές παροχές και τις αντικαθιστούμε μ΄ ένα τέλος του 1%. Καταργούμε το φόρο μεγάλης ακίνητης περιουσίας. Προχωρούμε και καταργούμε το φόρο κληρονομιάς για τους κληρονόμους πρώτης και δεύτερης κατηγορίας. Απαλλάσσουμε από τη φορολογία την απόκτηση πρώτης κατοικίας. Είναι μέτρα τα οποία δίνουν τη δυνατότητα, όπως τόνισα από την πρώτη στιγμή, στους Έλληνες που πραγματικά αντιμετωπίζουν πολλά βάρη, να ανασάνουν. 
      Κύριε Υπουργέ, έχουμε τη δυνατότητα να σταθούμε εκτενώς στα άρθρα στη συνέχεια. Αυτό το οποίο θέλω να επισημάνω είναι μια περίπτωση όπου πιθανότατα θα δημιουργηθούν προβλήματα. Μέσα στο νομοσχέδιο καταργείται η διάταξη, η παράγραφος 2 του άρθρου 9 του ν. 2961/2001. 
      Η κατάργηση, έτσι όπως ρυθμίζεται από το νομοσχέδιο, δημιουργεί πρόβλημα σ’ όλους αυτούς που δεν έχουν λύσει τα προβλήματά τους με την Εφορία. Δημιουργεί ουσιαστικά στους ανθρώπους αυτούς σοβαρότατα προβλήματα. Θα πρέπει να δούμε την περίπτωση αυτή. 
      Θα πρέπει στις δηλώσεις φόρου κληρονομιάς, δωρεών και γονικών παροχών -σ’ αυτές που μέχρι τις 13/12/2007 είχε εφαρμογή η καταργούμενη διάταξη- να δύνανται να υποβληθούν οι δηλώσεις κληρονομιάς μέσα σε μια προθεσμία ενός έτους, ούτως ώστε μ’ αυτή την καταληκτική ημερομηνία της περιόδου χάριτος του ενός έτους, να δοθεί η δυνατότητα σ’ όλους αυτούς τους συμπολίτες μας να λύσουν τα προβλήματα, τα οποία έχουν με τις διαδικασίες αυτές στα συμβολαιογραφεία και τις Εφορίες, για να μην επιβαρυνθούν με αλλαγές που συμβαίνουν και επιπλέον να μην φορτωθούν με πρόστιμα και κάποια αναδρομικά τέλη. 
      Είναι ένα σημείο το οποίο σας καλώ να το δείτε. Πιστεύω ότι με την ιδιαίτερη ευαισθησία που έχετε στα θέματα αυτά, θα το αντιμετωπίσετε για να δοθεί μια λύση, με μια παράταση ουσιαστικά χρόνου σ’ όλους αυτούς τους συμπολίτες μας, ώστε να λύσουν τα προβλήματα. 
      Να μην ξεχνάμε ότι σε πάρα πολλές περιπτώσεις, κύριε Υπουργέ - το ξέρετε και εσείς- η οικονομική κατάσταση του καθενός δεν του επιτρέπει να λύσει προβλήματα με την Εφορία. Ας δώσουμε, λοιπόν, τη δυνατότητα, με την παράταση αυτή του ενός έτους, στους ανθρώπους αυτούς να λύσουν το πρόβλημά τους, χωρίς να επιβαρυνθούν. 
      Φυσικά, ψηφίζω το νομοσχέδιο και στηρίζω όλες τις προσπάθειες που καταβάλλει το Υπουργείο Οικονομίας και Οικονομικών.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο συνάδελφος Βουλευτής της Νέας Δημοκρατίας κ. Σπήλιος Λιβανός. 
      ΣΠΗΛΙΟΣ ΛΙΒΑΝΟΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση της Νέας Δημοκρατίας από το Μάρτιο του 2004 εφαρμόζει μεθοδικά και αποφασιστικά ένα ολοκληρωμένο πρόγραμμα φορολογικής μεταρρύθμισης, ένα πρόγραμμα με κύριους άξονες τη μείωση της φορολογίας και την απλοποίηση του φορολογικού συστήματος, ένα πρόγραμμα με απτά αποτελέσματα, ένα πρόγραμμα συμβατό, όχι μόνο με τις προεκλογικές της δεσμεύσεις, αλλά κυρίως με τις πραγματικές ανάγκες της ελληνικής οικονομίας. Ένα πρόγραμμα που ανταποκρίνεται στις ανάγκες και στις απαιτήσεις των πολιτών όλων των οικονομικών στρωμάτων και κυρίως αυτών με χαμηλά και με μεσαία εισοδήματα. 
      Κυρίες και κύριοι Βουλευτές, οι δύο πρώτες φάσεις της φορολογικής μεταρρύθμισης που εφαρμόζει η Κυβέρνηση κρίθηκαν θετικά από τον ελληνικό λαό με την ανανέωση της εμπιστοσύνης του προς τη Νέα Δημοκρατία κατά τις πρόσφατες εκλογές. Κρίθηκαν θετικά, γιατί η εθνική οικονομία συνεχίζει να αναπτύσσεται με ισχυρούς και γοργούς ρυθμούς. Κρίθηκαν θετικά γιατί κατάφεραν να πετύχουν ένα μείγμα κοινωνικής δικαιοσύνης και αναπτυξιακής αποτελεσματικότητας. Κρίθηκαν θετικά γιατί ωφέλησαν επί της ουσίας τη μέση Ελληνίδα και το μέσο Έλληνα.
      Με την πρώτη φάση της φορολογικής μεταρρύθμισης μειώθηκε η φορολογία σε όλες τις ελληνικές επιχειρήσεις. Όχι μόνο στις μεγάλες, αλλά και στις χιλιάδες μικρομεσαίες επιχειρήσεις, που δραστηριοποιούνται στην Αττική και κυρίως στην ελληνική περιφέρεια. Έτσι ενισχύθηκε η επιχειρηματικότητα με αποτέλεσμα να μπορούν σήμερα οι επιχειρήσεις αυτές να σταθούν όρθιες στο έντονα ανταγωνιστικό περιβάλλον της εποχής μας. 
      Με τη δεύτερη φάση της φορολογικής μεταρρύθμισης μειώθηκαν τα φορολογικά βάρη για τα νοικοκυριά και για τα φυσικά πρόσωπα. Αυξήθηκε το αφορολόγητο όριο και διευρύνθηκε το κλιμάκιο του κεντρικού φορολογικού συντελεστή. Τα πραγματικά οφέλη θα φανούν εντός του 2008 και του 2009.
      Με το παρόν νομοσχέδιο η Κυβέρνηση προχωρά στην τρίτη φάση της φορολογικής μεταρρύθμισης. Βασικούς της στόχους αποτελούν: πρώτον, η απλοποίηση και ο εξορθολογισμός στη φορολογία των ακινήτων και δεύτερον, η αντιμετώπιση των φαινομένων της φοροδιαφυγής και της λαθρεμπορίας στα καύσιμα. 
      Ως προς τον πρώτο στόχο: Με το νέο νομοσχέδιο επιβάλλεται ενιαίο τέλος ακινήτων με σκοπό την απλοποίηση της φορολογίας. Το τέλος αυτό προσδιορίζεται στο 0,1% για τα φυσικά πρόσωπα και στο 0,6% για τα νομικά πρόσωπα. Το συγκεκριμένο τέλος είναι κοινωνικά δίκαιο, αφού επιβάλλεται στο σύνολο σχεδόν των πολιτών, οι οποίοι πρέπει να φορολογούνται ανάλογα με τη φοροδοτική τους ικανότητα. Δείκτης αυτής της ικανότητας είναι ακριβώς η ακίνητη περιουσία ενός εκάστου.
      Για να εμπεδωθεί η έννοια της κοινωνικής δικαιοσύνης στην πατρίδα μας δημιουργούμε μια νέα, διευρυμένη φορολογική βάση. Για πρώτη φορά μάλιστα προβλέπεται η φορολόγηση των ακινήτων των δήμων, των δημοτικών επιχειρήσεων, όλων των νομικών προσώπων δημοσίου δικαίου και βεβαίως της Εκκλησίας. 
      Παράλληλα, προβλέπεται η απαλλαγή της κύριας κατοικίας των φυσικών προσώπων από το εν λόγω τέλος υπό δύο προϋποθέσεις, δηλαδή την ταυτόχρονη μη υπέρβαση του ανωτάτου ορίου των διακοσίων τετραγωνικών μέτρων και της αξίας των 300.000 ευρώ. Επίσης, προβλέπεται η απαλλαγή αγροτεμαχίων, γεωργικών ή κτηνοτροφικών εκτάσεων και γενικότερα όλων των εκτός σχεδίου πόλης οικοπέδων. 
      Με το νέο φορολογικό νόμο η Κυβέρνηση προχωρά στην κατάργηση των αφορολόγητων ορίων για την απόκτηση πρώτης κατοικίας, αιτία θανάτου ή γονικής παροχής και θεσπίζεται πλήρης απαλλαγή από το φόρο για κατοικία διακοσίων τετραγωνικών μέτρων. Η απαλλασσόμενη αυτή επιφάνεια του ακινήτου αυξάνεται με βάση τον αριθμό των ανήλικων τέκνων της οικογένειας, δηλαδή είκοσι πέντε τετραγωνικά για το τρίτο και καθένα από τα επόμενα ανήλικα τέκνα, των οποίων την επιμέλεια έχει ο δικαιούχος. 
      Τι κάνουν αυτές οι παραπάνω ρυθμίσεις; 
      Πρώτον, δίνουν λύση στο πολυπλοκότερο ίσως διεθνώς φορολογικό σύστημα ακίνητης περιουσίας που μας κληροδότησαν οι κυβερνήσεις του χθες. Σημειώνω απλά ότι σήμερα υπάρχουν πάνω από τριάντα διαφορετικοί φόροι για τα ακίνητα, οι οποίοι όμως ισχύουν κατά περίπτωση. 
      Δεύτερον, υλοποιούν τις δεσμεύσεις της Κυβέρνησης και αποδεικνύουν τη συνέπεια και τη συνέχεια στο έργο της. 
      Τρίτον, διαψεύδουν -για ακόμη μια φορά- τις Κασσάνδρες που κινδυνολογούσαν περί επιβολής νέων φόρων. Διαψεύδουν αυτούς που στην περίοδο του από το 1994 έως το 2003 επέβαλαν πενήντα νέους φόρους εις βάρος κυρίως των ελληνικών επιχειρήσεων και των ελληνικών νοικοκυριών. 
      Τέταρτον, προωθούν τη δημιουργία ενός αποτελεσματικού κοινωνικού κράτους. Με τον εξορθολογισμό του μέχρι χθες έμμεσου τρόπου φορολόγησης των ακινήτων και τη μεταβολή του σε άμεσο προωθείται η φορολογική δικαιοσύνη, καθώς καθένας και καθεμία από εμάς θα φορολογείται ανάλογα με το τι διαθέτει.
      Έτσι προωθείται η κοινωνική δικαιοσύνη, την οποία η Νέα Δημοκρατία δεν επαγγέλλεται απλώς, όπως συνηθίζουν άλλα κόμματα, αλλά κάνει πράξη προς όφελος του μέσου Έλληνα και της μέσης Ελληνίδας. 
      Ως προς το δεύτερο στόχο: η Κυβέρνηση του Κώστα Καραμανλή επιχειρεί αποφασιστικά και πάλι σύμφωνα με τις προεκλογικές της δεσμεύσεις την πάταξη των φαινομένων της φοροδιαφυγής και της λαθρεμπορίας. Εκτιμάται σήμερα ότι το κόστος του συνολικού λαθρεμπορίου καυσίμων στην πατρίδα μας ανέρχεται περίπου στο 1,5 δισεκατομμύρια. Ο νέος νόμος προβλέπει την εξομοίωση των συντελεστών ειδικού φόρου κατανάλωσης του πετρελαίου θέρμανσης και πετρελαίου κίνησης, προκειμένου να  μπορεί να διασταυρώνει όλες τις διακινούμενες ποσότητες πετρελαίου σε όλα τα στάδια από τον εκτελωνισμό του και μέχρι την τελική διάθεσή του στους καταναλωτές. 
      Ρυθμίζεται, παράλληλα, και το αίτημα των αγροτών για τη χρήση πετρελαίου κινητήρων αποκλειστικά στις γεωργικές χρήσεις, με την καθιέρωση επιστροφής του ειδικού φόρου κατανάλωσης, βάσει αντικειμενικών κριτηρίων. 
      Οι συγκεκριμένες ρυθμίσεις αποδεικνύουν ότι η Κυβέρνηση δεν συνθηματολογεί όταν λέει ότι καταπολεμά τη φοροδιαφυγή. Την αντιμετωπίζει μεθοδικά, αποφασιστικά, χωρίς άσκοπες κινήσεις εντυπωσιασμού, γιατί έτσι ακριβώς επιβάλλει κάθε έννοια φορολογικής δικαιοσύνης και  το Σύνταγμα της χώρας μας.
      Κυρίες και κύριοι συνάδελφοι, η φορολογική μεταρρύθμιση της χώρας προχωρά με αποφασιστικά βήματα. Είναι γεγονός, ότι παρά τα όσα θετικά έχουν γίνει μέχρι σήμερα, έχουμε ακόμα αρκετό δρόμο μπροστά μας να διανύσουμε. Ωστόσο οι νομοθετικές πρωτοβουλίες που λαμβάνει η Κυβέρνηση της Νέας Δημοκρατίας κινούνται αναμφίβολα προς τη σωστή κατεύθυνση. Αυτό ακριβώς επιβεβαιώνει το παρόν νομοσχέδιο. Ένα νομοσχέδιο ολοκληρωμένο, καλά μελετημένο, που δίνει λύσεις σε παθογένειες του παρελθόντος και συντελεί στην επίτευξη μιας δικαιότερης κοινωνίας. 
      Με το παρόν νομοσχέδιο, το οποίο και υπερψηφίζουμε, επανερχόμαστε στην πολιτική με λύσεις ουσίας στα μακροχρόνια προβλήματα του τόπου. Αφήνουμε την παραπολιτική σ’ αυτούς που την χρησιμοποιούν με επαγγελματική προσήλωση και ερχόμαστε πάλι να υπηρετήσουμε ιδέες, αρχές και συγκροτημένες πολιτικές. Από τη διαδικασία αυτή το ΠΑ.ΣΟ.Κ και άλλα κόμματα της Αντιπολίτευσης απουσιάζουν για μια ακόμα φορά. Δυστυχώς, κάποιοι –μεμονωμένοι ίσως- συνάδελφοί μας στην Εθνική Αντιπροσωπεία εξακολουθούν να αναλώνονται στη στείρα  άρνηση, στον άκρατο και άσφαιρο λαϊκισμό δείγμα του ελλείμματος αντιπολιτευτικού λόγου και ουσιαστικών προτάσεων.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι,  έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας , αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι τρεις μαθήτριες και μαθητές, καθώς και δύο συνοδοί-δάσκαλοι από το 20ο Δημοτικό Σχολείο Καλλιθέας. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
       Το λόγο έχει ο συνάδελφος κ. Βερελής. 
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, η επιτυχία ενός συστήματος φορολόγησης έχει αποδειχθεί διεθνώς ότι έγκειται κυρίως στην απλούστευση των συστημάτων. Όσο πιο απλό είναι ένα σύστημα, τόσο πιο δίκαιο είναι, τόσο λιγότερη η διαφθορά, τόσο πιο κατανοητό από τους πολίτες, τόσο μειώνεται η εξάρτησή τους από πάσης φύσεως ειδικούς. Η Κυβέρνηση τον τίτλο τον έχει καταλάβει. Ως το περιεχόμενο παραμένει ανεπαρκέστατη η επίδοσή της. 
      Ήθελα πολύ λίγα πράγματα να πω, αγαπητοί συνάδελφοι, σε ό,τι αφορά  τη φορολογία των ακινήτων και να επανέλθω σε μία συζήτηση την οποία θεωρώ εξαιρετικά ενδιαφέρουσα και την οποία είχαμε στην επιτροπή, που αφορά την ευκαιρία που έχουμε ως  Σώμα, ιδιαίτερα την ευκαιρία που έχει η Κυβέρνηση, διότι αυτή τελικά αποφασίζει τι θα κάνει με την ύπαρξη των ακινήτων που χρησιμοποιούνται σαν ιδιωτικές κατοικίες και τα οποία ανήκουν σε εξωχώριες εταιρείες, σε off shore εταιρείες. 
      Εκεί, λοιπόν, ήθελα να επαναλάβω άλλη μια φορά την πρόταση αυτή. Εάν η Κυβέρνηση δεν την κάνει αποδεκτή -που φαίνεται ότι δεν την κάνει αποδεκτή- θα προχωρήσουμε, στο επόμενο νομοσχέδιο του Υπουργείου Οικονομίας, σε κατάθεση μίας τροπολογίας, την οποία θα υπογράψουν οι Βουλευτές του ΠΑ.ΣΟ.Κ. και πιστεύω ότι θα έχουν και τη διάθεση να συζητήσουν και, ενδεχομένως, να προσυπογράψουν και οι Βουλευτές των άλλων Κομμάτων της Αντιπολίτευσης.
      Ξέρετε ότι υπάρχουν εξωχώριες εταιρείες -πάρα πολλές στον αριθμό, πρόκειται για χιλιάδες- που ως μοναδική δραστηριότητά τους έχουν την κατοχή πολυτελών ιδιωτικών κατοικιών. Επίσης, είναι γνωστό ότι αυτή η μέθοδος χρησιμοποιείται κυρίως για αποφυγή διαφόρων ελέγχων, όπως ακόμα και για αποφυγή του ελέγχου του μαύρου χρήματος.
      Δεν υπάρχει κανένας λόγος -και δεν έχω ακούσει κανέναν να επιχειρηματολογεί για το αντίθετο- εάν η δραστηριότητα αυτών των εξωχώριων εταιρειών αφορά αποκλειστικά και μόνο στην κατοχή ιδιωτικών κατοικιών, να διευκολύνονται από την ελληνική νομοθεσία. Δεν εξυπηρετούν τίποτα το αναπτυξιακό. Δεν προσελκύουν κανένα παραγωγικό κεφάλαιο. Δεν κάνουν τίποτε άλλο, παρά να δημιουργούν μία σχολή και μία τεράστια ανισότητα ανάμεσα στους Έλληνες πολίτες, σε αυτούς οι οποίοι έχουν τη δυνατότητα και την τεχνογνωσία να δημιουργούν τέτοιες εταιρείες και σε όλους τους υπόλοιπους.
      Για το λόγο αυτό, πιστεύω -και πιστεύουμε εμείς στο ΠΑ.ΣΟ.Κ.- ότι πρέπει να υπάρξουν απαγορευτικές φορολογικές ρυθμίσεις, με υψηλό τίμημα κατ’ έτος, πολύ υψηλότερο απ’ αυτό που υπάρχει σήμερα, προκειμένου να σταματήσει όλη αυτή η ιστορία της κατοχής ιδιωτικών κατοικιών από εξωχώριες εταιρείες.
      Εάν η Κυβέρνηση θεωρεί ότι πρέπει να εξακολουθήσουμε να παραμένουμε στο ίδιο καθεστώς, νομίζω ότι γνωρίζει πως με πολύ ενδιαφέρον θα παρακολουθήσουμε την επιχειρηματολογία της. Εάν κάποιοι από τους συναδέλφους, επίσης, νομίζουν ότι πρέπει να συνεχίσουμε να ανεχόμαστε εξωχώριες εταιρείες με μόνη δραστηριότητα την κατοχή ιδιωτικών κατοικιών, επίσης, μπορούν να αναπτύξουν την επιχειρηματολογία τους.
      Το δεύτερο στο οποίο ήθελα να αναφερθώ, είναι η ιστορία του λαθρεμπορίου των καυσίμων. Είναι βέβαιο ότι, όπως και διεθνώς συμβαίνει, ένας αποτελεσματικός τρόπος, προκειμένου να μειωθεί και να εξαλειφθεί κάποια στιγμή το λαθρεμπόριο καυσίμων είναι η εξομοίωση των τιμών, των δασμών, δηλαδή, στο πετρέλαιο κίνησης με το πετρέλαιο θέρμανσης. Και ως προς αυτό, το μέτρο έχει μία σωστή κατεύθυνση.
      Αυτό το οποίο δημιουργεί ανησυχία είναι πρώτον, ο τρόπος ελέγχου των αποθεμάτων, τα οποία την 14η Φεβρουαρίου θα υπάρχουν στις αποθήκες. Θα ήθελα να πω, για να έχετε μια εικόνα, ότι οι αποθηκευτικοί χώροι για πετρέλαιο θέρμανσης υπερβαίνουν τους διακόσιους χιλιάδες τόνους. Αυτό, λοιπόν, το σύστημα, το οποίο περιγράφεται ως μία προσέγγιση στο σχέδιο νόμου, είναι απολύτως αναποτελεσματικό, με συνέπεια το δημόσιο, τη νύχτα της 14ης προς τη 15η Ιανουαρίου, να δημιουργήσει τη δυνατότητα να πλουτίσουν άνθρωποι μέσα σε μια νύχτα.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Του Φεβρουαρίου, όχι του Ιανουαρίου.
      ΧΡΙΣΤΟΣ ΒΕΡΕΛΗΣ: Συγγνώμη, Φεβρουαρίου, όχι Ιανουαρίου. Πήγατε ένα μήνα πίσω, αφού διαπιστώσατε βεβαίως, ότι δεν είχατε τη δυνατότητα να αντιμετωπίσετε όλα αυτά τα θέματα.
      Το δεύτερο αφορά τη ροή από τη διανομή του πετρελαίου θέρμανσης, από τη στιγμή που ο καταναλωτής θα πληρώνει στην τιμή με το μειωμένο δασμό και θα καλείται μετά ένα σύστημα να επιστρέψει στους διανομείς του λιανεμπορίου, δηλαδή, στους πρατηριούχους, τα ποσά αυτά τα οποία υπάρχουν.
      Έγινε μία ευρύτατη και αναλυτική συζήτηση στην επιτροπή. Η Κυβέρνηση επιχειρηματολόγησε και υποστήριξε ότι διαθέτει σύστημα, το οποίο μπορεί να επαληθεύσει τη λογική κατανάλωση σε κάθε καταναλωτή πετρελαίου θέρμανσης.
      (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κα ΕΛΣΑ ΠΑΠΑΔΗΜΗΤΡΙΟΥ)
      Να σας πω ότι υπάρχουν περίπου εννιακόσιες χιλιάδες καταναλωτές, σημεία δηλαδή που καταναλώνουν πετρέλαιο θέρμανσης, εννιακόσιες χιλιάδες κωδικοί, εννιακόσιες χιλιάδες οικοδομές, οι οποίες έχουν τη δυνατότητα και θα ξεκινήσουν μετά τις 15 Φεβρουαρίου να παίρνουν το πετρέλαιο θέρμανσης.
      Παρακαλέσαμε τον κύριο Υπουργό να μας παρουσιάσει το σύστημα αυτό αναλυτικά. Μας είπε γενικώς ότι από τους λογαριασμούς της Δ.Ε.Η., θα είναι σε θέση οι υπηρεσίες του Υπουργείου Οικονομικών να εντοπίσουν την αληθοφάνεια της παραγγελίας, δηλαδή θα υπάρξει αποκλεισμός της περίπτωσης συνεννόησης ανάμεσα σ’ ένα λιανοπωλητή και στον πελάτη ή παραγωγής πλαστών πιστοποιητικών, με τα οποία θα γίνονται οι εισπράξεις της διαφοράς του δασμού.
      Φοβάμαι, αγαπητές κυρίες και κύριοι συνάδελφοι, ότι από το λαθρεμπόριο των πετρελαιοειδών θα περάσουμε στο λαθρεμπόριο των χαρτιών, διότι η Κυβέρνηση ήταν απολύτως απροετοίμαστη. Αυτό φάνηκε πάρα πολύ εύκολα και από το γεγονός ότι αναγκάστηκε με την πρώτη συζήτηση να πάει ένα μήνα πίσω τις ρυθμίσεις αυτές. Υποθέτω ότι μέσα στον ένα μήνα αυτό δεν θα έχει τη δυνατότητα -μέχρι τις 15 Φεβρουαρίου- να αντιμετωπίσει τους εννιακόσιες χιλιάδες κωδικούς των πελατών, προκειμένου να γνωρίζει, όταν της φέρνει κάποιος χαρτιά, ότι σε μια πολυκατοικία στην οδό τάδε, σε μια περιοχή της Αθήνας έδωσε τόσο πετρέλαιο. Θα υπάρξει ένας τραγέλαφος, ο οποίος αντί να περιορίσει, θα διευρύνει τη διαφθορά. 
      Η Κυβέρνηση αισιοδοξεί. Εμείς κρούουμε το καμπανάκι του κινδύνου. Εδώ θα είμαστε, προκειμένου να αντιμετωπίσουμε τα γεγονότα. Σε μια περίοδο δε, όπου πραγματικά η διαφθορά «έχει μπει από την πίσω πόρτα» σε διάφορες κυβερνητικές δραστηριότητες και επειδή πιστεύω στην εντιμότητα του κυρίου Υπουργού, πιστεύω απλώς ότι υπάρχει αδυναμία να εξυπηρετηθεί το σύστημα αυτό, παρ’ ότι επί σχεδόν τρεισήμισι χρόνια η Κυβέρνηση υποτίθεται ότι ασχολείται αποκλειστικά με τον τρόπο της πάταξης του λαθρεμπορίου. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Βερελή.
      Το λόγο έχει ο κ. Αγοραστός, από τη Νέα Δημοκρατία, για οκτώ λεπτά.
       ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, από το Μάρτιο του 2004 η Κυβέρνηση του Κώστα Καραμανλή έχει θέσει σαν βασικό στόχο τη δημιουργία ενός απλού, ενός δίκαιου, ενός αντικειμενικού, ενός αποτελεσματικού φορολογικού συστήματος, ενός συστήματος που θα δώσει τέλος στο φόρο διαφθοράς που πλήρωναν οι Έλληνες και οι Ελληνίδες μέχρι σήμερα και ενός συστήματος, το οποίο πρόκειται να περιορίσει την αβεβαιότητα της καθημερινότητας του Έλληνα πολίτη.
      Κύριοι συνάδελφοι της Αντιπολίτευσης, δυστυχώς ασκείτε κακής ποιότητος αντιπολίτευση. Γιατί; Γιατί σε κάθε νομοσχέδιο αυτοαναιρείστε. Γιατί η κακής ποιότητος αντιπολίτευση σάς αναιρεί και σάς αφαιρεί το δικαίωμα να έχετε σωστή και σοβαρή παρέμβαση στο νομοθετικό έργο.
      Θα σας εξηγήσω τι εννοώ. Πριν από μερικούς μήνες φωνάζατε κατά «των άδικων έμμεσων φόρων». Τώρα η Κυβέρνηση αυξάνει την άμεση φορολογία και καταργεί την έμμεση στην ακίνητη περιουσία. Δεν έρχεστε, όμως, να πείτε το αυτονόητο, ότι πραγματικά η Κυβέρνηση κάνει το σωστό. Φωνάζατε πριν από μερικούς μήνες ότι μείωσε η Κυβέρνηση τη φορολογία στα επιχειρηματικά κέρδη και σήμερα που αυξάνει τη φορολογία στην ακίνητη περιουσία των επιχειρήσεων κατά 6 τοις χιλίοις των ακινήτων που δεν ιδιοχρησιμοποιούνται, λέτε ότι αυτό είναι δημαγωγία.
      Μας εγκαλούσατε ότι δεν παίρναμε μέτρα κατά του λαθρεμπορίου των καυσίμων. Θα ήθελα να σας πω πως όταν φύγατε από την εξουσία, δεν πήρατε μαζί σας όλα τα λάθη, τις παραλείψεις και τους εθισμούς στους οποίους είχατε οδηγήσει την ελληνική κοινωνία. Σήμερα προτείνουμε να εφαρμοστεί ένα καλά μελετημένο σχέδιο, ένας μηχανισμός που δεν θα επιβαρύνει καθόλου τον τελικό καταναλωτή, που βάζει σε τάξη τη διακίνηση του πετρελαίου θέρμανσης. Εφευρίσκετε αντιρρήσεις, ενστάσεις. Προσπαθείτε να παρακωλύσετε την εφαρμογή του. 
      Πού είναι η βοήθεια; Πού είναι ο ρόλος που πρέπει να παίξετε ως Αξιωματική Αντιπολίτευση ή ως Αντιπολίτευση σε αυτό το Κοινοβούλιο; Δυστυχώς, έχουν χαθεί οι ρόλοι. Ακολουθείτε λαϊκίστικους και ανέξοδους δρόμους, με αφορισμούς, που είναι και το πιο εύκολο πράγμα. 
      Θέλω να πω: Σταματήστε αυτό το διαζύγιο που έχετε πάρει με την αλήθεια! Σταματήστε να διαλέγετε συστηματικά το δρόμο των αφορισμών και των εύκολων υποσχέσεων! 
      Άκουσα προηγουμένως ότι βοηθούμε τις off-shore εταιρείες. Θα πρέπει ή απώλεια μνήμης να έχετε για τα παρελθοντικά σας πεπραγμένα ή να πλέετε σε πελάγη ηθελημένης άγνοιας. Οι off-shore εταιρείες μεγαλούργησαν στη χώρα μας τη δεκαετία της δικής σας διακυβέρνησης. Και όσον αφορά τα ακίνητα των οff-shore εταιρειών, πέραν του 3% του φόρου, που ισχύει σήμερα και παραμένει, βάζουμε επιπλέον φόρο 6‰, όπως όλα τα νομικά πρόσωπα. Και βέβαια, όταν ιδιοχρησιμοποιούνται, υπολογίζεται το τεκμαρτό εισόδημα και φορολογείται σαν εισόδημα από ακίνητα. Και παίρνουμε και το 3% του συμπληρωματικού φόρου. Συνεπώς, πρέπει, όταν ασκείτε αντιπολίτευση, να την ασκείτε μετά λόγου γνώσεως και όχι μετά λόγου αφορισμού και δημαγωγίας. 
      Κυρίες και κύριοι συνάδελφοι, οι αλλαγές που προωθεί το κυβερνητικό επιτελείο της Νέας Δημοκρατίας και της Κυβέρνησης Καραμανλή δεν είναι αποσπασματικές και τυχαίες. Είναι στοχευμένες. Προσπαθούμε να δημιουργήσουμε ένα φορολογικό περιβάλλον, που να μην επιδέχεται παρέμβαση ανθρώπινου χεριού, ένα φορολογικό περιβάλλον πλήρως αντικειμενικοποιημένο. 
      Γι’ αυτό καταργούμε το φόρο στις γονικές παροχές και τον αντικαθιστούμε μ’ ένα τέλος 1% επί της αντικειμενικής αξίας. Διαφωνείτε; Βγείτε και πείτε: Διαφωνούμε, γιατί πρέπει να πληρώνουν περισσότερο οι Έλληνες πολίτες!
      Καταργούμε το φόρο κληρονομιάς, όπως είχαμε πει προεκλογικά και λέμε ότι θα πληρώνουν 1% επί της αντικειμενικής αξίας. Μάλιστα, διατηρούμε το αφορολόγητο. Διαφωνείτε; Πρέπει να πληρώνουν παραπάνω; 
      Κύριοι συνάδελφοι, ισχυρίζεστε ότι ο φόρος κληρονομίας είναι χαριστικός για μεγάλα εισοδήματα. Λάθος. Ο φόρος κληρονομίας στην πράξη επιβάρυνε τα μικρά και μεσαία εισοδήματα. Επομένως, η κατάργησή του δεν αποτελεί χαριστική πράξη για τα μεγάλα εισοδήματα, αφού τα μεγάλα εισοδήματα κατάφεραν να φοροδιαφεύγουν με τις διατάξεις που εσείς, ως Κυβέρνηση, είχατε νομοθετήσει. 
      Το ενιαίο τέλος ακινήτων, το 1‰ είναι κοινωνικά δίκαιο, αφού επιβάλλεται στο σύνολο των πολιτών και των νομικών προσώπων χωρίς εξαιρέσεις. Διευρύνουμε τη φορολογική βάση και ταυτόχρονα είναι προοδευτικός ο φόρος. Όσο περισσότερα έχει ο καθένας τόσο περισσότερα πληρώνει. Όσο λιγότερα έχει τόσο λιγότερα πληρώνει. Αν δεν έχει,  δεν πληρώνει καθόλου, όταν είναι μικρής αξίας η ακίνητη περιουσία του. 
      Πρέπει, επίσης, να σας θυμίσω ότι το Σύνταγμα επιβάλλει την υποχρέωση συνεισφοράς των πολιτών στα φορολογικά, ανάλογα με τις δυνατότητές τους. Ακόμη, απαλλάσσεται η πρώτη κατοικία από το φόρο μεταβίβασης και από το τέλος συναλλαγής ακινήτων. 
      Κύριοι συνάδελφοι, ένας άλλος βασικός στόχος του νομοσχεδίου είναι η αντιμετώπιση της σοβαρής στρέβλωσης στην αγορά καυσίμων, που οφείλεται στην παράνομη χρήση του πετρελαίου θέρμανσης ως κίνησης, δηλαδή στο λαθρεμπόριο των καυσίμων. 
      Η Κυβέρνηση ενοποιεί τα δύο πετρέλαια σε ένα και δίνει τη δυνατότητα με τη συμμετοχή των πολιτών να χτυπήσουμε τη φοροδιαφυγή και το λαθρεμπόριο. Αυτά στην ουσία είναι χρήματα των πολιτών που πρέπει να μαζεύονται και να πηγαίνουν για τη βελτίωση της ζωής τους.
      	Κύριε Υπουργέ, σ’ αυτήν τη διαδικασία πρέπει να δούμε με μεγάλο σεβασμό και ενδιαφέρον την κατηγορία του αγροτικού πετρελαίου. Η διαδικασία αλλάζει. Συγκεκριμένα με Κ.Υ.Α. θα καθορίζονται οι δείκτες μηχανικής απασχόλησης και η ωριαία κατανάλωση πετρελαίου ανά καλλιέργεια. Εδώ θα πρέπει να δούμε με σεβασμό και μ’ ενδιαφέρον πόσο πρέπει να είναι αυτή η κατανάλωση σε κάθε καλλιέργεια, αν είναι δυναμική ή όχι.
      	Επίσης σε κάποιες διατάξεις αυτού του νομοσχεδίου, κύριοι συνάδελφοι, προβλέπεται η αύξηση από 80% σε 100% της προκαταβολής φόρου για τις τράπεζες. Διαφωνείτε σ’ αυτό; Πείτε μας. Διαφωνείτε ότι θα πρέπει να φορολογούνται κάθε χρόνο τα κέρδη των τραπεζών που προέκυψαν στην αμέσως προηγούμενη χρήση και δεν φορολογήθηκαν αλλά καταγράφηκαν σε λογαριασμό αφορολόγητου αποθεματικού ή συγκεντρωτικά στον ισολογισμό; 
      	Κυρίες και κύριοι συνάδελφοι, αυτή η Κυβέρνηση προσπαθεί να κάνει ένα δίκαιο φορολογικό σύστημα με πλήρη αντικειμενικοποίηση, με κριτήρια τα οποία δεν θα επιδέχονται υποκειμενικές ερμηνείες και όπου δεν θα υπάρχει παρέμβαση ανθρώπινου χεριού στην αξιολόγηση αλλά και στη συναλλαγή μεταξύ του πολίτη και των εφοριών.
      	Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Αγοραστό.
      	Έχει ζητήσει το λόγο ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
      	Ορίστε, κύριε συνάδελφε, έχετε το λόγο.
      	ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, παρ’ όλο που ο εισηγητής, ο συνάδελφος κ. Λαφαζάνης μίλησε αναλυτικά για το νομοσχέδιο, θα ήθελα να κάνω ορισμένες παρατηρήσεις και κυρίως θα ήθελα να επισημάνω τη σημασία που έχουν οι ρυθμίσεις του. Πρόκειται για ρυθμίσεις τολμηρές που διαψεύδουν την κριτική προς την Κυβέρνηση ότι δεν παίρνει τολμηρά μέτρα. Όταν θέλει η Κυβέρνηση αυτή, παίρνει τολμηρά μέτρα. Το δυστύχημα είναι ότι οι τολμηρές αυτές ρυθμίσεις, όπως θα εξηγήσω, είναι προς όφελος των πλουσίων, είναι προς όφελος των εύπορων στρωμάτων και είναι σε βάρος όσων ζουν κάτω από το μέσο όρο.
      	Οι ρυθμίσεις στις οποίες αναφέρομαι, και που συζητήθηκαν ήδη, είναι πρώτον: η ουσιαστική κατάργηση του φόρου κληρονομιάς και δεύτερον: η κατάργηση του φόρου μεγάλης ακίνητης περιουσίας. Αυτές είναι οι δύο παρεμβάσεις που επηρεάζουν συνολικά τη δομή του φορολογικού συστήματος, όπως θα προσπαθήσω να δείξω.
      	Βεβαίως υπάρχει ένα τρίτο κεφάλαιο στο οποίο δε θα αναφερθώ διότι αναφέρθηκε αναλυτικά ο συνάδελφος κ. Λαφαζάνης που αφορά την προσπάθεια πάταξης του λαθρεμπορίου. Νομίζω ότι το κεφάλαιο αυτό έχει σημασία κυρίως για το γεγονός ότι είμαστε μία χώρα όπου είναι σα να ζούμε ακόμα στην εποχή της ποτοαπαγόρευσης. Παντού μπορεί να εντοπίσει κάποιος φαινόμενα λαθρεμπορίου, αλλά δεν ξέρω αν στην Ευρώπη υπάρχει άλλη χώρα όπου το λαθρεμπόριο είναι σημαντική οικονομική λειτουργία, όπου αποτελεί μορφή πλουτισμού και τρόπο συσσώρευσης κεφαλαίου τελικά. 
      Επειδή πολλοί μιλούν σήμερα για τον καπιταλισμό και λένε μεταφορικά ότι είναι ένας καπιταλισμός-«καζίνο», ίσως πρέπει να πούμε ότι υπάρχει και μία διάσταση, μία τάση και μία δυναμική και προς έναν «μαφιόζικο» καπιταλισμό. Η περίπτωση της χώρας μας δεν είναι μακριά απ’ αυτήν την κατάσταση, διότι όταν λέμε για λαθρεμπόριο καυσίμων, δεν εννοούμε κάποιο φουκαρά που κάνει λαθρεμπόριο μερικά λίτρα καυσίμων, αλλά μιλάμε για συγκροτημένα κυκλώματα, για συγκροτημένα συμφέροντα από δεκαετίες.
      Επομένως εμείς θεωρούμε θετική κάθε προσπάθεια που γίνεται προς την κατεύθυνση αντιμετώπισης του προβλήματος. 
      Μας προκαλεί τεράστια εντύπωση το ότι δεν θίγεται έστω και το θέμα του λαθρεμπορίου καυσίμων για τη Ναυτιλία. Έχουμε μεγάλες επιφυλάξεις για το αν το σύστημα αυτό θα αποδώσει. Θα ευχόμασταν να αποδώσει. 
      Όπως είπα, δε θέλω να επεκταθώ. Θα ήθελα, όμως, να κάνω μια επισήμανση, διότι αυτές τις ημέρες ζούμε μία ορισμένη ατμόσφαιρα και δεν θα πρέπει να θεωρηθούν παρωνυχίδες ή αποσπασματικά φαινόμενα αυτά που συμβαίνουν από εδώ κι από εκεί. Δυστυχώς συγκροτούν τάσεις, οι οποίες αν δεν αντιμετωπιστούν έγκαιρα, θα γιγαντώνονται και θα επηρεάζουν συνολικά την οικονομική και την πολιτική ζωή της χώρας μας.
      Έρχομαι τώρα στο φόρο κληρονομιάς. Για να τεκμηριώσω την άποψη, ότι πρόκειται για μία πολύ σοβαρή παρέμβαση αυτή που γίνεται στο φορολογικό σύστημα και για να το εξηγήσω αυτό, θα μου επιτρέψετε να αναφέρω εν συντομία τι ισχύει σε άλλες χώρες, με βάση τα στοιχεία που μπόρεσαν να μου εξασφαλίσουν οι συνεργάτες μου.
      Ηνωμένες Πολιτείες Αμερικής, η Μέκκα του καπιταλισμού και της προστασίας των δικαιωμάτων ιδιοκτησίας κατά πολλούς: Στην Αμερική, λοιπόν, ο φόρος κληρονομίας είναι βασικός φόρος του κράτους και υψηλότατος. Αν κάποιος έχει να κληρονομήσει ακίνητη περιουσία ύψους 1.500.000 δολαρίων, θα πληρώσει 555.000 δολάρια φόρο. Αν κάποιος έχει να κληρονομήσει περιουσία ύψους 3.000.000 δολαρίων, τότε θα πληρώσει 555.000 δολάρια για τα πρώτα 1.500.000 δολάρια και 45% για τα άλλα 1.500.000 δολάρια, μέχρι δηλαδή τα 3.000.000 δολάρια. Υπάρχει μία διαφοροποίηση αν ο κληρονόμος είναι σύζυγος, αν είναι τέκνο, αν είναι εγγόνι, αν είναι γονείς, αδέλφια κ.λπ.. 
      Στη Γερμανία υπάρχει επίσης μία κλιμάκωση. Για όσους κληρονομούν περιουσίες ύψους πάνω από 500.000, ο συντελεστής είναι 15%. Υπάρχει βεβαίως αφορολόγητο όριο 300.000 για τη σύζυγο, 200.000 για τα τέκνα κλπ.
      Έρχομαι στη Γαλλία. Κι εδώ υπάρχουν συντελεστές. Ο συντελεστής για περιουσία αξίας από 1.700.000 ευρώ και πάνω είναι 40%.
      Παρατηρούμε, λοιπόν, ότι στις περισσότερες χώρες ο φόρος μεγάλης ακίνητης περιουσίας πρώτον είναι προοδευτικός ως προς τους συντελεστές και δεύτερον, οι συντελεστές είναι αρκετά υψηλοί. Υπάρχουν και κάποιες χώρες που δεν έχουν φόρο κληρονομίας ή που τον κατήργησαν πρόσφατα. Μεταξύ των χωρών αυτών εκείνη που κάνει εντύπωση είναι η Σουηδία. Πρέπει να λάβετε, όμως, υπ’ όψιν σας ότι στη Σουηδία τα φορολογικά έσοδα του κράτους είναι περίπου το 50% του Α.Ε.Π.. Θέλω, δηλαδή, να πω ότι η φορολογία είναι πάρα πολύ υψηλή. Και κανείς δεν θα είχε αντίρρηση –ενδεχομένως και στη χώρα μας- εάν τα φορολογικά έσοδα ήταν επαρκή, να συζητούσε τη δυνατότητα μείωσης κάποιων φόρων, μεταξύ των οποίων και του συγκεκριμένου φόρου.
      Άρα αυτό το οποίο κάνει η Κυβέρνηση, προκαλεί εντύπωση, αν συγκριθεί με το τι συμβαίνει αλλού.
      Τώρα, όσον αφορά το τι ισχύει στην πράξη, έχει αναπτυχθεί. Είπα ότι καταργείται στην ουσία, με την έννοια ότι ο φόρος, που τίθεται, είναι ελάχιστος.
      Ποια είναι τα επιχειρήματα υπέρ του να υπάρχει ο φόρος ακίνητης περιουσίας, διότι, όπως είδαμε, φόρος –και μάλιστα υψηλός- υπάρχει και σε άλλες χώρες καπιταλιστικές; 
      Στην Αμερική ένα επιχείρημα, που χρησιμοποιούν, είναι ότι αν υπάρχει φόρος κληρονομίας για την ακίνητη περιουσία –και όχι μόνο- ενθαρρύνονται οι πλούσιοι Αμερικανοί να κάνουν δωρεές και φιλανθρωπίες.
      Υπάρχει ένα δεύτερο επιχείρημα, το οποίο το χρησιμοποιούν και πολύ πλούσιοι άνθρωποι ατομικά. Διάβαζα κάπου ότι ένας μεγάλος επενδυτής ο οποίος είναι εν ζωή, ο Μπάφετ στην Αμερική, δεν αφήνει την περιουσία του στα παιδιά του. Δήλωσε κάπου «Θα τους αφήσω τόσα, ώστε να μην γυρνούν στους δρόμους άποροι, αλλά δεν θα τους αφήσω τόσα, ώστε να μην χρειάζεται να δουλέψουν στη ζωή τους». Τα πιο πολλά τα άφησε δωρεά σ’ ένα ίδρυμα που έχει ο Μπιλ Γκέιτς με τη γυναίκα του. Είναι μια λογική ατομική αυτή. 
      Εγώ θα σταθώ σ’ ένα επιχείρημα το οποίο έχει χρησιμοποιήσει επίσης ένας Έλληνας δωρητής. Εάν πάτε στο «Σισμανόγλειο Νοσοκομείο» θα δείτε μια  πινακίδα από τον κληροδότη, η οποία, εάν θυμάμαι καλά, γράφει «Από την κοινωνία τα πήρα, στην κοινωνία τα έδωσα». Το επιχείρημα το οποίο θέλω να υποστηρίξω, είναι το εξής: Για να παραχθεί πλούτος, πρέπει να προϋπάρχει η κοινωνία με τις δομές της. Πρέπει να υπάρχει η κοινωνία, πρέπει να υπάρχει το εκπαιδευτικό σύστημα, πρέπει να υπάρχει το σύστημα υγείας, πρέπει να υπάρχουν δρόμοι, πρέπει να υπάρχουν νόμοι, πρέπει να υπάρχει όλο αυτό το σύστημα. Άρα είναι νόμιμο, ακόμα και σ’ ένα καθεστώς σαν αυτό που ζούμε, να υπάρχει φόρος κληρονομιάς, ούτως ώστε ένα μέρος του πλούτου που συσσωρεύει κάποιος στη ζωή του να διατίθεται για την αναπαραγωγή της κοινωνίας. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Γι’ αυτό και η ρύθμιση που προωθεί η Κυβέρνηση, θα μου επιτρέψετε να πω ότι έχουν και ένα αντικοινωνικό στοιχείο, έναν αντικοινωνικό χαρακτήρα. Ενθαρρύνεται στην ουσία και προστατεύεται ο αδρανής πλούτος. Έχει ο άλλος εκατομμύρια περιουσία και του λες «Δεν χρειάζεται, δεν θα πληρώσεις τίποτε στην κληρονομιά. Άστα εκεί», ή αυτός που τα παραλαμβάνει δεν νοιώθει ενδεχομένως την ανάγκη να αξιοποιήσει την περιουσία για να μπορεί να πληρώσει το φόρο. Ακριβώς γι’ αυτό θεωρούμε ότι είναι πολύ σημαντική αυτή η ρύθμιση.
      Πρώτον, καθιστά πιο άδικο, λιγότερο προοδευτικό συνολικά το φορολογικό σύστημα και όχι μόνο το συγκεκριμένο φόρο. Δεύτερον, προστατεύει, όπως είπα, τον αδρανή πλούτο και τρίτον, επειδή ζούμε σε μια χώρα με μεγάλο δημόσιο χρέος και ελλείμματα, το έλλειμμα που δημιουργεί η κατάργηση του φόρου κληρονομιάς θα αναπληρωθεί με την επιβολή άλλων φόρων σε κοινωνικά στρώματα που δεν έχουν πλούτο να κληρονομήσουν ή να παραλάβουν από κληρονόμους.
      Τι έπρεπε να γίνει; Πρώτον, μπορούσαν να ανέβουν τα όρια. Τα όρια σήμερα των 95.000 ευρώ θα μπορούσαν να ανέβουν, ούτως ώστε πράγματι ένας μικροϊδιοκτήτης, μια οικογένεια για την οποία η κληρονομιά είναι μια μορφή αποταμίευσης, να μην πληρώσει φόρο. Από εκεί και πάνω, όμως, θα έπρεπε να υπάρχει μια κλιμάκωση των συντελεστών. 
      Σε ό,τι αφορά τη δυνατότητα κάποιων να μετατρέψουν την περιουσία τους σε εταιρική περιουσία και να τη μεταβιβάσουν με πολύ χαμηλό συντελεστή μέσω μετοχών, αυτό το πρόβλημα, που είναι υπαρκτό και για το οποίο έχει μεγάλη ευθύνη το ΠΑ.ΣΟ.Κ. που το θεσμοθέτησε, θα μπορούσε να αντιμετωπιστεί με διάφορους τρόπους και με διάφορα αντικίνητρα, που θα μπορούσαν να θεσπιστούν.
      Το ότι το έλλειμμα που δημιουργεί στον προϋπολογισμό η κατάργηση του φόρου κληρονομίας πρέπει να αναπληρωθεί με άλλους φόρους, το αποδεικνύει το δεύτερο κεφάλαιο του νομοσχεδίου, που αφορά το ενιαίο τέλος ακίνητης περιουσίας. Εδώ, βεβαίως, το έλλειμμα του προϋπολογισμού αυξάνεται περισσότερο, διότι καταργείται ο φόρος μεγάλης ακίνητης περιουσίας. 
      Άκουσα εδώ το επιχείρημα, το οποίο δεν τιμά αυτούς που το λένε, ότι υπήρχε μεν ο φόρος μεγάλης ακίνητης περιουσίας, αλλά πολλοί τον παραβίαζαν, έκαναν φοροδιαφυγή και γι’ αυτό καταργείται. Αυτό δείχνει ένα ρακένδυτο κράτος, το οποίο δε μπορεί καν να εφαρμόσει τους νόμους του. Αντί να έρθει εδώ προς συζήτηση το θέμα πώς πρέπει να εφαρμοστεί ο φόρος μεγάλης ακίνητης περιουσίας, η λογική είναι «επειδή δεν μπορούμε και έχουμε δυσκολίες, διότι υπάρχουν και αετονύχηδες ή δεν ξέρω τι άλλο, τον καταργούμε». Δεν είναι σοβαρή λογική αυτή. 
      Θα είμαι συγκεκριμένος. Με βάση τις φορολογικές δηλώσεις του 2006, επτά χιλιάδες οκτακόσιες σαράντα οκτώ Έλληνες υπέβαλαν δηλώσεις μεγάλης ακίνητης περιουσίας και εμφανίζεται να έχουν περιουσία πάνω από 1.000.000 ευρώ. Επτά χιλιάδες οκτακόσια σαράντα οκτώ άτομα δήλωσαν το 2006 περιουσία πάνω από 1.000.000 ευρώ και πλήρωσαν φόρο 65.000.000 ευρώ.
      Γιατί τους τα χαρίζετε; Σε αυτά τα οκτώ χιλιάδες άτομα γιατί χαρίζετε τα 65.000.000 ευρώ; Τους λείπουν; Αν τους λείπουν, να τους βοηθήσουμε. Την ίδια χρονιά, το 2006 τρεις χιλιάδες περίπου νομικά πρόσωπα –τρεις χιλιάδες διακόσια ογδόντα έξι για την ακρίβεια- δήλωσαν μεγάλη ακίνητη περιουσία, δηλαδή πάνω από 1.000.000 ευρώ, και πλήρωσαν φόρο 101.000.000 ευρώ. Γιατί τους τα χαρίζετε;
      Ποιοι θα πληρώσουν τώρα αυτά που έχετε χαρίσει ή χαρίζετε από δω κι από κει; Είπε ο παριστάμενος Υπουργός στην Επιτροπή ότι θα επιβαρυνθούν τα νομικά πρόσωπα. Αυτό είναι σωστό ώς ένα βαθμό και ώς ένα σημείο. Είναι επίσης θετικό και το ότι μπαίνουν και τα ιδρύματα της Εκκλησίας, τα ακίνητα της Εκκλησίας. Είναι αρνητικό που μπαίνουν αποσπασματικά. Όπως έχουμε πει, πρέπει να επανεξεταστεί όλο το καθεστώς φορολογικής ασυλίας της Εκκλησίας σε ό,τι αφορά τις εμπορικές δραστηριότητές της.
      Η βασική όμως πηγή από την οποία θα καλυφθούν τα ελλείμματα αυτά –και μάλιστα ο Προϋπολογισμός προβλέπει ότι θα εισπράξει και 900.000.000 ευρώ από το τέλος ακίνητης περιουσίας- είναι εκείνοι οι Έλληνες και Ελληνίδες, που έχουν κύρια κατοικία εκατό τετραγωνικά, εξήντα τετραγωνικά, εκατόν είκοσι τετραγωνικά, αλλά έχουν και κάποιο δεύτερο σπίτι, είτε στο χωριό τους ως κληρονομιά, είτε δεύτερη κατοικία. Αυτή η οικογένεια, που είναι πολύ συνηθισμένη στην Ελλάδα –διότι το σπίτι, όπως είπα, η μικροκατοικία, η μικροϊδιοκτησία λειτουργεί και ως μορφή αποταμίευσης- αυτή θα επιβαρυνθεί. Αυτή είναι ο χώρος όπου διευρύνεται η φορολογική βάση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε.
      Και θα πει κάποιος, ναι, αλλά το τέλος είναι χαμηλό. Αλλά θα αυξάνει κάθε φορά που θα αυξάνουν οι αντικειμενικές αξίες. Και όποτε ο προϋπολογισμός ή η Κυβέρνηση, είτε αυτή είτε κάποια άλλη, έχει προβλήματα θα έχει ένα μηχανισμό φορομπηχτικό, που με ευκολία θα αυξάνει το τέλος. Και πολλές φορές θα θέτει και το δίλημμα: θέλετε να αυξήσω τον Φ.Π.Α. ή θέλετε να αυξήσω το ενιαίο τέλος ακίνητης περιουσίας;
      Επομένως γι’ αυτούς τους λόγους εμείς θεωρούμε ότι και οι δύο αυτές παρεμβάσεις είναι πολύ σημαντικές. Αλλοιώνουν προς το χειρότερο το φορολογικό σύστημα. Δεν έχουν συνειδητοποιηθεί ακόμα και οι φορείς που ήρθαν στην Επιτροπή δεν είχαν πλήρη εικόνα. Έπαιρνε καθένας μια γωνία του θέματος που νομίζει ότι μπορεί να τον ευνοεί.
      Πιστεύω ότι πρέπει να μελετηθούν από τους ενδιαφερόμενους και από όλο τον κόσμο αυτά τα μέτρα. Και κυρίως πρέπει να γίνει κατανοητό ότι ένα άδικο και αναποτελεσματικό φορολογικό σύστημα που έχουμε στην Ελλάδα τώρα γίνεται ακόμη πιο άδικο. Και επομένως η Κυβέρνηση, πολύ σύντομα, εν όψει και των προβλημάτων που έχει ο προϋπολογισμός, θα εμφανιστεί με ελλείμματα, θα εμφανιστεί με προτάσεις και θα μας λέει για την ανάγκη λήψης και άλλων εισπρακτικών μέτρων, ενδεχομένως ακόμη και αύξηση του Φ.Π.Α., μέτρα που είναι όλα σε βάρος των πολλών.
      Και η ρίζα του προβλήματος –μάλλον μία από τις ρίζες του προβλήματος- είναι και οι ρυθμίσεις που γίνονται εδώ, τις οποίες ψηφίζει η πλειοψηφία, που αφορούν την κατάργηση του φόρου κληρονομιάς, που ευνοεί κυρίως αυτούς που έχουν μεγάλη περιουσία να κληρονομήσουν, και την κατάργηση του φόρου μεγάλης ακίνητης περιουσίας.
      Γι’ αυτούς του λόγους εμείς είμαστε αντίθετοι. Δεν υπάρχει χρόνος τώρα, αλλά έχουμε επανειλημμένα τονίσει την ανάγκη μιας μεταρρύθμισης, που με συγκεκριμένα μέτρα έχουμε δείξε ότι είναι και αναγκαία, αλλά και εφικτή.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Το λόγο έχει η κ. Συλβάνα Ράπτη.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Βρισκόμαστε εδώ για μια ακόμη φορά να συζητήσουμε ένα νομοσχέδιο, το οποίο υποτίθεται ότι δεν θα ερχόταν ποτέ στη Βουλή. Και δεν θα ερχόταν ποτέ στη Βουλή, κυρίες και κύριοι συνάδελφοι, διότι μία από τις ρήσεις της Κυβέρνησης ήταν: μακριά από μας νέοι φόροι.
      Ωστόσο το «παραμύθι» αυτό δεν κράτησε πολύ. Πριν ακόμη από τις εκλογές τις 16ης Σεπτεμβρίου του 2007 είχε αρχίσει ένα μόνιμο, διαρκές και επιταχυνόμενο όσο πλησιάζαμε στην ημερομηνία των εκλογών φλερτ της Νέας Δημοκρατίας με τους ψηφοφόρους εκείνου του χώρου του μεσαίου, αλλά και λίγο πιο κάτω οικονομικά, που προσδοκούσε ένα πράγμα: να αυξήσει τα οικογενειακά έσοδα.
      Ένας τρόπος, για να φανεί ότι δήθεν υπάρχει πιθανότητα να αυξηθούν τα οικογενειακά έσοδα της μέσης ελληνικής οικογένειας, ήταν να φανεί ότι θα κοπούν φόροι. Αυτήν τη στρατηγική ήθελε να εξυπηρετήσει προεκλογικά και συνεχίζει και μετεκλογικά η Κυβέρνηση. Όταν κάποιος ακούει ότι καταργείται ένας φόρος, διακατέχεται από ένα αίσθημα ευχαρίστησης. Όμως, αυτή είναι η πρώτη εντύπωση. Διότι, όταν βάλουμε μετά κάτω τα πράγματα με χαρτί και μολύβι, βλέπουμε ότι στην πράξη δεν παύει να ισχύει αυτό που πάντα κάνουν οι Κυβερνήσεις της Νέας Δημοκρατίας: Ό,τι δίνουν με το ένα χέρι το παίρνουν με το άλλο. 
      Υποτίθεται ότι ο στόχος αυτού του νομοσχεδίου είναι να βοηθήσει τα χαμηλά εισοδηματικά στρώματα. Δεν το κάνει όμως. Στην πραγματικότητα δεν τα βοηθά. Δημαγωγικά τα βοηθά. Και εδώ δεν μπορώ να μην αναφερθώ κατ’ ευθείαν, να μην πάω στην άλλη πλευρά, στο φόρο μεγάλης ακίνητης περιουσίας. 
      Εμείς ως ΠΑ.ΣΟ.Κ. στο πρόγραμμά μας, φερόμενοι έντιμα και με συνέπεια απέναντι στον ελληνικό λαό και όχι έχοντας ως στόχο να υφαρπάξουμε μια ψήφο, είπαμε ότι «κοιτάξτε να δείτε, θα φτιάξουμε τα οικονομικά της χώρας, θα αυξήσουμε τα έσοδα». Και ένας τρόπος, μια από τις πηγές που θα μας αποφέρουν περισσότερα έσοδα, ώστε να κάνουμε μετά κοινωνική πολιτική, είναι τα αυξημένα έσοδα από το φόρο μεγάλης ακίνητης περιουσίας. 
      Αντί γι’ αυτό, η σημερινή Κυβέρνηση χαρίζει τα χρήματα στους έχοντες και κατέχοντες και κάνει την παγκόσμια πρωτοτυπία. Αντιστρέφει την αναλογικότητα. Είσαι πλούσιος, έχεις πολλά ακίνητα, έχεις πολλά χρήματα; Έ, μέσα από αυτό εδώ το νομοσχέδιο, θα δεις ότι θα κερδίσεις πάρα πολλά. Είσαι φτωχός, είσαι πένητας, έχεις λίγα, έχεις ένα μικρό τριαράκι; Έ, θα κερδίσεις λίγα. Τι να κάνουμε; 
      Εάν, όμως, ανατρέξουμε στους αριθμούς και στα στοιχεία, θα δούμε το εξής: Το φόρο μεγάλης ακίνητης περιουσίας τον πλήρωνε μόνον το 4% εκείνων που υποχρεούντο να πληρώσουν. Το υπόλοιπο 96% μην το είδατε, μην το απαντήσατε. Γιατί; Διότι υπήρχε η σιγουριά ότι τους έχοντες και κατέχοντες δεν τους πειράζουμε, δεν τους αγγίζουμε, δεν τους ακουμπάμε και ας είναι αυτοί που μπορούν να συμβάλλουν τα μέγιστα στην αύξηση των εσόδων του κράτους, για να μπορέσει αυτό το κράτος και αυτή η Κυβέρνηση, η όποια κυβέρνηση, μετά να ασκήσει κοινωνική πολιτική. 
      Αντιθέτως έχουμε επιβολή νέου φόρου. Ένας φόρος τόσος δα, μικρούλης. Δεν τρέχει και τίποτε. Είναι 1% για την κτήση, 1‰ για τη διακίνηση. Δεν χάθηκε και ο κόσμος, βρε αδελφέ! Υπολόγισε 1 ευρώ το τετραγωνικό. Τι ψυχή έχει 1 ευρώ το τετραγωνικό; Έχει ψυχή το 1 ευρώ για τον κάθε Έλληνα πολίτη που ιδρώνει για να το βγάλει, έχει ψυχή το 1 ευρώ για τον κάθε νέο και την κάθε νέα που είναι άνεργοι, για την κάθε οικογένεια που υποχρεώνεται να θρέψει και να συντηρήσει αυτόν τον άνεργο νέο ή την άνεργη νέα. 
      Και να σας πω και κάτι; Μπορείτε να φανταστείτε ότι είναι το ίδιο ο ιδιοκτήτης ενός διαμερίσματος με τρία δωμάτια στον Κολωνό, στα Πετράλωνα και το ίδιο ένας μεγαλοϊδιοκτήτης διαμερίσματος, μεζονέτας και δεν συμμαζεύεται στα βόρεια προάστια; Ίσα και όμοια όλα; Βεβαίως, ίσα και όμοια όλα, όταν είναι να καταβάλωμεν χρηματικό ποσό. Όταν είναι να εισπράξωμεν, χαρίζουμε στους έχοντες και κατέχοντες και τα παίρνουμε από τους ολίγα έχοντες. Ίσως, υποθέτω -και υποθέτει κανείς- για να δώσουμε τη χαρά και σε εκείνον το δύστυχο Έλληνα, που δεν έχει τόσα πολλά χρήματα, ότι και αυτός φέρει στους ώμους του την ευθύνη, για να πορευθεί με υγεία οικονομικά αυτή η χώρα.
      Αντιλαμβάνεστε, κυρίες και κύριοι συνάδελφοι, πως ό,τι λάμπει, δεν είναι χρυσός. Αυτό βρίσκει την πλήρη εφαρμογή του σ' αυτό εδώ το νομοσχέδιο. Είναι ένα νομοσχέδιο στο οποίο πάνω δεν μπορεί ακόμα και όταν γίνει νόμος -γιατί θα γίνει νόμος μέσω της αριθμητικής που προβλέπει η Βουλή και η σύνθεση του Κοινοβουλίου- δεν  μπορείς να τον εμπιστευθείς αυτόν τον νόμο. Διότι, κύριε Υπουργέ μου, μιλάτε για 1‰.  Δεν μπορώ να μην θυμηθώ το Φόρο Προστιθέμενης Αξίας. Είχατε πει, αποκλείεται, δεν πρόκειται να αυξηθεί ο Φόρος Προστιθέμενης Αξίας. Τον είδαμε να αυξάνεται δύο φορές. Και αυτό το φόρο τον πληρώνουν κυρίως οι μη έχοντες. Άρα εγώ τι εμπιστοσύνη να έχω, ότι αυτό το 1% δεν θα διαφοροποιηθεί, ανάλογα με τις ανάγκες που έχουν τα κρατικά ταμεία; 
      Από την άλλη μεριά έχουμε τα καύσιμα. Εκείνο το πετρέλαιο που το πληρώνει με πολύ μεγάλη άνεση ο έχων και κατέχων, έχει καταστεί αυτή την περίοδο, αιτία καυγάδων στις πολυκατοικίες, διότι κοστίζει. Πώς θα ζεστάνει το κοκαλάκι του ο άνθρωπος που δεν έχει να πληρώνει τις αυξημένες τιμές των πετρελαιοειδών,του πετρελαίου;
      Βρήκατε ένα σύστημα εκεί εντελώς μπερδεμένο, εντελώς ακατάληπτο. Θα δίνουμε λέει, θα επιστρέφουν μετά κ.λπ. και εν πάση περιπτώσει, μην ανησυχείτε εσείς καταναλωτές, διότι θα γίνεται επιστροφή στους ενδιάμεσους, στον έμπορο. Λησμονήσατε, όμως, να πείτε κάτι πάρα πολύ απλό και το λέω μ’ένα υποθετικό έτσι παράδειγμα. Αν υποθέσουμε ότι έχει 10 ευρώ –επαναλαμβάνω, εντελώς υποθετικό το παράδειγμα και οι αριθμοί- το πετρέλαιο  και πρέπει να επιστρέψετε 0,21, εάν αυξηθεί η τιμή, πάλι η επιστροφή θα είναι 0,21. Δηλαδή τα παίρνουμε από παντού.  Μόνο που αυτό το από παντού μεταφράζεται στην πράξη, τα παίρνουμε κυρίως από αυτούς που δεν έχουν. Το γιατί είναι ένα πελώριο ερώτημα, το οποίο ζητάει από την Κυβέρνηση και από το Υπουργείο απάντηση. Και πειστική απάντηση μέσα από αυτό το νομοσχέδιο δεν έχουμε. Γι’ αυτό και η καταψήφιση είναι ο μόνος δρόμος. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ.Ράπτη. 
      Το λόγο έχει η κ.Τσουρή. 
      ΕΛΠΙΔΑ ΤΣΟΥΡΗ:  Κυρίες και κύριοι συνάδελφοι, με το υπό συζήτηση σχέδιο νόμου η Κυβέρνηση υποστηρίζει ότι ολοκληρώνεται η φορολογική της μεταρρύθμιση για τη δημιουργία ενός απλού κοινωνικά δίκαιου και αποτελεσματικού συστήματος φορολόγησης. 
      Όπως φαίνεται κατά την άποψή της,  λοιπόν, το  απλό σημαίνει εξίσωση των φορολογικών υποχρεώσεων, μεταξύ φτωχών και πλουσίων. Το κοινωνικά δίκαιο συνεπάγεται περαιτέρω ενίσχυση αυτών που δεν την έχουν ανάγκη, που δεν την χρειάζονται, δηλαδή των οικονομικά ισχυρών και τέλος το αποτελεσματικό μεταφράζεται σε τεράστια δημόσια έσοδα, με επιβολή νέου τρόπου αφαίμαξης των μικρομεσαίων στρωμάτων της ελληνικής κοινωνίας. 
      Κατ’ αυτή λοιπόν την έννοια πράγματι δεν έχουμε παρά να συμφωνήσουμε κύριοι της Κυβέρνησης ότι ολοκληρώνεται η μεταρρυθμιστική σας προσπάθεια, μία προσπάθεια, η οποία μέχρι σήμερα έχει οδηγήσει σε υπέρμετρη κερδοφορία τις μεγάλες εισηγμένες επιχειρήσεις και ιδιαίτερα τις τράπεζες, με παράλληλη αύξηση όμως, της έμμεσης φορολογίας, όπως είναι ο φόρος προστιθέμενης αξίας, όπως είναι οι ειδικοί φόροι κατανάλωσης, στα ποτά, στα καύσιμα. Αυτές τις μέρες η τιμή της αμόλυβδης έφθασε στα ύψη, καταγράφοντας νέο ιστορικό ρεκόρ. Η έμμεση φορολογία, όμως, είναι γνωστό ότι θίγει κυρίως τους οικονομικά ασθενέστερους πολίτες.
       Με το παρόν νομοσχέδιο, λοιπόν, κατ’ αρχάς επιβάλλεται ενιαίος φόρος κληρονομιών και γονικών παροχών 1% στα ακίνητα, με πλήρη απαλλαγή για την απόκτηση της πρώτης κατοικίας μέχρι διακόσια τετραγωνικά μέτρα, προσαυξανόμενο κατά είκοσι πέντε τετραγωνικά μέτρα για το τρίτο και καθένα από τα επόμενα ανήλικα παιδιά. Η φοροαπαλλαγή αυξάνεται, όσο μεγαλύτερη είναι η ακίνητη περιουσία που μεταβιβάζεται. 
      Τελικά, λοιπόν, ποιος είναι ο μεγάλος ευνοούμενος; Ποιος αποκομίζει τα μέγιστα οφέλη; Προφανώς αυτός που έχει μεγάλη –και όσο πιο μεγάλη τόσο περισσότερη- ακίνητη περιουσία. Όσο μεγαλύτερη είναι, τόσο συγκριτικά οι ιδιοκτήτες της καλούνται να πληρώσουν λιγότερα στο κράτος. 
      Με την κατάργηση της προοδευτικότητας της κλίμακας φορολογικής επιβάρυνσης διαιωνίζονται οι κοινωνικοοικονομικές ανισότητες. Η πολιτική σας εγγυάται στους φτωχούς και μικρομεσαίους ότι θα συνεχίσουν να αγκομαχούν για να επιζήσουν, ενώ οι έχοντες και κατέχοντες θα αυξάνουν το πλούτο τους από γενιά σε γενιά, χωρίς να υπάρχει η ανάγκη να συνεισφέρουν έστω, για να διατηρήσουν την περιουσία τους, κατά τα πρότυπα ενδεχομένως κάποιων φεουδαρχικών καθεστώτων τα οποία αναβιώνει η Κυβέρνηση με τη πολιτική της. 
      Εμείς πιστεύουμε ότι ο φόρος κληρονομιάς θα πρέπει να αμβλύνει τη διαιώνιση των κοινωνικών ανισοτήτων από γενιά σε γενιά. Η φορολογία πρέπει να διέπεται από την αρχή της κοινωνικής δικαιοσύνης. Οι φορολογικοί συντελεστές μετά τα απαλλασσόμενα όρια πρέπει να είναι κλιμακωτοί και όχι ενιαίοι. 
      Προτείνουμε με το πρόγραμμά μας το διπλασιασμό του αφορολόγητου σε ό,τι αφορά  στις κληρονομιές και τις γονικές παροχές, που πρακτικά σημαίνει ποσό 200.000 ευρώ, στοχεύοντας στη στήριξη των ιδιοκτητών μικρομεσαίας τάξης και χρήση της προοδευτικής κλίμακας. Και βεβαίως ουδόλως διαφωνούμε στην εφαρμογή συντελεστή 1% στις μικρού και μεσαίου μεγέθους κληρονομιές. 
      Καταργείτε το φόρο μεγάλης ακίνητης περιουσίας και επιβάλλετε ένα νέο φόρο, το ενιαίο τέλος στα ακίνητα, με συντελεστή 1‰ επί της συνολικής αξίας της ακίνητης περιουσίας, από το οποίο απαλλάσσεται η κύρια και όχι η πρώτη κατοικία, εμβαδού μέχρι διακοσίων τετραγωνικών μέτρων και μέχρι του ποσού των 300.000 ευρώ. 
      «Καταργούμε το φόρο μεγάλης ακίνητης περιουσίας στον οποίο εκ των πραγμάτων υπήρχε τεράστια φοροαποφυγή» δήλωσε ο Υφυπουργός Οικονομίας στην αρμόδια επιτροπή της Βουλής. Μάλιστα. Με εξαιρετική άνεση, λοιπόν, χαρίζετε 240.000.000 ευρώ σε αυτούς που πλήρωναν φόρο μεγάλης ακίνητης περιουσίας, ένα ποσό το οποίο όμως είναι πολύ μεγαλύτερο, αφού ο ίδιος ο Πρόεδρος της Πανελλήνιας Ομοσπονδίας Ιδιοκτητών Ακινήτων ανέφερε ποσοστό 96% που φοροδιαφεύγει. Αντί, λοιπόν, να θωρακιστεί το σύστημα ώστε να πληρώσουν οι έχοντες και κατέχοντες, οι οποίοι φοροδιαφεύγουν με διάφορους τρόπους, όπως είναι οι off shore εταιρείες και να αυξηθούν έτσι τα δημόσια έσοδα, εσείς τους απαλλάσσετε και αποφασίζετε να αντλήσετε κεφάλαια ύψους 900.000.000 ευρώ επιβάλλοντας ένα ενιαίο φόρο σε όλο τον ελληνικό λαό.
       Πρόκειται για μία σκανδαλώδη ρύθμιση, ένα ακόμη δείγμα άκριτου και άκρατου νεοφιλελευθερισμού, πρωτοφανούς σε επίπεδο Ευρωπαϊκής Ένωσης, ακόμα και για τα πιο συντηρητικά καθεστώτα. Και βέβαια ο φόρος αυτός θα αυξάνει με την αύξηση των αντικειμενικών αξιών που εκ των πραγμάτων θα οδηγεί στη σταδιακή εξομοίωσή τους με τις εμπορικές. 
      Είναι προφανές ότι αναζητάτε εναγωνίως έσοδα για να καλύψετε τις μαύρες τρύπες του προϋπολογισμού, αποτέλεσμα της άστοχης και αναποτελεσματικής οικονομικής σας πολιτικής, έχοντας βγάλει στο σφυρί και τον εθνικό μας πλούτο, όπως τον Ο.Τ.Ε., τη Δ.Ε.Η. και τα λιμάνια, την ίδια στιγμή που ζητάτε υπομονή και θυσίες από τον ελληνικό λαό, από τους πολίτες που στη συντριπτική τους πλειοψηφία ζουν με πενιχρούς μισθούς και συντάξεις,  υποφέρουν από την ανεξέλεγκτη ακρίβεια και το συνεχή δανεισμό και στους οποίους αρνηθήκατε ακόμα και αυτό το επίδομα θέρμανσης. 
      Τώρα καλείται ο πολίτης, που ενώ μπορεί να μένει στο ενοίκιο, να μισθώνει  δηλαδή κατοικία ως κύρια κατοικία για να ζήσει και μπορεί να διαθέτει ένα δεύτερο μικρό σπίτι στο τόπο καταγωγής του, παραδείγματος χάριν στη Χίο -και αναφέρω το νομό μου γιατί υπάρχει μεγάλος αριθμός ετεροδημοτών- να πληρώσει τον ίδιο φόρο με αυτόν που διαθέτει ακίνητη περιουσία μερικών εκατομμυρίων ευρώ. 
      Τέλος όσον αφορά  στην αντιμετώπιση του λαθρεμπορίου των καυσίμων με την εξίσωση του συντελεστή φορολόγησης του πετρελαίου θέρμανσης με αυτόν του πετρελαίου κίνησης από τις 15 Φεβρουαρίου 2008, θα ήθελα να επισημάνω τα εξής: Ξεκινάτε με στόχο τον τελικό καταναλωτή οικιακής ή αγροτικής χρήσης, παραπέμποντας στο μέλλον το τεράστιο κύκλωμα λαθρεμπορίας που υπάρχει στο πετρέλαιο ναυτιλίας και στο πετρέλαιο που προορίζεται για τις εξαγωγές. 
      Πάμε, δηλαδή, να πιάσουμε το μικρό ψάρι και αφήνουμε τους καρχαρίες να αλωνίζουν. Στην εποχή της σύγχρονης ηλεκτρονικής διακυβέρνησης και διοίκησης εσείς ακόμα σχεδιάζετε επί χάρτου για το πώς θα γίνεται ο έλεγχος διακίνησης του πετρελαίου. Η ηλεκτρονική παρακολούθηση του κυκλώματος από τη διύλιση μέχρι την εμπορία είναι ανύπαρκτη και αυτό δεν μπορεί να είναι τυχαίο. Μιλάτε, μάλιστα, για άμεση εφαρμογή του μέτρου χωρίς να έχει γίνει η σχετική προετοιμασία, αφού το μέτρο πρέπει να εξειδικευθεί με έξι υπουργικές αποφάσεις για την εισαγωγή ενός γραφειοκρατικού συστήματος ηλεκτρονικού ελέγχου συναλλαγών στην τελική κατανάλωση, μία ανυπολόγιστα δαπανηρή διαδικασία ελέγχου και αμφίβολης τελικής εφαρμογής και αποτελέσματος, η οποία εγκυμονεί επιπλέον διάφορους κινδύνους, όπως την εμπλοκή του ιδιώτη στον οποίο σκοπεύετε να αναθέσετε, όχι μόνο τη δημιουργία αλλά και τη λειτουργία του και ο οποίος θα έχει πρόσβαση σε όλα τα περιουσιακά στοιχεία κάθε Έλληνα, το πρόσθετο χρηματοοικονομικό κόστος για τα πρατήρια, που, ασφαλώς, θα περάσει στην κατανάλωση, και βέβαια την έκδοση σωρείας εικονικών τιμολογίων. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
       Ολοκληρώνω, κυρία Πρόεδρε.
      Ειδικά για τους αγρότες, οι οποίοι θα χρησιμοποιούν τώρα πετρέλαιο κίνησης, ισχυρίζεστε ότι η επιστροφή θα προκύπτει από άκρως αντικειμενικά κριτήρια. Οι εκτιμήσεις, όμως, μεταξύ των αγροτικών οργανώσεων και του Υπουργείου Αγροτικής Ανάπτυξης και Τροφίμων φαίνεται να διίστανται κατά πολύ και κανείς δεν γνωρίζει το αποτέλεσμα.
      Κλείνοντας, κυρίες και κύριοι συνάδελφοι, είναι προφανές το πόσο διαφορετικά από εμάς αλλά και από τον ελληνικό λαό αντιλαμβάνεται η Νέα Δημοκρατία θεμελιώδεις, για ένα κράτος, αρχές και έννοιες δικαίου, όπως η κοινωνική δικαιοσύνη. Η απλοποίηση και ο εκσυγχρονισμός του φορολογικού συστήματος για την Κυβέρνηση ισοδυναμεί με τη διαιώνιση και τη διεύρυνση της εισοδηματικής ανισοκατανομής προδιαγράφοντας με τον τρόπο αυτό στο μέλλον, ένα μέλλον δυσοίωνο και ένα περιβάλλον ασφυκτικό που αποστερεί ιδιαίτερα από τους νέους ανθρώπους το δικαίωμα στην ελπίδα, στο όραμα και στη δημιουργία. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων δεκαοκτώ μαθητές και μαθήτριες και δύο συνοδοί καθηγητές από το 41ο Γυμνάσιο Αθήνας.
      Η Βουλή τους καλωσορίζει
      (Χειροκροτήματα απ’ όλες τις πτέρυγες της Βουλής)
       Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, δυστυχώς για μία ακόμα φορά, οι Κυβερνήσεις της Νέας Δημοκρατίας, τη φορολογική πολιτική την τροποποιούν, όταν το ταμείο είναι μείον, όταν έχουν προβλήματα εσόδων. Δυστυχώς, για μία ακόμα φορά η φορολογία δεν έχει στόχο την ανάπτυξη. Δεν είναι εργαλείο ανάπτυξης, αλλά είναι για να καλύψει τις παραλείψεις, την άκρατη φοροδιαφυγή, να καλύψει τις νομοθετικές αστοχίες της Κυβέρνησης. Για παράδειγμα, για να υπάρχουν έσοδα τα προηγούμενα χρόνια, πλιατσικολογήθηκε η οικοδομή με το μέτρο επιβολής του Φ.Π.Α.. Κατά βάση δεν είναι λανθασμένο μέτρο, αλλά ο τρόπος με τον οποίο θεσμοθετήθηκε και η εφαρμογή του δημιούργησε τέτοια σύγχυση που οι μεταβιβάσεις, οι αντιπαροχές και οι εκδόσεις αδειών στριμώχθηκαν όλες εν μία χρονιά. Έτσι νέκρωσε η αγορά το 2007. Σας πληροφορώ ότι οι οικοδομές που χτίζονται είναι αυτές που έχουν βγάλει άδεια χωρίς Φ.Π.Α.. Οι μεταβιβάσεις οικοπέδων που γίνονται μετά βίας είναι αυτές που έχουν βγάλει άδεια χωρίς Φ.Π.Α.. Και επειδή προβλέπεται ότι για το 2008 δεν θα υπάρχουν έσοδα και θα υπάρχει έντονο το πρόβλημα της υστέρησης, εφαρμόζετε πάλι νόμους εφορμώντας πάνω στην ακίνητη περιουσία.
      Με το νομοσχέδιο αυτό ακολουθείτε την πάγια συνταγή που ακολουθείτε πάντα, να παίρνετε λίγα από πολλούς και όχι πολλά από λίγους. Η συνταγή σας είναι γνωστή. Προβάλλετε προς τα έξω κατάργηση φόρου κληρονομιάς, φόρου γονικών παροχών, απαλλαγή πρώτης κατοικίας. Αυτό προβάλλετε. Και είναι για λόγους επικοινωνιακούς. Κρύβετε το ενιαίο τέλος, το οποίο θα μπει σε όλα τα ακίνητα. Και αναρωτιέμαι, κυρίες και κύριοι συνάδελφοι. Το πρώτο που αναρωτιέμαι είναι το εξής. Πόσες φορές μεταβιβάζεις ή κληρονομείς; Κάθε είκοσι ή τριάντα χρόνια και στις περισσότερες των περιπτώσεων δεν πληρώνεις, σύμφωνα με τη νομοθεσία, η οποία ισχύει. Συνήθως ο πολύς κόσμος τι μεταβιβάζει; Ένα σπιτάκι σε δυο παιδιά ή κληρονομούν δυο παιδιά ένα σπίτι και δεν πληρώνουν. Με το νομοσχέδιο, όμως, αυτό, τώρα, για κάθε δεύτερο μικρό σπιτάκι ή μαγαζάκι που πήρε ή αγόρασε από το εισόδημά του κάποιος ή πήρε προίκα θα χρειαστεί να πληρώσει το ενιαίο τέλος για τα ακίνητα ετησίως, κάθε χρόνο. Βάζετε πάλι την προμετωπίδα: «Ε, τι είναι; Είναι 1 ευρώ το τετραγωνικό μέτρο. Τι είναι 1 ευρώ το τετραγωνικό μέτρο; Τίποτε». Περνάει προς τα έξω γλυκά, γιατί κατήντησε το ευρώ δραχμή στην έννοια του κάθε πολίτη σήμερα. 
      Ακούστε, κύριοι συνάδελφοι. Το 1 ευρώ το τετραγωνικό σημαίνει 1.000 ευρώ αντικειμενική αξία, γιατί είναι το 1‰. Η μέση αντικειμενική αξία των ακινήτων κυμαίνεται από 1.300 μέχρι 1.500 ευρώ σε όλη την Ελλάδα, ο μέσος όρος. Αυτή, όμως, επιδέχεται διαμόρφωση, διαμόρφωση από συντελεστή παλαιότητας που πάει από 0,90 στα πέντε χρόνια μέχρι 0,60 στα τριάντα χρόνια, επιδέχεται διαμόρφωση ανάλογα με το αν έχει ασανσέρ ή δεν έχει ασανσέρ η οικοδομή, πολλαπλασιαζόμενο με το 0,95 ή το 0,90, το αν έχει καλοριφέρ ή δεν έχει καλοριφέρ η οικοδομή, πολλαπλασιαζόμενο με 0,90-0,92 και έτσι λοιπόν, στις πλείστες των περιπτώσεων η αντικειμενική αξία του ακινήτου είναι κάτω από 1.000 ευρώ. Άρα, εσείς βάζετε πλαφόν 1 ευρώ. Τι είναι το 1 ευρουλάκι; Είναι 1 ευρώ, που σημαίνει όμως ότι ο πολύς ο κόσμος, ενώ θα έπρεπε να μην πληρώσει, θα πληρώσει επιπλέον, ο πολύς ο κόσμος. Είναι να παίρνουμε λίγα από πολλούς και όχι πολλά από λίγους. Είναι η δύναμη των αριθμών.
      Επειδή, λοιπόν, κύριοι συνάδελφοι, θα πείτε: «Μα, ποια είναι η πρόταση;». Σαφώς, η ασταθής οικονομική πολιτική στα ακίνητα και τη γη διώχνει τις μεγάλες επενδύσεις αυτού του τύπου που είναι στα μεγάλα ακίνητα, τα οποία είναι μακροπρόθεσμα, αλλά παράλληλα δεν βοηθάει και την οργανωμένη δόμηση και βοηθάει τα αυθαίρετα. Και τα δύο είναι επιβλαβή για την εθνική μας οικονομία.
      Θα σας προτείνω να σταματήσουμε τα παιδιαρίσματα με τους συντελεστές αντικειμενικής αξίας. Η χώρα αυτή έχει πολλές πρωτιές. Μία «πρωτιά» είναι ότι είμαστε πρώτοι στα αυτοκινητιστικά δυστυχήματα, στα οδικά ατυχήματα. Είμαστε «πρώτοι» στο κάπνισμα, είμαστε και «πρώτοι» στην αγορά ακινήτων με ρευστό. Οι περισσότερες των συναλλαγών που γίνονται γίνονται με ρευστό, με βαλίτσες. Σε καμμία χώρα στον κόσμο απ’ αυτές που σέβονται τον εαυτό τους δεν γίνονται οι αγοραπωλησίες με ρευστό. Αυτό τι κρύβει; Κρύβει το «μαύρο» χρήμα. Ξέρετε ότι οι μεγάλες και πολυμετοχικές εταιρείες που πουλάν και αγοράζουν, επειδή δεν μπορούν να δικαιολογήσουν τα «μαύρα» στα ταμεία τους, αναγκάζονται να επιστρέφουν το φόρο, τον επιπλέον, που θα πληρώσουν, επειδή παρουσιάζουν την πραγματική αξία και όχι την αντικειμενική; Επιτέλους, ας σταματήσει η αγοραπωλησία με ρευστό. Σας είχε κάνει την πρόταση ο Αλέκος ο Παπαδόπουλος από αυτό το Βήμα πριν από λίγο καιρό στον προϋπολογισμό. Να σταματήσουν οι αγοραπωλησίες με ρευστό. Είναι τα «μαύρα». Οι τράπεζες έχουν την πραγματική αξία, όταν πάνε να δώσουν δάνειο…
      ΑΝΔΡΕΑΣ ΛΟΒΕΡΔΟΣ: Είχε πει, γιατί τον άκουσα, όχι να σταματήσουν, αλλά να περνάνε μέσα από τις τράπεζες. 
      ΠΑΝΑΓΙΩΤΗΣ ΣΓΟΥΡΙΔΗΣ: Ναι μέσα από τις τράπεζες. Είπα: «να σταματήσουν με ρευστό», κύριε Λοβέρδο.
      Έρχομαι τώρα στο φόρο για το πετρέλαιο, την ενοποίηση κ.λπ.. Σας είπε και η κ. Συλβάνα Ράπτη το εξής: Η τιμή του πετρελαίου κίνησης, συνεχώς, ανεβαίνει. 
      Εσείς όμως θα επιστρέφετε 0,21 λεπτά κατά βάση, ενώ το πετρέλαιο θέρμανσης σήμερα το αγοράζει ο πολίτης 0,75 ή 0,78. Όταν από το πετρέλαιο κίνησης η επιστροφή πάει στα 21 λεπτά, κατά βάση ανεβαίνει αυτομάτως το πετρέλαιο θέρμανσης γύρω στα 0,07 λεπτά. Ο πολίτης θα τα πληρώσει. Πάλι παίρνετε από τους πολλούς.
      Σας είχα προτείνει τότε, εφόσον υπάρχει το μεγάλο θέμα της λαθρεμπορίας, να υπάρχει ηλεκτρονική παρακολούθηση. Μάλιστα, σας έχουν γίνει προτάσεις από μη κυβερνητικές οργανώσεις, από οργανώσεις μη κερδοσκοπικού χαρακτήρα για τον τρόπο με τον οποίο μπορεί να γίνει. 
      Τότε είπατε ότι δεν γίνεται, ότι είναι πολύπλοκο. Σήμερα η λαθρεμπορία, όπως σας είπε και ο κ. Βερελής, θα γίνεται με τα χαρτιά. Ενώ πρώτα γινόταν στην πράξη, τώρα θα γίνεται με τα χαρτιά. Θα υπάρχει λαθρεμπορία, έως ότου να μπορεί να ισορροπήσει το σύστημα, που κατά βάση αυτό το σύστημα ένα πράγμα κάνει, να παίρνει πάλι χρήματα από τους πολλούς. 
      Σίγουρα, τη νόθευση του πετρελαίου κίνησης ποιος θα την εξασφαλίσει; Μόνο η ηλεκτρονική παρακολούθηση, κύριοι συνάδελφοι. Δυστυχώς, όμως, τίποτε απ’ ό,τι σας προτείνουμε, δεν ακολουθείτε. Εσείς ακολουθείτε ένα δρόμο για το πώς θα γεμίσετε τα ταμεία σας. Γι’ αυτό και εμείς καταψηφίζουμε το νομοσχέδιο αυτό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Ο κύριος Υφυπουργός έχει ζητήσει το λόγο. Κύριε Υφυπουργέ, ο Υπουργός μίλησε. Έχετε δεκατρία λεπτά για να συμπληρώσετε και θα έχω τουλάχιστον την ανοχή που είχα με τους συναδέλφους. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας ευχαριστώ, κυρία Πρόεδρε, γιατί ο κύριος Υπουργός μίλησε λιγότερο από το χρόνο που είχε, οπότε μπορείτε να δώσετε σε μένα τον υπόλοιπο χρόνο.
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε δεκατρία λεπτά και περίπου τέσσερα ακόμα.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριοι συνάδελφοι, πριν ξεκινήσω, θα ήθελα να καταθέσω ορισμένες νομοτεχνικές βελτιώσεις και διορθώσεις.
      Συγκεκριμένα στην παράγραφο 1 του άρθρου 1, στην περίπτωση ζ΄ του άρθρου 8, στην περίπτωση α΄ του άρθρου 11 γίνεται μια καλύτερη διατύπωση: «για την απαλλαγή από τον κανόνα του ενός ευρώ ανά τετραγωνικό μέτρο για τα γεωργικά και κτηνοτροφικά κτήρια».
      Επίσης, στην περίπτωση β΄ του άρθρου 11, στην παράγραφο 3 του άρθρου 16 και στην παράγραφο 1 του άρθρου 19 γίνονται τροποποιήσεις, τις οποίες καταθέτω.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί η σελ. 111)
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επίσης, προτείνουμε διορθώσεις στην περίπτωση 8 της παραγράφου 1 του άρθρου 1. Στην προτελευταία γραμμή της περίπτωσης 8, μετά τις λέξεις: «η απόδοση των» προστίθενται οι λέξεις «ποσοστών αυτών». 
      Τέλος, στην παράγραφο 1 του άρθρου 23, στην όγδοη σειρά της παραγράφου αυτής, η λέξη: «Ιανουαρίου» αντικαθίσταται με τη λέξη «Φεβρουαρίου».
      Έρχομαι τώρα στις διατάξεις του νομοσχεδίου. Όπως προέκυψε και από τη συζήτηση που γίνεται αυτές τις ημέρες στην Ολομέλεια, αλλά και από τη συζήτηση που είχε γίνει τις προηγούμενες ημέρες στην επιτροπή, δύο είναι οι βασικοί στόχοι αυτής της νέας νομοθετικής πρωτοβουλίας. Ο πρώτος στόχος είναι ο εξορθολογισμός και η απλοποίηση στη φορολογία των ακινήτων και ο δεύτερος είναι η αντιμετώπιση της λαθρεμπορίας και της φοροδιαφυγής στο πετρέλαιο θέρμανσης. 
      Ως προς το Ενιαίο Τέλος Ακινήτων, ως προς τον πρώτο στόχο, δηλαδή, του νομοσχεδίου, θέλω να κάνω –στο πλαίσιο και του λίγου σχετικά χρόνου που έχω στη διάθεσή μου- τέσσερις επισημάνσεις, απαντώντας στην ουσία σε μία σειρά από ερωτήματα και ζητήματα, που ετέθησαν από τους συναδέλφους στη συζήτηση επί της αρχής του νομοσχεδίου.
      Η πρώτη επισήμανση είναι ότι το ενιαίο τέλος είναι κοινωνικά δίκαιο, και είναι κοινωνικά δίκαιο διότι επιβάλλεται στο σύνολο των πολιτών, στο σύνολο δηλαδή των φυσικών και νομικών προσώπων, χωρίς τις εξαιρέσεις που υπήρχαν στο παρελθόν στο φόρο μεγάλης ακίνητης περιουσίας. Διευρύνεται, η φορολογική βάση και πιστεύω ότι αυτή η σημαντική διεύρυνση της φορολογικής βάσης που γίνεται είναι από τα ζητούμενα της αναμόρφωσης του φορολογικού μας συστήματος.
      Είναι χαρακτηριστικό ότι για πρώτη φορά υπάγονται στο φόρο ακίνητα των δήμων και των δημοτικών επιχειρήσεων, των νομικών προσώπων δημοσίου δικαίου. Υπάγονται στο φόρο ακίνητα της Εκκλησίας, όχι βέβαια τα ακίνητα τα οποία χρησιμοποιούνται για λατρευτικούς λόγους και τα ιδιοχρησιμοποιούμενα ακίνητά της. Υπάγονται, επίσης, στο φόρο ακίνητα του ίδιου του δημοσίου. Τόσο μεγάλη είναι η διεύρυνση της φορολογικής βάσης που επιχειρείται.
      Σχεδόν οι περισσότεροι συνάδελφοι της Αντιπολίτευσης μίλησαν για ένα θετικό ισοζύγιο που υπάρχει στην είσπραξη των φόρων. Φαίνεται από την Έκθεση του Γενικού Λογιστηρίου του Κράτους ότι θα έχουμε απώλεια εσόδων της τάξης περίπου των 417.000.000 ευρώ, ενώ θα εισπράξουμε έσοδα της τάξης των 900.000.000 ευρώ περίπου.
      Υπάρχει πράγματι ένα θετικό ισοζύγιο. Αυτό όμως το θετικό ισοζύγιο δεν προέρχεται από τους πολλούς και τους αδυνάτους, αλλά προέρχεται από τους λίγους και τους κατέχοντες και κυρίως προέρχεται από τα νομικά πρόσωπα, μέσω της μεγάλης διεύρυνσης της φορολογικής βάσης που επιχειρείται. Ένα τοις χιλίοις είναι ο φορολογικός συντελεστής στο Ε.Τ.ΑΚ. για τα φυσικά πρόσωπα, όμως είναι έξι τοις χιλίοις για τα νομικά πρόσωπα. Ένα τοις χιλίοις είναι ο φορολογικός συντελεστής για τα ιδιοχρησιμοποιούμενα ακίνητα των νομικών προσώπων, ενώ στο προηγούμενο καθεστώς, στο φόρο μεγάλης ακίνητης περιουσίας, δεν φορολογούνταν τα ιδιοχρησιμοποιούμενα ακίνητα των νομικών προσώπων. Στον Φ.Μ.Α.Π. υπήρχαν αφορολόγητα όρια, τα οποία καταργούνται. Στον Φ.Μ.Α.Π. υπήρχαν μια σειρά από απαλλαγές, που δεν υπάρχουν πλέον, γι’ αυτόν ακριβώς το λόγο κι ενώ από τα νομικά πρόσωπα εισπράτταμε περίπου κατ’ έτος από το φόρο μεγάλης ακίνητης περιουσίας 140.000.000 ευρώ, προβλέπουμε ότι από το Ε.Τ.ΑΚ. θα εισπράξουμε από τα νομικά πρόσωπα 340.000.000 ευρώ. Γίνεται δηλαδή μια σημαντική διεύρυνση της φορολογικής βάσης κυρίως εις βάρος των νομικών προσώπων.
      Η δεύτερη επισήμανση είναι ότι το Ενιαίο Τέλος Ακινήτων έχει σχεδιαστεί με τέτοιο τρόπο ώστε να λαμβάνεται πρόνοια για την προστασία των χαμηλών και των μεσαίων εισοδημάτων και για την ενίσχυση της ελληνικής οικογένειας. Αυτή είναι κι η ιδεολογική βάση, που μας ρωτάτε ποια είναι η ιδεολογική βάση του νομοθετήματος. Είναι η προστασία των χαμηλών και των μεσαίων εισοδημάτων, η διεύρυνση της φορολογικής βάσης και η ενίσχυση της ελληνικής οικογένειας.
      Και ισχυρίζομαι ότι υπάρχει προστασία των χαμηλών και των μεσαίων εισοδημάτων διότι προβλέπεται η απαλλαγή της κύριας κατοικίας των φυσικών προσώπων από την καταβολή του τέλους. Αντίθετα αυτοί οι οποίοι κατέχουν μεγάλη ακίνητη περιουσία επιβαρύνονται περισσότερο γιατί η απαλλαγή, η οποία δίνεται στην κύρια κατοικία, δίνεται με δύο προϋποθέσεις, με δύο όρια. Το πρώτο όριο είναι στην επιφάνεια και είναι το όριο των διακοσίων τετραγωνικών μέτρων και το δεύτερο όριο είναι στην αξία και είναι το όριο των 300.000 ευρώ. 
      Επιπλέον λαμβάνεται πρόνοια για τους μικροϊδιοκτήτες και για τους αγρότες, αφού προβλέπεται η απαλλαγή των αγροτεμαχίων, η απαλλαγή όλων των γηπέδων, που βρίσκονται εκτός σχεδίου, στα φυσικά πρόσωπα –τέτοια απαλλαγή δεν υπάρχει για τα νομικά πρόσωπα, δηλαδή τα νομικά πρόσωπα θα φορολογούνται για τα γήπεδα εκτός σχεδίου- και επίσης υπάρχει, με την προσθήκη που κάναμε στην επιτροπή, και η απαλλαγή των αγροτών για τα ακίνητα που χρησιμοποιούν για γεωργικές εργασίες, τα ιδιοχρησιμοποιούμενα ακίνητά τους, από τον κανόνα του 1 ευρώ ανά τετραγωνικό μέτρο. 
      Επαναλαμβάνω, λοιπόν, ότι υπάρχει στόχευση, υπάρχει ιδεολογική βάση. Το Ε.Τ.ΑΚ. έχει βασικά δύο στόχους. Ο πρώτος στόχος είναι η ενίσχυση της φορολογικής συνείδησης -και ενισχύεται η φορολογική συνείδηση μέσω του σεβασμού της συνταγματικής αρχής της συνεισφοράς όλων των πολιτών, με βάση τη φοροδοτική τους ικανότητα- και ο δεύτερος βασικός του στόχος είναι η ενίσχυση της οικογένειας. Και έχουμε, επαναλαμβάνω, ενίσχυση της οικογένειας, διότι έχουμε απαλλαγή από Ε.Τ.ΑΚ. της κύριας κατοικίας που ιδιοχρησιμοποιείται, έχουμε πλήρη κατάργηση του φόρου μεταβίβασης στην απόκτηση πρώτης κατοικίας, έχουμε αύξηση, της επιφάνειας, κατά είκοσι πέντε τετραγωνικά στην απόκτηση πρώτης κατοικίας, για κάθε παιδί από το τρίτο και μετά. Έχουμε επίσης κατάργηση του φόρου κληρονομιάς για τους δικαιούχους της πρώτης και δεύτερης κατηγορίας, που είναι η στενή οικογένεια, ενώ, προσέξτε, δεν καταργούμε το φόρο κληρονομιάς για τους δικαιούχους της τρίτης κατηγορίας, που είναι οι εξωχώριοι κι οι άνθρωποι οι οποίοι δεν ανήκουν στη στενή οικογένεια. 
      Τρίτη επισήμανση σε σχέση με το Ε.Τ.ΑΚ.. Η φορολόγηση των ακινήτων στη χώρα μας αφορούσε ως σήμερα, πρωτίστως, τη μεταβίβαση και δευτερευόντως την ιδιοκτησία αυτή καθεαυτή. Από τον έμμεσο τρόπο φορολόγησης της ακίνητης περιουσίας που υπήρχε μέχρι σήμερα -διότι η φορολογία στη μεταβίβαση στην ουσία είναι έμμεσος τρόπος φορολόγησης της ακίνητης περιουσίας- περνάμε πλέον στην άμεση φορολόγησή της. Διότι η φορολόγηση στην ιδιοκτησία είναι άμεση φορολόγηση της ακίνητης περιουσίας. Αυτό νομίζω ότι είναι πάρα πολύ σημαντικό, αποτελεί εξορθολογισμό και ταυτόχρονα προωθεί τη φορολογική δικαιοσύνη. Στρέφουμε το ελληνικό φορολογικό σύστημα, σε σχέση με την ακίνητη περιουσία, από την έμμεση φορολόγηση στην άμεση φορολόγηση.
      Το Σύνταγμα επιβάλλει την υποχρέωση συνεισφοράς των πολιτών στα φορολογικά βάρη, ανάλογα –λέει το Σύνταγμα- με τις δυνατότητές τους. Κατά συνέπεια, η φορολόγηση θα πρέπει να είναι ανάλογη της φοροδοτικής ικανότητας και η φοροδοτική ικανότητα προκύπτει σαφώς και από την ακίνητη περιουσία που έχει κάποιος στην ιδιοκτησία του σε δεδομένη χρονική στιγμή. Στηριζόμενοι λοιπόν πάνω σ’ αυτή τη βασική αρχή κάνουμε, όπως είπα και προηγουμένως, μια στροφή στο φορολογικό σύστημα της ακίνητης περιουσίας. 
      Υπάρχει επομένως αναλογικότητα στη φορολογική επιβάρυνση, αναλογικότητα την οποία επιβάλλει το Σύνταγμα, όποιος έχει μεγάλη ακίνητη περιουσία θα πληρώνει μεγαλύτερο τέλος από αυτόν που έχει περιουσία μικρής αξίας. Ειλικρινά, δεν καταλαβαίνω, τι είναι αυτά που λέτε, ιδιαίτερα, κύριοι συνάδελφοι, εσείς της Αξιωματικής Αντιπολίτευσης, ότι θα πληρώνει τα ίδια ένας ο οποίος έχει ένα ακίνητο στο Κερατσίνι, με κάποιον ο οποίος έχει ένα ακίνητο στην Εκάλη. Ο συντελεστής μπορεί να είναι ενιαίος, η βάση όμως η φορολογική είναι διαφορετική. Μη δημιουργείτε εντυπώσεις σ’ αυτήν την Αίθουσα. Η φορολογητέα αξία ενός ακινήτου στο Κερατσίνι είναι πολύ μικρότερη σε σχέση με τη φορολογητέα αξία ενός ακινήτου σε μία περιοχή που έχει ακίνητα μεγάλης εμπορικής αξίας. Μπορεί να καταργούμε τον Φ.Μ.Α.Π., αλλά δεν καταργείται η φορολογική επιβάρυνση σε αυτούς που έχουν μεγάλη ακίνητη περιουσία. Αυτό πρέπει να το κάνουμε σαφές.
      Σημειώνω επίσης, ότι η αναλογικότητα την οποία επιβάλλει το Σύνταγμα υπάρχει και στη φορολογία των νομικών προσώπων. Στη φορολογία των νομικών προσώπων ένας είναι ο συντελεστής, ενιαίος. Υπάρχει αναλογικότητα στη φορολόγηση και κανείς δεν έχει εκφράσει αντίρρηση γι’ αυτήν τη φορολογία από τότε που επιβλήθηκε μέχρι σήμερα. Υπάρχει όμως ταυτόχρονα και προοδευτικότητα στη φορολογική επιβάρυνση. Αναφέρομαι σε σχέση με το Ε.ΤΑ.Κ., αλλά και με τους άλλους φόρους. Υπάρχει η προοδευτικότητα γιατί για μεν το ενιαίο τέλος έχουμε απαλλαγή της κύριας κατοικίας και των αγροτεμαχίων, για δε το φόρο κληρονομιάς διατηρούνται τα αφορολόγητα όρια και το τέλος του 1% επιβάλλεται πάνω από τα αφορολόγητα όρια. Όταν λοιπόν υπάρχουν τέτοιου είδους απαλλαγές, απαλλαγή κύριας κατοικίας, αγροτεμαχίων και αφορολόγητα όρια, αυτό εμπεριέχει και στοιχεία προοδευτικότητας της κλίμακας. 
      Επειδή κάποιοι μίλησαν για παγκόσμια πρωτοτυπία σχετικά με την κατάργηση του φόρου κληρονομίας θα πρέπει να σας πω, κύριοι συνάδελφοι, ότι δεν διεκδικούμε δίπλωμα ευρεσιτεχνίας. Ανάφερε, προηγουμένως, ο κ. Δραγασάκης κάποια στοιχεία παρουσιάζοντας βέβαια μόνο αυτά τα στοιχεία που τον «συνέφεραν» στην τοποθέτησή του. Εγώ σας παραπέμπω στην Έκθεση της Επιστημονικής Επιτροπής της Βουλής που περιγράφει το καθεστώς του φόρου κληρονομίας σε διάφορες χώρες. Γράφει, λοιπόν, η έκθεση ότι σε πολλές χώρες ο φόρος κληρονομίας είναι αναλογικός, Δεν υπάρχει προοδευτικότητα στην κλίμακα κυρίως σε σχέση με τους στενούς συγγενείς. Υπάρχουν όμως και χώρες, πολλές χώρες στις οποίες δεν επιβάλλεται καθόλου φόρος κληρονομίας. Στη Γεωργία κατήργησαν το φόρο κληρονομίας το 2004, στην Εσθονία και την Κύπρο το 2000, στη Σλοβακία το 2004, στη Σουηδία, που κατά κάποιον τρόπο αποτελεί και φορολογικό πρότυπο για τους συναδέλφους της Αξιωματικής Αντιπολίτευσης, κατήργησαν το φόρο κληρονομιάς το 2005. Δεν υπάρχει, επομένως, κάποια παγκόσμια πρωτοτυπία σε αυτή μας την παρέμβαση. Κάνουμε μία στροφή στη φορολογία των ακινήτων από την έμμεση φορολόγηση στην άμεση φορολόγηση.
      Τίθεται όμως συνέχεια, από τους συναδέλφους, και ένα άλλο ερώτημα. Και το ερώτημα το οποίο τίθεται είναι, ποιος πληρώνει. Θα μου επιτρέψετε να πω ότι αυτό το ερώτημα συνιστά λαϊκισμό. Η απάντηση είναι απλή και προφανώς είναι αυτή την οποία περιμένετε: Όλοι πληρώνουν. Πληρώνουν όμως αναλόγως με τη φορολογική τους ικανότητα σε σχέση με το Ε.ΤΑ.Κ.. Εσείς κύριοι της Αξιωματικής Αντιπολίτευσης τάσσεσθε υποτίθεται υπέρ της διατήρησης του φόρου μεγάλης ακίνητης περιουσίας, εσείς όμως είστε εκείνοι οι οποίοι θεσμοθετήσατε το φόρο μεγάλης ακίνητης περιουσίας, αλλά στην πράξη έτσι όπως τον θεσμοθετήσατε δεν πλήρωσαν ποτέ οι έχοντες και κατέχοντες μεγάλη ακίνητη περιουσία και ποτέ δεν αναζητήσατε τρόπους να πληρώσουν πράγματι αυτοί που κατέχουν μεγάλη ακίνητη περιουσία, πράγμα για το οποίο μας κατηγορείτε. Αφού ενδιαφερόσασταν τόσο πολύ για την πραγματική είσπραξη του φόρου και την πραγματική επιβάρυνση αυτών που κατέχουν μεγάλη ακίνητη περιουσία, γιατί δεν προτείνατε αποτελεσματικό τρόπο είσπραξης του Φ.Μ.Α.Π. όλα αυτά τα χρόνια που ήσασταν στην εξουσία; Σταματήστε λοιπόν αυτήν την υποκρισία. 
      Τέταρτη επισήμανση σε σχέση με το Ενιαίο Τέλος Ακινήτων. Η θέσπιση του ενιαίου τέλους συνιστά απλοποίηση της φορολογίας. Αν υπάρχει στη χώρα μας ένα πολύπλοκο και γραφειοκρατικό σύστημα, γι’ αυτό βέβαια δεν φταίνε οι δικές μας κυβερνήσεις. Είναι ένα σύστημα το οποίο κληρονομήσαμε από τη δική σας διακυβέρνηση και προσπαθούμε να το κάνουμε απλούστερο. Την προσπάθεια αυτή την ξεκινήσαμε το 2005. Είναι γνωστό ότι υπάρχει σταδιακή κατάργηση του φόρου μεταβίβασης και αντικατάστασή του με το τέλος συναλλαγής που είναι μόλις 1% και με το φόρο αυτομάτου υπερτιμήματος. Καταργήσαμε επίσης το χαρτόσημο στα ενοίκια κατοικιών και τώρα συνεχίζουμε με αυτό το νομοσχέδιο και καταργούμε ουσιαστικά το φόρο γονικής παροχής, καταργούμε ουσιαστικά το φόρο κληρονομιάς, καταργούμε το φόρο μεγάλης ακίνητης περιουσίας, καταργούμε το φόρο μεταβίβασης στην αγορά πρώτης κατοικίας, κάνουμε δηλαδή σημαντική προσπάθεια για την απλοποίηση και τον εξορθολογισμό του συστήματος.
      Αυτό, βέβαια, δεν σημαίνει ότι δεν υπάρχουν ακόμα περιθώρια βελτίωσης. Και, ιδίως, υπάρχουν περιθώρια βελτίωσης στον τομέα των φόρων υπέρ τρίτων. Στην κατεύθυνση αυτή θα κινηθούμε ακόμα αποτελεσματικότερα το επόμενο διάστημα. Πάντως, έχει επέλθει σημαντική βελτίωση στους φόρους που εισπράττονται υπέρ του προϋπολογισμού, οι οποίοι σε καμμία περίπτωση δεν επιβάλλονται σωρευτικά, αλλά κατά περίπτωση, με βάση τη συναλλαγή η οποία πραγματοποιείται.
      Τελειώνοντας αυτή την πρώτη ενότητα της παρέμβασής μου ως προς τη φορολογία της ακίνητης περιουσίας, θέλω να αναφέρω και κάτι άλλο. Ακούω, εδώ στην Αίθουσα, από τους συναδέλφους της Αξιωματικής Αντιπολίτευσης να υπερασπίζονται το Φ.Μ.Α.Π., διάφορα σενάρια, να προτείνουν την αύξηση των αφορολογήτων ορίων στο φόρο κληρονομιών κ.λπ..
      Θα σας πω, λοιπόν, κάτι άλλο. Το 2002, είναι γνωστό ότι επί κυβερνήσεως ΠΑ.ΣΟ.Κ., είχε δημιουργηθεί μια επιτροπή για την αναμόρφωση του φορολογικού συστήματος. Είναι η γνωστή Επιτροπή Γεωργακόπουλου. Αυτή η επιτροπή κατέθεσε τις προτάσεις της για την απλοποίηση και την αναμόρφωση του φορολογικού συστήματος.
      Έχω, λοιπόν, εδώ μια σύνοψη της έκθεσης της επιτροπής, με ημερομηνία Μάρτιος του 2002 -νομίζω ότι τότε, Υπουργός ήταν ο κ. Χριστοδουλάκης- η οποία τι λέει; Φόροι περιουσίας. Πρώτον, εισαγωγή φόρου στην κατοχή ακίνητης περιουσίας. Η βασική πρόταση της επιτροπής είναι η εισαγωγή ενός φόρου ακίνητης περιουσίας, σε αντικατάσταση μιας σειράς άλλων φόρων. Και ποιους φόρους προτείνει να αντικατασταθούν; Ο φόρος μεγάλης ακίνητης περιουσίας. Η Επιτροπή, την οποία συστήσατε, προτείνει να καταργηθεί ο φόρος μεγάλης ακίνητης περιουσίας. Τον καταργούμε.
      Ο συμπληρωματικός φόρος στα μισθώματα. Έχουμε πει ότι θα εξετάσουμε τον συμπληρωματικό φόρο στα μισθώματα σε μια επόμενη νομοθετική πρωτοβουλία.
      Το χαρτόσημο μισθωμάτων. Το καταργήσαμε.
      Το φόρο εισοδήματος ιδιοκατοίκησης. Το καταργήσαμε.
      Σε σχέση με τη φορολογία κληρονομιών και γονικών παροχών, η επιτροπή προτείνει περιορισμό των κλιμάκων και της προοδευτικότητας της κλίμακας, καθώς και μείωση των συντελεστών, δραστικό περιορισμό του φόρου κληρονομίας με την εισαγωγή του φόρου ακίνητης περιουσίας.
      Στο φόρο μεταβίβασης ακινήτων...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κυρία Πρόεδρε, θα μου δώστε πέντε λεπτά τουλάχιστον.
      ΠΡΟΕΔΡΕΥΟΥΣΑ (Έλσα Παπαδημητρίου): Άμα μου πείτε το άρθρο του Κανονισμού…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τρίτον, στη μεταβίβαση των ακινήτων, προτείνει κατάργηση του φόρου μεταβίβασης και αντικατάστασή του με το Φ.Π.Α. Αυτό κάναμε. Καταργήσαμε το φόρο μεταβίβασης και τον έχουμε αντικατασταθεί με το Φ.Π.Α..
      Έρχομαι σε άλλο. Πόρισμα Ειδικής Επιτροπής Κοινωνικού διαλόγου, που συστήθηκε μετά. Αυτή την Επιτροπή τη σύστησε ο τότε Υπουργός Οικονομίας και Οικονομικών με απόφασή του, το 2002. Τι λέει η επιτροπή στο πόρισμά της; Επιβολή νέου φόρου στην ακίνητη περιουσία. Ο νέος ενιαίος φόρος να αποδίδει περισσότερα έσοδα απ’ αυτά που αποδίδουν οι φόροι, οι οποίοι θα καταργηθούν. Αντικείμενο του φόρου θα πρέπει να είναι όλα τα ακίνητα. Ο φόρος θα καλύπτει όλα τα ακίνητα χωρίς απαλλαγές. Η φορολογική βάση θα είναι η αντικειμενική αξία. Ο φορολογικός συντελεστής να είναι αναλογικός. Διαφωνούν ως προς το μέγεθος του φορολογικού συντελεστή.
      Αυτές είναι προτάσεις δικών σας επιτροπών. Όμως, επειδή μπορεί να μου πείτε ότι οι επιτροπές αυτές είναι επιτροπές που δεν εκφράζουν την πολιτική ηγεσία, την τότε πολιτική ηγεσία του Υπουργείου, έρχομαι, λοιπόν, σε ένα άλλο πρακτικό της Κεντρικής Επιτροπής Διαλόγου Αναμόρφωσης του Φορολογικού Συστήματος. Πρόεδρος σ’ αυτήν την επιτροπή ήταν ο τότε Γενικός Γραμματέας του Υπουργείου, ο κ. Κανελλόπουλος.
      Τι λέει, λοιπόν, αυτή η επιτροπή στο πόρισμά της; Εκφράζει θετική θέση για το φόρο κατοχής περιουσίας, με αντικατάσταση του όρου «κατοχής». Δηλαδή, το μέλημά σας ήταν να αλλάξετε την ονομασία, να κάνετε λίγο πιο «εύπεπτο» το φόρο, να μην ονομάζεται φόρος κατοχής.
      Η επιτροπή λέει ότι ο φόρος κατοχής θα αντικαταστήσει μια σειρά από φόρους. Και για το φόρο κληρονομίας, μιλάτε για μείωση της προοδευτικότητας των κλιμάκων. Υπογραφή, Γεώργιος Κανελλόπουλος, ο τότε Γενικός Γραμματέας του Υπουργείου Οικονομίας και Οικονομικών.
      Τι μας λέτε, λοιπόν; Ποιες είναι οι απόψεις σας, κύριοι συνάδελφοι, σε αυτή την Αίθουσα; Εσείς δεν ήσασταν κυβέρνηση το 2002; Εσείς δεν σχεδιάζατε την επιβολή του φόρου κατοχής; Εσείς δεν σχεδιάζατε την κατάργηση του φόρου μεγάλης ακίνητης περιουσίας; Εσείς δεν σχεδιάζατε τη μείωση της προοδευτικότητας στο φόρο κληρονομιάς; Άλλα λέγατε τότε ως κυβέρνηση και άλλα λέτε τώρα ως Αντιπολίτευση; Είναι αυτή στάση ευθύνης από ένα κόμμα εξουσίας ή, εν πάση περιπτώσει, από ένα κόμμα το οποίο διεκδικεί την εξουσία;
      Αφήστε, λοιπόν, στην άκρη αυτούς τους ανέξοδους λαϊκισμούς και τις αιτιάσεις σας και στηρίξτε ουσιαστικά, βάλτε πλάτες, σ’ αυτήν τη μεταρρύθμιση, τη σημαντική μεταρρύθμιση που γίνεται στο φορολογικό σύστημα των ακινήτων.
      Έρχομαι τώρα πολύ σύντομα στην αντιμετώπιση του λαθρεμπορίου στο πετρέλαιο θέρμανσης. Πρώτα απ’ όλα, θέλω να πω το εξής. Αγωνιάτε γιατί δεν φέραμε μέτρα για το ναυτιλιακό πετρέλαιο ή για το πετρέλαιο το οποίο προορίζεται για την εξαγωγή. Σας απάντησα ότι υπάρχουν ομάδες εργασίας, οι οποίες έχουν επεξεργαστεί μέτρα και σε επόμενες νομοθετικές πρωτοβουλίες μας, θα παρουσιάσουμε μέτρα και γι’ αυτά τα είδη πετρελαίου.
      Αγωνιάτε, επίσης, γιατί αργούμε να εφαρμόσουμε την εξομοίωση του ειδικού φόρου κατανάλωσης. Χάσατε, λέει, τη χειμερινή περίοδο. Μα, στο 2008, η χειμερινή περίοδος δεν είναι μόνο μέχρι τις 30 Απριλίου. Και από τις 15 Οκτωβρίου του 2008 μέχρι τις 31 Δεκεμβρίου του 2008, χειμερινή περίοδος είναι. Και το αγροτικό πετρέλαιο κυκλοφορεί όλο το χρόνο.
      Αλλά εγώ σας ερωτώ, κύριοι συνάδελφοι: τι κάνατε εσείς, που αγωνιάτε, τα προηγούμενα χρόνια; Η παράταση κατά ένα μήνα σας πείραξε, τη στιγμή που για πρώτη φορά το Υπουργείο Οικονομίας και Οικονομικών παρουσιάζει ένα ολοκληρωμένο σχέδιο για την αντιμετώπιση του λαθρεμπορίου στο πετρέλαιο θέρμανσης, που δεν επιβαρύνει τους καταναλωτές και, επιπλέον, θα βάλει μια τάξη στη διακίνηση του πετρελαίου θέρμανσης; Ποιες ήταν οι προτάσεις τις οποίες είχατε επεξεργαστεί; Τι μας αφήσατε στα συρτάρια του Υπουργείου; 
      Λέτε ότι πρέπει να υπάρχει ένα αξιόπιστο ηλεκτρονικό σύστημα. Δεν ξέρω ποιος σας έχει δώσει αυτήν την πληροφόρηση, αλλά τι μας αφήσατε σε σχέση με αυτό το αξιόπιστο ηλεκτρονικό σύστημα; Στο κάτω-κάτω, αυτό το οποίο εφαρμόζουμε τώρα είναι ένα αξιόπιστο ηλεκτρονικό σύστημα παρακολούθησης.
      Με το νέο αυτό σύστημα τηρούνται τρεις αρχές. Η πρώτη αρχή είναι ότι δεν θα υπάρξει καμμία πρόσθετη φορολογική επιβάρυνση στους καταναλωτές. Από τον εκτελωνισμό του και μετά, το πετρέλαιο θα έχει ενιαία φορολόγηση, αλλά στην τελική χρήση, όταν πωλείται στον καταναλωτή, το πετρέλαιο θα πωλείται με τη χαμηλότερη τιμή και την επιστροφή θα την παίρνει ο διακινητής.
      Η  δεύτερη αρχή είναι ότι το σύστημα είναι όσο το δυνατόν πιο απλό και αντιγραφειοκρατικό. Δεν ταλαιπωρεί τους πολίτες, αλλά δεν ταλαιπωρεί και τις επιχειρήσεις. 
      Πρέπει να σας πω ότι σήμερα οι επιχειρήσεις εμπορίας πετρελαίου έχουν ήδη την υποχρέωση υποβολής συγκεντρωτικών καταστάσεων με τις πωλήσεις και τις αγορές τους. Τώρα δεν θα υπάρχει αυτή η υποχρέωση, αλλά θα υπάρχει η υποχρέωση να μας στέλνουν ορισμένα παραστατικά στοιχεία.
      Το τρίτο είναι ότι αυτό το νέο σύστημα έχει σχεδιαστεί με τέτοιον τρόπο, ώστε να έχει δικλίδες ασφαλείας και διαδικασίες ελέγχου, έχει δηλαδή σχεδιαστεί με τέτοιον τρόπο, ώστε να εξοστρακίζει πλαστά και εικονικά φορολογικά στοιχεία και να διασφαλίζει το δημόσιο συμφέρον. Θα αναφερθώ με περισσότερες λεπτομέρειες στη συζήτηση επί των άρθρων. Παράλληλα αρχίζει και μια καινούργια διαδικασία για την προμήθεια του αγροτικού πετρελαίου. 
      Εδώ θέλω να πω πολύ σύντομα το εξής: Θα υπάρχει μια διαδικασία επιστροφής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Έλσα Παπαδημητρίου):  Ολοκληρώστε, κύριε Υπουργέ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ολοκληρώνω, κυρία Πρόεδρε.
      Τέτοια διαδικασία επιστροφής υπήρχε και το 2003. Την καταργήσατε, όμως, τον Οκτώβριο του 2003, εσείς, με δική σας διάταξη, διότι η επιστροφή αυτή γινόταν με την προσκόμιση φορολογικών στοιχείων και είχε οδηγήσει σε βιομηχανία πλαστών και εικονικών φορολογικών στοιχείων. Λίγες εβδομάδες πριν τις εκλογές του 2004 φέρατε το καινούργιο σύστημα, το οποίο δεν έχει επιστροφές, αλλά δεν είχε δικλίδες ασφαλείας, με αποτέλεσμα να αποδειχθεί αναποτελεσματικό στην αντιμετώπιση του λαθρεμπορίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό, κυρία Πρόεδρε. Πραγματικά κλείνω.
      Τώρα δεν θα υπάρχει επιβάρυνση στο κόστος παραγωγής των αγροτών, διότι επιστρέφεται ο φόρος και από την επόμενη χρονιά θα δίνεται προκαταβολικά αυτή η επιστροφή. Οι αγρότες δεν είναι υποχρεωμένοι να υποβάλλονται σε γραφειοκρατικές διαδικασίες και είναι πολύ σημαντικό ότι η ΠΑ.Σ.Ε.ΓΕ.Σ. –και δεν το λέτε αυτό- στην ακρόαση φορέων που έγινε, εξέφρασε τη συμφωνία της κατ’ αρχάς σ’ αυτό το νέο σύστημα.
      Τώρα –και τελειώνω- η οποιαδήποτε «διαφωνία» υπάρχει με τη ΠΑ.Σ.Ε.ΓΕ.Σ. ως προς το συνολικό ποσό επιστροφής, πρέπει να σας πω ότι θα αντιμετωπιστεί, θα το δούμε με κλίμα συνεννόησης ανάμεσα στο Υπουργείο Οικονομίας και Οικονομικών και την ΠΑ.Σ.Ε.ΓΕ.Σ., στη φάση έκδοσης των υπουργικών αποφάσεων. 
      ΑΝΔΡΕΑΣ ΛΟΒΕΡΔΟΣ: Είμαστε πολιτικό κόμμα, κύριε Υπουργέ. Δεν είμαστε συνδικάτο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αλλά αυτό, κύριε συνάδελφε, δεν είναι το μείζον. Το μείζον είναι να έχουμε ένα αποτελεσματικό σύστημα για την αντιμετώπιση των προβληματικών καταστάσεων που έχουν δημιουργηθεί, σε σχέση με το πετρέλαιο που προμηθεύονται οι αγρότες και αυτό το αποτελεσματικό σύστημα είναι αυτό που παρουσιάζουμε με το συγκεκριμένο νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Πριν δώσω το λόγο στον κ. Γείτονα, θα ήθελα να ανακοινώσω προς το Σώμα ότι το Προεδρείο της Κοινοβουλευτικής Ομάδας του ΠΑ.ΣΟ.Κ. στις συνεδριάσεις της 16ης και της 17ης Ιανουαρίου και στη συζήτηση του νομοσχεδίου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων -Αντιμετώπιση λαθρεμπορίου καυσίμων και άλλες διατάξεις» ορίζει ως Κοινοβουλευτικό Εκπρόσωπο το Βουλευτή κ. Κωνσταντίνο Γείτονα.
      Ορίστε κύριε Γείτονα,  έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Διερωτήθη προηγουμένως ο κύριος Υπουργός, κυρίες και κύριοι συνάδελφοι, τι αφήσαμε ως ΠΑ.ΣΟ.Κ., Σας αφήσαμε μια πλούσια κληρονομιά για την οικονομία, κύριε Υπουργέ. Με ανάπτυξη γύρω στο 5%, με την οικονομία στη ζώνη του ευρώ, με το ισχυρότερο νόμισμα του κόσμου στα χέρια των Ελλήνων και με κοινωνικές δαπάνες, μεταβιβάσεις που έφθασαν στο μέσο όρο της Ευρωπαϊκής Ένωσης. 
      Αυτήν την πλούσια κληρονομιά τη χειριστήκατε ως άσωτοι κληρονόμοι. Και παρ’ όλα αυτά, η οικονομία αντέχει. Ήρθε χθες ο κύριος Υπουργός Οικονομίας και Οικονομικών στην επιτροπή να μας πει ότι δεν ανησυχεί ούτε για τις εξελίξεις στο πετρέλαιο.
      Η οικονομία έχει περιθώρια. Είναι η οικονομία η οποία κινείται ακόμη με τη δυναμική των κυβερνήσεων του ΠΑ.ΣΟ.Κ.. Αφήστε, λοιπόν, την παρελθοντολογία, δεν σας συμφέρει και ας έρθουμε στα σημερινά. 
      	Σήμερα κάνετε πάλι μια μάταιη προσπάθεια να μας πείσετε, κύριε Υπουργέ, ότι με το νομοσχέδιο αυτό υπάρχουν φοροελαφρύνσεις, ιδιαίτερα για τα μεσαία και χαμηλά εισοδήματα. Αυτή η λεγόμενη «τρίτη φάση» της φορολογικής σας μεταρρύθμισης είναι στην ίδια ταξική λογική σας. Είναι μια νέα φάση η οποία επιβάλλει νέους φόρους, το φόρο κατοχής ακινήτου. Είναι μια φάση η οποία ανατρέπει αρχές φορολογικής δικαιοσύνης. Το αποδείξαμε, με στοιχεία και παραδείγματα. Και ο εισηγητής μας και όλοι οι ομιλητές του ΠΑ.ΣΟ.Κ.. Είναι μια φάση η οποία διευρύνει τις ανισότητες. 
      	Με όλη σας τη φορολογική πολιτική εννοώ και με τις προηγούμενες δύο φάσεις ανοίγετε την ψαλίδα των ανισοτήτων. Δημιουργείτε προϋποθέσεις ενός πλέον άδικου φορολογικού συστήματος. Και ένα άδικο φορολογικό σύστημα, ακριβώς, δεν προάγει την κοινωνία της συνοχής, αλλά πέραν τούτου υποθάλπει και στρέφει προς τη φοροδιαφυγή. Ένα δίκαιο φορολογικό σύστημα χρειάζεται η χώρα. 
      	Προηγουμένως διερωτηθήκατε πάλι για τις θέσεις του ΠΑ.ΣΟ.Κ.. Οι θέσεις του ΠΑ.ΣΟ.Κ. είναι ξεκάθαρες. Τις ανακοινώσαμε και προεκλογικά στο πρόγραμμά μας. Είναι θέσεις κρυστάλλινες. Για ένα δίκαιο φορολογικό σύστημα, με κοινωνική ευαισθησία και αναπτυξιακή λογική. Αυτές θα πρέπει να είναι οι ορίζουσες για μεταρρυθμίσεις και αλλαγές στο φορολογικό σύστημα. 
      	Οι αλλαγές, λοιπόν, στη φορολογία των ακινήτων που εισάγετε με αυτό το νομοσχέδιο, όπως προείπα, είναι στην ίδια λογική στο ίδιο πνεύμα που διέπει την πολιτική σας. Κάνουν το σύστημα ακόμη πιο άδικο. Επομένως, αυτήν τη στιγμή δεν προσφέρουν ούτε στην κοινωνία ούτε στην ανάπτυξη. 
      Αυτή είναι η αλήθεια, κύριε Υπουργέ, και μη σας κακοφαίνεται γιατί το λέμε. Άλλη θα έπρεπε να είναι η πολιτική για τη φορολόγηση της ακίνητης περιουσίας, με βάση και την εμπειρία που υπάρχει. Μια πολιτική που να απλοποιεί το σύστημα, να διατηρεί και ενισχύει την αναλογικότητα και να δημιουργεί προϋποθέσεις και κίνητρα για την ανάπτυξη. 
      Το νομοσχέδιό σας τίποτα απ’ αυτά δεν κάνει. Το νομοσχέδιό σας ουσιαστικά, κύριε Υπουργέ, πρώτον, αυξάνει τους φόρους. Ποιες είναι άραγε οι φοροελαφρύνσεις; Είχα την ευκαιρία να σας πω και χθες ότι συνολικά το 2008 προβλέπετε 6,2 δισεκατομμύρια πρόσθετους φόρους. Και από την ακίνητη περιουσία προβλέπετε –αυτά λέει ο προϋπολογισμός σας- 660.000.000. Είναι αποκαλυπτική η έκθεση του Γενικού Λογιστηρίου για τις δήθεν φοροαπαλλαγές. Ενώ έχετε απώλεια εσόδων 417.000.000, και τις φοροαπαλλαγές αυτές τις προσπορίζονται περισσότερο οι ολίγοι, έχετε αύξηση των εσόδων 900.000.000 από το ενιαίο τέλος, που ουσιαστικά θα το πληρώσουν οι αδύναμοι. 
      Μη μας λέτε πως διερωτόμαστε για λόγους εντυπωσιασμού ότι δεν υπάρχει προοδευτικότητα στο φόρο. Δεν υπάρχει προοδευτικότητα στο συντελεστή. Εσείς ανατρέπετε κάθε αρχή φορολογικής δικαιοσύνης! Υπάρχει παντού και υπάρχει και στην Ευρώπη. Αυτή είναι η αλήθεια! 
      Άρα επιβάλλετε νέους φόρους και ουσιαστικά δώσατε ένα «καρότο» με την απαλλαγή από το φόρο κληρονομιάς και γονικής παροχής και χρησιμοποιείται το ραβδί με το φόρο κατοχής. 
      Το δεύτερο που  κάνετε είναι ότι καταργείτε την αναλογικότητα στη φορολογία και αυτό είναι μια επικίνδυνη διολίσθηση. Η αναλογικότητα είναι συνταγματικά κατοχυρωμένη. Το άρθρο 4 παράγραφος 5 λέει σαφώς ότι ο κάθε πολίτης πρέπει να συνεισφέρει στα δημόσια βάρη ανάλογα με τις δυνάμεις του. Δεν είναι μόνο συνταγματικά κατοχυρωμένη αρχή. Είναι μια παγιωμένη αρχή και στην Ευρώπη. Ουσιαστικά, λοιπόν, αυτήν τη στιγμή ανατρέπετε καθιερωμένες αρχές και αυτή είναι η δεύτερη δυσμενής επίπτωση. 
      Η τρίτη επίπτωση έχει σχέση με το φόρο της μεγάλης ακίνητης περιουσίας. Τον καταργείτε. Ασφαλώς είχε προβλήματα στην είσπραξη. Γιατί δεν πάτε σε αναμόρφωση, ώστε να λύσουμε αυτά τα προβλήματα, και πάτε στην κατάργηση, χαρίζοντας ουσιαστικά εκατοντάδες εκατομμύρια ευρώ στους μεγαλοϊδιοκτήτες; Αυτό κάνετε, κύριε Υπουργέ. Χαρίζετε περίπου 240.000.000 ευρώ στους μεγαλοϊδιοκτήτες. Δεν είναι μια δίκαιη ρύθμιση ο φόρος μεγάλης ακίνητης περιουσίας; Ουσιαστικά δεν κατοχυρώνει την αρχή που πρέπει να διέπει το φορολογικό σύστημα, να αποτελεί δηλαδή εργαλείο αναδιανεμητικής πολιτικής; Εσείς τα αγνοείτε. 
      Επιπλέον, με την κατάργηση του φόρου κληρονομιάς και την επιβολή του 1% ουσιαστικά καταργείτε την προοδευτική κλίμακα που πρέπει να ισχύει παντού. 
      Σας ενόχλησαν τα παραδείγματα. Υπάρχει διαφορά του φόρου σε σχέση με την αξία. Ασφαλώς, κύριε Υπουργέ. Αλλά έπρεπε να υπάρχει και αναλογικότητα στο συντελεστή. Έτσι το φορολογικό σύστημα θα παίξει το ρόλο εργαλείου της αναδιανομής.
      	Ένας άνθρωπος που έχει ένα ακίνητο αξίας 120.000 ευρώ ουσιαστικά δεν κερδίζει τίποτα, το 0,8% της αξίας. Ένας όμως που έχει ακίνητο αξίας 500.000 ευρώ κερδίζει το 12% της αξίας. Αυτό λέγεται φορολογική δικαιοσύνη; Αυτή είναι η νεοδημοκρατική σας αντίληψη φορολογικής δικαιοσύνης; Μπράβο σας, άξιος ο μισθός σας!
      	Όσον αφορά το ειδικό τέλος ακίνητος περιουσίας, το εισάγετε επί δικαίους και άδικους. Βάζετε νέο φόρο και ανοίγετε μία κερκόπορτα η οποία θα οδηγήσει σε συνεχείς αυξήσεις και του συντελεστή. Το ένα τοις χιλίοις τίποτα δεν μας εγγυάται ότι αύριο δεν θα γίνει ενάμισι, ανάλογα με τις ανάγκες που θα έχει η οποιαδήποτε κυβέρνηση. Δημιουργείτε και «μοχλό» ώθησης για αυξήσεις των αντικειμενικών αξιών, για εισπρακτικούς λόγους. Αυτές είναι οι πέντε μεγάλες επιπτώσεις της πολιτικής σας. 
      Είναι φιλολαϊκή πολιτική αυτή; Είναι μεταρρυθμιστική πολιτική; Μιλάτε για απλοποίηση του συστήματος; Καμμία απλοποίηση δεν είδαμε. Οι φόροι στην ακίνητη περιουσία παραμένουν σχεδόν όπως ήταν. Ουσιαστικά μέσα και απ’ αυτήν τη φορολόγηση, από την τρίτη φάση, όπως είπατε, επιτείνετε την αναδιανομή που κάνετε όλα αυτά τα χρόνια εις όφελος των ολίγων και εις βάρος των πολλών.
      Εδώ και τέσσερα χρόνια με την πολιτική σας γίνεται η μεγαλύτερη αναδιανομή σε βάρος των πολλών. Είναι μία συνεχής επιδρομή «φοροαφαίμαξης» στα αδύνατα, στα χαμηλά εισοδήματα που σήμερα έχουν φτάσει στο όριο αντοχής. Είναι αυτοί οι καρποί της πολιτικής σας -μίλησε και χθες ο κ. Αλογοσκούφης- μόνο που αυτούς τους καρπούς δεν βλέπουμε να τους γεύεται ο ελληνικός λαός, αλλά ολίγοι. Φτάσαμε στο σημείο να μην μπορούν να τα βγάλουν πέρα όχι πια μόνο τα φτωχά, χαμηλού εισοδήματος νοικοκυριά, αλλά και τα μεσαίου εισοδήματος νοικοκυριά μέσα από την αναδιανομή και ιδιαίτερα υπό το βάρος της ακρίβειας. Ακρίβεια η οποία καλπάζει λόγω της κερδοσκοπίας που είναι ανεξέλεγκτη από την Κυβέρνηση. Άξιος ο μισθός σας.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Γείτονα.
      	Το λόγο έχει ο κ. Καράογλου για να δευτερολογήσει.
      	ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, στις δύο πολύωρες συνεδριάσεις του ελληνικού Κοινοβουλίου χθες και σήμερα είχαμε τη δυνατότητα να τα ακούσουμε όλα, θα έλεγα, από λογικά επιχειρήματα, που χρησιμοποίησαν δυστυχώς λίγες φορές οι συνάδελφοι της Αντιπολίτευσης, από αιτιάσεις περίεργες και παράλογες κατά την άποψή μου, από χαρακτηρισμούς πολύ περισσότερο. Οι χαρακτηρισμοί δυστυχώς περίσσευαν για άλλη μία φορά στην Αίθουσα του Κοινοβουλίου. 
      Έτσι, λοιπόν, ακούσαμε ότι αυτό είναι ένα ταξικό, αντιλαϊκό νομοσχέδιο, έτσι ακούσαμε ότι με το συγκεκριμένο νομοσχέδιο φορολογείται για πρώτη φορά όλος ο ελληνικός λαός. Μέχρι και για «κεφαλικό» φόρο μίλησαν κάποιοι. Έτσι ακούσαμε ότι τα μέτρα αντιμετώπισης λαθρεμπορίας καυσίμων δεν πρόκειται να πετύχουν και είδαμε να χύνονται «κροκοδίλια δάκρυα». 
      	Πρώτα-πρώτα θα ήθελα να εκφράσω κάποιες απορίες. Δεν κατάλαβα πού έγκειται η «ταξικότητα» και η «αντιλαϊκότητα» του συγκεκριμένου νομοσχεδίου. Είχα τη δυνατότητα κατά την πρωτομιλία μου να αναφέρω μία σειρά παραδειγμάτων που συναντάμε καθημερινά, που είναι συνηθισμένες περιπτώσεις, όχι ακραίες. 
      Ανέφερα, λοιπόν, παράδειγμα για ένα φόρο κληρονομιάς ακινήτου πρώτης κατηγορίας, όπου αν η αξία του ακινήτου ήταν 350.000 ευρώ, το 2003 ο οφειλόμενος φόρος θα ήταν 44.000, το 2007 32.750, ενώ τώρα με το νομοσχέδιο αυτό ο οφειλόμενος φόρος θα είναι μόνο 2.550 ευρώ. Είναι παράδειγμα αντιλαϊκής, ταξικής πολιτικής αυτό; Δεν αφορά την πλειοψηφία του ελληνικού λαού, μιας που το ακίνητο στο οποίο αναφέρομαι είναι ένα λογικότατο παράδειγμα με ακίνητο αντικειμενικής αξίας 350.000 ευρώ; 
      	Είχα τη δυνατότητα να αναφέρω ένα άλλο παράδειγμα σχετικά με τον υπολογισμό φόρου γονικής παροχής ακινήτων πρώτης κατηγορίας. Αν η αξία των ακινήτων της γονικής παροχής είναι 300.000 ευρώ, το 2003 ο οφειλόμενος φόρος θα ήταν 31.500 ευρώ, το 2007 ο οφειλόμενος φόρος θα ήταν 22.125 ευρώ, ενώ με το νέο νομοσχέδιο ο οφειλόμενος φόρος θα είναι μόνο 2.050 ευρώ. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Και εδώ υπάρχει  ταξικότητα; Και εδώ υπάρχει αντιλαϊκότητα; Δεν είναι μια μέση οικογένεια αυτή της οποίας καλύπτει το πρόβλημα το συγκεκριμένο νομοσχέδιο; Δεν υπάρχει κοινωνική ευαισθησία, όταν βλέπουμε να υπάρχει ιδιαίτερη μέριμνα σε ό,τι αφορά κληρονόμους ή άτομα τα οποία δέχονται γονική παροχή, τα οποία έχουν ποσοστό αναπηρίας άνω του 67%; 
      Άλλο ένα παράδειγμα. Εάν ο κληρονόμος είναι τέκνο με ποσοστό αναπηρίας 67% και κληρονομεί ένα ακίνητο αξίας 300.000 ευρώ, ο φόρος μέχρι το 2007 υπολογίζεται σε 19.300 ευρώ. Σύμφωνα με το νομοσχέδιο, ο οφειλόμενος φόρος θα είναι μόνο 50 ευρώ. Είναι προφανές ότι μάλλον κάποια σύγχυση υπάρχει. Είναι προφανές ότι οι αιτιάσεις, ειδικότερα της Αξιωματικής Αντιπολίτευσης, η οποία στο πρόγραμμά της λέει για διπλασιασμό του αφορολόγητου και στη συνέχεια φορολόγηση, μάλλον δεν το έχουν ψάξει καλά, μάλλον αιφνιδιάστηκαν από τα συγκεκριμένα παραδείγματα, από τα συγκεκριμένα μέτρα για τα οποία μιλά το συγκεκριμένο νομοσχέδιο.
      Θα αναφέρω για μια ακόμη φορά ένα χαρακτηριστικό παράδειγμα. Σας είπα για ένα κληρονομούμενο ακίνητο αξίας 350.000 ευρώ. Το 2003 ο φόρος ήταν 44.000 ευρώ. Το 2007 ήταν 32.750 ευρώ. Με το νομοσχέδιο αυτό πάει στα 2.550 ευρώ. Εάν εφαρμόζονταν οι προτάσεις που  το ΠΑ.ΣΟ.Κ. πρότεινε στο προεκλογικό του πρόγραμμα με διπλασιασμό του αφορολογήτου ορίου από τα 95.000 ευρώ στα 190.000 ευρώ ή στις 200.000 ευρώ στις οποίες αναφέρθηκε ο αξιότιμος εισηγητής της Αξιωματικής Αντιπολίτευσης, ξέρετε πόσο θα έβγαινε ο φόρος; Θα έβγαινε 14.750 ευρώ, ενώ τώρα με το νομοσχέδιο βγαίνει μόνο 2.550 ευρώ. Ποια είναι η ταξικότητα, λοιπόν, και ποια είναι η αντιλαϊκότητα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκτός αυτού, υπήρξε μια αναφορά σύμφωνα με την οποία ο φόρος για πρώτη φορά πλήττει όλο τον ελληνικό λαό. Για να δούμε, όμως, εάν είναι έτσι. Προφανώς αναφέρεται στην επιβολή του ενιαίου τέλους ακίνητης περιουσίας. Μα, παραγνωρίζουν ότι μια σειρά εξαιρέσεων υπάρχει σ’ αυτό; Παραγνωρίζουν ότι υπάρχει εξαίρεση σε ό,τι αφορά το ενιαίο τέλος ακίνητης περιουσίας για την πρώτη κατοικία; Παραγνωρίζουν ότι δυόμισι εκατομμύρια νοικοκυριά δεν θα πληρώσουν καθόλου ενιαίο τέλος ακίνητης περιουσίας; Ξεχνούν ότι η πρώτη κατοικία εξαιρείται όταν είναι μέχρι διακόσια τετραγωνικά μέτρα ή όταν η αντικειμενική αξία είναι μικρότερη των 300.000 ευρώ; 
      Στο κάτω-κάτω να πούμε και μια αλήθεια. Ξέρετε πολλούς Έλληνες πολίτες να αγοράζουν πρώτη κατοικία μεγαλύτερη των διακοσίων τετραγωνικών μέτρων; Εάν υπάρχει ένα πολύ μικρό ποσοστό που αγοράζει, τότε να πληρώσει, γιατί αυτοί είναι οι «έχοντες και κατέχοντες» και αυτούς πρέπει να φορολογήσουμε. Δεν ισχύει, λοιπόν, η επιχειρηματολογία τους αυτή. Θα πρέπει να σταματήσουν τη λογική του άσπρου και μαύρου. Στην πολιτική δεν υπάρχει μόνο άσπρο και μαύρο.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Το συγκεκριμένο νομοσχέδιο προβλέπει μια σειρά θετικότατων διατάξεων και κυρίως είναι ένα νομοσχέδιο που όπως είπε και ένας συνάδελφος…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε  Καράογλου, τελειώνετε.
      ΘΕΟΔΩΡΟΣ ΚΑΡΑΟΓΛΟΥ: Ολοκληρώνω, κύριε  Πρόεδρε. 
      Όπως είπε και ένας συνάδελφος του ΠΑ.ΣΟ.Κ. μιλώντας προηγουμένως, πραγματικά βοηθά στην εξαγωγή πολιτικών συμπερασμάτων. Γιατί; Διότι αποδεικνύει για μια ακόμη φορά τη συνέπεια λόγων και έργων της Κυβέρνησης του Κώστα Καραμανλή. Αυτά που λέγαμε προεκλογικά για εξαίρεση, για κατάργηση του φόρου κληρονομιάς, του φόρου γονικής παροχής, με το παρόν νομοσχέδιο γίνονται πραγματικότητα, γιατί αποδεικνύουν για μια ακόμη φορά τη λαϊκή πολιτική των Κυβερνήσεων του Κώστα Καραμανλή.
      Σ’ αυτό θα ήθελα να σταθώ λέγοντας ότι για εμάς…
      ΠΡΟΕΔΡΕΥΩΝ (Αναστάσιος Νεράντζης): Μα σταθείτε, κύριε  Καράογλου. Εσείς προτείνατε τα τέσσερα λεπτά. Ήδη μιλάτε σχεδόν έξι. Σας παρακαλώ πάρα πολύ να τελειώσετε τώρα.
      ΘΕΟΔΩΡΟΣ ΚΑΡΑΟΓΛΟΥ: Μία λέξη μόνο. Για μας κυρίαρχο στοιχείο της πολιτικής μας ήταν, είναι και παραμένει ο άνθρωπος. Γι’ αυτόν εργαζόμαστε, για τα συμφέροντα του κάθε Έλληνα μεμονωμένου πολίτη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ.
      Το λόγο έχει ο κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε  Πρόεδρε.
      Συζητάμε ένα πολύ ενδιαφέρον θέμα. Είναι η προσθήκη ενός κοινωνικού χαρατσιού και μια απόπειρα ελέγχου του λαθρεμπορίου. Κανονικά έπρεπε να ακουγόμαστε, κύριε  Πρόεδρε. Εχθές από το Βήμα της Εθνικής Αντιπροσωπείας ρώτησα την Κυβέρνηση –και δεν ήταν ρητορικό το ερώτημα μου- γιατί δεν ακούγεται ένας θετικός ή αρνητικός, πάντως ένας πολιτικός λόγος, που φεύγει από τη μήτρα του δημοσίου διαλόγου, η οποία είναι η Εθνική Αντιπροσωπεία. Πού οδηγείται η χώρα; Όλα τα σκεπάζει το αστυνομικό δελτίο.
      Εκβιάζεσθε, κύριε  Υπουργέ; Εκβιάζεται η Κυβέρνησή σας; Εδώ είναι ο χώρος για τις πολιτικές διευκρινίσεις. Δεν απαντήσατε ούτε εσείς ούτε ο Υπουργός  Οικονομίας και Οικονομικών. Σιωπάτε.
      Είναι σίγουρο ότι δεν σας αφορά σε προσωπικό πολιτικό επίπεδο η υπόθεση αυτή, αφορά όμως τον ελληνικό λαό και η Κυβέρνηση έχει συλλογική ευθύνη.
      Πρέπει να πάρετε το λόγο, πρέπει να αξιοποιήσετε το Βήμα της Εθνικής Αντιπροσωπείας. Είμαστε φωνές που αρθρώνουν λόγο χωρίς κοινωνικό και πολιτικό ακροατήριο, ενώ τα θέματα που συζητάμε είναι κοινωνικώς και πολιτικώς ενδιαφέροντα, απ’ όποια σκοπιά κι αν το δει κανείς αυτό. Η χώρα βουλιάζει στο αστυνομικό δελτίο.
      Επιτέλους, αξιοποιήστε το Βήμα της Εθνικής Αντιπροσωπείας, αν όχι για να δώσετε διευκρινίσεις, αλλά για να στείλετε ένα μήνυμα στον ελληνικό λαό, που εμβρόντητος κοιτάζει το πολιτικό σύστημα, λόγω της δικής σας πολιτικής επιλογής τέσσερα χρόνια, να βουλιάζει. Δεν απευθυνθήκαμε, λοιπόν, στην Κυβέρνηση ρητορικά από το Βήμα της Βουλής. Αξιοποιήσαμε το Βήμα της Βουλής για την προστασία του πολιτικού συστήματος.
      Κύριε συνάδελφε της Συμπολίτευσης, έχετε προσφέρει σε όλη αυτήν τη διαδικασία της συζήτησης στην επιτροπή κι εδώ. Κι εσείς, αξιότιμε κύριε Υφυπουργέ, οφείλω να το πω, για να είμαι δίκαιος, ότι η παρουσία σας στη Διαρκή Επιτροπή ήταν από τις καλύτερες που τουλάχιστον στα δικά μου οκτώ χρόνια στο Κοινοβούλιο έχω δει. Ήσασταν πρόθυμος να δίνετε διευκρινίσεις και εκεί που δεν δίνατε, το κάνατε με ευπρέπεια.
      Δεν μπορεί όμως να μας μέμφεστε για την αντιπολίτευση που ασκούμε. Εμείς ασκούμε υποδειγματική πράγματι αντιπολίτευση με την ευκαιρία του σχεδίου νόμου αυτού. Ακούσατε με ένταση τις αρνήσεις μας. Ακούσατε στη Διαρκή Επιτροπή και σήμερα θα ακουστούν οι καταφάσεις μας σε διατάξεις του σχεδίου αυτού.
      Επίσης ακούσατε και τις προτάσεις μας, οι οποίες ως προς το πρώτο κομμάτι του σχεδίου νόμου, τα δύο πρώτα τους κεφάλαια, που αφορούν το φόρο κληρονομιάς και το ενιαίο τέλος ακινήτων, ήταν σαφείς, συγκεκριμένες και λεπτομερείς. Ασκούμε με ευθύνη το έργο μας ως Αξιωματική Αντιπολίτευση.
      Αλλά δεν μπορούμε να πούμε «ναι» σε ένα μέτρο, για το οποίο δικαιούστε, για το οποίο αξίζετε βραβείο πονηρίας. Διότι πήρατε τη θετική γνώμη και σε προεκλογικό μάλιστα χρόνο για την εξαγγελία της κατάργησης του φόρου κληρονομιάς και γονικής παροχής, δεν είπατε όμως ότι ανοίγετε την κερκόπορτα μιας επιπρόσθετης φορολογίας.
      Και αυτή είναι το ενιαίο τέλος ακινήτων, που είναι σήμερα χαμηλό, ένα τοις χιλίοις, αντιμετωπίσιμο, όπως λέτε εσείς, λογικό, όπως λένε άλλοι. Αλλά κανείς δεν πρέπει να ξεχνά ότι είναι ένας επιπρόσθετος φόρος στον κατάλογο των πολλών φόρων και τελών που βαρύνουν την ιδιοκτησία. Είναι αναίτιος, δεν συνδυάζεται με κάποιο σκοπό ή λόγο –μεταβίβαση ή κάποιον σκοπό- είναι απλώς εισπρακτικός. Είναι άδικος, διότι είναι ίδιος φόρος που επιβάλλεται σε άνισα υποκείμενα.
      Ταυτοχρόνως καταργείτε το φόρο μεγάλης ακίνητης περιουσίας, όπως είπαμε και δεν χρειάζεται να επαναλάβουμε, και ακόμη περισσότερο καταργείτε την κλίμακα της φορολογίας επί κληρονομίας ή γονικής παροχής, που υπάρχει σε όλο τον κόσμο, ενώ θα έπρεπε να την αυξήσετε.
      Και κλείνω με μια αναφορά που δεν πρόλαβα να κάνω χθες και για την οποία κατά βάση πήρα το λόγο σήμερα, που έχει ένα συγκριτικό στοιχείο, για να ξέρει η Εθνική Αντιπροσωπεία. Όταν πρόκειται για φόρο κληρονομίας ή φόρο επί γονικής παροχής, που είναι μια μορφή περιορισμού συνταγματικού δικαιώματος, αυτού της ιδιοκτησίας, όλες οι νομοθεσίες ή οι περισσότερες, αυτές που έχουμε, εν πάση περιπτώσει, στην Ευρωπαϊκή Ένωση, στηρίζονται στην προοδευτικότητα: στον πλουσιότερο τα περισσότερα, στο φτωχότερο τα λιγότερα ή και καθόλου. Καθόλου, λίγο, περισσότερο, πολύ. Αυτή είναι η κλίμακα.
      Ξέρετε ποια είναι η ένδειξη που παίρνουμε από τις άλλες έννομες τάξεις; Παίρνουμε, παραδείγματος χάριν, από την Ολλανδία μια προοδευτικότητα που εκκινεί από το 5% και φτάνει στο 68%, στην Αυστρία από το 2% και φτάνει στο 60%, στο Βέλγιο από 3% και φτάνει 90% -το είπατε κι εσείς ή ο κ. Αλογοσκούφης- στη Γαλλία από 4% και φτάνει στο 50%. Εμείς είμαστε μέχρι το 30%, σε συνάρτηση πάντα με το βαθμό συγγένειας και με την αξία του ακινήτου.
      Έπρεπε να αυξήσουμε αυτήν την κλίμακα, ξεκινώντας, κύριε εισηγητά της Συμπολίτευσης, από τα κάτω, αυξάνοντας το αφορολόγητο και αυξάνοντας επίσης και την επιβολή φόρου όσο ανεβαίνει η κλίμακα της ιδιοκτησίας. Σε αυτό θα λέγαμε «ναι». Αυτό είναι στο πρόγραμμά μας, αυτό υποστηρίζουμε.
      Για το παράδειγμά σας που μας το δώσατε στη Διαρκή Επιτροπή και σήμερα το επαναλάβατε, μου επιτρέπετε να πω…
      ΠΡΟΕΔΡΕΥΩΝ (Αναστάσιος Νεράντζης): Κύριε Λοβέρδο, και σεις φθάσατε τα έξι λεπτά, δεν θα έλεγα αισίως. 
      Ευχαριστώ πολύ. 
      ΑΝΔΡΕΑΣ ΛΟΒΕΡΔΟΣ: Εντάξει, κύριε Πρόεδρε, ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω προς το Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα ένας μαθητές και μαθήτριες, καθώς και τρεις συνοδοί-δάσκαλοι του Πειραματικού Δημοτικού Σχολείου Πανεπιστημίου Πάτρας. 
      Οι Αχαιοί Βουλευτές της Αίθουσας και είναι αρκετοί, αλλά και όσοι λείπουν για λόγους δικαιολογημένους, χαιρετίζουν μαζί με το Σώμα την παρουσία των μαθητών από την Πάτρα. 
      (Χειροκροτήματα απ’ όλες τις πτέρυγες της Βουλής)
      Έχω να κάνω μια πρόταση στο Σώμα για την οικονομία της συζητήσεως. Όπως ξέρετε η Διάσκεψη των Προέδρων αποφάσισε να εξαντληθεί η συζήτηση του παρόντος σχεδίου νόμου, εντός τριών ημερών. Εντός της αύριον, λοιπόν, εξαντλείται η προθεσμία. Επομένως προτείνω στο Σώμα να συζητηθεί το νομοσχέδιο –εν όψει του ότι απομένουν μόνο τρεις για δευτερολογία- σε μια ενότητα, μαζί με τις τροπολογίες και σήμερα να μιλήσουν οι εισηγητές και οι ειδικοί αγορητές, να διακόψουμε και αύριο να ολοκληρωθεί το νομοσχέδιο με τις ομιλίες όσων θα προλάβουν και θα θελήσουν να εγγραφούν καθ’ ον χρόνο ο νόμος και ο Κανονισμός προβλέπει.
      Γίνεται δεκτή η πρόταση;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Αναστάσιος Νεράντζης): Ομοφώνως γίνεται δεκτή η πρόταση. 
      Το λόγο έχει ο κ. Καραθανασόπουλος από το Κ.Κ.Ε.. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε. 
      Οφείλω να ομολογήσω, κύριε Υπουργέ, ότι δεν χρειαζόταν να κάνετε πολύ μεγάλη προσπάθεια σήμερα, για να αποδείξετε ότι η φορολογική πολιτική, την οποία ασκεί η Κυβέρνηση της Νέας Δημοκρατίας, είναι ακριβώς συνέχεια της φορολογικής πολιτικής που εξασκούσαν και οι προηγούμενες κυβερνήσεις του ΠΑ.ΣΟ.Κ.. Δεν ήταν πάρα πολύ δύσκολο, είναι πολύ εύκολη αυτή η διαδικασία και αυτή η λογική. Και γιατί το λέμε αυτό; Γιατί όποιους τομείς και να πάρουμε αναδεικνύεται το βασικό. Στη φορολογία των νομικών προσώπων μείωσε η κυβέρνηση του ΠΑ.ΣΟ.Κ. τους φορολογικούς συντελεστές για το μεγάλο κεφάλαιο, τους μειώσατε και σεις. Στη φορολογία για τα φυσικά πρόσωπα κατάργησαν, περιόρισαν τις κλίμακες φορολογίας οι κυβερνήσεις του ΠΑ.ΣΟ.Κ., τους περιορίζετε και σεις. Καταργείτε τους μικρότερους συντελεστές, μειώνετε τους μεγαλύτερους. Ουσιαστικά, δηλαδή, δίνετε μεγαλύτερα προνόμια για τα υψηλά εισοδήματα.
      Για τη φορολογία της περιουσίας προχώρησε η κυβέρνηση του ΠΑ.ΣΟ.Κ. το 2002 στη μείωση της μεταβίβασης των μετοχών και της φορολόγησής τους στο έξι τοις χιλίοις για τις εισηγμένες στο χρηματιστήριο και στο 1,2%  για τις μη εισηγμένες μετοχές. Σήμερα με το συγκεκριμένο νομοσχέδιο εσείς ολοκληρώνετε αυτήν τη διαδικασία. Και αυτό γιατί; Γιατί υπάρχει μια κοινή μήτρα που αποπνέει και από τα δικά σας φορολογικά νομοσχέδια και τα φορολογικά νομοσχέδια του ΠΑ.ΣΟ.Κ.. Τη δήλωσε αυτήν τη μήτρα πολύ καθαρά ο κ. Σγουρίδης, λέγοντας, ότι η φορολογική πολιτική είναι ένα εργαλείο ανάπτυξης. Είπε τίποτα το διαφορετικό ο κ. Αλογοσκούφης χθες; Είπατε σεις κάτι διαφορετικό, δηλαδή ότι η φορολογική πολιτική πρέπει να αξιοποιηθεί ως εργαλείο ενίσχυσης της ανταγωνιστικότητας; Και με βάση αυτήν τη διαδικασία και επειδή ακριβώς οι σοφοί της πλουτοκρατίας στα διάφορα φόρα λένε ακριβώς ότι η άμεση φορολογία και στα φυσικά πρόσωπα αλλά και στις επιχειρήσεις στρεβλώνει τον ανταγωνισμό, γι’ αυτό πρέπει να την καταργήσουμε. Και επειδή δεν μπορούμε να το κάνουμε απ’ ευθείας, σε πρώτη φάση να τη μειώσουμε αποτελεσματικά. Για να πάμε, ως μελλοντική διαδικασία και λογική, στο φόρο κατανάλωσης. Δηλαδή στους έμμεσους φόρους, στους κατ’ εξοχήν πιο αντιλαϊκούς φόρους. Αυτό προτείνουν όλα τα φόρα και τα ινστιτούτα που εκπροσωπούν, που επεξεργάζονται, που σχεδιάζουν, για λογαριασμό της πλουτοκρατίας. Και βεβαίως μετά παρρησίας, αυτήν τη λογική έβαλε και ο εισηγητής και δεν απαντήθηκε, παρ’ ότι προκλήθηκε στην επιτροπή και εδώ ο εισηγητής του ΛΑΟΣ, ότι ο φόρος κατανάλωσης είναι θεμιτός φόρος. Από τη στιγμή που μπορεί ο άλλος να καταναλώνει, πρέπει και να πληρώνει. Ανεξαρτήτως, λοιπόν. Ειδικά εμείς ξέρουμε πολύ καλά ότι ο φόρος στην κατανάλωση βαρύνει τα λαϊκά εισοδήματα, γιατί το σύνολο των λαϊκών εισοδημάτων κατευθύνεται στην κατανάλωση και πολύ περισσότερο τα δάνεια της κατανάλωσης φορολογούνται μέσω της έμμεσης φορολογίας.
      Αυτή τη λογική, λοιπόν, με πιστότητα εφαρμόζετε, με μεγάλη συνέπεια. 
      Δεύτερο ζήτημα. Κάνετε προσπάθεια και εσείς και ο ειδικός εισηγητής της Νέας Δημοκρατίας ότι είναι δίκαιο το φορολογικό σύστημα και δώσατε διάφορα στοιχεία. Ο καθένας μπορεί να δώσει οποιαδήποτε στοιχεία θέλει, αλλά εδώ –εγώ σας το είπα και πριν- τα στοιχεία που δώσατε εσείς ως Υπουργείο για τη φορομεταβίβαση κληρονομιάς των 500.000 ευρώ, αυτό που θα γλιτώσει με τα σημερινά μέτρα είναι 58.700 ευρώ και όποιος μεταβιβάζει 120.000 ευρώ, πολύ λιγότερο, τι γλιτώνει; Γλιτώνει 1.000 ευρώ. Εάν αυτό είναι δικαιοσύνη ας μας το πείτε και εμάς. Πώς βγαίνει ότι αυτό είναι δικαιοσύνη; Ίσα-ίσα που είναι ακόμη μεγαλύτερη προσπάθεια ενίσχυσης της ανισοτιμίας που υπάρχει, ενίσχυση και συσσώρευση ακόμη περισσότερο του πλούτου σε όλο και λιγότερα χέρια, όχι μόνο του κινητού πλούτου, αλλά με το συγκεκριμένο νομοσχέδιο και του ακίνητου πλούτου, δηλαδή και της ακίνητης περιουσίας. Αυτή είναι η λογική. 
      Τρίτο ζήτημα. Μειώσατε τη φορολογική επιβάρυνση του ενιαίου τέλους για τα νομικά πρόσωπα από 8‰ στο 6‰. Και εκεί που προκληθήκατε αλλεπάλληλες φορές, γιατί ακριβώς εκεί συγκεντρώνεται η μεγάλη ακίνητη περιουσία, στις υπεράκτιες εταιρείες, δεν δώσατε κανένα απολύτως στοιχείο, γιατί δεν φορολογούνται. Άσχετα τι υπάρχουν στα χαρτιά, τι υπάρχουν στους νόμους, στην πραγματικότητα δεν πληρώνουν δεκάρα τσακιστή. Εάν πληρώνουν –σας προκαλούμε και πάλι- πείτε τι πληρώσανε τα προηγούμενα χρόνια. 
      Ακριβώς αυτή η πολιτική σας είναι βαθιά αντιλαϊκή, βαθιά ταξική και είναι πολύ εύκολο να αποδειχθεί. Μια απλή ανάγνωση από το 2000 τουλάχιστον και μετά της φορολογικής επιβάρυνσης των φυσικών προσώπων, των νομικών προσώπων και των άμεσων φόρων είναι ιδιαίτερα αποκαλυπτική γιατί υπάρχει μια συνεχής αύξηση της άμεσης φορολογίας, μια συνεχής μείωση της φορολογίας των νομικών προσώπων παρ’ όλη την τεράστια κερδοφορία και συνεχή αύξηση των αντιλαϊκών έμμεσων φόρων. 
      Απ’ αυτή την άποψη δεν υπάρχει κανένα μερεμέτι. Δεν είσαστε διατεθειμένοι ούτε ακόμη και τα πιο ακραία φαινόμενα αδικίας να διορθώσετε. Αυτή η πολιτική δεν μερεμετίζεται, αυτή η πολιτική ανατρέπεται. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Δυστυχώς, έχουμε ένα πνιγερό κλίμα στην πολιτική ζωή που θυμίζει, σε χειρότερη βεβαίως έκδοση, άλλες εποχές και απέναντί μας μια Κυβέρνηση και έναν Πρωθυπουργό οι οποίοι βρίσκονται εν παραλυσία, χαμένοι στο διάστημα, χωρίς να μπορούν να αναλάβουν μια  πρωτοβουλία να αποσαφηνίσουν την κατάσταση και αν μπορούν πλέον να δώσουν μια θετική διέξοδο. 
      Το χειρότερο είναι ότι και το Υπουργείο Οικονομίας ακολουθεί την ίδια τακτική. Εγώ διάβασα με έκπληξη να διαμαρτύρεται η διοίκηση του Ταχυδρομικού Ταμιευτηρίου απέναντι στη CITY GROUP, ότι την ξεγέλασε πουλώντας της δομημένα προϊόντα. Ερωτήθηκε ο κ. Αλογοσκούφης τι λέει επ’ αυτού και είπε «Είναι μια σχέση που αφορά μια τράπεζα με μια άλλη τράπεζα και εγώ δεν αναμιγνύομαι». Ξεχνάτε, κύριοι της Κυβέρνησης, ότι είστε ο βασικός μέτοχος στο Ταχυδρομικό Ταμιευτήριο, ότι πρέπει να ασκείτε έλεγχο και να έχετε μια εποπτεία, ότι το Ταχυδρομικό Ταμιευτήριο δεν είναι οποιαδήποτε ιδιωτική τράπεζα; Το κάνατε εμπορική τράπεζα καταργώντας στην Ελλάδα την ταμιευτηριακή λογική και τώρα, παρ’ όλο ότι είσαστε βασικός μέτοχος, λέτε «συναλλαγές ιδιωτικών τραπεζών ή, εν πάση περιπτώσει, μεταξύ πιστωτικών ιδρυμάτων που δεν μας αφορούν»; Και είχα καταθέσει ερώτηση, κύριε Υφυπουργέ -το λέω γιατί εσείς παρίσταστε παρ’ ότι δεν έχετε αρμοδιότητα- γι’ αυτό το θέμα ρωτώντας τον Υπουργό Οικονομίας «Τι γίνεται με τις επενδύσεις του Ταχυδρομικού Ταμιευτηρίου». Ξέρετε τι μου απάντησε; «Επιχειρηματικό μυστικό». Πού ζείτε; Γιατί τα κάνετε αυτά τα πράγματα;
      Βεβαίως, μέσα στα σκάνδαλα που συζητάμε, υπαρκτά ή ανύπαρκτα αυτής της περιόδου, το μεγαλύτερο σκάνδαλο, θα έλεγα, είναι αυτό το νομοσχέδιο, για το οποίο όμως δεν συγκεντρώνονται τα φώτα της δημοσιότητας. Κάνατε φιλότιμες προσπάθειες και εσείς βεβαίως και ο εισηγητής της Πλειοψηφίας –τον άκουσα προηγουμένως- να μας πείσετε ότι αυτό το νομοσχέδιο δεν έχει ταξικότητα, δεν έχει αντιλαϊκότητα. 
      Κύριοι, με συγχωρείτε, αλλά πρέπει κάποτε να απαντάτε στα επιχειρήματα που σας εκθέτουμε. Όχι σε αυτά τα οποία είναι ανύπαρκτα, δεν σας τα έθεσε κανείς και έτσι να απαντάτε στον εαυτό σας. Και τα ερωτήματα που σας θέσαμε και που αποδεικνύονται με στοιχεία, είναι πολύ συγκεκριμένα. 
      Γι’ αυτό το χρόνο και για τα επόμενα χρόνια θα χαριστούν στους πιο πλούσιους ανθρώπους αυτής της χώρας μέσω, αυτού του νομοσχεδίου, δισεκατομμύρια ευρώ. Θα χαριστούν από το φόρο κληρονομιάς, θα χαριστούν από την ανύπαρκτη φορολογία στις μεγάλες περιουσίες των κινητών αξιών, θα χαριστούν με την κατάργηση του φόρου μεγάλης ακίνητης περιουσίας. 
      Βεβαίως, αν το 1% στο φόρο της κληρονομιάς το διευρύνατε για τις μικρομεσαίες ιδιοκτησίες δεν θα είχαμε καμμία αντίρρηση. Βεβαίως δεν θα είχαμε καμμία αντίρρηση με την απαλλαγή της πρώτης κατοικίας. Αλλά εσείς τι κάνετε; Γενικεύετε τα μέτρα και κάνετε μια φορολογική ασυλία στη μεγάλη ακίνητη περιουσία και στη μεγάλη περιουσία από κινητές αξίες. Και σας ρωτούμε, γιατί το κάνετε αυτό για τους πιο πλούσιους ανθρώπους αυτής της χώρας; Και προκειμένου να αυξήσετε τα έσοδά σας από την απώλεια εσόδων από τους πιο πλούσιους, εγκαινιάζετε το ενιαίο τέλος που απευθύνεται σχεδόν σε όλους τους Έλληνες. Γιατί αυτή η πολιτική; Και αν δεν είναι ταξική και αντιλαϊκή αυτή η πολιτική, τότε ποια είναι; 
      Γιατί δωρίζετε αυτά τα τεράστια έσοδα, που θα μπορούσατε να είχατε από αυτούς τους φόρους, στο πιο πλούσιο κομμάτι της Ελλάδας; 
      Ποιο καπιταλισμό πάτε να διαμορφώσετε; Της χειρότερης μορφής, τον φεουδαρχικό καπιταλισμό που σας είπα. Εκεί οδηγείται βεβαίως και διεθνώς ο καπιταλισμός σήμερα με ό,τι εφαρμόζεται, όχι μόνο σε αυτή τη χώρα, αλλά και παγκοσμίως, θα έλεγα. 
      Και ακόμα χειρότερα, για να κλείσω. Το Υπουργείο Οικονομίας βρίσκεται εκτός τόπου και χρόνου όσον αφορά τις εξελίξεις στην οικονομία μας. Εγώ από το προσχέδιο του προϋπολογισμού σας υπογράμμισα την εξέλιξη μιας διεθνούς καπιταλιστικής κρίσης, η οποία, σε μια ανοχύρωτη οικονομία, όπως την έχετε καταντήσει σαν την Ελλάδα, με έντονα διαρθρωτικά προβλήματα, θα έχει σημαντικές επιπτώσεις. Το αγνοήσατε εντελώς. Και αντί να σκεφθείτε ότι πλέον οι επιπτώσεις στην ελληνική οικονομία θα είναι ραγδαίες και χρειάζεται γενική αναθεώρηση πλέον πολιτικής στόχων και προτεραιοτήτων, αν θέλετε να την αντιμετωπίσετε, επιταχύνετε τον άγριο νεοφιλελευθερισμό των λεγόμενων μεταρρυθμίσεων. Αποτέλεσμα; Αυτός ο χρόνος θα είναι ένας πραγματικός εφιάλτης για τα πλατιά λαϊκά στρώματα. Και μέσα στα πολλά προβλήματα σας έχει φύγει εντελώς από κάθε έλεγχο και ο επίσημος πληθωρισμός και η ακρίβεια που σαρώνει τις αγορές. Διαλύονται σήμερα νοικοκυριά από αυτές τις πολιτικές οι οποίες λένε ότι η ελεύθερη αγορά καθαρίζει τα πάντα και εμείς ως θεατές παριστάνουμε τους τροχονόμους, αν όχι και τους εμπρηστές της ακρίβειας με τα μέτρα και τις αποφάσεις που παίρνετε στις Δ.Ε.Κ.Ο. που αυξάνουν συνεχώς και αδικαιολόγητα τα τιμολόγια.
      Είσαστε μια Κυβέρνηση που σέρνεται και που πολύ φοβάμαι ότι πνέει και τα λοίσθια. 
      ΠΡΟΕΔΡΕΥΩΝ (Αναστάσιος Νεράντζης): Κλείνουμε τον κατάλογο των δευτερολογιών με το συνάδελφο, κ. Βορίδη.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, οφείλω να πω τα εξής, ότι πάντως οφείλω μια ευχαριστία κατ’ αρχάς στον κύριο Υπουργό διότι, παρότι δεν είναι σύνηθες σε αυτή την Αίθουσα, τουλάχιστον έγινε μια απόπειρα απαντήσεως σε ορισμένα τουλάχιστον δικά μας επιχειρήματα.
      Εγώ δεν θεωρώ ότι ήταν πειστική αυτή η απόπειρα, αλλά όμως έγινε απόπειρα απαντήσεως. Και αυτό δεν είναι λίγο, διότι συνήθως εκείνο το οποίο ακούμε σε αυτή την Αίθουσα είναι απλώς μια επανάληψη της αιτιολογικής εκθέσεως, λες και δεν έχει διεξαχθεί καθόλου διάλογος.
      Επίσης, οφείλω να πω προς τον εξαίρετο συνάδελφο του Κ.Κ.Ε., ότι ο μόνος λόγος για τον οποίο μέχρι τώρα δεν είχα δώσει τις πρέπουσες απαντήσεις στην κριτική, είναι γιατί δεν την είχα αντιληφθεί, δεν είχα καταλάβει το περιεχόμενό της.
      Τώρα όμως που άκουσα την τοποθέτησή του μετά χαράς θα δώσω αυτές τις απαντήσεις. Και βεβαίως θα διευκρινίσω το εξής: Αν εκείνο που μας ρωτάτε από πλευράς Κομμουνιστικού Κόμματος, κύριε συνάδελφε, είναι αν πιστεύουμε ότι η φορολογική πολιτική αποτελεί εργαλείο ανάπτυξης, σας απαντάμε «ναι, αποτελεί και εργαλείο ανάπτυξης». Αν, επίσης, εκείνο που μας ρωτάτε είναι εάν πιστεύουμε ότι πρέπει να καταργηθούν πλήρως οι έμμεσοι φόροι, σας απαντάμε ότι «όχι, δεν θεωρούμε εφικτό ότι μπορούν να καταργηθούν πλήρως οι έμμεσοι φόροι». Αν από την άλλη πλευρά μας λέτε ότι θα έπρεπε να υπάρχει ένας εξορθολογισμός του συστήματος των εμμέσων φόρων, σας απαντάμε επίσης «ναι, μπορούμε να συζητήσουμε επ’ αυτού».
      Να το πω όμως διαφορετικά. Η δική μας υπεράσπιση των λαϊκών στρωμάτων δεν μεταφέρεται στην έλευση μίας μετακαπιταλιστικής ανατροπής. Εμείς υπερασπιζόμαστε τα λαϊκά στρώματα και την πολιτική και τα  υπερασπιζόμαστε μέσα στο συγκεκριμένο σύστημα και μάλιστα πιέζοντας την Κυβέρνηση σε συγκεκριμένες κατευθύνσεις και μάλιστα φέρνοντας την Κυβέρνηση πολύ συχνά στις δικές μας θέσεις ασκώντας αντιπολίτευση μέσα από την παρουσία μας στο δημόσιο βίο. Επομένως αφήνουμε την εποχή της ανατροπής του καπιταλισμού για κάποιους άλλους να την περιμένουν και θα συνεχίσουμε εμείς να δίνουμε τον αγώνα μας προκειμένου να εξυπηρετηθούν κατά τον καλύτερο δυνατό τρόπο σύμφωνα με τη δική μας αντίληψη τα λαϊκά στρώματα και οι πάσχοντες συνάνθρωποί μας ενισχύοντας την κοινωνική συνοχή.
      Τα επιχειρήματα της Κυβερνήσεως. Ως προς τα συγκεκριμένα επιχειρήματα φέρατε κατά τη γνώμη μου, κύριε Υπουργέ, δύο επιχειρήματα τα οποία πρέπει να απαντηθούν. Λέτε ότι η κατάργηση της φορολογίας κληρονομιών ενισχύει το θεσμό της οικογένειας ή τη λειτουργία της οικογένειας. Ερωτώ: Δεν θα αρκούσε γι’ αυτό –γιατί αυτό είναι που πρέπει να απαντήσετε- να διευρύνετε το αφορολόγητο όριο; Πρέπει να καταργήσετε πλήρως τη φορολογία της κληρονομίας ανεξαρτήτως του ποσού το οποίο κληρονομείται; Θεωρείτε δηλαδή ότι ενισχύεται η οικογένεια εάν κάποιος κληρονομήσει 1.000.000 ευρώ ή 2.000.000 ευρώ και αυτός δεν οφείλει να δώσει κάτι στο κράτος από αυτά τα 2.000.000 που μεταφέρονται στους κληρονόμους; Αν δηλαδή λέγατε ότι το αφορολόγητο όριο είναι 300.000 ή 400.000 ευρώ, αυτό δεν είναι αρκετό για να ενισχυθεί η οικογένεια αλλά πρέπει να μηδενιστεί η φορολογία; Αυτό είναι που πρέπει να απαντηθεί και αυτό είναι το ζήτημα στο οποίο καλείστε να δώσετε μία εξήγηση. Και κατά τη γνώμη μου , αυτό εδώ δεν απαντήθηκε.
      Δεύτερον, είπατε ότι εδώ υπάρχει μια απλοποίηση των διαδικασιών. Εγώ θα επιμείνω. Ποια διαδικασία απλοποιήσατε; Συγκεκριμένα, τι έχει αλλάξει και απλοποιήθηκε; Γιατί μην μας φέρνετε ως απλοποίηση το επιχείρημα ότι καταργήσατε το φόρο μεγάλης ακίνητης περιουσίας. Η κατάργηση ενός φόρου, ο οποίος απευθυνόταν σε λίγους και του οποίου η είσπραξη ήταν συγκεκριμένη και η αντικατάστασή του με το ενιαίο τέλος που απευθύνεται σε πολλούς είναι κατά τη γνώμη σας η απλοποίηση; Εδώ πραγματικά δεν έχουμε ακούσει κουβέντα. 
      Επίσης, παρακαλώ πολύ στην Αίθουσα να μην ακούγονται επιχειρήματα του τύπου «είναι αναλογικό το να επιβάλλουμε σε όλους 1‰». Δεν είναι αναλογικό γιατί δεν έχετε κλιμάκωση. Πείτε ότι εμάς δεν μας ενδιαφέρει αυτού του τύπου η αναλογικότητα αλλά μην μας λέτε ότι αυτό είναι αναλογικό. Αυτό, επιτρέψτε μου, νομίζω ότι είναι ένα κάκιστο επιχείρημα στο οποίο δεν έχετε καν προσπαθήσει να επεξεργαστείτε τα επιχειρήματα της άλλης πλευράς.
      Επίσης, το σημαντικό. Εγώ άκουσα όλους τους συναδέλφους της Συμπολιτεύσεως ή τους περισσότερους αν όχι όλους, προσπαθώντας ακριβώς να καταλάβω πώς θα υπερασπιστούν τη συγκεκριμένη θέση. Θεωρώ ότι οφείλει τώρα μία εξήγηση και η Αξιωματική Αντιπολίτευση και σε εσάς και σε εμάς υπό την έννοια ότι φαίνεται πως η Αξιωματική Αντιπολίτευση μετά από αυτά που είπε ο κύριος Υπουργός είχε συναινέσει κατά κάποιο τρόπο στην άσκηση αυτού του τύπου της πολιτικής. Εμείς όμως που δεν έχουμε συναινέσει εξακολουθούμε να λέμε ότι χρειάζεται μια απάντηση. 
      Και η απάντηση, η οποία μας οφείλεται, είναι στο εξής: Έστω ότι επιβάλλεται το ενιαίο τέλος. Ερώτηση: Γιατί καταργείτε το φόρο μεγάλης ακίνητης περιουσίας εάν δεν σκοπεύετε να ευνοήσετε τους μεγαλοϊδιοκτήτες ακινήτων; Αυτό πρέπει να το απαντήσετε. Και παραμένει αυτό το ερώτημα να αιωρείται. Για ποιο λόγο καταργείτε το φόρο μεγάλης ακίνητης περιουσίας; 
      Δεύτερον, γιατί δεν προσπαθείτε να είστε αποτελεσματικότεροι στην είσπραξη του φόρου αυτού; Εδώ δεν έχετε δώσει καμμα απάντηση στα συγκεκριμένα επιχειρήματα και θα μου επιτρέψετε να πω ότι εδώ υπήρξαν επιχειρήματα τα οποία ήταν νομικά άρτια υπό την έννοια ότι σας πρότειναν μία διαδικασία. 
      Τρίτον, στο οποίο πρέπει να απαντήσετε είναι το εξής: Λέτε ότι πήγατε στο 0,6‰ τον φόρο, το ενιαίο τέλος στις εταιρίες και στα νομικά πρόσωπα και στο δημόσιο και επομένως το βάρος πέφτει σε αυτά.
      Τελευταίο ερώτημα και τελειώνω. Αυτά θα τα ξαναπούμε στη συζήτηση επί των άρθρων.
      ΠΡΟΕΔΡΕΥΩΝ (Αναστάσιος Νεράντζης): Κύριε Βορίδη, έχετε φθάσει ήδη στα έξι λεπτά. Σας παρακαλώ πολύ.
      ΜΑΥΡΟΥΔΗΣ ΒΟΡΙΔΗΣ: Τελειώνω με μισή φράση, κύριε Πρόεδρε.
      Εφ’ όσον είναι έτσι και λέτε ότι πλέον είναι τα νομικά πρόσωπα που κυρίως βαρύνονται, ελάτε να κάνουμε το εξής τώρα: Αποσύρετε το τέλος για τα φυσικά πρόσωπα και αφήστε το 0,6‰ για νομικά πρόσωπα, που λέτε ότι φέρνουν και το κύριο βάρος. Αυξήστε το φόρο μεγάλης ακίνητης περιουσίας και δεν έχετε στην πραγματικότητα ούτε καν απώλεια του φόρου. Ορίστε, λοιπόν, μία πρόταση συγκεκριμένη, η οποία λύνει τα θέματα αυτά.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σας ευχαριστώ πάντως, κύριε Βορίδη, που μας επιβεβαιώσατε. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Καραθανασόπουλε.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς, το νομοσχέδιο του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας -Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις» έγινε δεκτό επί της αρχής κατά πλειοψηφία.
      Εισερχόμεθα τώρα στη συζήτηση επί των άρθρων και των τροπολογιών του νομοσχεδίου ως μία και μόνη ενότητα. 
      Υπενθυμίζω στις κυρίες και στους κυρίους συναδέλφους ότι κατά τη διάρκεια της ομιλίας των τεσσάρων πρώτων ομιλητών δικαιούνται να βάλουν την κάρτα τους για να εγγραφούν ως ομιλητές. Εάν παρέλθει αυτός ο χρόνος, τότε θα μετάσχουν στη συζήτηση με προτασσόμενη ομιλία. 
      Το λόγο έχει ο εισηγητής της Πλειοψηφίας κ. Θεόδωρος Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, κύριε Υπουργέ, αγαπητές συναδέλφισσες, αγαπητοί συνάδελφοι, είναι γεγονός αναμφισβήτητο ότι πολλά επιχειρήματα ακούστηκαν. Βεβαίως, ακούστηκαν και χαρακτηρισμοί και αφορισμοί που δεν ταιριάζουν με την Αίθουσα. Θεωρώ ότι οι βαρύτατοι αυτοί χαρακτηρισμοί, ειδικότερα αυτοί που ακούστηκαν προς το τέλος της διαδικασίας της συζήτησης επί της αρχής του νομοσχεδίου, είναι πολύ εύκολοι και βαρύτατοι χαρακτηρισμοί, που πολύ εύκολα μπορεί να αντιστραφούν, αλλά νομίζω ότι δεν ωφελούν κανένα. 
      Παράλληλα, θέλω να επισημάνω ότι θεωρώ μεγάλη προσβολή για τον ελληνικό λαό τις αναφορές που έγιναν περί «συρσίματος» -ή δεν ξέρω τι άλλο- της ελληνικής Κυβέρνησης, όταν αυτός ο ίδιος ο ελληνικός λαός είχε την ευκαιρία στη μεγαλύτερη δημοκρατική διαδικασία, στις εκλογές, πριν από τέσσερις μήνες, λιγότερο από τέσσερις μήνες, να αποφασίσει και να δώσει για μια ακόμη φορά ψήφο εμπιστοσύνης στην ελληνική Κυβέρνηση, στον Πρωθυπουργό, στον Κώστα Καραμανλή. Επομένως, τέτοιου είδους αναφορές κάθε άλλο παρά ωφελούν το δημοκρατικό και γόνιμο διάλογο που θα πρέπει να γίνεται στην Αίθουσα αυτή. 
      Ερχόμενος τώρα στο συγκεκριμένο νομοσχέδιο, να πω ότι είναι ένα πολυνομοσχέδιο το οποίο έχει πέντε κεφάλαια και τριάντα τρία άρθρα, ένα πολυνομοσχέδιο, το οποίο για μία ακόμη φορά και δεν θα κουραστούμε να το λέμε, αγαπητοί συνάδελφοι, αποδεικνύει και αναδεικνύει τη συνέπεια των Κυβερνήσεων του Κώστα Καραμανλή. Θυμίζω ποιες κατηγορίες ακούσαμε προεκλογικά, όταν μιλούσαμε για κατάργηση του φόρου κληρονομιάς, του φόρου γονικής παροχής για απαλλαγή της πρώτης κατοικίας, ότι όλα αυτά είναι βερμπαλισμοί, ότι όλα αυτά λέγονται προεκλογικά και την επόμενη ημέρα δεν θα υπάρχουν και όμως όλα αυτά πάρα πολύ σύντομα, τέσσερις μήνες μετά τις εκλογές, γίνονται πραγματικότητα.
      Έτσι, λοιπόν, μπαίνοντας στην ουσία, στο πρώτο κεφάλαιο και συγκεκριμένα στα τέσσερα πρώτα άρθρα προβλέπεται η κατάργηση του φόρου κληρονομιών και γονικών παροχών και συγκεκριμένα δίνεται η δυνατότητα για τα ακίνητα πέραν του απαλλασσομένου ορίου, που σήμερα είναι 95.000 ευρώ, να καταργηθεί παντελώς η φορολογία, που σήμερα ανέρχεται από 5% έως 30% και θεσπίζεται ένα τέλος που έχει συντελεστή 1% επί της αντικειμενικής αξίας των ακινήτων που μεταβιβάζονται ως συνέπεια θανάτου (οι κληρονομιές) ή ως γονικές παροχές. Μ’ αυτόν τον τρόπο πραγματικά λύνονται πολλά, μεγάλα και σημαντικά προβλήματα του ελληνικού λαού σε ό,τι αφορά τη διαδικασία αυτή των κληρονομιών ή των γονικών παροχών. 
      Με το άρθρο 3 ειδικότερα, στην ουσία δίνεται απαλλαγή στην πρώτη κατοικία από το φόρο μεταβίβασης ακινήτων. Θυμίζω ότι ο περιορισμός ο οποίος μπαίνει αφορά την επιφάνεια του αγοραζομένου ακινήτου, όπου θα πρέπει το ακίνητο που αφορά η αγορά της πρώτης κατοικίας να είναι έως διακόσια τετραγωνικά μέτρα, που προσαυξάνεται κατά είκοσι πέντε μέτρα από το τρίτο παιδί και πάνω, ένα κίνητρο δηλαδή ακόμη περισσότερο στις τρίτεκνες ή πολύτεκνες οικογένειες. 
      Νομίζω ότι στην ουσία δίνεται πλήρης απαλλαγή γιατί, όπως είπα και πιο πριν, αμφιβάλλω αν υπάρχει Έλληνας πολίτης που να έχει τη δυνατότητα να αγοράσει ακίνητο για πρώτη κατοικία μεγαλύτερο των διακοσίων τετραγωνικών μέτρων. 
      Στο κεφάλαιο Β’ και στα άρθρα 5 έως 21 υπάρχει μία αναφορά στη δημιουργία, την επιβολή του ενιαίου τέλους ακινήτων. Είναι ένα τέλος που επιβάλλεται σε κάποια ακίνητα, όχι σε όλα. Έχει βεβαίως μια πολύ μεγάλη βάση και η βάση αυτή αφορά στο ότι για πρώτη φορά δεν υπάρχουν εξαιρέσεις, ακόμη και σε ακίνητα του ίδιου του δημοσίου όταν δεν ιδιοχρησιμοποιούνται. 
      Είναι ένα πολύ χαμηλό τέλος, 1‰. Υπάρχουν πολύ σημαντικές εξαιρέσεις, γεγονός που αποδεικνύει το ιδιαίτερο ενδιαφέρον του νομοθέτη για να μη φορολογηθεί ειδικότερα η πρώτη κατοικία. 
      Έτσι, λοιπόν, ακίνητα που χρησιμοποιούνται σαν πρώτη κατοικία, τα οποία δεν υπερβαίνουν τα διακόσια τετραγωνικά μέτρα ή η αντικειμενική τους αξία δεν υπερβαίνει το ποσό των 300.000 ευρώ, απαλλάσσονται παντελώς, όπως επίσης τα ακίνητα που είναι στο έντυπο Ε9 στο δεύτερο πίνακα και ακίνητα που βρίσκονται σε χωριά κάτω των χιλίων κατοίκων. 
      Προβλέπεται μία ευρύτατη γκάμα απαλλαγών, κάτι που το καθιστά κοινωνικά δίκαιο. Ο συντελεστής, όπως είπα, είναι ιδιαίτερα χαμηλός, είναι 1‰. Στα νομικά πρόσωπα για τα ακίνητα, τα μη ιδιοχρησιμοποιούμενα, είναι 6‰. 
      Ίσως στο σημείο αυτό, κύριε Υπουργέ, θα πρέπει να αναφερθώ σ’ ένα ζήτημα το οποίο μας έχει απασχολήσει, το οποίο έθεσε και πριν από λίγο συνάδελφος από το ΠΑ.ΣΟ.Κ.. Είναι το θέμα των ακινήτων ιδιοκτησίας του Αγίου Όρους.
      Καταθέτω στα Πρακτικά της Βουλής μία σχετική επιστολή που μου έχει σταλεί -φαντάζομαι ότι θα έχει σταλεί και στους εισηγητές των άλλων κομμάτων, αλλά και στο Υπουργείο- όπου η Ιερά Επιστασία τονίζει ότι μέχρι τώρα είχε πλήρη απαλλαγή και επανέρχεται στο συγκεκριμένο ζήτημα. Είναι ένα ζήτημα που θα μπορούσαμε ίσως να το δούμε πιο θετικά. 
      (Στο σημείο αυτό ο Βουλευτής κ. Θεόδωρος Καράογλου καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παράλληλα στο κεφάλαιο Β΄ και στα συγκεκριμένα άρθρα προβλέπονται οι διαδικασίες για την επιβολή του ενιαίου τέλους ακινήτων, πότε πληρώνεται αυτό και σε ποια Δ.Ο.Υ.. Αρμόδια Δ.Ο.Υ. θυμίζω ότι είναι η Δ.Ο.Υ. του εισοδήματος. 
      Το σημαντικό είναι ότι τα φυσικά πρόσωπα δεν πρόκειται να κάνουν καμμία διαδικασία και αυτό είναι απλοποίηση του συστήματος, γιατί όλα τα σχετικά στοιχεία υπάρχουν ήδη επεξεργασμένα από το κέντρο πληροφορικής του Υπουργείου Οικονομικών και θα σταλεί σχετικό έντυπο σε όλα τα φυσικά πρόσωπα. 
      Αυτά τα στοιχεία υπάρχουν από το έντυπο Ε9, που έχει υποχρέωση κάθε φορολογούμενος να καταθέτει όταν υπάρχει κάποια αλλαγή των περιουσιακών του στοιχείων. Η καταβολή του τέλους αυτού προβλέπεται σε τρεις ίσες διμηνιαίες δόσεις από τον επόμενο μήνα από αυτόν που πήρε τη σχετική ειδοποίηση το φυσικό πρόσωπο.
      Στο κεφάλαιο Γ΄ προβλέπεται η αντιμετώπιση του λαθρεμπορίου των καυσίμων. Είναι γνωστό ότι έχουμε μία ευρύτατη λαθρεμπορία στα καύσιμα. Το κράτος χάνει πάρα πολλά εισοδήματα, πάρα πολλούς φόρους από τη λαθρεμπορία αυτή. 
      Οι τρόποι λαθρεμπορίας των καυσίμων είναι τρεις. Αναφέρθηκε προηγουμένως και ο κύριος Υπουργός σ’ αυτούς. Είναι η λαθρεμπορία που γίνεται στα καύσιμα -στο πετρέλαιο μεταξύ πετρελαίου κίνησης και πετρελαίου θέρμανσης- στο ναυτιλιακό πετρέλαιο και στο εξαγώγιμο πετρέλαιο.
      Εννοείται και εξυπακούεται ότι δεν κλείνουμε το μέτωπο ενάντια στη λαθρεμπορία με τις συγκεκριμένες διατάξεις. Αντίθετα το μέτωπο παραμένει ανοικτό. Στο συγκεκριμένο νομοσχέδιο αντιμετωπίζουμε ένα πρόβλημα, το πρόβλημα λαθρεμπορίας καυσίμων σε ό,τι αφορά το πετρέλαιο κίνησης και το πετρέλαιο θέρμανσης. 
      Εδώ με έκπληξη είδαμε τους συναδέλφους –ειδικότερα του ΠΑ.ΣΟ.Κ.- να εξανίστανται και να λένε για δυσκολίες και για προβλήματα και πως αυτό το μέτρο δεν θα αποδώσει. Θυμίζω βέβαια ότι είναι ένα πρόβλημα το οποίο σέρνεται επί σειρά ετών και το ερώτημα είναι: Θέλουν, ναι ή όχι, να αντιμετωπιστεί το πρόβλημα; Και αν θέλουν –που πιστεύω ότι θέλουν- ποιες είναι οι συγκεκριμένες προτάσεις τους για την αντιμετώπισή του και γιατί τόσο χρόνια δεν τις εφάρμοσαν;
      Επιπλέον, πώς βλέπουν αυτοί δυσκολίες όταν η Ομοσπονδία Βενζινοπωλών –είχαμε τη δυνατότητα να την ακούσουμε στην αρμόδια Επιτροπή Οικονομικών της Βουλής- δεν βλέπει δυσκολίες και συμφωνεί με το συγκεκριμένο μέτρο; Και όχι μόνο αυτό, αλλά το μέτρο είναι εντελώς αντιγραφειοκρατικό, γιατί απλούστατα δεν χρειάζεται τίποτα επιπλέον, μια που η όλη διαδικασία θα γίνεται αυτόματα, μηχανογραφημένα. 
      Θεωρώ, λοιπόν, ότι είναι ένα σημαντικό κτύπημα η λαθρεμπορία καυσίμων όλα όσα αναφέρονται στο κεφάλαιο Γ΄, στα άρθρα 22 έως και 25. Είναι ένα μέτρο, το οποίο μαζί με τα υπόλοιπα που θα ακολουθήσουν για τη λαθρεμπορία στο ναυτιλιακό ή στο πετρέλαιο που εξάγεται, θα αντιμετωπίσουν δραστικά το κύκλωμα αυτό και το δημόσιο θα έχει μια σειρά εσόδων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας ότι στο κεφάλαιο Δ’ προβλέπεται η φορολογία των  τραπεζών, η αύξηση της προκαταβολής φόρου από το 80% στο 100%. Κι αυτό έχει μια λογική γιατί, πρώτον, οι τράπεζες έχουν τεράστια κέρδη. Δεύτερον, γιατί με τη μείωση των φορολογικών συντελεστών σ’ όλες τις κεφαλαιουχικές επιχειρήσεις έγινε σημαντική μείωση και στις τράπεζες, άρα λοιπόν έχουν υποχρέωση να δώσουν κάτι παραπάνω κι αυτό είναι η προκαταβολή. 
      Επίσης, είναι πολύ σημαντικό το ότι τα αδιανέμητα κέρδη, τα οποία δεν επενδύονται, θα φορολογούνται την αμέσως επόμενη χρονιά. 
      Και κλείνω λέγοντας ότι το κεφάλαιο Ε’ προβλέπει στο άρθρο 29 την φορολόγηση των μεταχειρισμένων αυτοκινήτων που εισάγονται, όχι απλά με βάση το χρόνο παλαιότητας αλλά με βάση και τα χιλιόμετρα. Υπάρχει μια σχετική καταδικαστική απόφαση σε βάρος της Ελλάδος από τα ευρωπαϊκά δικαστήρια και γι’ αυτό το λόγο, και με τη σύμφωνη γνώμη της Ευρωπαϊκής Ένωσης, εισάγεται και η συγκεκριμένη ρύθμιση. 
      Τέλος, καταργείται η απαλλαγή από τον Ειδικό Φόρο Κατανάλωσης των καυσίμων των Εθνικών Ενόπλων Δυνάμεων, σύμφωνα με σχετική απόφαση της Ευρωπαϊκής Ένωσης.
       Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Καράογλου.
      Κύριε Υπουργέ, πριν δώσω το λόγο στον επόμενο ομιλητή, θέλω να συνταχθώ κι εγώ με το αίτημα της αγιορειτικής κοινότητας, όπως αυτό παραστάθηκε από τον κ. Καράογλου, και να τονίσω ότι κάθε παρέμβαση στα αγιορειτικά πρέπει να γίνεται με εξαιρετική προσοχή, διότι, εκτός των ιστορικών λόγων, ενέχει ζωηρούς κινδύνους αντισυνταγματικότητας.
      Το λόγο έχει στη συνέχεια ο εισηγητής του ΠΑ.ΣΟ.Κ. κ. Ανδρέας Λοβέρδος, Βουλευτής Β΄ Αθηνών και καθηγητής. 
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε και για τη μνεία των ιδιοτήτων μου, τωρινών και άλλων παλαιοτέρων, σοβαροτέρων ενδεχομένως. 
      ΠΡΟΕΔΡΕΥΩΝ (Αναστάσιος Νεράντζης): Αληθώς ομιλώ. 
      ΑΝΔΡΕΑΣ ΛΟΒΕΡΔΟΣ: Θα μιλήσω ανά κεφάλαιο. 
      Στο πρώτο κεφάλαιο, άρθρα 1 έως 4, καταργείται το ισχύον σύστημα σχετικά με το φόρο κληρονομίας και γονικής παροχής. Αντικαθίσταται από το 1% επί της εκάστοτε προσδιοριζομένης αξίας, μέτρο που είναι δυσανάλογο, άδικο, μέτρο ακραία νεοφιλελεύθερο. Το καταδικάσαμε, το απορρίπτουμε, το καταψηφίζουμε και κατ’ άρθρον, θυμίζοντας την άποψή μας για τη διατήρηση της προοδευτικής κλίμακας και για το διπλασιασμό της απαλλαγής της μικρής ιδιοκτησίας από τα 95.000 ευρώ –μιλάω για την ακίνητη περιουσία- στις 200.000 ευρώ.
      Σε ό,τι αφορά το δεύτερο κεφάλαιο, τα άρθρα 5 έως και 21 του σχεδίου νόμου: Εδώ, με τις διατάξεις αυτές, εισάγεται και οργανώνεται η επιβολή του ενιαίου τέλους ακινήτων. Πρόκειται για ένα τέλος επίσης άδικο, αναίτιο, ακραία νεοφιλελεύθερο. Κι αυτές οι ιδιότητές του δεν αίρονται από το γεγονός ότι είναι χαμηλό σε ό,τι αφορά το ύψος του τέλους αυτού, στο 1‰. Ωστόσο θυμίζουμε τις βασικές μας τοποθετήσεις, ότι ανοίγει αναιτίως μία κερκόπορτα. Οι εκάστοτε κυβερνήσεις κατά τις εισπρακτικές τους ανάγκες θα αυξάνουν το ποσοστό αυτό. Το γεγονός ότι εισάγεται παράλληλα με την κατάργηση της προοδευτικής κλίμακας στη φορολογία κληρονομιάς και γονικών παροχών ωθεί τον πολίτη και τους φορείς να παραβλέπουν το μικρό αυτό τέλος –σήμερα μικρό- για να σπεύσουν να επιδοκιμάσουν την κατάργηση του φόρου κληρονομίας κι έτσι από αύριο θα έχουμε στην πολύ βεβαρημένη ήδη φορολογία της ιδιοκτησίας έναν ακόμη επιπρόσθετο και αναίτιο φόρο. Η συντριβή της αναλογίας στην περίπτωση αυτή έχει καταδειχθεί από τις εισηγήσεις μας και δεν νομίζω ότι χρειάζεται να προσθέσει κανείς κάτι περισσότερο σ’ αυτό. 
      Κύριε συνάδελφε της Συμπολίτευσης και κύριε Υφυπουργέ, αναφερθήκατε στην Επιτροπή Γεωργακόπουλου. Να θυμίσω στους συναδέλφους της Εθνικής Αντιπροσωπείας πως δεν πρόκειται για το Βουλευτή και Υπουργό του ΠΑ.ΣΟ.Κ. κ. Γεωργακόπουλο. Πρόκειται για τον καθηγητή Γεωργακόπουλο, που μάλιστα ετελεύτησε τον βίον, καθόσον γνωρίζω. 
      Είχε συντάξει με επιτροπή εμπειρογνωμόνων τη σχετική μελέτη, όπως συντάσσονται μελέτες συνεχώς στο δημόσιο, για λογαριασμό των κυβερνήσεων, στην πολιτική ευθύνη των οποίων είναι να δεχθούν ή να απορρίψουν τα πορίσματα των μελετών αυτών. Και εμείς ως κυβέρνηση τότε, δεν τα είχαμε δεχθεί.
      Όσοι θυμόμαστε τη δημοσιοποίηση της Επιτροπής Γεωργακόπουλου τότε, πρέπει να μην ξεχνάμε εδώ και να θυμίζουμε και να υπογραμμίζουμε, ότι σηκώθηκε αρκετός θόρυβος από τις προτάσεις των επιστημόνων και η κυβέρνηση τότε χρειάστηκε να ξεκαθαρίσει πως πολλά από αυτά που η Επιτροπή Γεωργακόπουλου πρότεινε, δεν ήταν μέσα στις πολιτικές της στοχεύσεις να τα φέρει στην Εθνική Αντιπροσωπεία και να τα καθιερώσει.
      Επίσης, πρέπει να υπενθυμίσω ορισμένα πράγματα που είχα πει στη Διαρκή Επιτροπή, σχετικά με ειδικές περιπτώσεις των άρθρων 5 έως και 21.
      Πάνω απ’ όλα, κύριε εισηγητά της Συμπολίτευσης, στο παράδειγμα που είχατε αναφέρει για το άρθρο 8, όπου είχαμε τη συζήτηση για τις απαλλαγές, θέλω να σας θυμίσω και να θυμίσω και στον κύριο Υφυπουργό ότι η Ο.Κ.Ε., η επιτροπή, η οποία έστειλε τη γνωμοδότησή της -ως πρόταση γνωμοδότησης- όσο ακόμα δουλεύαμε την τελευταία μέρα, που κατά τη συνήθη πρακτική της γίνεται δεκτή σε ένα ποσοστό 90%. Συνεπώς, μπορούμε με αξιοπιστία να συμπεριλάβουμε στο λόγο μας κάποια απ’ αυτά που μας λέει. Μας κάνει επισημάνσεις.
      Κυρίες και κύριοι Βουλευτές, πρώτη επισήμανση είναι ότι παρότι ο Πρωθυπουργός έχει στείλει από το 2006 μία εγκύκλιο στα Υπουργεία, να συνοδεύουν με εκθέσεις κόστους-οφέλους τα σχέδια νόμου τους, δεν το πράττει το Υπουργείο Οικονομίας και Οικονομικών, παρότι εισάγει μέτρα οικονομικού χαρακτήρα. Δεν μας λέει τι κοστίζει, με τι θα ωφεληθούμε. Το ίδιο κάνει και αργότερα, στο Γ’ κεφάλαιο, που εξομοιώνει τους φορολογικούς συντελεστές πετρελαίου θέρμανσης και κίνησης. Κακό. Κάκιστο. Πρέπει να γνωρίζουμε τι ψηφίζουμε, τι καλείται η Εθνική Αντιπροσωπεία να ψηφίσει.
      Επίσης, μας λέει η Ο.Κ.Ε. -και το μεταφέρω στην Αίθουσα αυτή- ότι θα πρέπει να αφαιρέσουμε από τα γήπεδα τα κτίσματα, όχι βέβαια τις βίλες και τα αρχοντικά, αλλά κτίσματα τυχόν τα οποία υπάρχουν και είναι εκτός σχεδίων πόλεων και τα οποία προστίθενται στην περιουσία, επί της οποίας επιβάλλεται το ενιαίο τέλος.
      Και επειδή δεν σας έπεισαν τα παραδείγματά μας, να μου επιτραπεί να τα επαναλάβω. Ένας μικρός ιδιοκτήτης, που είναι κύριος και ιδιοκατοικεί σε διαμέρισμα ενενήντα τετραγωνικών μέτρων στο Πέραμα και έχει στην ιδιοκτησία του και ένα ακόμη μικρό διαμέρισμα ή ένα μαγαζί και έχει και ένα τέτοιο κτίσμα σε ένα γήπεδο εκτός σχεδίου πόλεως. Το άρθρο 8 λέει ότι απαλλάσσεται η ιδιοκατοίκηση επί κατοικίας διακοσίων τετραγωνικών μέτρων εμβαδού ή τριακοσίων χιλιάδων ευρώ αξίας. Ναι, μα ο άνθρωπος δεν έχει διακόσια τετραγωνικά μέτρα. Έχει ενενήντα, έχει εκατόν δέκα, έχει ογδόντα, έχει εκατόν είκοσι τετραγωνικά μέτρα και τα έχει στο Πέραμα. Αυτή είναι η απαλλαγή του. Το μαγαζάκι, όμως, φορολογείται. Στο μαγαζάκι είκοσι τετραγωνικών μέτρων, καθώς και στο κτήσμα επιβάλλεται τέλος.
      Και σας λέει η Ο.Κ.Ε.: Μαζέψτε τα. Δώστε διακόσια τετραγωνικά μέτρα. Προσθέστε στην ιδιοκατοίκηση και ακόμη κάτι, μέχρι να φθάσετε στα διακόσια. Το αρνηθήκατε. Σας το προτείναμε στην επιτροπή. Το αρνηθήκατε.
      Σας λέει επίσης: Επί κτήσματος -όχι βίλα ή αρχοντικό, επαναλαμβάνω- επί κτήσματος απλού, όχι ημιτελούς, όμως, να είστε πιο φειδωλοί. Να είστε πιο φειδωλοί, όταν κοιτάτε τους αδυνάμους. Και σας λέει, επίσης, ότι δεν πρόκειται στην προκείμενη περίπτωση να απαλλάξετε κατέχοντες. Πρόκειται να βοηθήσετε και να ανακουφίσετε, μη επιβάλλοντας αυτό τον πρόσθετο φόρο, αυτό το τέλος, ανθρώπους οι οποίοι είναι φτωχοί και οι οποίοι θα δυσκολευτούν, δοθέντος του ότι στο άρθρο 11, επιβάλλεται το κατ’ ελάχιστον 1 ευρώ ανά τετραγωνικό μέτρο. Δηλαδή, τους έχετε ζορίσει από παντού. Και με το δεδομένο ότι αύριο, μπορεί να αυξήσετε αυτό το 1‰, νομίζω ότι πρέπει να δεχθείτε τουλάχιστον αυτές τις επιλογές, οι οποίες ανακουφίζουν τους ανθρώπους στους οποίους απευθύνεστε, για να πάρετε χρήματα.
      Στο άρθρο 21 διατυπώνουμε ξεχωριστά τη διαφωνία μας για την κατάργηση του φόρου μεγάλης ακίνητης περιουσίας. 
      Στο κεφάλαιο Γ΄, κύριε Υφυπουργέ, παραμένει η εκκρεμότητα της εφαρμογής της εξομοίωσης των συντελεστών φορολογίας πετρελαίου θέρμανσης και κίνησης. Είχατε πολλές ευκαιρίες να μας πείτε πώς θα γίνεται ο έλεγχος. Είχατε τη δυνατότητα –σας το ζήτησα- να μας καταθέσετε τα σχεδιάσματα των υπουργικών αποφάσεων. Αυτή η ρύθμιση κρίνεται από την πρακτική της εφαρμογή. 
      Εάν είναι για τους αγρότες να επέλθει η συμφορά, όπως την περιγράφουν οι συνάδελφοι από αγροτικές περιοχές, εάν είναι για τους συμμετέχοντες στο κύκλωμα από διύλιση στο πετρέλαιο μέχρι διανομή κατοίκων, να υπάρξει η γραφειοκρατική ανωμαλία που περιγράφουμε εμείς, οι Βουλευτές των πόλεων, εάν είναι να έχουμε κόστος με την απευθείας ανάθεση των προγραμμάτων ψηφιακής υποδομής που χρειάζεται το σύστημα για να λειτουργήσει, εάν είναι να έχουμε γραφειοκρατικό κόστος ανθρώπων, υπηρεσιών, χωρίς να έχουμε το προσδοκώμενο όφελος, αλλά αντίθετα να έχουμε επιβαρύνσεις και μπερδέματα, εμείς δεν μπορούμε να το ψηφίσουμε. Καταψηφίζουμε, λοιπόν, το κεφάλαιο αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο κεφάλαιο Δ΄ –και τελείωσα- κρατάμε τη θετική μας στάση για τις ρυθμίσεις των άρθρων που αφορούν τις τράπεζες. Σας το είπαμε και στη Διαρκή Επιτροπή. Επικαλούμαι τις εκεί τοποθετήσεις, για να μην παίρνω περισσότερο χρόνο, αφού συμφωνούμε. 
      Επίσης, συμφωνούμε στα ζητήματα της προσαρμογής στο Ευρωπαϊκό Κοινοτικό Δίκαιο για θέματα που αφορούν τα μεταχειρισμένα αυτοκίνητα και τα καύσιμα στις Ένοπλες Δυνάμεις. Και μετά τις διευκρινήσεις που δώσατε στη Διαρκή Επιτροπή, συμφωνούμε και με τις διατάξεις εκείνες που αναφέρονται στις επιμέρους υπηρεσίες του Υπουργείου σας, την αναβολή της διάσπασης ή της ίδρυσης Δ.Ο.Υ. κ.λπ..
      Κύριε Πρόεδρε, νομίζω ότι ήμουν σαφής. Ήμουν αρκετά ορθολογικός, υπό την έννοια ότι ως παράταξη αρνηθήκαμε, αποδεχτήκαμε και προτείναμε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ.
      Το λόγο έχει από το Κομμουνιστικό Κόμμα Ελλάδας ο κ. Νικόλαος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ πολύ.
      Κατ’ αρχάς, θα ήθελα να κάνω έναν πρώτο σχολιασμό. Η απάντηση του ειδικού αγορητή του ΛΑ.Ο.Σ., του κ. Βορίδη, επιβεβαίωσε την κριτική του Κ.Κ.Ε. ότι ο Λαϊκός Ορθόδοξος Συναγερμός είναι υπέρ των αντιλαϊκών έμμεσων φόρων. Το Κ.Κ.Ε. τονίζει ότι πρέπει να καταργηθεί η έμμεση φορολογία σε όλα τα είδη και τις υπηρεσίες, τις απαραίτητες για τη λαϊκή κατανάλωση. Ο Λαϊκός Ορθόδοξος Συναγερμός εκτιμά ότι η φορολογική πολιτική μπορεί να αποτελεί εργαλείο ανάπτυξης, άρα δηλαδή είναι στην ίδια μήτρα και λογική για παροχή κινήτρων και φοροαπαλλαγών για το μεγάλο κεφάλαιο. Το Κ.Κ.Ε. λέει ότι πρέπει το μεγάλο κεφάλαιο να φορολογηθεί και ιδιαίτερα η κερδοφορία.
      Και βεβαίως, εμείς τονίζουμε ότι ο λαός δεν πρέπει να περιμένει από κανέναν Μεσσία εντός της Αιθούσης του Κοινοβουλίου, ότι μπορεί να του λύσει τα προβλήματα. Έχει βγάλει συμπεράσματα. Μπορεί να δώσει λύση σήμερα στα προβλήματα που αντιμετωπίζει, οργανώνοντας την πάλη του για να αποκρούσει αυτήν την πολιτική, μπορεί να προβάλλει τέτοιους στόχους και αιτήματα, που να ικανοποιούν σήμερα τις σύγχρονες και διευρυμένες λαϊκές ανάγκες, αλλά πάνω από όλα μπορεί να οικοδομήσει τις προϋποθέσεις για ανατροπή αυτού του άδικου και εκμεταλλευτικού κοινωνικοοικονομικού συστήματος.
      Και να μπούμε στα ζητήματα που αφορούν τα άρθρα του συγκεκριμένου νομοσχεδίου. Τονίζω ότι επιβεβαιώθηκα από την όλη διαδικασία επί της αρχής, ότι το συγκεκριμένο νομοσχέδιο εξυπηρετεί ακριβώς τις αρχές της φορολογικής πολιτικής, μιας βαθειάς αντιλαϊκής και ταξικής πολιτικής και από αυτήν την άποψη, προχωράει σήμερα στη μείωση της φορολογικής επιβάρυνσης της μεγάλης ακίνητης περιουσίας, είτε όσον αφορά την κατοχή, είτε όσον αφορά τη μεταβίβαση μέσω κληρονομιών ή γονικών παροχών.
      Από αυτήν την άποψη, για τα άρθρα που αφορούν το κεφάλαιο Α΄, εμείς λέμε καθαρά ότι η κατάργηση των φορολογικών συντελεστών για τις κληρονομιές και τις γονικές παροχές, είναι βαθύ αντιλαϊκό μέτρο και διευκολύνει ακριβώς τη μεταβίβαση της μεγάλης ακίνητης περιουσίας.
      Χαρίζετε πολύ περισσότερα στους έχοντες και κατέχοντες απ’ αυτά που –υποτίθεται- δίνετε στους μικροϊδιοκτήτες. 
      	Απ’ αυτήν την άποψη, εμείς επανερχόμαστε. Πρώτο ζήτημα: Πρέπει να υπάρξει ένα γενναίο αφορολόγητο όριο ύψους 300.000 ευρώ για τις κληρονομιές και τις γονικές παροχές. Από εκεί και πάνω να υπάρξουν φορολογικοί συντελεστές προοδευτικά κλιμακούμενοι. 
      Στο συγκεκριμένο ζήτημα πέσατε και σε μ;iα αντίφαση, κύριε Υπουργέ, στην ομιλία σας πριν από λίγο. Είπατε, για παράδειγμα, ότι στο ενιαίο τέλος ακίνητης περιουσίας βάζετε διπλό όριο: Τα διακόσια τετραγωνικά μέτρα και τα 300.000 ευρώ. Όμως, δεν έχετε την ίδια αντιμετώπιση, παρ’ ότι προκληθήκατε, και για τη φορολογία της αγοράς πρώτης κατοικίας. Έτσι προκύπτει μία αντίφαση. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως σας απάντησα και στην επιτροπή, δεν υπάρχει αντίφαση στην τοποθέτησή μου. Υπάρχει διαφορετική λογική στην περίπτωση του ενιαίου τέλους ακινήτων και διαφορετική λογική στις απαλλαγές που δίνονται για την αγορά πρώτης κατοικίας. Θα τα εξηγήσω στην τοποθέτησή μου επί των άρθρων. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν μπορεί για τα ίδια ζητήματα να υπάρχουν δύο λογικές! Γι’ αυτό ακριβώς τονίζω ότι είναι αντίφαση. 
      Απ’ αυτήν την άποψη, για την αγορά πρώτης κατοικίας, λοιπόν, βάζετε ως όριο απλά και  μόνο τα τετραγωνικά μέτρα, χωρίς να συνυπολογίζετε την αντικειμενική αξία. Άρα, αγορά αντίστοιχων τετραγωνικών μέτρων ανεξαρτήτως χρόνου κατασκευής και άλλων ζητημάτων που εφάπτονται στην αντικειμενική αξία, δηλαδή η αγορά διαμερίσματος ιδίων τετραγωνικών στο Πέραμα και στην Εκάλη, θα έχει την ίδια φορολογική αντιμετώπιση. Εάν αυτό είναι μέσα στα πλαίσια της δικαιοσύνης, περιμένω να μου το αποδείξετε, κύριε Υπουργέ, κατά τη διάρκεια της παρέμβασής σας. 
      Στο δεύτερο κεφάλαιο,  βεβαίως, είναι φυσικό ότι διαφωνούμε, γιατί με τα άρθρα του δεύτερου κεφαλαίου προτείνετε την κατάργηση του φόρου μεγάλης ακίνητης περιουσίας και στη θέση του βάζετε το ενιαίο τέλος ακίνητης περιουσίας, το οποίο ακριβώς θα επιβαρύνει συνολικά τους μικροϊδιοκτήτες. Απ’ αυτήν την άποψη είναι σαφέστατη η πρόταση του Κ.Κ.Ε.: Να φορολογηθεί η μεγάλη ακίνητη περιουσία. Πίσω απ’ αυτό δεν πάμε. 
      Δεύτερον, να υπάρξει κατάργηση της δυνατότητας λειτουργίας off shore εταιρειών, με μόνα χαρακτηριστικά την κατοχή ακίνητης περιουσίας. Γιατί ακριβώς δεν έχουν πληρώσει ούτε δεκάρα τσακιστή ως φορολογία οι off shore εταιρείες, που συγκεντρώνουν σημαντικό τμήμα της μεγάλης ακίνητης περιουσίας!
      Όμως, ακόμη και αυτά να μη δεχθείτε, που μπορεί να εμφανιστούν ως επαναστατικές λογικές, γιατί δεν δέχεστε, κύριε Υπουργέ, να εξαιρεθούν από το ειδικό τέλος ακίνητης περιουσίας τα ακίνητα των πυρόπληκτων αγροτών για μία πενταετία; Γιατί αυτό δεν το δέχεστε; Γιατί δεν δέχεστε να υπάρξει, ανεξάρτητα του αριθμού των κτησμάτων, το ενιαίο όριο των διακοσίων τετραγωνικών μέτρων ή των 300.000 ευρώ; Και άλλοι ομιλητές αναφέρθηκαν στο συγκεκριμένο παράδειγμα. Να ισχύει για όλους. Ούτε καν αυτά τα απλά ζητήματα τα οποία μπορούν τουλάχιστον να διευκολύνουν τα πλέον φτωχά λαϊκά στρώματα;
      Στο τρίτο κεφάλαιο και στο όνομα της πάταξης του λαθρεμπορίου των καυσίμων προχωράτε στην «ενιαιοποίηση» του ειδικού φόρου κατανάλωσης του πετρελαίου κίνησης και θέρμανσης λέγοντας ότι μ’ αυτόν τον τρόπο θα ξεκινήσετε την πάταξη του λαθρεμπορίου. 
      Εμείς το λέμε καθαρά: Δεν θα το κάνετε, κύριοι Υπουργοί. Δεν θα το κάνετε, γιατί αν είχατε αυτό ως προτεραιότητα, θα αρχίζατε πρώτον από κει που ξεκινάει, από κει που είναι το μεγαλύτερο τμήμα του λαθρεμπορίου, δηλαδή από τις ναυτιλιακές εταιρείες και τις εξαγωγές όπου είναι πολύ λιγότερες οι εταιρείες που δραστηριοποιούνται σ’ αυτόν τον τομέα και που μπορούν πολύ πιο εύκολα να ελεγχθούν. Το ότι θα το κάνετε μετά, επιτρέψτε μας να μην το ενστερνιστούμε. 
      Απ’ αυτήν την άποψη εμείς το λέμε καθαρά ότι πρέπει εκεί να δοθεί το βάρος, αν θέλουμε έστω κάποιες μικρές πλευρές αυτού του λαθρεμπορίου να τις πατάξουμε, γιατί δυστυχώς το λαθρεμπόριο είναι έκφανση με άλλο τρόπο της ίδιας της σαπίλας του συστήματος, της συνύφανσης των επιχειρηματικών συμφερόντων με τους πολιτικούς εκπροσώπους και με τα μέσα μαζικής ενημέρωσης. Γι’ αυτό η πάταξη του λαθρεμπορίου θα γίνει όταν χτυπηθεί και η «μήτρα». Η «μήτρα» ακούει στο όνομα των συγκεκριμένων συμφερόντων που βασίζονται στις σχέσεις ιδιοκτησίας. Αυτό θα γίνει όταν καταργηθεί η ιδιοκτησία στα συγκεντρωμένα μέσα παραγωγής και των επιχειρήσεων που δραστηριοποιούνται. Μη γελάτε, κύριε Υπουργέ, αυτή είναι η λύση, αν θέλουμε να μιλάμε ουσιαστικά. Τουλάχιστον μία διαφορετική άποψη φροντίστε να μην την περιφρονείτε μ’ αυτόν τον τρόπο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν την περιφρονούμε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Το λέμε καθαρά: Αυτή θα είναι η ρεαλιστική ριζική αντιμετώπιση του ζητήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Από την άλλη μεριά –και ολοκληρώνω μ’ αυτό- εφόσον ακριβώς θέλετε να μην επιβαρυνθούν τα λαϊκά στρώματα -γιατί δεν θα επιβαρυνθούν επειδή θα μετακυληθεί το όποιο κόστος λειτουργίας του συγκεκριμένου συστήματος στον καταναλωτή του πετρελαίου θέρμανσης και στους αγρότες- σας το λέμε καθαρά: Πάρτε μία σημαντική πρωτοβουλία, καταργήστε τον ειδικό φόρο κατανάλωσης του πετρελαίου θέρμανσης και το Φ.Π.Α. που αναλογεί σ’ αυτόν.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο συνάδελφο.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθήτριες και μαθητές του 2ου Δημοτικού Σχολείου Τριπόλεως και τρεις συνοδοί δάσκαλοι.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι η συζήτηση επί των άρθρων περίπου έχει εξαντληθεί με όσα επί της αρχής έχουμε πει μέχρι τώρα τουλάχιστον από τη δική μας πλευρά κι εγώ και ο Κοινοβουλευτικός Εκπρόσωπος του κόμματός μας κ. Δραγασάκης. Επιτρέψτε μου να κάνω μερικές παρατηρήσεις για εκείνες τις πλευρές που δεν αναδείχθηκαν μέχρι τώρα, όπως θα έπρεπε, στη σχετική συζήτηση.
      Η πρώτη παρατήρηση που θέλω να κάνω είναι μεγάλης σημασίας, διότι αφορά δισεκατομμύρια ευρώ. Είναι ο φόρος 15% ο οποίος επιβάλλεται για τα προϊόντα που παίζονται στις διεθνείς χρηματαγορές από Έλληνες πολίτες. Είναι μείζον το θέμα. Μιλάμε για μία εξέλιξη η οποία έχει παγκόσμια πλέον έκταση και θα έλεγα ότι κυριαρχεί στις παγκόσμιες αγορές, που είναι η διεθνής κερδοσκοπία η οποία δίνει τον τόνο. 
      Δεν ξέρω, κύριε Υπουργέ, αν το έχετε υπ΄όψιν σας, αλλά απ’ ό,τι φαίνεται οι τοποθετήσεις σε κερδοσκοπικές δραστηριότητες Ελλήνων πολιτών στο εξωτερικό ανέρχονται σε ιλιγγιώδη ποσά, τουλάχιστον αυτά που είναι καταγεγραμμένα, διότι υπάρχουν και ποσά τα οποία δεν καταγράφονται στην κίνηση το ισοζυγίου πληρωμών από την Τράπεζα της Ελλάδας διότι τα ποσά αυτά αφορούν εταιρείες Ελλήνων στο εξωτερικό, οι οποίες παίζουν αυτόν το ρόλο.
      Σας ερωτώ: Ποια έσοδα έχει το ελληνικό κράτος από τη φορολογία αυτών των προϊόντων; 
      Υπάρχουν έσοδα και πόσα είναι αυτά; Παρακαλώ, γιατί είναι μείζον το θέμα και αν θέλετε, έχει και μία επικαιρότητα μπροστά στη διεθνή χρηματοπιστωτική κρίση, αλλά και την κατάρρευση των Χρηματιστηρίων απ’ ότι βλέπουμε, να έχουμε μία απάντηση.
       Γιατί το λέω αυτό; Διότι φοβάμαι ότι από όλες αυτές τις κερδοσκοπικές δραστηριότητες, ιδιαίτερα από τα δικαιώματα προαίρεσης, όπου γίνεται ένα άγριο κερδοσκοπικό παιχνίδι τρισεκατομμυρίων δολαρίων στον κόσμο, το παίζουν οι επενδυτικές τράπεζες και συμμετέχουν σ' αυτό Έλληνες πολίτες με τοποθετήσεις στο εξωτερικό, το ελληνικό κράτος δεν εισπράττει σχεδόν τίποτε, ή εάν εισπράττει, είναι μηδαμινά τα ποσά έναντι αυτών που έπρεπε να εισπράξει. 
      Και φέρνετε εδώ μία διάταξη στην οποία λέτε, υποτίθεται για να πάρετε περισσότερα λεφτά, ότι οι τράπεζες θα παίζουν ένα ρόλο διακράτησης του φόρου 15% για τέτοιου είδους επενδύσεις στο εξωτερικό. Και ερωτώ: Μπορούν να το κάνουν αυτό οι τράπεζες; Από πού και ως πού μία τράπεζα μπορεί να ελέγξει τις υπεραξίες που αντλούνται από τέτοιου είδους κερδοσκοπικά προϊόντα; Πώς θα το ελέγξει; Ποιος είναι ο μηχανισμός αυτός και ποια θα είναι η φροντίδα της τράπεζας για να ελέγχει τέτοια πράγματα, για να αποδίδει το 15% του φόρου στο δημόσιο;  Το θέμα είναι τεράστιο, διότι από εδώ το ελληνικό κράτος, εάν ήθελε, θα μπορούσε να έχει εισπράξεις πολύ μεγαλύτερες από πολλές άλλες φορολογίες. Εδώ πλέον παίζονται μεγάλα παιχνίδια από Έλληνες πολίτες. Υπάρχουν ραντιέρηδες στην Ελλάδα οι οποίοι ζουν από αυτή την κερδοσκοπία, ζουν από αυτές τις τοποθετήσεις διεθνώς σε τέτοιου είδους προϊόντα, τα οποία αποφέρουν γι’ αυτούς τεράστια οφέλη και τεράστια κέρδη. Εδώ έπρεπε να κάνετε ένα συστηματικό έλεγχο.
      Βεβαίως, πέραν αυτού και σαν Κυβέρνηση, όπως και οι προηγούμενες κυβερνήσεις έπρεπε να είχατε αναλάβει πρωτοβουλίες και να είχατε φωνή για τις κερδοσκοπικές μετακινήσεις των κεφαλαίων από εδώ και από εκεί, οι οποίες δεν έχουν κανένα παραγωγικό αποτέλεσμα, δηλαδή δεν είναι κινήσεις κεφαλαίων για άμεσες επενδύσεις ή σχετιζόμενες με το εμπόριο, αλλά είναι καθαρά κινήσεις κερδοσκοπίας. Έπρεπε να είχατε αναλάβει πρωτοβουλίες και ως Κυβέρνηση και στην Ευρωπαϊκή Ένωση και σε παγκόσμιο επίπεδο για τον έλεγχο αυτών των κινήσεων, για τη φορολόγησή τους και για τη δυνατότητα να μπορούν τα κράτη, οι ενώσεις κρατών να έχουν ένα όφελος από αυτήν την υπόθεση στη χειρότερη των περιπτώσεων, διότι έχουμε υπεισέλθει σε μία κρίση, η οποία προέρχεται ακριβώς από αυτά τα άγρια κερδοσκοπικά καπιταλιστικά παιχνίδια των λεγόμενων ανοιχτών αγορών. Και αυτή η κρίση έχει επιπτώσεις σοβαρές στη χώρα μας.
      Η δεύτερη παρατήρηση που θέλω να κάνω δεν ανεδείχθη, αν και εμείς προσπαθήσαμε τουλάχιστον να τοποθετήσουμε αυτό το θέμα. Το νομοσχέδιο δεν αφορά μόνο την ακίνητη περιουσία. Δυστυχώς, έχει αυτήν την περίφημη διάταξη η οποία αφορά τη φορολόγηση στην κληρονομιά των μεγάλων περιουσιών σε κινητές αξίες. Αυτή η φορολόγηση είναι ανύπαρκτη, είναι της τάξης του 6 ‰ για το Χρηματιστήριο. Μου κάνει εντύπωση ότι φέρνετε εδώ μια, υποτίθεται, αθώα, νομοτεχνική όπως τη λέτε, διόρθωση που το Χρηματιστήριο το κάνει οργανωμένη αγορά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Η Επιστημονική Επιτροπή της Βουλής το λέει αυτό. 
      ΠΑΝΑΓΙΩΤΗΣ ΛΑΦΑΖΑΝΗΣ:  Η Επιστημονική Επιτροπή που το πρόσεξε, λέει «ίσως» και φέρνει κάτι κοινοτικές οδηγίες, κάτι το ένα, κάτι το άλλο, στις οποίες καταλήγει με ένα ερωτηματικό. 
      Εσείς αρπάξατε την ευκαιρία και το Χρηματιστήριο το κάνετε οργανωμένη αγορά, αλλά οργανωμένη αγορά είναι πολλά πράγματα. Τι εννοείτε; Ότι πλέον είναι και η παράλληλη αγορά και η νέα αγορά η οποία έχει διαμορφωθεί με εταιρείες, οι οποίες δεν είναι στο Χρηματιστήριο κανονικά εισηγμένες, αλλά μπαίνουν, υποτίθεται, σε μια δοκιμαστική περίοδο; Είναι και η αγορά παραγώγων; Είναι και η αγορά ομολόγων; Οργανωμένες αγορές είναι αυτές. Τι εννοείτε; Δηλαδή κάνετε διεύρυνση με αυτήν την ορολογία που χρησιμοποιείτε των προϊόντων εκείνων των οποίων η κληρονομιά δεν φορολογείται, γιατί ο φόρος 6‰ είναι ανύπαρκτος. 
      Και φυσικά –το έχω επαναλάβει και θα το επαναλάβω και τώρα- δεν εννοώ την κληρονομιά μικρών μετοχών, δεκάδων μετοχών, εκατοντάδων μετοχών. Εννοώ την κληρονομιά των μεγαλομετόχων. Και σε αυτό δυστυχώς και από την πλευρά του ΠΑ.ΣΟ.Κ. δεν ακούγεται τίποτε απολύτως. Σιγή ιχθύος. Διότι αυτές οι διατάξεις εισήχθησαν επί ΠΑ.ΣΟ.Κ. και έχουν τινάξει στον αέρα τη φορολόγηση της κληρονομιάς της μεγάλης ακίνητης περιουσίας.
      Απορώ με την Αξιωματική Αντιπολίτευση, πώς λέει ότι είναι κατά της απαλλαγής της μεγάλης ακίνητης περιούσιας, όταν κληρονομείται, και από την άλλη είναι υπέρ διατάξεων σαν αυτή του Χρηματιστηρίου, που φορολογεί τις μετοχές στους μεγαλομετόχους –πάντοτε εκεί αναφέρομαι- με 6‰, όταν ξέρει ότι αυτή η διάταξη απαλλάσσει και επιβάλλει μικρότερο φόρο στη μεγάλη ακίνητη περιουσία όταν κληρονομείται από το 1%, που βάζει η Κυβέρνηση. Γιατί με το 6‰ έκαναν μία ανώνυμη εταιρεία, έβαζαν τη μεγάλη ακίνητη περιουσία, πέρναγαν τις μετοχές στο γιο με το 6‰ και έτσι δεν πλήρωναν τίποτα.
      Από την πλευρά, λοιπόν, της Αξιωματικής Αντιπολίτευσης, αν θέλει να κάνει κριτική, όπως οφείλει βεβαίως ως Αξιωματική Αντιπολίτευση, πρέπει να είναι συνεπής. Δεν πρέπει να είναι σε πλήρη αντίφαση αυτή η κριτική της, η οποία την ακυρώνει κιόλας, κατά τη γνώμη μου. Και νομίζω ότι το τεκμηριώνω πολύ πειστικά.
      Τελειώνω με μια λέξη: δεν έχετε ακόμα αντιληφθεί, παρ’ ότι κάτι ψελλίζετε έστω και μετά από ορισμένο διάστημα, ότι πάμε για μεγάλες, δραματικές, τραγικές εξελίξεις στη διεθνή οικονομία: άνοδος της τιμής του πετρελαίου, άνοδος της τιμής των τροφίμων, νομισματική κρίση, χρηματοπιστωτική κρίση, σπάσιμο στις φούσκες ακινήτων, η οποία παίρνει διεθνείς διαστάσεις πλέον, κρίση κλιματικών αλλαγών. Έχουμε μία οικονομία αυτή τη στιγμή, την οποία κάνετε όλο και περισσότερο ανοχύρωτη να αντισταθεί σε αυτές τις καταστάσεις.
      Και αντί να κάνετε πλήρη αναθεώρηση πολιτικής, οδηγείτε σε έναν ολισθηρότατο δρόμο αυτών των νεοφιλελεύθερων αντικοινωνικών μεταρρυθμίσεων τα πάντα στις αγορές, οι οποίες θα επιδεινώσουν την κατάσταση. Και θα επιδεινώσουν την κατάσταση, κυρίως για τα λαϊκά στρώματα. Οδηγούμεθα σε έναν εφιαλτικό κοινωνικά χρόνο.
      Είναι προφανές ότι θα καταψηφίσουμε όλα τα άρθρα του σχετικού νομοσχεδίου, πλην του άρθρου 26, που εν πάση περιπτώσει «επιβαρύνει» κάπως φορολογικά τις τράπεζες, παρ’ όλο ότι διατηρείτε τη φορολογική ασυλία των τραπεζών.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Και τώρα κλείνουμε με τον κ. Βορίδη.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα αποφύγω να αναφερθώ και για τη συντομία και την οικονομία του χρόνου, στα επιχειρήματα τα οποία έχουμε περίπου αναπτύξει κατά τη διάρκεια της κατ’ αρχήν συζητήσεως.
      Οφείλω, λοιπόν, να πω κατ’ αρχάς ότι έτσι όπως είναι διατυπωμένο το άρθρο 1, δηλαδή με την κατάργηση της φορολογίας κληρονομιών, εμείς προφανώς είμαστε αντίθετοι. Είπαμε ότι κατά τη γνώμη μας θα μπορούσαμε να σκεφτούμε μία τέτοια κατεύθυνση, από τη στιγμή που θα όριζε ένα, ας το πούμε, ακόμα και μεγάλο όριο αφορολόγητου για τη μεταβίβαση αιτία θανάτου ή για τη μεταβίβαση αιτία γονικής παροχής, αλλά όχι μια πλήρη κατάργηση της φορολογίας κληρονομιών.
      Σε ό,τι αφορά το άρθρο 2, εμείς θα είμαστε υπέρ, υπό την έννοια ότι νομίζουμε ότι είναι ορθός ο συγκεκριμένος υπολογισμός γονικών παροχών που γίνεται, όπως είπαμε εξ αρχής ότι θα είμαστε και υπέρ της απαλλαγής της πρώτης κατοικίας από το φόρο μεταβίβασης ακινήτων.
      Σε ό,τι αφορά το θέμα του ενιαίου τέλους, νομίζω ότι τοποθετηθήκαμε. Είναι σαφές ότι εμείς είμαστε κατά και επομένως θεωρώ ότι περιττεύει να πω ότι θα καταψηφίσουμε κατά λογική ακολουθία όλες τις επιμέρους ρυθμίσεις με τις οποίες διαρθρώνεται το ενιαίο τέλος ακινήτων, υπό την έννοια ότι βεβαίως από τη στιγμή που είμαστε αντίθετοι επί της αρχής, δεν έχει κανένα νόημα να υπεισερχόμαστε σε λεπτομέρειες της εφαρμογής του συγκεκριμένου φόρου.
      Όμως, οφείλω να επισημάνω, κύριε Υπουργέ, το εξής: καταθέσαμε μία τροπολογία, η οποία είχε ως αντικείμενο κατά τη γνώμη μας μία, ας το πω, επιμέρους βελτίωση, που θα μπορούσε κυρίως να απαλύνει το κόστος και το βάρος, το οποίο μεταφέρεται με το ενιαίο τέλος κυρίως σε αγρότες οι οποίοι έχουν ακίνητα.
      Οφείλω να ομολογήσω ότι ένα κομμάτι της, το ακούσατε ευμενώς και υπάρχει μία βελτίωση, κυρίως όμως αυτή που αφορά την εξαίρεσή τους από το 1 ευρώ, κατ’ ελάχιστο, ανά τετραγωνικό μέτρο, στο συνυπολογισμό του ενιαίου τέλους. Νομίζω ότι μπορείτε να το δείτε αυτό έτσι λίγο πιο θαρραλέα. Δεν νομίζω ότι θα είναι και καμμιά τεράστια απώλεια εισοδημάτων, τη στιγμή που υπάρχει ένα ζήτημα για τους αγρότες και κυρίως για τους πτηνοτρόφους σε πολύ μεγάλο βαθμό για το ζήτημα αυτό. Δεν θα χάσει, ούτε θα πέσει έξω ο κρατικός προϋπολογισμός, εάν ακίνητα, τα οποία έχουν κτήσματα και τα οποία αποδεδειγμένα χρησιμοποιούνται για τις αγροτικές δραστηριότητες, εξαιρεθούν από το ενιαίο τέλος. Νομίζω, λοιπόν, ότι εκεί θα μπορούσε να υπάρξει μία βελτίωση και θεωρώ ότι μαρτυρά κάποιου είδους ακαμψία, για να μην πω κάτι ίσως βαρύτερο, το γεγονός ότι εμμένετε να μην κάνετε δεκτή αυτήν την τροπολογία που θα μου επιτρέψετε να πω, πως γνωρίζω ότι την υποστηρίζουν πολλοί συνάδελφοι, όχι μόνο αγροτικών περιοχών, αλλά συνάδελφοι από όλες τις πτέρυγες.
      Ένα ακόμα θέμα, το οποίο θα ήθελα να σας θέσω και το οποίο πάλι αφορά το ζήτημα της εφαρμογής του συγκεκριμένου νόμου, είναι, ότι επί του παρόντος τουλάχιστον, στο θέμα της υποχρεώσεως των συμβολαιογράφων, παραμένει μία κατάσταση αρκετά νεφελώδης. Στους συμβολαιογράφους, ο καθένας λίγο-πολύ εφαρμόζει μία δική του πρακτική, ως προς την εφαρμογή του άρθρου 18 και θεωρώ ότι θα αντιμετωπιστούν προβλήματα στο μέλλον, από το γεγονός ότι δεν έχουν δοθεί επαρκείς εξηγήσεις, τουλάχιστον έτσι όπως το εισπράττω εγώ αυτό, από την επαφή μου με συμβολαιογράφους που διαμαρτύρονται για την έλλειψη αυτών των διευκρινήσεων.
      Στο θέμα της αντιμετώπισης του λαθρεμπορίου καυσίμων, όπως είπαμε, ενώ καταρχάς προφανώς ο στόχος είναι θετικός και είμαστε ευνοϊκά τοποθετημένοι -ο κ. Καραθανασόπουλος φεύγει και του επιφυλάσσω μία απάντηση για το τέλος, αλλά εν πάση περιπτώσει, θα την διαβάσει φαντάζομαι μέσα από τα Πρακτικά-  οφείλω να επισημάνω το εξής: Έτσι όπως έρχονται οι διατυπώσεις εδώ των άρθρων, έχω μετρήσει ότι εξαρτώνται από την έκδοση επτά υπουργικών αποφάσεων.
      Το ερώτημα εδώ, κύριε Υπουργέ, είναι το εξής: Τι μπορεί να αποφασίσει η Εθνική Αντιπροσωπεία για ένα θεσμό για τον οποίο εκκρεμεί να διευκρινιστεί ο τρόπος εφαρμογής του με επτά υπουργικές αποφάσεις; Τι πρέπει τώρα να πούμε εμείς εδώ; Ουσιαστικά, είναι ευρεία η νομοθετική εξουσιοδότηση, η οποία δίνεται προς τους Υπουργούς, γιατί υπάρχει και μία σειρά από Υπουργούς. Άλλες αποφάσεις εκδίδονται από τον Υπουργό Οικονομίας και Οικονομικών, άλλες είναι συναποφάσεις του Υπουργού Οικονομίας και Οικονομικών και Αγροτικής Ανάπτυξης και Τροφίμων κ.λπ.. Εδώ, λοιπόν, κατά τη γνώμη μας είναι τελείως αδιευκρίνιστος ο τρόπος εφαρμογής.
      Επιτρέψτε  μου, όμως –και αυτό έχει να κάνει με μία γενικότερη κριτική μας- να επισημάνω το εξής: Πέρα από όλα όσα επισημάνθηκαν, ασκήθηκε μία κριτική για το πώς τελικώς θα λειτουργήσει αυτό, για το ότι θα καταλήξει να υπάρχει ένα πρόβλημα ελέγχου των παραστατικών, για το ότι θα υπάρχει ένα ζήτημα, γιατί παραμένει ανοικτό το ζήτημα και του πετρελαίου που είναι προς εξαγωγή, αλλά και του πετρελαίου που είναι για ναυτιλιακή χρήση. Όλα αυτά νομίζω ότι έχουν επισημανθεί. 
      Εκείνο το οποίο δεν άκουσα σ’ αυτήν την Αίθουσα και εγώ θέλω να το πω, είναι το εξής: Ουσιαστικά, είναι δύο κατηγορίες  εταιρειών εμπορίας καυσίμων. Υπάρχουν οι μεγάλες εταιρείες, οι οποίες συνήθως είναι μεγάλες πολυεθνικές και υπάρχουν μικρότερες εταιρείες εμπορίας, οι οποίες μάλιστα έχουν και μία τελείως διαφορετική, αν θέλετε προσέγγιση και λειτουργία. Εντάσσονται  βεβαίως, στο ίδιο πλαίσιο, αλλά έχουν διαφορετικού τύπου προβλήματα από αυτά που έχουν οι μεγάλες εταιρείες. 
      Ζητάτε τώρα σε αυτές τις εταιρείες με αυτήν την εφαρμογή να πάνε να προκαταβάλουν ένα φόρο, τον οποίο μέχρι τώρα δεν κατέβαλαν, προκειμένου να πάρουν με την εφαρμογή του μέτρου, το πετρέλαιο θέρμανσης και να το πληρώσουν στη φορολογία του πετρελαίου κίνησης. Η διαφορά που υπάρχει και το κεφάλαιο που απαιτείται γι’ αυτές τις μικρές εταιρείες, για να μπορέσουν να ανταπεξέλθουν στις υποχρεώσεις της εμπορίας τους, είναι της τάξεως, από 6.000.000 ευρώ έως 10.000.000 ευρώ.
      Πως θα ανταπεξέλθουν αυτές οι εταιρείες σε αυτήν την ανάγκη δανειοδοτήσεως με δεδομένο ότι ειδικά οι μικρές εταιρείες δεν έχουν και μεγάλα περιθώρια πιστοληπτικών δυνατοτήτων, διότι τα έχουν εξαντλήσει, διότι έχουν δοσμένες εγγυητικές, διότι έχουν δεσμευμένο το πλαφόν της χρηματοδοτήσεώς τους έναντι αξιογράφων ή άλλων και επομένως τα περιθώρια δανειοδοτήσεώς τους είναι οριακά;
      Εδώ έχω να σας κάνω μία συγκεκριμένη πρόταση, κύριε  Υπουργέ και παρακαλώ την προσοχή σας για λίγο, η οποία συνίσταται στο εξής: Δώστε τους τουλάχιστον τη δυνατότητα να πληρώσουν το φόρο με μία επιταγή ή με κάποιον τρόπο δεκαπέντε ημέρες μετά ή είκοσι ημέρες μετά, ή ένα μήνα μετά, που είναι ο χρόνος κινήσεως ουσιαστικά αυτού του ποσού αυτού του πετρελαίου.
      Δεν με παρακολουθείτε, κύριε  Υπουργέ.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ.
      ΜΑΥΡΟΥΔΗΣ ΒΟΡΙΔΗΣ: Ήθελα απλώς να επαναφέρω μία συγκεκριμένη πρόταση, κύριε  Υπουργέ, που αφορά αυτές τις εταιρείες και να σας πω το εξής: Επειδή δεν έχουν δυνατότητα πιστοληπτική, επειδή είναι οριακή στο συγκεκριμένο θέμα, κατά πόσο θα ήταν δυνατόν να δεχθείτε αυτές οι εταιρείες αντί να πληρώσουν στην πόρτα κατευθείαν με το που θα πάρουν το πετρέλαιο, να μπορούν να καταβάλουν το φόρο δεκαπέντε, είκοσι, τριάντα ημέρες αργότερα, με μία μικρή πίστωση, διότι αυτός είναι ο χρόνος με τον οποίο γίνεται ο κύκλος του χρήματος σε αυτές τις εταιρείες στην αγορά πετρελαίου. Αυτό θα τους διευκόλυνε και θα τους έβγαζε από ένα αδιέξοδο και θα μαρτυρούσε επίσης ότι σε τελευταία ανάλυση δεν είναι ένα μέτρο στο οποίο εύκολα θα ανταπεξέλθει η «SHELL», η «BP» και η «MOBIL», αλλά δεν μπορούν να ανταπεξέλθουν οι μικρότερες εταιρείες, διότι θα έχουν τεράστια δυσκολία. Νομίζω ότι δεν πρόκειται να χάσει το ελληνικό δημόσιο τίποτε, εάν πιστώσει το φόρο μία φορά για τριάντα ημέρες. Δεν πρόκειται να γίνει τίποτε. Αντίθετα, αυτές οι εταιρείες θα διευκολυνθούν. 
      Εγώ θα πρότεινα, λοιπόν, έστω και σε αυτό το σημείο να κάνετε μία τροπολογία στο συγκεκριμένο, ώστε να δοθεί η χρονική δυνατότητα να ανταπεξέλθουν αυτές οι εταιρείες.
      Τέλος, μία οφειλομένη διευκρίνιση προς τον εξαίρετο συνάδελφο του Κομμουνιστικού Κόμματος για την κριτική που μας άσκησε, την οποία εμείς πάντα δεχόμαστε ως καλοπροαίρετη κριτική, ως κριτική στα πλαίσια, αν θέλετε, ιδεολογικών θέσεων που προκύπτουν από τον ευρωπαϊκό ορθό λόγο και τον ευρωπαϊκό διαφωτισμό, ως κοινή βάση. Λέω, λοιπόν, το εξής: Εάν εκείνο που μας ζητάτε ως διευκρίνιση είναι ότι δεν είμαστε κομμουνιστικό κόμμα, η αλήθεια είναι ότι δεν είμαστε κομμουνιστικό κόμμα. Αυτό το συνομολογούμε. Επομένως, με αυτήν την έννοια, όχι, κύριε  συνάδελφε, εμείς δεν θέλουμε να εξαφανιστεί η ιδιοκτησία, δεν θέλουμε να εξαφανιστεί η οικονομία της αγοράς, αλλά από την άλλη θέλουμε ένα κράτος με κοινωνική ευαισθησία, θέλουμε μία κοινωνία με συνοχή και θέλουμε το κράτος να ρυθμίζει, στην κατεύθυνση της υπερασπίσεως των πλέον αδυνάτων, τις σχέσεις εντός της αγοράς. 
      Εάν με αυτήν τη διευκρίνιση σας κάλυψα, ώστε να μην έχουμε παρεξηγήσεις, αν τυχόν είχατε παρανοήσει τη θέση μας μέχρι σήμερα, νομίζω ότι εγώ τουλάχιστον θεωρώ ότι πρέπει να σας ευχαριστήσω γι’ αυτήν την κριτική, γιατί ακριβώς λύθηκαν ορισμένες, ίσως αδιευκρίνιστες, τοποθετήσεις.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
       Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.05΄ λύεται η συνεδρίαση για αύριο ημέρα Πέμπτη 17 Ιανουαρίου 2008 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
Συνεδρίαση 16.1.08                                                                          σελ.3

Τελευταία Αποθήκευση:	23/1/2008 3:19:00 μμ	Από:	L.venetikidou
Εκτυπώθηκε:	21/1/2008 12:18:00 μμ

