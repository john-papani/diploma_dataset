ΣΥΝΕΔΡΙΑΣΗ 18/5/2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΓ'
Πέμπτη 18 Μαίου 2000
θΕΜΑΤΑ
Α. ΕΙΔΙΚΑ ΘΕΜΑΤΑ   
1. 'Αδεια απουσίας του Βουλευτή Δ. Σιούφα, σελ.
  2. Ανακοινώνεται ότι τη συνεδρίαση παρακολουθούν μαθητές, από τα εκπαιδευτήρια ΜΑΝΕΣΗ Νέου Ηρακλείου και το 35ο δημοτικό σχολείο Πειραιά, σελ.
  Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ   
1) Κατάθεση αναφορών, σελ.
2) Ανακοίνωση του δελτίου επικαίρων ερωτήσεων της 19 Μαϊου 2000, σελ. 
3) Συζήτηση επικαίρων ερωτήσεων:
  α) Προς τον Υπουργό Γεωργίας: 
i) σχετικά με την καθυστέρηση καταβολής των πρόωρων συντάξεων στους δικαιούχους αγρότες, σελ.
  ii) σχετικά με την εφαρμογή των εξαγγελιών για πρόωρη συνταξιοδότηση των αγροτών κλπ., σελ.

β) Προς τον Υπουργό Εξωτερικών, σχετικά με τις ενέργειες της Κυβέρνησης για να ανατραπεί η κατασκευή πυρηνικού σταθμού του Ακουγιού της Τουρκίας κλπ., σελ.

  γ) Προς τον Υπουργό Εθνικής Παιδείας και Θρησκευμάτων, σχετικά με την καθυστέρηση πρόσληψης καθηγητών στα σχολεία Τεχνολογικής Εκπαίδευσης, σελ.
  δ) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τον αποκλεισμό των κινητικά αναπήρων πολιτών από το διαγωνισμό του Ανώτατου Συμβουλίου Επιλογής Προσωπικού (ΑΣΕΠ) κλπ., σελ.

ε) Προς τον Υπουργό Υγείας και Πρόνοιας, σχετικά με την κάλυψη των κενών θέσεων υγειονομικού προσωπικού στα δημόσια νοσοκομεία, σελ. 
ΟΜΙΛΗΤΕΣ   
Επί των επικαίρων ερωτήσεων:
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Ι., σελ.
ΓΕΩΡΓΑΚΟΠΟΥΛΟΣ Δ., σελ.
ΔΑΜΑΝΑΚΗ Μ., σελ.
ΚΑΡΑΣΜΑΝΗΣ Γ., σελ.
ΚΟΣΙΩΝΗΣ Π., σελ.
ΠΑΠΑΝΔΡΕΟΥ Γ., σελ.
ΠΕΤΣΑΛΝΙΚΟΣ Φ., σελ.
ΣΠΥΡΑΚΗ Χ., σελ.
ΤΖΑΝΗΣ Λ., σελ.
ΧΟΥΡΜΟΥΖΙΑΔΗΣ Γ., σελ.

Π Ρ Α Κ Τ Ι Κ Α    Β Ο Υ Λ Η Σ
Ι' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
ΣΥΝΟΔΟΣ Α'
ΣΥΝΕΔΡΙΑΣΗ ΙΓ'
Πέμπτη 18 Μαϊου 2000
--------------
Αθήνα, σήμερα στις 18 Μαϊου 2000, ημέρα Πέμπτη και ώρα 10.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
  Παρακαλείται ο κύριος Γραμματέας να ανακοινώσει τις αναφορές προς το Σώμα.
  (Ανακοινώνονται προς το Σώμα από το Γραμματέα της Βουλής κ.  Μιλτιάδη Βαρβιτσιώτη, Βουλευτή Β' Αθηνών, τα ακόλουθα:
 ΚΑΤΑΘΕΣΗ ΑΝΑΦΟΡΩΝ (Tο κείμενο των ανακοινώσεων βρίσκεται στα Πρακτικά της Βουλής) ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 19 Μαίου 2000.
  Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν. Βουλής)
1. Η με αριθμό 46/16-5-2000 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Γεωργίας, σχετικά με τον τρόπο διάθεσης "Αγρομετόχων", τις ενέργειες της Διοίκησης της Αγροτικής Τράπεζας προς τους υπαλλήλους της κλπ.
2. Η με αριθμό 50/17-5-2000 επίκαιρη ερώτηση της Βουλευτού του Κομμουνιστικού Κόμματος Ελλάδος κυρίας Λιάνας Κανέλλη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με πληροφορίες αναφερόμενες σε αποθήκευση επικίνδυνων τοξικών αποβλήτων, από τον πόλεμο της Γιουγκοσλαβίας, στο Νομό Γρεβενών κλπ.
3. Η με αριθμό 44/15-5-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Εξωτερικών, Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τη στεγαστική αποκατάσταση των ομογενών που ζουν στη Φαρκαδώνα Τρικάλων.
 Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής)
1. Η με αριθμό 54/17-5-2000 επίκαιρη ερώτηση του Βουλευτή της Νέας Δημοκρατίας κ. Παναγιώτη Παναγιωτόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αποκατάσταση των σεισμοπαθών της 7ης Σεπτεμβρίου κλπ.
 2. Η με αριθμό 51/17-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικά με τη λήψη μέτρων διάθεσης των ροδάκινων νέας σοδειάς κλπ.
3. Η με αριθμό 49/17-5-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Οικονομίας, Μεταφορών και Επικοινωνιών, σχετικά με το άνοιγμα των κλειστών επαγγελμάτων, τις προϋποθέσεις χορήγησης αδειών ταξί κλπ.
 ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,   εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου: Πρώτη είναι η με αριθμό 40/15-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τους Υπουργούς Γεωργίας, Οικονομικών, σχετικά με την καθυστέρηση καταβολής των πρόωρων συντάξεων στους δικαιούχους αγρότες.
 Η επίκαιρη ερώτηση του κ. Γεωργακόπουλου έχει ως εξής:
"'Εχουν περάσει δύο μήνες και πλέον και οι δικαιούχοι πρόωρων συντάξεων δεν έχουν πάρει ακόμα τα αναλογούντα ποσά. Επειδή πρόκειται για φτωχούς αγρότες, οι οποίοι δεν έχουν άλλο εισόδημα για να ζήσουν, ερωτώνται οι κύριοι Υπουργοί:
Τι πρόκειται να κάνουν, έτσι ώστε να γίνουν όσο το δυνατόν συντομότερα οι πληρωμές στους δικαιούχους." Στην ημερήσια διάταξη, όπως ανακοινώθηκε χθες, αναφέρεται και η επίκαιρη ερώτηση του κ. Καρασμάνη η οποία όμως έχει διαφορετικό περιεχόμενο από την επίκαιρη ερώτηση του κ. Γεωργακόπουλου. 'Ομως στο δελτίο όπως ανακοινώθηκε, από λάθος προφανώς της υπηρεσίας, η περίληψή της είναι σχεδόν η αυτή. Η επίκαιρη ερώτηση όμως, αν και αναφέρεται στα θέματα των αγροτών και ειδικότερα στο θέμα της καθυστέρησης καταβολής των συντάξεων, είναι διαφορετική.
Τα ζητήματα αυτά θα αντιμετωπισθούν με απόφαση την οποία θα λάβουμε στη Διάσκεψη των Προέδρων, ώστε οι επίκαιρες ερωτήσεις να είναι συγκεκριμένες, να αναφέρονται σε συγκεκριμένα ζητήματα, χωρίς ανάπτυξη, η οποία είναι δουλειά αυτής της Αιθούσης και όχι των κειμένων, τα οποία συχνά είναι μακροσκελή, ώστε να μη δημιουργούνται συγχύσεις, διότι ο Κανονισμός επιβάλλει να συζητούνται από κοινού οι επίκαιρες ερωτήσεις που αναφέρονται στο αυτό αντικείμενο.
Ο Υφυπουργός Γεωργίας κ. Αργύρης έχει το λόγο επί της επίκαιρης ερώτησης του κ. Γεωργακόπουλου.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια ότι έχουμε μια καθυστέρηση στις μηνιαίες πληρωμές στην πρόωρη συνταξιοδότηση των αγροτών.
 Αυτή η καθυστέρηση οφείλεται στη μη έγκριση των χρηματικών ενταλμάτων  πληρωμών. Το Υπουργείο Γεωργίας ολοκληρώνει σήμερα αυτές τις διαδικασίες.             Εκτιμούμε ότι από τις αρχές της επόμενης εβδομάδας οι αγρότες θα πάρουν αυτές τις πρόωρες συντάξεις.
ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος έχει το λόγο.
 ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υφυπουργέ, η μη έγκριση των ενταλμάτων μπορείτε να μας πείτε πού οφείλεται; 'Εχουμε μία καθυστέρηση δύο μηνών, ενώ έχουμε υποσχεθεί στους αγρότες ότι θα παίρνουν τη σύνταξή τους κάθε μήνα. Και γνωρίζετε πολύ καλά ότι οι περισσότεροι απ'αυτούς που εγκατέλειψαν την αγροτική εκμετάλλευση με την πρόωρη συνταξιοδότηση δεν έχουν άλλους πόρους ή, εν πάση περιπτώσει, συμπληρώνουν έτσι το εισόδημά τους για να ζήσουν.
'Oταν έχουμε μία καθυστέρηση δύο μηνών, που λέμε ότι οφείλεται στο ότι δεν εγκρίθηκαν τα εντάλματα, πρέπει να μας πείτε ποιοι ήταν οι υπεύθυνοι για να τα εγκρίνουν και δεν τα ενέκριναν. 'Ηταν οι Υπουργοί; 'Ηταν ο γενικός γραμματέας; 'Ηταν υπηρεσιακοί παράγοντες; Υπάρχει απάντηση για να ξέρουμε γιατί δεν πληρώθηκαν οι αγρότες; Αυτό είναι το ζητούμενο.
 Χαίρομαι, διότι λέτε ότι θα πληρωθούν την επόμενη εβδομάδα, διότι έτσι θα λήξει η ταλαιπωρία τους. 'Ομως μπορεί να επαναληφθεί και πάλι αυτή η καθυστέρηση. Και θα μας λέτε πάλι ότι δεν εγκρίθηκαν τα εντάλματα από κάποιους, έτσι αόριστα. Τα εντάλματα πρέπει να εγκρίνονται στην ώρα τους, για να πληρώνονται οι αγρότες στην ώρα τους, ώστε να μην έχουμε αυτές τις απαράδεκτες καθυστερήσεις.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, ξέρετε καλύτερα από τον καθέναν ότι το Ελεγκτικό Συνέδριο είναι μια ανεξάρτητη αρχή. Είχαμε αυτήν την καθυστέρηση, γιατί είχαμε λάβει την πρόνοια να πάρουν οι αγρότες την αύξησή τους από την 1-1-2000, γιατί εδώ πρόκειται για αποζημίωση και όχι για μηνιαία σύνταξη.
 Αυτό είχε γίνει έγκαιρα στο εγκεκριμένο πρόγραμμα που είχαμε μέχρι το 2000. Υπήρξε και πρόβλεψη για το πρώτο τρίμηνο. Είχαμε όμως τη μη έγκριση του προγράμματος του Γ' Κοινοτικού Πλαισίου Στήριξης, με το οποίο προβλέπεται από δω και πέρα αυτή η διαδικασία.
 Θα έχουμε την έγκριση στο σχέδιο που θα εγκριθεί στο "ΣΤΑΡ" του Ιουλίου. 'Εχουμε όμως προβλέψει πολύ έγκαιρα με μία υπουργική απόφαση, που υπάρχει, του Υπουργείου Γεωργίας και του Υπουργείου Οικονομικών και αυτήν τη στιγμή εκταμιεύεται αυτό το ποσό, για να μην υπάρξει αυτή η καθυστέρηση. Διαφορετικά θα είχαμε πληρωμή των αγροτών με παλιά ποσά και θα ερχόμασταν μετά να δώσουμε μία αναδρομικότητα, πράγμα που δεν θα μπορούσε να γίνει εύκολα. Θα ήταν πολύ πιο δύσκολο από αυτό που κάναμε σήμερα.
 Πιστεύω ότι αυτή η ταλαιπωρία των αγροτών τελειώνει μετά από ενάμιση μήνα καθυστέρηση. Ξέρετε πολύ καλά ότι δεν είναι συντάξεις αλλά είναι αποζημιώσεις και προβλέπονται μέσα στο επιχειρησιακό πρόγραμμα. Γι' αυτό υπάρχει αυτή η καθυστέρηση. Από την άλλη βδομάδα οι αγρότες θα μπορούν να πάρουν αυτές τις συντάξεις.
 ΠΡΟΕΔΡΟΣ (Απόστολος Κακλαμάνης): Δεύτερη επίκαιρη ερώτηση είναι η με αριθμό 32/12.5.2000 του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με τις ενέργειες της Κυβέρνησης για να αποτραπεί η κατασκευή πυρηνικού σταθμού του Ακουγιού της Τουρκίας κλπ.
Η επίκαιρη ερώτηση του κ. Βαρβιτσιώτη σε περίληψη έχει ως εξής:
"Στην προηγούμενη περίοδο της Βουλής είχα επανειλημμένα επισημάνει τους κινδύνους που απειλούν τη χώρα μας από την κατασκευή πυρηνικού σταθμού παραγωγής ενέργειας του Ακουγιού της Τουρκίας. Και είχα εκφράσει την άποψη ότι η Κυβέρνηση δεν είχε ενημερώσει επαρκώς τη διεθνή κοινή γνώμη καθώς και τους διεθνείς οργανισμούς. 'Ηδη πληροφορίες αναφέρουν ότι η τουρκική κυβέρνηση αποφάσισε την αναβολή για τρεις τουλάχιστον μήνες της ανάθεσης της κατασκευής, τόσο λόγω των φημών περί κρουσμάτων διαφθοράς όσο και λόγω των φόβων για την ανέγερση του σταθμού σε σεισμογενή περιοχή."  Ο Υπουργός Εξωτερικών κ. Γεώργιος Παπανδρέου έχει το λόγο.
 ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Μπορώ να διαβεβαιώσω τον κ. Βαρβιτσιώτη ότι οι δικές του ανησυχίες είναι και δικές μας σε ό,τι αφορά την ανάπτυξη πυρηνικού εργοστασίου στην ευρύτερη -θα έλεγα-περιοχή, όπως βεβαίως και ειδικότερα στην περιοχή Ακουγιού.
Θέλω να σας ενημερώσω ότι όχι μόνο παρακολουθούμε με ιδιαίτερη  προσοχή, αλλά έχουμε ήδη προβεί σε συγκεκριμένες ενέργειες όλο αυτό το διάστημα.
 Πρώτα απ' όλα έχουν πραγματοποιηθεί διαβήματα στα Υπουργεία Εξωτερικών των κρατών, από τα οποία προέρχονται οι εταιρείες που συμμετέχουν στο συναφή μειοδοτικό διαγωνισμό (Ηνωμένες Πολιτείες, Καναδάς, Ιταλία, Γερμανία, Γαλλία και Ιαπωνία) καθώς και στις ίδιες τις ενδιαφερόμενες εταιρείες.
Επειδή ο Καναδάς φαινόταν ότι ήταν εκείνος που πιθανόν θα έπαιρνε το έργο αυτό, είχα και προσωπικά την ευκαιρία να μιλήσω και με τον Πρωθυπουργό του Καναδά στην πρόσφατη επίσκεψή μου εκεί.
 'Εχουν λάβει χώρα παραστάσεις στη Διεθνή Επιτροπή Ατομικής Ενέργειας στο υψηλότερο επίπεδο. Το θέμα έχει εγερθεί στα πλαίσια της Ευρωπαϊκής 'Ενωσης, στα πλαίσια της Κοινής Εξωτερικής Πολιτικής και Πολιτικής Ασφάλειας. Και δεν είναι μόνο η Ελλάδα που έχει ανησυχίες μέσα στην Ευρωπαϊκή 'Ενωση γι' αυτό το ζήτημα. 'Εχει προετοιμαστεί και έχει διανεμηθεί ενημερωτικό έντυπο στα αγγλικά σε συνεργασία με το Υπουργείο Αιγαίου για το θέμα αυτό. Το θέμα αυτό έχει εγερθεί στην Ευρωμεσογειακή  Διάσκεψη στο Παλέρμο παρόντος του τότε Υπουργού Εξωτερικών της Τουρκίας.  Το θέμα έχει επίσης εγερθεί από πάρα πολλές οργανώσεις στον Καναδά, με τη συμπαράσταση της ομογένειάς μας αλλά και άλλων περιβαλλοντικών οργανώσεων.
Θέλω να σας τονίσω ότι βεβαίως η κάθε αναβολή δεν είναι η πρώτη αναβολή. 'Εχουμε, πιστεύω, τη δυνατότητα να αξιοποιήσουμε αυτόν το χρόνο.  Είχα την ευκαιρία προσωπικά να μιλήσω και με τον κ. Τζεμ για τις δικές  μας ανησυχίες.
 Θέλω εδώ να τονίσω ότι οι ελληνικές θέσεις δεν είναι και κατ' ανάγκη σε ευθεία αντιπαράθεση με αυτές οι οποίες διαμορφώνονται και μέσα στην Τουρκία. Διότι αυτό το οποίο βλέπουμε είναι ότι υπάρχει ένας έντονος προβληματισμός και στο εσωτερικό της Τουρκίας για τη σκοπιμότητα ή μη της ανάπτυξης της πυρηνικής ενέργειας.
 Θεωρώ, λοιπόν, ότι πρέπει να δει και η Τουρκία το δικό της συμφέρον, το οποίο είναι η μη ανάπτυξη της πυρηνικής ενέργειας και η διαμόρφωση μιας εναλλακτικής στρατηγικής ανάπτυξης των ενεργειακών της πηγών. Βεβαίως πρέπει να διαπιστώσει κανείς ότι, πράγματι η Τουρκία, έχει ένα έλλειμμα στον ενεργειακό τομέα. Γι' αυτό μπορώ να πω δυο λόγια και μετά.
ΠΡΟΕΔΡΟΣ (Απόστολος Κακλαμάνης): Ο κ. Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, θα ήθελα πρώτα απ' όλα να παρατηρήσω ότι είναι άξιος συγχαρητηρίων ο κύριος Υπουργός των Εξωτερικών, ο οποίος δεν ακολουθεί την τακτική των άλλων Υπουργών, που αγνοούν το Κοινοβούλιο και δεν προσέρχονται...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είναι απόντες οι άλλοι Υπουργοί.
 ΙΩΑΝΝΗΣ ΒΑΡΒΙΤΣΙΩΤΗΣ: Είμαστε παρόντες εμείς όμως, κύριε Πρόεδρε, που δεν βλέπουμε ποτέ Υπουργό να έρχεται στην Αίθουσα για τον κοινοβουλευτικό έλεγχο.
 ΠΡΟΕΔΡΟΣ (Απόστολος Κακλαμάνης): 'Οχι, δεν έχετε δίκιο, έρχονται και γνωρίζετε ότι γίνονται από μέρους μου οι αναγκαίες συστάσεις.
ΙΩΑΝΝΗΣ ΒΑΡΒΙΤΣΙΩΤΗΣ: Ο κύριος Υπουργός των Εξωτερικών τουλάχιστον έχει αντιληφθεί το πνεύμα και το νόημα του Κανονισμού της Βουλής. ΠΡΟΕΔΡΟΣ (Απόστολος Κακλαμάνης): Αυτό είναι σωστό που λέτε για τον Υπουργό, αλλά δεν είναι σωστό για τους άλλους.
 ΙΩΑΝΝΗΣ ΒΑΡΒΙΤΣΙΩΤΗΣ: Εγώ πάντως ήθελα να το επισημάνω.
 Κύριε Πρόεδρε, από το 1998 με αλλεπάλληλες ερωτήσεις μου και με τοποθετήσεις μου από το Βήμα της Βουλής, ασφαλώς θυμάται ο κύριος Υπουργός των Εξωτερικών, ότι έχω αναφερθεί κατ' επανειλήμενα στο θέμα της ανεγέρσεως πυρηνικού εργοστασίου στο Ακουριού της Τουρκίας.
Το πρόβλημα είναι εξαιρετικά οξύ, διότι σε απόσταση 25 περίπου χιλιομέτρων από την παραπάνω περιοχή υπάρχουν ενεργά σεισμικά ρήγματα, τα οποία την τελευταία δεκαετία δημιούργησαν σεισμούς της τάξεως των πέντε, έξι και επτά βαθμών της κλίμακας Ρίχτερ.
 Καταλαβαίνετε, λοιπόν, πόσο μεγάλος είναι ο κίνδυνος σε περίπτωση ανεγέρσεως του εργοστασίου στη σεισμογενή αυτή περιοχή, που ελλοχεύει για την Κύπρο και για την Ελλάδα, κυρίως για τα Δωδεκάνησα, αλλά ακόμη και για τη Συρία, το Λίβανο και ενδεχομένως το Ισραήλ.
 'Ακουσα τις ενέργειες του Υπουργού των Εξωτερικών, δεν άκουσα όμως το συντονισμό που έπρεπε να κάνει με τα υπόλοιπα κράτη, τα οποία θίγονται από τυχόν ανέγερση του εργοστασίου.
Θα έλεγα ακόμη ότι αυτές τις πρωτοβουλίες που υπογράμμισε ο κύριος Υπουργός προέρχονται κυρίως από ιδιώτες. Δηλαδή την πρωτοβουλία στον Καναδά την είχε ομογενής ομοσπονδιακός Βουλευτής ο κ. Καρίγιαννης, ο οποίος έφερε το θέμα στην Καναδική Βουλή, απήυθυνε επιστολή σε όλους μας, επιζητώντας ενίσχυση προς τον Καναδό Πρωθυπουργό, ώστε να αποτραπεί η ανάθεση της προμήθειας σε Καναδική εταιρεία. Το θέμα αυτό το έφερε και ο συνάδελφός μας ο Νικήτας ο Κακλαμάνης υπό την ιδιότητα του ευρωβουλευτή στο Ευρωπαϊκό Κοινοβούλιο και πήρε απάντηση από την Ευρωπαϊκή Επιτροπή ότι με ιδιαίτερη ανησυχία παρακολουθεί το θέμα και η οποία θα επέμβει στις διαπραγματεύσεις που θα γίνουν. Θα έπρεπε λοιπόν, η Κυβέρνηση να δραστηριοποιηθεί περισσότερο.
 Δέχομαι τις ενέργειες αυτές του Υπουργείου Εξωτερικών αλλά δεν αρκούν όμως και επαναλαμβάνω ότι ο κίνδυνος είναι τεράστιος, αν και εφόσον ανεγερθεί το εργοστάσιο.
 ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, είναι η δεύτερη ερώτηση που καταθέτετε στη νέα Σύνοδο. Και οι δύο Υπουργοί στους οποίους απευθυνθήκατε ήρθαν. Και ο κ. Παπανδρέου σήμερα και την προηγούμενη εβδομάδα ο κ. Τσοχατζόπουλος.
'Οταν υπάρχει πρόβλημα ο Πρόεδρος του Σώματος κάνει τις αναγκαίες συστάσεις. Δεν είναι σωστό να δημιουργούμε εντυπώσεις.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, με συγχωρείτε. Πρέπει να σας πω...
ΠΡΟΕΔΡΟΣ (Απόστολος Κακλαμάνης): Αν σε ό,τι λέγει ο Πρόεδρος θα πρέπει να υπάρχει ανταπάντηση, είστε εκτός θέματος.
Θέσατε ζήτημα για Υπουργούς, οι οποίοι δεν είναι εδώ και από πάνω θέλετε τώρα διάλογο.
ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, εάν δεν θέλετε διάλογο, δεν έπρεπε να μου απαντήσετε.
 Πάντως εγώ, κύριε Πρόεδρε, έκανα μία διαπίστωση.
 ΠΡΟΕΔΡΟΣ (Απόστολος Κακλαμάνης): Δεν είναι σωστή η διαπίστωσή σας και δεν είναι της ώρας αυτής και δεν είναι του θέματος που συζητούμε. Πώς να το κάνουμε!
 ΙΩΑΝΝΗΣ ΒΑΡΒΙΤΣΙΩΤΗΣ: Αν είναι σωστή ή όχι, το καταλαβαίνουμε όλοι οι παριστάμενοι.
ΠΡΟΕΔΡΟΣ (Απόστολος Κακλαμάνης): Και εγώ απ'αυτήν τη θέση δεν μπορώ να ακούω να λέει κανείς αβάσιμα πράγματα και να καταγράφονται στα Πρακτικά.
ΙΩΑΝΝΗΣ ΒΑΡΒΙΤΣΙΩΤΗΣ: Αν είναι βάσιμα ή αβάσιμα το αφήνω στην κρίση των συναδέλφων.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
 ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θα ήθελα να κάνω μια μόνο μικρή παρατήρηση, ότι βεβαίως θα κάνω ό,τι μπορώ και εγώ να είμαι πάντα παρών στις ερωτήσεις. Αλλά λόγω των πολλών ταξιδιών που εκ των πραγμάτων ένας Υπουργός Εξωτερικών έχει, δεν μπορεί παρά κατά καιρούς να αναπληρώνεται είτε από την κ. Παπαζώη είτε από την κ. Λαϊου, που έχουν και αυτές πάντα την αρμοδιότητα να εκπροσωπούν το Υπουργείο Εξωτερικών και στο εξωτερικό και βεβαίως στη Βουλή.
 Θέλω να συμφωνήσω από τη μια μεριά με τον κ. Βαρβιτσιώτη ότι πράγματι είναι ένα πολύ ευαίσθητο, δύσκολο και σημαντικό θέμα και ότι ακριβώς οι σεισμολογικές μελέτες που έχουν γίνει έχουν αναδείξει το πιθανό πρόβλημα ενός τέτοιου εγχειρήματος, εάν δηλαδή λειτουργήσει ένα παρόμοιο εργοστάσιο στην περιοχή μας και ειδικότερα στο Ακούγιου. Αυτός ακριβώς ο λόγος -και όχι μόνο- είναι ένας σημαντικός λόγος που προβληματίζει όχι μόνο τα κράτη της περιοχής, αλλά και την ίδια την τουρκική κοινωνία.
ΙΩΑΝΝΗΣ ΒΑΡΒΙΤΣΙΩΤΗΣ: Και όχι μόνο, σωστά το είπατε.
 ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Μπορώ να σας πω ότι και οι επιχειρηματίες και οι τοπικοί παράγοντες και οι Μη Κυβερνητικές Οργανώσεις και στελέχη της ίδιας της κυβέρνησης της Τουρκίας, γνωρίζω ότι έχουν έντονο προβληματισμό για το περιβαλλοντολογικό ζήτημα.
 Υπάρχουν όμως και ενστάσεις για την οικονομική βιωσιμότητα αυτής της μονάδας σε σχέση με την οικονομική δυνατότητα της Τουρκίας, αλλά και για την ίδια την τεχνολογία που θα μπορούσε να αντικατασταθεί με εναλλακτικές μορφές ενέργειας, με πιο ήπιες μορφές, οι οποίες θα έχουν πιο θετικό αντίκτυπο στο περιβάλλον ή δεν θα έχουν καθόλου αρνητικό αντίκτυπο.
 Επίσης θα ήθελα να τονίσω ότι έχει ξεκινήσει σήμερα μια συνεργασία Ελλάδος-Τουρκίας στον ενεργειακό τομέα. Δεν είναι συνδεδεμένο βέβαια αυτό με το ζήτημα που συζητάμε, δεν το θέτω έτσι. Θέλω όμως να τονίσω ότι η Τουρκία έχει ένα σημαντικό έλλειμμα στον ενεργειακό τομέα και αυτός ο τομέας μπορεί να αναδειχθεί ως στρατηγικής σημασίας στις οικονομικές σχέσεις Ελλάδος-Τουρκίας.
  Θέλω επίσης να τονίσω ότι γίνονται όλοι οι απαραίτητοι χειρισμοί.               Αυτά τα οποία ανέφερα δεν είχαν σχέση πέραν της ομογενειακής παρουσίας που και εσείς τονίσατε. 'Ολες οι άλλες ενέργειες έχουν γίνει σε επίπεδο κρατών και άρα από την ελληνική Κυβέρνηση. Γίνονται, λοιπόν, προσεκτικοί χειρισμοί διότι ακριβώς, τονίζουμε, η πρότασή μας δεν είναι πρόταση αντιπαράθεσης με την τουρκική διπλωματία ή τον τουρκικό λαό στο θέμα αυτό, αλλά ανάδειξης ότι πράγματι υπάρχει κοινό συμφέρον για το περιβάλλον, για τον τουρισμό και βεβαίως για την ανθρώπινη υγεία στην περιοχή μας. Ευχαριστώ πολύ.
 ΠΡΟΕΔΡΟΣ (Απόστολος Κακλαμάνης): Τρίτη είναι η υπ'αριθμόν 35/15-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση πρόσληψης καθηγητών στα σχολεία Τεχνολογικής Εκπαίδευσης.
 Η επίκαιρη ερώτηση του κ. Χουρμουζιάδη έχει ως εξής:
"Η ψήφιση και η εφαρμογή του ν. 2525 έχει τραγικά αποτελέσματα σε βάρος των μορφωτικών δικαιωμάτων της νεολαίας. Δραματική είναι η μείωση του αριθμού των μαθητών που αποφοιτούν από το Λύκειο και ιδιαίτερα αυτών που προέρχονται από φτωχότερα λαϊκά στρώματα. Αιτία αποτελεί ο ισοπεδωτικός και απρόσωπος χαρακτήρας των πανελλαδικών εξετάσεων που δεν παίρνουν υπόψη τους τους άνισους κοινωνικούς και άλλους όρους με τους οποίους οι μαθητές προσέρχονται σ'αυτές.
 Χαρακτηριστικό παράδειγμα αποτελεί το γεγονός ότι σε ορισμένα σχολεία δεν προσλήφθηκαν καθόλου εκπαιδευτικοί και σε αρκετά άλλα προσλήφθηκαν καθυστερημένα για να διδάξουν στην τεχνολογική κατεύθυνση τα μαθήματα "Ανάπτυξη εφαρμογών σε προγραμματιστικό περιβάλλον" και "Τεχνολογία υπολογιστικών συστημάτων και λειτουργικά συστήματα". Το Υπουργείο περιορίζει το πρόβλημα και εξαιρεί από τη συμμετοχή στις πανελλαδικές εξετάσεις της Γ' Λυκείου μόνο 12 σχολεία, ενώ είναι γνωστό ότι σε αρκετά σχολεία προσλήφθηκαν καθυστερημένα (π.χ. Φεβρουάριο-Μάρτιο).
 Και το επιμέρους αυτό πρόβλημα δικαιώνει τον αγώνα των μαθητών-εκπαιδευτικών-γονιών για την κατάργηση των νόμων τον ν. 2525 και 2640 και την αποσύνδεση του Λυκείου από το σύστημα εισαγωγής στα Ανώτατα Εκπαιδευτικά Ιδρύματα και Τεχνολογικά Εκπαιδευτικά Ιδρύματα.
 Ερωτάται ο κύριος Υπουργός:
Σε πόσα σχολεία δεν προσλήφθηκαν εκπαιδευτικοί για να διδάξουν τα παραπάνω δύο μαθήματα και σε πόσα προσλήφθηκαν καθυστερημένα;
 Αν το μέτρο της εξαίρεσης της συμμετοχής στις πανελλαδικές εξετάσεις της Γ' Λυκείου για τα δύο αυτά μαθήματα θα γενικευθεί για όλους τους μαθητές της τεχνολογικής κατεύθυνσης (κύκλος πληροφορικής και υπηρεσιών);"  Ο Υφυπουργός Παιδείας κ. Φίλιππος Πετσάλνικος έχει το λόγο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
 ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, σε ό,τι αφορά την κάλυψη των αναγκών 1999-2000, το Υπουργείο Παιδείας διόρισε τριακόσιους δεκαεννιά καθηγητές πληροφορικής σε θέση μόνιμου εκπαιδευτικού προσωπικού καθώς επίσης και εκατόν είκοσι τρεις υποψηφίους προσέλαβε από τον ενιαίο πίνακα ως αναπληρωτές για να διδάξουν τα μαθήματα στα οποία αναφέρεται η ερώτηση.
Οι ελλείψεις που παρατηρήθηκαν κατά τη διάρκεια του σχολικού έτους παρά τις επιπλέον προσλήψεις στις οποίες προέβησαν οι κατά τόπους διευθύνσεις εκπαίδευσης οφείλονται πρώτον στην απουσία επιτυχόντων από το διαγωνισμό του ΑΣΕΠ του έτους 1998 με αποτέλεσμα να υπάρχει δυνατότητα μερικής μόνο κάλυψης από την επετηρίδα του προβλεπόμενου αριθμού στις θέσεις μόνιμου εκπαιδευτικού προσωπικού και οφείλονται επίσης και στην έλλειψη ενδιαφέροντος εκ μέρους των εγγεγραμμένων στους πίνακες διοριστέων στην επετηρίδα του κλάδου της Πληροφορικής για την πρόσληψή τους ως προσωρινών αναπληρωτών. Δεν προσήλθαν δηλαδή για να καλύψουν τις  ανάγκες αυτές ως προσωρινοί αναπληρωτές γιατί στην αγορά εργασίας όντως οι απόφοιτοι της Πληροφορικής έχουν ευρεία ζήτηση.
 Επιπλέον λόγω της συστέγασης πολλών σχολείων της Α' Διεύθυνσης Αθήνας, λόγω των σεισμών τον Σεπτέμβρη του 1999 και την έλλειψη αίθουσας διδασκαλίας και εργαστηρίων λόγω της συστέγασης, δηλαδή εργαστηρίων ηλεκτρονικών καθώς επίσης εργαστηρίων υπολογιστών κλπ. κατέστη πράγματι αδύνατη η διδασκαλία σε ορισμένα καταγεγραμμένα σχολεία αυτής της περιοχής των συγκεκριμένων μαθημάτων στα οποία αναφέρεται η ερώτηση.
  Πιο συγκεκριμένα το πρόβλημα της αδυναμίας της διδασκαλίας εντοπίζεται ως εξής. Σε δεκαεννέα σχολεία δεν διδάχθηκε καθόλου το μάθημα ανάπτυξης εφαρμογών σε προγραμματιστικό περιβάλλον της Δ' τάξης τεχνολογικής κατεύθυνσης, κύκλος πληροφορικής και υπηρεσιών και σε δεκαεπτά από τα ανωτέρω είκοσι ένα σχολεία δεν διδάχθηκε το μάθημα τεχνολογίας υπολογιστικών συστημάτων και λειτουργικά συστήματα της Γ' τάξης τεχνολογικής κατεύθυνσης.
 Για τις περιπτώσεις αυτές, αποφασίσαμε ως γνωστόν να μην εξεταστούν οι μαθητές των συγκεκριμένων σχολείων στα αντίστοιχα μαθήματα. Για όλες τις άλλες περιπτώσεις που σε κάποια σχολεία δεν εξαντλήθηκε η προβλεπόμενη ύλη κλπ. το Υπουργείο έλαβε σοβαρά υπόψη τις περιπτώσεις και ως γνωστόν υπήρξε και μείωση της εξεταστέας ύλης και έχουμε δώσει και συγκεκριμένες κατευθύνσεις -όχι τώρα βέβαια, αλλά εδώ και μήνες- για την αντιμετώπιση του προβλήματος αυτού όπως για παράδειγμα την εντατικοποίηση της διδασκαλίας με προσθήκη ωρών. Να είστε σίγουρος, κύριε συνάδελφε, ότι σε καμία περίπτωση δεν θα αδικηθούν μαθητές που λόγω ανωτέρας βίας και χωρίς δική τους ευθύνη δεν εδιδάχθησαν το σύνολο της ύλης.  Αλλά βέβαια δεν είναι στις προθέσεις μας το σύνολο των σχολείων όπου κάποιο πρόβλημα υπήρξε, δηλαδή κάποια καθυστέρηση στη διδασκαλία της διδακτέας ύλης, να εξαιρεθεί από τις εξετάσεις. Περιοριζόμαστε συγκεκριμένα στα σχολεία αυτά, στα οποία αναφέρθηκαν,όπου υπήρξε παντελής αδυναμία διδασκαλίας για τους λόγους που ανέφερα.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ο κ. Χουρμουζιάδης έχει το λόγο. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια τεχνοκρατικά θα μπορούσε κανείς να συμφωνήσει με την εξήγηση που έδωσε ο κύριος Υπουργός -πραγματικά υπάρχουν κάποιοι λόγοι κάποιες αιτίες- αλλά νομίζω ότι η ουσία του προβλήματος, κύριε Υπουργέ, δεν είναι αυτή. Η ουσία είναι ότι αυτήν τη στιγμή χάνοναι ώρες διδασκαλίας και απ' αυτήν τη διαπίστωση προκύπτει και μια αντιφατική άποψη της Κυβέρνησης. Δηλαδή ενώ αυτή τη στιγμή διώκονται μαθητές γιατί με το κίνημά τους έχασαν ώρες και σύρονται στα δικαστήρια, αυτήν την ίδια στιγμή εξαιτίας κάποιων αδυναμιών της Κυβέρνησης να αντιμετωπίσει το θέμα της πρόσληψης των καθηγητών χάνονται επίσης ώρες.
Ιστορικά θα ήθελα να σας πω ότι όταν πριν από τριάντα πέντε χρόνια διορίστηκα ως καθηγητής σε ένα γυμνάσιο της Ηπείρου, το βασικό μας πρόβλημα ήταν γιατί δεν έρχονταν οι νέοι συνάδελφοι εγκαίρως να αναλάβουν τα καθήκοντά τους. Πέρασαν τριάντα πέντε χρόνια και ακόμη υπάρχουν τα ίδια προβλήματα και μάλιστα κάτω από συνθήκες μιας μεταρρύθμισης.
 Το δεύτερο στοιχείο, ότι εξαιρούνται κάποια σχολεία από το μάθημα, ενώ άλλα δεν εξαιρούνται εγώ νομίζω ότι συνιστά ένα πάρα πολύ σημαντικό πρόβλημα άνισης μεταχείρισης των μαθητών. Δεν μπορούμε, κύριε Υπουργέ, ένα μέρος των μαθητών να υποβάλλονται στην εξέταση κάποιων μαθημάτων και ένα άλλο μέρος να μην υποβάλλεται γιατί δεν διορίστηκαν καθηγητές να διδάξουν το μάθημα. Μέσα σε ένα τόσο ευαίσθητο χώρο κοινωνικού χαρακτήρα, όπως είναι η εκπαίδευση, δεν μπορούμε να αντιμετωπίζουμε με διαφορετικά κριτήρια τους μαθητές, άσχετα επαναλαμβάνω αν αυτά τα κριτήρια θεμελιώνονται σε μια αιτιολογία όπως την εξηγήσατε και σας λέω ότι με καλή πίστη δεν μπορώ να την αρνηθώ. 'Επρεπε όμως το Υπουργείο Παιδείας πολύ έγκαιρα και το θέμα των αιθουσών και της συνδιδασκαλίας και της έγκαιρης κινητοποίησης της αγοράς να τα φροντίσει.
Γι' αυτό νομίζω ότι το πρόβλημα υπάρχει. Και μόνο μια λύση υπάρχει, να εξαιρεθούν όλα τα γυμνάσια από την εξέταση αυτού του μαθήματος. ΠΡΟΕΔΡΕΥΟΥΣΑ  ('Αννα Μπενάκη-Ψαρούδα): Ο κύριος Υπουργός έχει το λόγο για δυο λεπτά.
 ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θα έλεγα, κύριε Χουρμουζιάδη, ότι ως εκπαιδευτικός και πανεπιστημικός  δάσκαλος, δεν θα έπρεπε να επιμείνετε στην πρότασή σας για ένα απλό λόγο.  Γιατί όταν υπάρχει πλήρης αντικειμενική αδυναμία διδασκαλίας του μαθήματος για οποιονδήποτε λόγο, όπως στις περιπτώσεις αυτές και αναφέρθηκα λεπτομερώς, τότε βέβαια δεν μπορεί κανείς να απαιτήσει από το μαθητή να εξεταστεί σε κάτι που δεν διδάχθηκε. Αλλά αν πει κανείς ότι δεν θα πρέπει να εξεταστούν στα μαθήματα αυτά σε όλα τα σχολεία, τότε τι θα απαντήσουμε στους μαθητές, οι οποίοι διδάχθηκαν, δεν έχουν κανένα πρόβλημα και θέλουν να πάρουν μέρος στις εξετάσεις;
 Εγώ βρέθηκα μπροστά σ' αυτό το απλό ερώτημα, επισκεπτόμενος αιφνιδιαστικά αίθουσες σχολείων ενιαίων λυκείων και μάλιστα τη Γ' λυκείου και εδώ στην Αθήνα και σε άλλες περιοχές. Και οι μαθητές μου είπαν το εξής πολύ απλό, την απλή κοινή λογική, που καμιά φορά καλά θα είναι να την ακούμε κι εμείς οι πολιτικοί, θα έλεγα.  Μου είπαν ότι είναι αυτονόητο οι μαθητές οι οποίοι παντελώς δεν εδιδάχθησαν, να εξαιρεθούν. "Εγώ λέω όμως" -λέει κάποιος- "διδάχτηκα, διάβασα. Γιατί λοιπόν να μην πάρω μέρος στις εξετάσεις;".
 Δεν δημιουργούνται, λοιπόν, άνισες προϋποθέσεις σε αυτές τις περιπτώσεις και γι' αυτόν το λόγο, μετά από πολλή συζήτηση, καταλήξαμε όντως στην απόφαση να εξαιρεθούν μόνο τα σχολεία εκείνα, στα οποία οι μαθητές δεν εδιδάχθησαν καθόλου. Γι' αυτόν το λόγο λαμβάνουμε αυτήν την απόφαση και θεωρώ ότι είναι η πλέον δίκαιη, απόφαση απέναντι στη νέα γενιά.
Σε ό,τι αφορά την κάλυψη των αναγκών, θα ήθελα επιπρόσθετα και για ενημέρωσή σας, να πω ότι φέτος εκτιμούμε ότι θα έχουμε τη δυνατότητα πρόσληψης, γιατί δημιουργούμε μεγάλο αριθμό νέων οργανικών θέσεων, ίσως και περίπου χιλίων πεντακοσίων καθηγητών για τη διδασκαλία των μαθημάτων των νέων τεχνολογιών, πληροφορικής, έτσι ώστε να μην υπάρξει πλέον κανένα πρόβλημα, ακόμη και αν υπάρχουν εξαιρετικές καταστάσεις και γεγονότα.
 Σας ευχαριστώ.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τέταρτη είναι η με αριθμό 39/15.5.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τον αποκλεισμό των κινητικά αναπήρων πολιτών, από το διαγωνισμό του Ανώτατου Συμβουλίου Επιλογής Προσωπικού (ΑΣΕΠ) κλπ.
 Η επίκαιρη ερώτηση της κ. Δαμανάκη έχει ως εξής:
 "Η Εθνική Συνομοσπονδία Ατόμων με Ειδικές Ανάγκες πρόσφατα προσέφυγε στο Συμβούλιο της Επικρατείας, διότι στο δημόσιο διαγωνισμό του ΑΣΕΠ για πρόσληψη εκπαιδευτικών δεν μπορούν να συμμετάσχουν πολίτες με κινητικά προβλήματα.
 Η διάκριση εις βάρος των κινητικά αναπήρων πολιτών είναι αντίθετη με το Σύνταγμα και με τις θέσεις του ΟΗΕ, που υιοθέτησε η χώρα μας με το ν.2430/96.
 Με βάση τα προαναφερόμενα,  Ερωτάται η κυρία Υπουργός:
 Πώς αντιμετωπίζει το θέμα του διορισμού των κινητικά αναπήρων πολιτών στο δημόσιο τομέα και ειδικά στην εκπαίδευση;".
 Ο Υφυπουργός κ. Τζανής έχει το λόγο για τρία λεπτά.
 ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πραγματικά η ερώτηση της κ. Δαμανάκη χαρακτηρίζεται από ιδιαίτερο πνεύμα ευαισθησίας γύρω από ένα θέμα, που εύλογο είναι να προκαλεί την ευαισθησία των πολιτών.
 Θα ήθελα, λοιπόν, να πω ότι το όλο θέμα δημιουργείται εξαιτίας του ότι στο άρθρο 7 του νέου Δημοσιοϋπαλληλικού Κώδικα υπάρχει μία, ατυχής, θα έλεγα, διατύπωση, κακή διατύπωση της σχετικής διάταξης, που οδηγεί σε ερμηνευτικές δυσκολίες και στα προβλήματα που τώρα αντιμετωπίζουμε. Η διάταξη αυτή αναφέρει ότι "ως υπάλληλοι διορίζονται όσοι έχουν την υγεία και την αρτιμέλεια που τους επιτρέπει την εκτέλεση των καθηκόντων τους κλπ."  Παρά το γεγονός ότι από την ίδια τη διατύπωση συνολικά της διάταξης προκύπτει ότι ο όρος "αρτιμέλεια" είναι αντιφατικός προς τη διατύπωση που στη συνέχεια ακολουθεί, ωστόσο έχει δημιουργηθεί κάποιο ερμηνευτικό πρόβλημα, διότι τα διοικητικά όργανα οδηγούνται σε διακριτική μεταχείριση των ατόμων με ειδικές ανάγκες και θα έλεγα δυστυχώς σε βάρος τους.
Περαιτέρω στο ν.2190/94 στο άρθρο 15 απουσιάζει η απαραίτητη πρόβλεψη για διενέργεια του διαγωνισμού με άλλο τρόπο, πλην της γραπτής διαδικασίας. Και αυτό εκ των πραγμάτων αποκλείει αυτούς που δεν μπορούν να είναι χρήστες της γραπτής διαδικασίας. Και βεβαίως τα άτομα αυτά δεν αποκλείεται -και θα έλεγα ότι συνήθως έτσι συμβαίνει- να είναι ικανότερα από εκείνα που έχουν τις προϋποθέσεις, για να ανταποκριθούν στα καθήκοντα της θέσης που προκηρύχθηκε.
 'Ηδη, λοιπόν, έχει δοθεί εντολή στις υπηρεσίες του Υπουργείου Εσωτερικών, για να εξεταστεί αναλυτικά το θέμα. Σε πολύ σύντομο χρονικό διάστημα θα είμαστε έτοιμοι να εισαγάγουμε στη Βουλή τη σχετική πρόταση και τη σχετική διάταξη, ώστε αφ'ενός μεν οι ερμηνευτικές δυσκολίες που συνεπάγεται η ύπαρξη του όρου "αρτιμέλεια" να αντιμετωπιστούν και αφ' ετέρου να θεσπιστεί και ειδική διαδικασία με τροποποίηση του ν.2190, ώστε τα άτομα αυτά να μπορούν να μετέχουν ισότιμα, με ίσες ευκαιρίες, με κάποιον ειδικό τρόπο βέβαια, που να ανταποκρίνεται στην κατάστασή τους στη σχετική διαγωνιστική διαδικασία.
 Θέλω ταυτόχρονα να θυμίσω ότι η πρόβλεψη αυτή είναι ανεξάρτητη του γεγονότος ότι ήδη υπάρχει η "ευνοϊκή μεταχείριση" για τα άτομα με ειδικές ανάγκες δεδομένου ότι προβλέπεται η κατά παρέκκλιση του διαγωνισμού και πέραν του αριθμού πρόσληψη σε ποσοστό 2%  - και το ξέρει η κ. Δαμανάκη χωρίς τη σχετική διαγωνιστική διαδικασία. Αυτό όμως, είναι ένα μέτρο που είναι υπέρ των ατόμων με ειδικές ανάγκες. Δεν είναι δυνατόν η βασική διάταξη να αποβαίνει τελικά, εξαιτίας αυτής της αβλεψίας, σε βάρος τους.
Τελειώνω αναφερόμενος παρεμπιπτόντως στο διαγωνισμό που αφορά στην πρόσληψη εκπαιδευτικών. Θα γνωρίζει προφανώς η κ. Δαμανάκη ότι αυτός ο διαγωνισμός οδηγείται σε αναβολή. Υπάρχει δέσμευση του Υπουργείου Παιδείας ότι και εκεί θα αντιμετωπιστεί το σχετικό πρόβλημα.
  ΠΡΟΕΔΡΕΥΟΥΣΑ ('Αννα Μπενάκη- Ψαρούδα): Η Βουλευτής κ. Δαμανάκη έχει το λόγο για δύο λεπτά.
 ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
 Η απάντηση του κυρίου Υπουργού είναι θετική και δείχνει ότι το Υπουργείο έχει γνώση του προβλήματος. Τα θέματα έχουν έτσι όπως τα ανέπτυξε ο κύριος Υπουργός. Θέλω όμως να πω ότι είναι ανάγκη να συνειδητοποιήσουμε ότι η όλη υπόθεση, η οποία μπορεί να οφείλεται σε κάποιες διοικητικές δυσκολίες και στη σχετική διατύπωση του Δημοσιοϋπαλληλικού Κώδικα, γεννά τραγελαφικές καταστάσεις.
   Στην εκπαίδευση παραδείγματος χάρη, κύριε Υπουργέ, από στοιχεία που έλεγξα πρόσφατα φαίνεται ότι έχουμε εννιά καθηγητές με κινητικά προβλήματα, οι οποίοι υπηρετούν ως αναπληρωτές. Και ενώ υπηρετούν κανονικά και διδάσκουν τα παιδιά, οι ίδιοι αυτοί δεν μπορούν να διοριστούν μόνιμοι ούτε να συμμετάσχουν στο διαγωνισμό διότι υπάρχουν τα σχετικά νομικά και διοικητικά θέματα, τα οποία πρέπει να ρυθμιστούν σύντομα.
  Θέλω επίσης να σημειώσω ότι σε δύο διαγωνισμούς του ΑΣΕΠ που αφορούσαν την πρόσληψη τραπεζοϋπαλλήλων αποκλείστηκαν άνθρωποι με κινητικά προβλήματα. Αντιλαμβάνεστε ότι υπάρχουν ορισμένες περιπτώσεις που σε καμιά περίπτωση δεν δικαιολογείται ούτε από τη φύση της εργασίας ούτε από το έργο το οποίο προσφέρουν οι άνθρωποι αυτοί η διάκριση σε βάρος τους.
  Νομίζω, κυρία Πρόεδρε, ότι το θέμα είναι σοβαρό διότι εκθέτει τη χώρα και απέναντι στον Οργανισμό Ηνωμένων Εθνών και στις σχετικές συμβάσεις που έχουμε υπογράψει και ελπίζω, ότι πολύ σύντομα το Υπουργείο θα το ρυθμίσει έτσι ώστε να μην αναγκαστεί και η Εθνική Συνομοσπονδία των Ατόμων με Ειδικές Ανάγκες να προσφύγει σε διεθνή fora και να εκθέσει έτσι τη χώρα μας.
  Τελειώνοντας, θέλω να πω το εξής: Πράγματι το θέμα οφείλεται στη σχετική διάταξη του Δημοσιοϋπαλληλικού Κώδικα και πράγματι χρειάζεται νομοθετική ρύθμιση. Δεν κατάλαβα καλά από την απάντηση του κυρίου Υπουργού αν το Υπουργείο προτίθεται να φέρει τη νομοθετική ρύθμιση και μέχρι πότε. Αυτό νομίζω θα ήταν μια συγκεκριμένη δέσμευση αν ο κύριος Υπουργός μπορεί να την αναλάβει μέχρι πότε περίπου προδιαγράφει την ανάληψη της νομοθετικής πρωτοβουλίας από τη μεριά της Κυβέρνησης ώστε και οι άνθρωποι αυτοί να μπορούν κανονικά να διεκδικήσουν τη θέση που τους αξίζει.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κύριος Υφυπουργός έχει το λόγο για δύο λεπτά.
 ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η απάντησή μου είναι σαφής. Πολύ σύντομα το Υπουργείο  Εσωτερικών θα φέρει πρόταση στη Βουλή ώστε αφ'ενός μεν να εξαλειφθεί ο όρος "αρτιμέλεια" από το Δημοσιοϋπαλληλικό Κώδικα αφ'ετέρου να συμπληρωθούν οι σχετικές διατάξεις του ν.2109/1994, ώστε να καθιερωθεί ειδικός διαγωνιστικός τρόπος για τα πρόσωπα που εμπίπτουν στην κατηγορία των πολιτών που εσείς επισημαίνετε με την ερώτησή σας. Το πολύ σύντομα, κυρία Δαμανάκη, σημαίνει περισσότερο σύντομα από ό,τι μπορείτε να φανταστείτε.
ΠΡΟΕΔΡΕΥΟΥΣΑ ('Αννα Μπενάκη- Ψαρούδα): Και μια ευοίωνη εξαγγελία!
 ΙΩΑΝΝΗΣ ΒΑΡΒΙΤΣΙΩΤΗΣ: Θα το δούμε στη πράξη.
ΠΡΟΕΔΡΕΥΟΥΣΑ  ('Αννα Μπενάκη-Ψαρούδα): Ως εξαγγελία είπα, κύριε Βαρβιτσιώτη.
 ΙΩΑΝΝΗΣ ΒΑΡΒΙΤΣΙΩΤΗΣ: Μη βιάζεσθε, να το δούμε πρώτα.
ΜΑΡΙΑ ΔΑΜΑΝΑΚΗ: 'Εχουμε πικρή πείρα, αλλά είμαστε αισιόδοξοι. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Επίκαιρες ερωτήσεις δεύτερου κύκλου:
Πρώτη είναι η με αριθμό 25/10.5.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τους Υπουργούς Εθνικής Οικονομίας, Οικονομικών, Γεωργίας, σχετικά με την εφαρμογή των εξαγγελιών, για πρόωρη συνταξιοδότηση των αγροτών κλπ.
Η επίκαιρη ερώτηση του κ. Καρασμάνη εν περιλήψει έχει ως εξής:
 "Κατά τη διάρκεια της ομιλίας και των παρεμβάσεων ως εισηγητής επί του κρατικού προϋπολογισμού στις 18/12 ο υπογράφων είχε καταγγείλει ως καθαρώς προεκλογικές και πρακτικώς ανεφάρμοστες τις πρόσφατες τότε κυβερνητικές εξαγγελίες που αφορούσαν στη πρόωρη συνταξιοδότηση των αγροτών.
  Τούτο διότι όπως επισημαίναμε τότε αναλυτικά (και είναι όλα καταγεγραμμένα στα Πρακτικά) ο συζητούμενος τότε και σε ισχύ σήμερα προϋπολογισμός προέβλεπε μια σχετική αύξηση μόνο δύο δισεκατομμύρια σε σχέση με το 1999.
  Αποκαλύπταμε μάλιστα με στοιχεία ότι "τα κουκιά δεν βγαίνουν ούτε κατ' ελάχιστο" για την αύξηση κατά 25% στους νυν δικαιούχους για την οποία απαιτούνται κονδύλια τουλάχιστον δώδεκα δισεκατομμυρίων.
   Δυστυχώς οι παραπάνω επισημάνσεις και προβλέψεις δικαιώθηκαν πλήρως. Πληρώθηκαν αυξημένες πρόωρες συντάξεις το μήνα Ιανουάριο, με τελευταία στη σύνταξη του Φεβρουαρίου η οποία καταβλήθηκε λίγες ημέρες προ των εκλογών και ήδη καθυστερεί η καταβολή συντάξεων για όλο το υπόλοιπο μέχρι σήμερα διάστημα δηλαδή Μαρτίου, Απριλίου και Μαϊου.
 Ερωτώνται λοιπόν οι κύριοι Υπουργοί: Πώς προτίθενται να αντιμετωπίσουν το πρόβλημα αφού αποδεδειγμένα τα σχετικά κονδύλια του κρατικού προϋπολογισμού δεν επαρκούν; 'Εχουν εξασφαλίσει τη μεταφορά κονδυλίων από άλλες δράσεις ή τομείς; Αν ναι, από πού; Και πότε θα καταβληθούν οι καθυστερούμενες συντάξεις και θα αποκατασταθεί η ομαλή εμπρόθεσμη καταβολή τους;
'Εχει εξασφαλιστεί η έγκριση της Ε.Ε. για τις αυξήσεις και για την ένταξη και άλλων αγροτών στο πρόγραμμα;
 Σχετικώς με το παραπάνω ερώτημα, τι γίνεται με την εξαγγελία για την ένταξη νέων δικαιούχων στην πρόωρη συνταξιοδότηση."  Το λόγο έχει ο Υφυπουργός κ. Αργύρης για τρία λεπτά.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Πρόεδρε, κυρίες και κύριοι συνάδελφοι, είναι αλήθεια ότι υπάρχει μεγάλη ευαισθησία και φαίνεται αυτό από τις ερωτήσεις που γίνονται για την καθυστέρηση των πρόωρων συντάξεων. Είχα άλλωστε την ευκαιρία και στην επερώτηση  που κατέθεσαν οι συνάδελφοι της Νέας Δημοκρατίας να απαντήσω, αλλά και στην προηγούμενη του πρώτου κύκλου στον κ. Γεωργακόπουλο και τώρα στον κ.  Καρασμάνη. Είχα πει στην επερώτηση ότι ένα διαδικαστικό θέμα να μην το μετατρέψουμε σε ένα μείζον πολιτικό θέμα.
 Εξήγησα και πριν στον κ. Γεωργακόπουλο ότι υπάρχει η πίστωση για να πληρωθούν οι πρόωρες συντάξεις. Γιατί για την ερώτηση που κάνει ο κ.  Καρασμάνης αν έχουμε πιστώσεις και αν προβλέπουμε την αύξηση του 25%, θα πρέπει να πω ότι έχουμε μία πίστωση τριάντα έξι δισεκατομμυρίων (36.000.000.000) δραχμών που υπερκαλύπτει τις αυξήσεις του 25%, αλλά και το πρώτο δίμηνο του 2001. Και επειδή πολύ μεγάλη συζήτηση γίνεται γι' αυτό, είμαι αναγκασμένος να καταθέσω στα Πρακτικά, απόσπασμα του προϋπολογισμού. Να πάρετε τα Πρακτικά για να δείτε απο εκεί ότι υπάρχει η ανάλογη πίστωση στον κρατικό προϋπολογισμό και μάλιστα με τον αριθμό 5223, τριάντα έξι δισεκατομμύρια (36.000.000.000) που επαρκούν για την αύξηση του 25% αλλά και για το πρώτο δίμηνο του 2001.
 Θα πρέπει επίσης να απαντήσω -γιατί εδώ πρόκειται ουσιαστικά για μία επερώτηση- και να πω ότι το πρόγραμμα είναι ένα πρόγραμμα που καταβάλλεται κάθε φορά και καταβλήθηκε έγκαιρα το Δεκέμβριο και υπάρχει το εξάμηνο της Ευρωπαϊκής 'Ενωσης για να εγκρίνει αυτό το πρόγραμμα.
'Ετσι, λοιπόν, η έγκριση αυτή είπα και πριν ότι θα γίνει στο STAR του  Ιουλίου. Αυτό δεν σημαίνει ότι οι αγρότες δεν θα πάρουν τα χρήματά τους.  Ξέρετε πολύ καλά ότι το Ελεγκτικό Συνέδριο είναι μία ανεξάρτητη αρχή και δεν ενέκρινε αμέσως αυτό το ένταλμα πληρωμών και γι' αυτό έχουμε την καθυστέρηση. Είπα ότι σήμερα ολοκληρώνονται αυτές οι διαδικασίες. 'Ηταν μία διγνωμία εάν πρέπει ή δεν πρέπει να πληρωθεί αυτό το ένταλμα για λογαριασμό της Αγροτικής Τράπεζας. Γιατι ξέρετε πολύ καλά ότι μετατρέψαμε την αποζημίωση αυτή που είναι εξαμηνιαία σε μηνιαίες δόσεις. Και αυτές οι μηνιαίες δόσεις συμφωνήσαμε με την Αγροτική Τράπεζα να καταβάλλονται κάθε πρώτο δεκαήμερο του μηνός. Ξέρετε πολύ καλά ότι όλο το 1999 και στο πρώτο δίμηνο του 2000 η διαδικασία αυτή ήταν ομαλή. Πληρωνόταν κανονικά η παραγωγή. Αυτό, λοιπόν, το διαδικαστικό θέμα είναι που έφερε την καθυστέρηση. Είμαστε έτοιμοι σήμερα να πληρώσουμε μετά την ολοκλήρωση αυτών των διαδικασιών. Και στο τρίτο σκέλος μας ρωτάτε αν υπάρχει δυνατότητα για νέες πρόωρες συνταξεις. Υπάρχουν σαράντα επτά χιλιάδες δικαιούχοι πρόωρης σύνταξης για το πρόγραμμα 2000-2006. 'Αρα λοιπόν δεν υπάρχει κανένα πρόγραμμα και για τους καινούριους δικαιούχους ήδη έχει προβλεφθεί για το πρόγραμμα 2000-2006 η δυνατότητα σαράντα επτά χιλιάδων νέων πρόωρα συνταξιοδοτούμενων.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Καρασμάνης έχει το λόγο για δύο λεπτά.
 ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, θα επιθυμούσα να ήταν ο κ. Ανωμερίτης σ' αυτήν τη συζήτηση γιατί στις 18 Δεκεμβρίου σαν εισηγητής στον προϋπολογισμό το είχα επισημάνει ότι θα υπάρξουν πολύμηνες καθυστερήσεις μετά τις εκλογές στην πληρωμή των πρόωρων συνταξιοδοτήσεων.
Είχα πει ότι η αύξηση του κονδυλίου είναι δύο δισεκατομμύρια, κύριε Αργύρη, σε σχέση με το 1999. Τα τριάντα έξι δισεκατομμύρια είναι για όλες τις συντάξεις. Εγώ μιλάω για την αύξηση του 25% και από αυτήν την αύξηση των δύο δισεκατομμυρίων θα πάρουν και άλλα προγράμματα όπως η περιβαλλοντική γεωργία καθώς και το πρόγραμμα προϊόντων ονομαστικής προέλευσης και γεωγραφικής ένδειξης. 'Αρα λοιπόν, τα δύο δισεκατομμύρια δεν επαρκούν και εκεί ακριβώς οφείλεται η καθυστέρηση και δεν είναι θέμα διαδικαστικό.
 Είπατε προηγουμένως στον κ. Γεωργακόπουλο ότι θα πληρώσετε την άλλη εβδομάδα. Εγώ θα ήθελα να σας ρωτήσω: Θα πληρώσετε και τους τρεις μήνες; Δηλαδή και το Μάρτιο και τον Απρίλιο και το Μάιο; Γιατί υπάρχει καθυστέρηση τριών μηνών.
Από εκεί και πέρα, κύριε Υπουργέ, εγώ δεν θεωρώ ότι αυτό το θέμα είναι διαδικαστικό, είναι μείζον. Είναι απαράδεκτο και ηθικά και κοινωνικά και μάλιστα προσβλητικό για την υπερηφάνεια αυτών των ανθρώπων, οι οποίοι δέχθηκαν να μπουν στο πρόγραμμα της πρόωρης συνταξιοδότησης, εκχωρώντας τη γη, τα κτήματά τους, την περιουσία τους με την οποία μέχρι τότε ζούσαν. Αυτήν τη στιγμή δεν υπάρχει άλλος πόρος επιβίωσης.
 Πείτε μου ειλικρινά, ποια κοινωνική τάξη υπάρχει σήμερα στην οποία υπάρχει καθυστέρηση έστω και ενός μηνός στη σύνταξη ή στο μισθό. Καμία.  Καθυστερείτε σκόπιμα γιατί υπάρχει πρόβλημα από τον προϋπολογισμό που δεν προβλέψατε το ανάλογο κονδύλι.
  Από εκεί και πέρα, κύριε Αργύρη, είχατε πει προεκλογικά ότι θα διπλασιάσετε τους αγρότες στο πρόγραμμα της πρόωρης συνταξιοδότησης.  Μάλιστα κυκλοφορήσατε και αίτηση προεκλογικά. 'Ηδη βρισκόμαστε στα μέσα Μαϊου και ακόμα το πρόγραμμα δεν έχει ξεκινήσει. Εγώ είχα ρωτήσει τότε  τον κ. Ανωμερίτη εάν πήρατε την έγκριση από την Ευρωπαϊκή Κοινότητα και εάν στείλατε τα κυβερνητικά μέτρα, διότι τελείωνε το 1999 και ακόμα δεν είχατε στείλει τα κυβερνητικά μέτρα για να ενσωματωθούν στον καινούριο κανονισμό.
Εν πάση περιπτώσει, κύριε Υπουργέ, υπάρχει έντονο πρόβλημα με την πρόωρη συνταξιοδότηση, ένα πρόβλημα το οποίο είχε παρουσιασθεί -αν θυμάσθε- και το 1998. Τότε, ναι, ήταν διαδικαστικό. Τώρα είναι πρόβλημα προϋπολογισμού. Το κονδύλι δεν επαρκεί, κύριε Υπουργέ, και από εκεί ξεκινάει το πρόβλημα.
 Ευχαριστώ.
  ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός κ. Αργύρης έχει το λόγο για δύο λεπτά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε συνάδελφε, είπα πριν ότι στον προϋπολογισμό δεν υπάρχει κονδύλιο δύο δισεκατομμυρίων (2.000.000.000), αλλά ότι υπάρχει κονδύλιο...
ΓΕΩΡΓΙΟΣ ΚΑΡΑΣΜΑΝΗΣ: Είπατε για αύξηση μεταξύ των δύο κονδυλίων.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είπα πριν ότι στον προϋπολογισμό δεν υπάρχουν δύο δισεκατομμύρια (2.000.000.000), αλλά τριάντα έξι δισεκατομμύρια (36.000.000.000), τα οποία επαρκούν για τις συντάξεις του 2000 και για το δίμηνο του 2001 και με την προσαύξηση του 25%. Είμαι σαφέστατος. Θα ήθελα να κατατεθεί στα Πρακτικά για να τα πάρετε να τα διαβάσετε. Το ξέρετε πολύ καλά αυτό.
 Δεύτερον, θα ήθελα να δεχθώ την ευαισθησία σας, αλλά δεχθείτε και εσείς την ευαισθησία της Κυβέρνησης, η οποία κάνει αγώνα για να αυξήσει και αύξησε, αυτές τις συντάξεις κατά 25%. Οι αυξήσεις που λέτε εσείς έχουν να κάνουν με τις αυξήσεις που έρχονται στο νέο πρόγραμμα για τους νέους δικαιούχους. Είναι ένας τρόπος ο οποίος δεν είναι παντού ενιαίος. 'Εχουμε σήμερα τη δυνατότητα να λέμε ότι οι συντάξεις είναι εκατόν είκοσι πέντε χιλιάδες (125.000) δραχμές και υπάρχει μια προσαύξηση τριάντα χιλιάδων (30.000) δραχμών για τις παραμεθόριες περιοχές και για τους δικαιούχους νέους αγρότες, κάτω των τριάντα ετών, που έχουν παραδώσει τις εκμεταλλεύσεις τους.
'Αρα, λοιπόν, μη μιλάτε για ευαισθησίες. Ξέρετε πολύ καλά ότι το  πρόγραμμα δεν μπορεί να κατατεθεί όποτε θέλουμε εμείς. 'Εχει προθεσμίες.  Καταβάλαμε το πρόγραμμα κανονικά, το Δεκέμβριο και έχει το εξάμηνο της Ευρωπαϊκής 'Ενωσης. Σταματήστε λοιπόν, να κινδυνολογείτε και να λέτε πράγματα που δεν ευσταθούν.
 Απαντώντας στο εάν έχουμε τα χρήματα να πληρώσουμε, θεωρώ ότι σας απέδειξα πως υπάρχουν στον προϋπολογισμό τριάντα έξι δισεκατομμύρια (36.000.000.000). Η διαφορά η οποία προκύπτει θα πληρωθεί από τον κρατικό προϋπολογισμό και από τις 11.2.2000 υπάρχει υπουργική απόφαση του  Υπουργού Οικονομικών και του Υπουργού Γεωργίας.
 Το Ελεγκτικό Συνέδριο έκρινε ότι δεν πρέπει να υπογράψει το ένταλμα πριν εγκριθεί το πρόγραμμα. Θεωρούμε ότι κάνει λάθος, αλλά δεν μπορούμε να κάνουμε διαφορετικά. Παραπέμφθηκε σήμερα στο Συμβούλιο και θα έχουμε την απάντηση το μεσημέρι. Είμαστε  έτοιμοι να πληρώσουμε τους αγρότες με το ένταλμα που ετοιμάζεται σήμερα και την άλλη εβδομάδα θα πάρουν τα χρήματά τους και θα πάρουν τα χρήματα όλων των μηνών.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεύτερη είναι η με αριθμό 41/15.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε' Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Πρόνοιας, σχετικά με την κάλυψη των κενών θέσεων υγειονομικού προσωπικού στα δημόσια νοσοκομεία.
 Η επίκαιρη ερώτηση του κυρίου συναδέλφου έχει ως εξής:
 "Τεράστιες είναι οι ελλείψεις σε υγειονομικό προσωπικό στα δημόσια νοσοκομεία της χώρας, σύμφωνα με στοιχεία της Πανελλήνιας Ομοσπονδίας Εργαζομένων στα Δημόσια Νοσοκομεία (ΠΟΕΔΗΝ). Σε τριάντα τέσσερα συγκεκριμένα νοσοκομεία από τις είσοσι μία χιλιάδες τριακόσιες ενενήντα (21.390) οργανικές θέσεις είναι καλυμμένες μόνο οι δεκατέσσερις  χιλιάδες τριάντα δύο (14.032) ενώ ακάλυπτες παραμένουν οι επτά χιλιάδες διακόσιες είκοσι τέσσερις (7.224) (ποσοστό 34%). Συνολικά υπάρχουν περίπου είκοσι πέντε χιλιάδες (25.000) κενές οργανικές θέσεις εκ των οποίων οι δώδεκα χιλιάδες (12.000) είναι νοσηλευτικού προσωπικού.
Οι τραγικές, πολλές φορές για τους ασθενείς, ελλείψεις νοσηλευτικού προσωπικού προκαλούν τεράστια προβλήματα στη λειτουργία των νοσοκομείων και των Κέντρων Υγείας, υποβαθμίζουν την ποσότητα και την ποιότητα της παρεχόμενης ιατροφαρμακευτικής περίθαλψης και φροντίδας υγείας και σπρώχνουν στην κυριολεξία τους ασθενείς στον ιδιωτικό κερδοσκοπικό τομέα υγείας, που έχει κάθε συμφέρον να διαιωνίζεται η απαράδεκτη σημερινή κατάσταση.
 Δεδομένου ότι το σοβαρό και χρόνιο αυτό πρόβλημα δεν μπορεί φυσικά να αντιμετωπιστεί με το μέτρο της ανάκλησης αποσπάσεων νοσηλευτών νοσηλευτριών,  Ερωτάται ο κύριος Υπουργός:
Τι μέτρα πρόκειται να πάρει και πότε, ώστε να καλυφθούν οι πάνω από είκοσι πέντε χιλιάδες (25.000) θέσεις ιατρικού, νοσηλευτικού και λοιπού προσωπικού που απαιτούνται συνολικά, προκειμένου να λειτουργούν κανονικά τα δημόσια νοσοκομεία και Κέντρα Υγείας της χώρας." Η Υφυπουργός Υγείας και Πρόνοιας κ. Σπυράκη έχει το λόγο για τρία λεπτά.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κυρία Πρόεδρε.
 Πράγματι υπάρχει πρόβλημα στελέχωσης τόσο των νοσοκομείων όσο και των κέντρων υγείας στη χώρα. Αυτές οι ελλείψεις, όσον αφορά το ιατρικό προσωπικό, είναι σε εξειδικευμένους τομείς, ενώ η έλλειψη σε νοσηλευτικό προσωπικό είναι συνολική και αθροιζόμενη με αυτήν του παραϊατρικού προσωπικού πράγματι αποτελεί έναν από τους κυριότερους παράγοντες που οδηγούν σε μη ικανοποιητική απόδοση της προσφερόμενη νοσηλείας στους ασθενείς.
Τα στοιχεία που έχει η ΠΟΕΔΗΝ, με τα οποία τεκμηριώνει ο συνάδελφος κ. Κοσιώνης την ερώτησή του και την ανησυχία του, την οποία συμμεριζόμαστε, είναι αληθή κι έχουν δοθεί στην ΠΟΕΔΗΝ από τη Διεύθυνση Επαγγελμάτων Υγείας του Υπουργείου Υγείας και Πρόνοιας.
Θα ήθελα όμως να παρατηρήσω ότι οι ελλείψεις δεν είναι αυτού του μεγέθους, διότι στηρίζονται σε οργανικές θέσεις στις οποίες συμπεριλαμβάνονται και αυτές τμημάτων νοσοκομείων τα οποία δεν προβλέπεται να λειτουργήσουν άμεσα. Και δεν προβλέπεται να λειτουργήσουν άμεσα είτε γιατί είναι ιδιαίτερα εξειδικευμένες μονάδες είτε γιατί υπάρχουν στο ίδιο νοσοκομείο κλινικές αναπτυγμένες με το ίδιο αντικείμενο. Επίσης τα νούμερα δεν λαμβάνουν υπόψη όλες αυτές τις θέσεις οι οποίες βρίσκονται σε εξέλιξη πλήρωσης.
 Οπωσδήποτε η ανάκληση των αποσπάσεων του νοσηλευτικού προσωπικού δεν ευελπιστεί να λύσει το πρόβλημα της στελέχωσης των νοσοκομείων, αποτελεί όμως ένα δείγμα ενός πρώτου στόχου που έχει θέσει το Υπουργείο Υγείας και αυτός είναι η ορθολογικότερη κατανομή του προσωπικού. 'Οπως γνωρίζετε, η εσωτερική κατανομή στις νοσηλευτικές μονάδες γίνεται με διαδικασίες που διαδραματίζονται μέσα στην ίδια τη μονάδα.
 Το Υπουργείο, επειδή και το ίδιο έχει παρατηρήσει, αλλά και αναφορές έχει ότι δεν υπάρχει η σωστή αναλογία ανάμεσα στις κλινικές, προσπαθεί να καταγράψει αρχικά αυτές τις ανισοκατανομές να τις βελτιώσει και σε ένα δεύτερο στάδιο να προχωρήσει σε περαιτέρω στελέχωση.
 Ευχαριστώ.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Ε' Αντιπρόεδρος της Βουλής κ. Παναγιώτης Κοσιώνης έχει το λόγο για δύο λεπτά.
 ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κυρία Πρόεδρε, είναι γνωστό ότι κάθε επίκαιρη ερώτηση στηρίζεται σε ένα επίκαιρο γεγονός. Επίκαιρο γεγονός στη συγκεκριμένη περίπτωση ήταν η ανακοίνωση της ΠΟΕΔΗΝ, τα στοιχεία της οποίας κανείς νομίζω δεν μπορεί να αμφισβητήσει και δεν το έκανε ούτε η κυρία Υφυπουργός.
  Εδώ θέλω να κάνω ένα μικρό σχόλιο, γιατί έχει μία ιδιαίτερη σημασία.  Για να βγάλει αυτήν την ανακοίνωση η ΠΟΕΔΗΝ πήρε αφορμή από "Την Ημέρα του Νοσηλευτή". Θα ήθελα τώρα να αναφέρω ότι δεν περνάει μέρα, που να μην έχουμε και μία "Ημέρα". Την "Ημέρα του Παιδιού", την "Ημέρα της Μητέρας", την "Ημέρα της Οικογένειας", την "Ημέρα του Περιβάλλοντος", την "Ημερα της Ειρήνης" κ.ο.κ.
 Αυτό γίνεται για μια μέρα και μετά ακολουθεί σιωπή και δεν γίνεται τίποτα. Στη συγκεκριμένη περίπτωση παρατηρείται το ίδιο γεγονός που αφορά τα νοσοκομεία.
 'Οσον αφορά την απάντηση της κυρίας Υφυπουργού, θα ήθελα να πω κάτι, γιατί έχει κανείς και προσωπικά βιώματα. 'Ελλειψα από τη Βουλή επτά χρόνια. Ξαναήρθα τώρα και μου κάνει εντύπωση, γιατί ακούω τον ίδιο τρόπο απάντησης που άκουγα πριν από επτά χρόνια. Συγκεκριμένα έχεις την αίσθηση ότι πατάς ένα μαγνητόφωνο και ακούς τα ίδια. Αυτό που λέω δεν είναι μομφή για την κυρία Υφυπουργό, η οποία πιστεύω να καταλάβει τι λέω. Μια επίκαιρη ερώτηση του 1997, με μια άλλη επίκαιρη ερώτηση του 1998, απαντιώνται με τον ίδιο τρόπο.
Οι ελλείψεις υπάρχουν και δημιουργούν παρενέργειες πολύ μεγάλες, οι οποίες πηγαίνουν προς δύο κατευθύνσεις. Η μια κατεύθυνση είναι ο ψυχολογικός τομέας του χρήστη που αρχίζει και αμφιβάλει για τον δημόσιο τομέα και ο άλλος είναι ο τρόπος με τον οποίο παρεμβαίνουν ορισμένοι.  Και έχω την αίσθηση ότι η Κυβέρνηση έχει γίνει "μανούλα" σ'αυτό το πράγμα, δηλαδή, στη δυσφήμηση του δημόσιου τομέα λόγω των ελλείψεων, παρά τις αγωνιώδεις προσπάθειες του νοσηλευτικού προσωπικού και του ιατρικού προσωπικού που πραγματικά σώζει ζωές. Δυσφημείται ο δημόσιος τομέας για να επεμβαίνουμε με τον τρόπο των ιδιωτικοποιήσεων.
 Θα πω ένα συγκεκριμένο παράδειγμα. Πήγα πριν από τις εκλογές, όχι σαν υποψήφιος Βουλευτής, σε ένα μεγάλο επαρχειακό πανεπιστημιακό νοσοκομείο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
 'Ενα λεπτό ακόμα, κυρία Πρόεδρε.
 Εκεί διαπίστωσα ότι το προσωπικό καθαριότητας ήταν ιδιωτικής εταιρείας και υπήρχε ένας γκιουλέκας, ο οποίος συμπεριφερόταν με φεουδαρχικό τρόπο απέναντι στις εργαζόμενες, που ούτε ασφάλιση έχουν και μισθό έχουν τον κατώτατο.
  Τελειώνω λέγοντας ότι έκανε κάποια εντύπωση αυτό με τα πιράνχας.                Είναι φοβερά αυτά τα πιράνχας, ιδίως όταν κατατρώγουν τις σάρκες του Εθνικού Συστήματος Υγείας. Αλλά στο κάτω-κάτω της γραφής, αγαπητοί συνάδελφοι, τα πιράνχας αφήνουν και το σκελετό. Τα σκυλόψαρα δεν αφήνουν ούτε σκελετό.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κυρία Υφυπουργός έχει το λόγο για δύο λεπτά.
 ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κυρία Πρόεδρε, δεν θα ήθελα να θέσω σε καμία αμφιβολία αυτό που είπε ο κ. Κοσιώνης ότι δηλαδή επαναλαμβάνονται τα ίδια πράγματα. 'Αλλωστε ο ίδιος έχει περισσότερη εμπειρία από εμένα σ'αυτόν το χώρο.
 Θα ήθελα όμως να υπενθυμίσω ότι τα τελευταία πέντε χρόνια έχουν δοθεί δέκα χιλιάδες νέες θέσεις στα νοσοκομεία. Αυτό νομίζω ότι αποδεικνύει ότι υπάρχει μια προοδευτική στελέχωση. Επίσης, θα πρέπει κανείς να λάβει υπόψη του ότι έχουν γίνει πάρα πολλά νέα νοσοκομεία τα οποία δημιουργούν νέες ανάγκες.
Αν θέλετε πιο συγκεκριμένα νούμερα για το τι έχει συμβεί τον τελευταίο χρόνο -αναφέρομαι σ'αυτά που βρίσκονται σε εξέλιξη- είναι ότι έχουν δοθεί πεντακόσιες τριάντα θέσεις σε ιατρικό προσωπικό και δύο χιλιάδες τριακόσιες θέσεις σε νοσηλευτικό και παραϊατρικό προσωπικό.  Αρκετές απ'αυτές βρίσκονται στις επιτροπές των νοσοκομείων, οι οποίες γρήγορα αποφασίζουν, τους έχει δοθεί μάλιστα εντολή να επισπευσθεί όλη η διαδικασία για να στελεχωθούν τα νοσοκομεία. Το ΑΣΕΠ δίνει αποτελέσματα από την πλευρά του σε έναν αριθμό θέσεων πολύ σύντομα. Επίσης, έχουν δοθεί αρκετές θέσεις για εποχιακό προσωπικό και πάρα πολλές θα έλεγα θέσεις, πάνω από χίλιες πεντακόσιες, για τα κενά που έχουν προκύψει λόγω άδειας μητέρων, λοχείας ή εγκυμοσύνης. Η δραστηριότητα αυτή είναι επιθυμητή λόγω του δημογραφικού προβλήματος. Τα άτομα τα οποία στελεχώνουν τα νοσοκομεία, είναι νέα οι άδειες που επιτρέπονται είναι χρονικά παρατεταμένες και έτσι δημιουργούνται πάρα πολλά κενά στα νοσοκομεία.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νεο-ελληνισμού" πενήντα ένας μαθητές και δύο συνοδοί από τα εκπαιδευτήρια "ΜΑΝΕΣΗ" Νέου Ηρακλείου και τριάντα μαθητές και δύο συνοδοί από το 35ο Δημοτικό Σχολείο Πειραιά.
 Η Βουλή χαιρετίζει την παρουσία τους.
(Χειροκροτήματα από όλες τις πτέρυγες)
Η τρίτη με αριθμό 38/15-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το χρόνο υπογραφής της Σύμβασης παραχώρησης και την έναρξη των εργασιών κατασκευής του ΜΕΤΡΟ Θεσσαλονίκης κλπ., δεν θα συζητηθεί, διότι έπειτα από συνεννόηση του Υπουργού με την κυρία Βουλευτή, διαγράφεται και θα επανακατατεθεί.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
 Ο συνάδελφος Βουλευτής κ. Δημήτριος Σιούφας ζητεί να του χορηγηθεί ολιγοήμερη άδεια απουσίας του στο εξωτερικό, σύμφωνα με τις παραγράφους και το άρθρο 76 του Κανονισμού από 18.5.2000 έως 20.5.2000.
 Η Βουλή εγκρίνει;
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε. Δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 Με τη συναίνεση του Σώματος και ώρα 11.24' λύεται η συνεδρίαση για αύριο ημέρα Παρασκευή 19 Μαϊου 2000 και ώρα 10.00' με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ   ΟΙ ΓΡΑΜΜΑΤΕΙΣ

