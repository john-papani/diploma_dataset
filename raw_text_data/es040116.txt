      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΞΒ΄
      Παρασκευής 16 Ιανουαρίου 2004
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Αθ. Φλωρίδη, σελ.
      2. Ανακοινώνεται ότι τη συνεδρίαση παρακολουθούν μαθητές, από το 5ο Γυμνάσιο Αγίας Παρασκευής Αττικής, το 2ο Γυμνάσιο Αγίων Αναργύρων Αττικής, το 2ο Γυμνάσιο Αιγίου Αχαΐας και ο Ούγγρος Βουλευτής και εισηγητής του Συμβουλίου της Ευρώπης της έκθεσης για την κατάσταση της Κύπρου κ. Ματίας Εόστ., σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας, 19 Ιανουαρίου 2004.
      4. Συζήτηση επικαίρων ερωτήσεων.
      α) προς τον Υπουργό Εξωτερικών, σχετικά με δημοσίευμα της εφημερίας «ΜΑΚΕΔΟΝΙΑ της ΚΥΡΙΑΚΗΣ», στο οποίο αναφέρεται ότι ο Αμερικανός Πρέσβης στην Ελλάδα ζήτησε την αποστολή ελληνικών στρατευμάτων στο Ιράκ κλπ., σελ.
      β) προς τον Υπουργό Πολιτισμού, σχετικά με τις πιστώσεις που χορηγήθηκαν στο νομό Καρδίτσας για την κατασκευή αθλητικών έργων κ.λπ., σελ.
      5. Συζήτηση επερώτησης βουλευτή της Νέας Δημοκρατίας προς τον Υπουργό Ανάπτυξης, σχετικά με την πολιτική της Κυβέρνησης για τον τουρισμό, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση έκθεσης της Διαρκούς Επιτροπής Οικονομικών Υποθέσεων στο σχέδιο νόμου του Υπουργείου Οικονομίας και Οικονομικών, τροποποίηση του νόμου 2601/1998 «Ενισχύσεις ιδιωτικών επενδύσεων για την οικονομική και περιφερειακή ανάπτυξη της χώρας και άλλες διατάξεις», σελ.
      2. Κατάθεση σχεδίου νόμου:
      α) Οι Υπουργοί Δικαιοσύνης, Οικονομίας και Οικονομικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Υγείας και Πρόνοιας κατέθεσαν σχέδιο νόμου «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», σελ.
      β) Οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου «Κώδικας της Κεφαλαιαγοράς», σελ.
      ΟΜΙΛΗΤΕΣ
      Α. επί των επικαίρων ερωτήσεων:
      ΑΛΕΥΡΑΣ Α., σελ.
      ΔΡΑΓΑΣΑΚΗΣ Ι., σελ.
      ΛΟΒΕΡΔΟΣ Α., σελ.
      ΣΙΟΥΦΑΣ Δ., σελ.
      Β. επί της επερώτησης:
      ΔΕΙΚΤΑΚΗΣ Γ., σελ.
      ΛΙΑΣΚΟΣ Αν., σελ.
      ΠΑΥΛΙΔΗΣ Αρ., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΟΥ Σπ., σελ.
      ΤΣΟΧΑΤΖΟΠΟΥΛΟΣ Απ., σελ.
      ΦΟΥΝΤΟΥΚΙΔΟΥ Π., σελ.
      
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  ΞΒ΄
     Παρασκευή 16 Ιανουαρίου 2004
     
     Αθήνα, σήμερα στις 16 Ιανουαρίου 2004, ημέρα Παρασκευή  και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να διαβάσει τις αναφορές προς το Σώμα.
     (Ανακοινώνονται προς το Σώμα από το κ. Ιωάννη Δραγασάκη Βουλευτή Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΚΑΒ Κρήτης ζητεί την ίδρυση μονάδων ΕΚΑΒ στις πόλεις της Σητείας και της Ιεράπετρας Λασιθίου.
     2)  Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ομοσπονδία Εξωραϊστικών και Πολιτιστικών Συλλόγων Λαυρεωτικής ζητεί την επίλυση προβλήματος, από την αποθήκευση εκρηκτικών στις εγκαταστάσεις της ΕΒΟ Λαυρίου.
     3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλήνια Ένωση Συλλόγων, Ερασιτεχνών Αλιέων ζητεί την τροποποίηση του Π.Δ./γματος 373/85.
     4) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία Ομάδα Αποφοίτων του ΙΕΚ ΕΚΑΒ Αθήνας ζητεί την επίλυση προβλήματος σχετικά με τη συμμετοχή τους σε διαγωνισμό του ΑΣΕΠ.
     5) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ, ΑΝΤΩΝΗΣ ΣΚΥΛΛΑΚΟΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι Ομοσπονδίες Βιοτεχνών Υδραυλικών και Σωματείων Εργοληπτών Ηλεκτρολόγων Ελλάδας, ζητούν να αποσυρθεί το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων γιατί δημιουργεί ολιγοπώλεια  στην κατασκευαστική βιομηχανία και εκτινάσσει στα ύψη το κόστος των ιδιωτικών οικοδομικών έργων.
     6) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Σύνδεσμος Αδειούχων Ηλεκτρολόγων Εγκαταστατών Περιφ. Αμαλιάδας Ηλείας «Ο ΔΗΜΟΚΡΙΤΟΣ» διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     7) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Εργοληπτών Ηλεκτρολόγων Ν. Θεσσαλονίκης  διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     8) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Σύνδεσμος Ηλεκτρολόγων Εγκαταστατών Ν. Ηλείας διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     9) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ένωση Ηλεκτρολόγων Ν. Κεφαλληνίας διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     10) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Εργοληπτών Καταστηματαρχών Ηλεκτρολόγων Αθηνών και η Πανελλήνια Ομοσπονδία Σωματείων Εργοληπτών Ηλεκτρολόγων διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Σύνδεσμος Ηλεκτρολόγων Εγκαταστατών Ν. Ηρακλείου διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     12) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Εγκαταστατών Υδραυλικών Θερμικών και Κλιματιστικών Έργων Ν. Θεσσαλονίκης διαμαρτύρεται για το Σχέδιο Π.Δ. που αφορά στο Μητρώο Κατασκευαστών Ιδιωτικών Έργων.
     13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κων/νος Παναγιώτου, κάτοικος Σπερχειάδας Φθιώτιδας, ζητεί τη χορήγηση δικαιολογητικών προϋπηρεσίας του στην Πολωνία.
     14) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία οι Αγροτικές Οργανώσεις Λεκάνης Χαβρία ζητούν την τροποποίηση της μελέτης κατασκευής του φράγματος Χαβρία.
     15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Μελισσοκομικός Σύλλογος Λαμίας διαμαρτύρεται για την κατάργηση του νομικού καθεστώτος που ίσχυε μέχρι σήμερα, όσον αφορά στην τοποθέτηση μελισσοσμηνών.
     16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία υπάλληλοι της Διεύθυνσης  Τοπικής Αυτοδιοίκησης και Διοίκησης Νομού Αιτωλ/νίας ζητούν να συμπεριληφθούν στην ΚΥΑ που θα εκδοθεί για τον καθορισμό της ειδικής εκλογικής αποζημίωσης.
     17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου Αιτωλ/νίας ζητεί τη χρηματοδότηση της αποκατάστασης ζημιών στην οδοποιία της περιοχής του  που προκλήθηκαν από τις τελευταίες βροχοπτώσεις.
     18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Νομάρχης Ναυπάκτου ζητεί χρηματοδότηση για τις επισκευαστικές ανάγκες των σχολείων του Δήμου.
     19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου ζητεί τη χρηματοδότηση εκδηλώσεων για την επέτειο της Ναυμαχίας της Ναυπάκτου.
     20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την υιοθέτηση πρότασης σχετικά με ενσωμάτωση ποσοστών ΑΤΑ στις αποδοχές συνταξιούχων Ειδικών Ταμείων.
     21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την  οποία ο Δήμαρχος Ναυπάκτου ζητεί την υιοθέτηση πρότασης για την επίλυση του προβλήματος στέγασης του 1ου Δημοτικού Σχολείου Ναυπάκτου.
     22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου ζητεί την παραχώρηση στο Δήμο εκτάσεων, για τη δημιουργία κοινωφελών έργων στην περιοχή της Ναυπάκτου.
     23) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Έλους Λακωνίας ζητεί συμπληρωματική έγκριση πρόσληψης ατόμων για τις ανάγκες εύρυθμης λειτουργίας του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2240/28-8-03 ερώτηση του Βουλευτή κ. Θεόφιλου Λεονταρίδη δόθηκε με το υπ’ αριθμ. 799/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ' αριθ. 2240/28-8-2003 Ερώτηση που κατέθεσε στη Βουλή των Ελλήνων ο Βουλευτής κ. N. Θ. Λεονταρίδης και κατά το μέρος που αφορά στο Υπ. Δικαιοσύνης σας γνωρίζουμε τα εξής:
      -Με βάση την ισχύουσα νομοθεσία οι απειλούμενες ποινές για πράξεις εμπορίας ναρκωτικών είναι αυστηρότατες, αφού οι στερητικές της ελευθερίας φθάνουν μέχρι και ισόβια κάθειρξη. Το νομικό, λοιπόν, πλαίσιο είναι κατά τούτο επαρκές.
      Ως προς τους απλούς χρήστες ναρκωτικών οι προβλέψεις του νόμου είναι ιδιαίτερα επιεικείς και μάλιστα με ακόμη μεγαλύτερη επιείκεια αντιμετωπίζονται από τα δικαστήρια. Συγκεκριμένα, για την απλή χρήση απειλείται ποινή φυλάκισης 10 ημερών έως 5 έτη, ενώ αν η χρήση είναι περιστασιακή, ο υπαίτιος δεν τιμωρείται. Εξ' άλλου σε καμία περίπτωση δεν επιβάλλεται ποινή στα άτομα που αποδεδειγμένα είναι εξαρτημένα από τα ναρκωτικά.
      Παρά ταύτα, επειδή θεωρούμε ότι οι τελευταίοι χρήζουν ειδικής θεραπευτικής μεταχείρισης, η οποία βέβαια και σήμερα παρέχεται, προχωρούμε στη βελτίωση του ισχύοντος νομοθετικού καθεστώτος για την εξασφάλιση της μεγαλύτερης δυνατής βοήθειας προς αυτά. ΄Ετσι, σε σχέδιο νόμου που θα καταθέσουμε προσεχώς στη Βουλή και που αφορά στη νομοθεσία ανηλίκων, έχουμε περιλάβει ευεργετικές διατάξεις, μεταξύ των οποίων είναι η μείωση του προβλεπόμενου ανώτατου ορίου της ποινής φυλάκισης στο 1 έτος για απλή χρήση ναρκωτικών, ενώ, επιπρόσθετα και προς αποτροπήν του στιγματισμού και κοινωνικού αποκλεισμού των προσώπων που περιστασιακά έγιναν χρήστες, δεν θα εγγράφεται στο δελτίο ποινικού μητρώου η καταδίκη τους γι' αυτή την πράξη.
      -Εκτός των προανεφερθέντων, η προσπάθεια της Πολιτείας επικεντρώνεται και στην υποβοήθηση για απεξάρτηση των κρατουμένων. Για το σκοπό αυτό λειτουργεί από τον Αύγουστο του 2002 με επιτυχία το πρότυπο Κέvτρο Απεξάρτησης Τοξικομαvώv Κρατουμέvωv Ελεώvα Θηβώγ, χωρητικότητας 300 κρατουμένων, μοναδικό στο είδος του παγκοσμίως, στο οποίο εφαρμόζεται ειδικό θεραπευτικό πρόγραμμα με τη συμμετοχή ήδη 70 περίπου κρατουμένων, ενώ το 2004 θα ολοκληρωθεί η κατασκευή και του δεύτερου παρόμοιου Κέντρου στην Κασσάνδρα Χαλκιδικής.
      Τέλος, εφαρμόζονται, με τη συμμετοχή αρμοδίων φορέων όπως το ΚΕΘΕΑ, 18 ΑΝΩ, ΑΝΩΝΥΜΟΙ ΝΑΡΚΟΜΑΝΕΙΣ κ.ά., προγράμματα υποστήριξης και συμβουλευτικής εξαρτημένων κρατουμένων σε αρκετές φυλακές της χώρας.
      Κατά τα λοιπά αρμόδια να σας απαντήσουν είναι τα συνερωτώμενα Υπουργεία.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      2. Στην με αριθμό 2234/28-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 798/17-8-03 έγγραφο από τον Υπουργό Δικαιοσύνης η ακόλουθη απάντηση:
      Απαντώντας στην υπ' αριθ. 2234/28-8-2003 ερώτηση που κατέθεσε στη Βουλή των Ελλήνων ο Βουλευτής κ. Κ. Τσιπλάκης σας γνωρίζουμε ότι το Υπ. Δικαιοσύνης είναι εν γνώσει του εν λόγω ζητήματος, το οποίο εξετάζει στα πλαίσια κατάρτισης νομοσχεδίου που θα εκσυγχρονίζει τη Διοικητική Δικονομία.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      3. Στην με αριθμό 2207/28-8-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 797/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ'αριθ. 2207/28-8-2003 ερώτηση που κατέθεσε στη Βουλή των Ελλήνων ο Βουλευτής κ. Φ. Κουβέλης και κατά το μέρος που αφορά στο Υπ. Δικαιοσύνης, σας γνωρίζουμε ότι, όπως μας ενημέρωσε η Εισαγγελία Πρωτοδικών Ηρακλείου, για την εν λόγω υπόθεση και κατόπιν σχετικών αναφορών (5, 7 και 22-8-2003) του τέως Δημάρχου Ηρακλείου, διατάχθηκε επείγουσα προκαταρκτική εξέταση με την αριθ. Η03/1590 παραγγελία προς τον Πταισματοδίκη Ηρακλείου και αναμένεται η περαίωσή της για την περαιτέρω εκτίμηση του αποδεικτικού υλικού.
      Κατά τα λοιπά, αρμόδια να σας απαντήσουν είναι τα συνερωτώμενα Υπουργεία ΠΕ.ΧΩ.Δ.Ε. και Πολιτισμού.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      4. Στην με αριθμό 796/17-9-03 ερώτηση του Βουλευτή κ. Αναστασίου Σπηλιόπουλου δόθηκε με το υπ’ αριθμ. 796/17-9-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ' αριθ. 2188/27-8-2003 ερώτηση που κατέθεσε στη Βουλή των Ελλήνων ο Βουλευτής κ. Α. Σπηλιόπουλος σας γνωρίζουμε τα εξής:
      Στην επιτροπή του εισαγωγικού διαγωνισμού μετέχουν, εκτός των άλλων μελών, στη μεν κατεύθυνση της Διοικητικής Δικαιοσύνης 2 Σύμβουλοι Επικρατείας και 1 Σύμβουλος του Ελεγκτικού Συνεδρίου στη δε κατεύθυνση Πολιτικής και Ποινικής Δικαιοσύνης 2 Αρεοπαγίτες και 1 Αντεισαγγελέας του Αρείου Πάγου.
      Ο διαγωνισμός διαρκεί από την 1η Νοεμβρίου έως την 28η Φεβρουαρίου του επόμενου έτους, δηλ. 4 μήνες.
      Οι δικαστικοί λειτουργοί-μέλη της επιτροπής στο διάστημα αυτό δεν απαλλάσσονται των κυρίων καθηκόντων τους, σε πολλές δε περιπτώσεις είναι και μέλη άλλων Επιτροπών ή Συμβουλίων που λειτουργούν στην Αθήνα (π.χ. ΚΕΝΕ, Πειθαρχικά Συμβούλια κλπ.).
      Για όλους αυτούς τους λόγους η διενέργεια του διαγωνισμού γίνεται στην Αθήνα.
      Η διεξαγωγή του διαγωνισμού στην Αθήνα δεν μειώνει καθόλου τη σημασία της έδρας της Σχολής, που με απόφαση της Κυβέρνησης είναι η Θεσσαλονίκη.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      5. Στην με αριθμό 2164/27-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. Β- 4322/17-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 2164/27.08.2003 που κατέθεσε στη Βουλή ο Βουλευτής κ. Παν. Λαφαζάνης, σχετικά με το εποχικό προσωπικό της Ο.Α., σύμφωνα και με το ΠΔΣ&ΔΣ/476/8-9-2003 έγγραφο της Ολυμπιακής Αεροπορίας, σας πληροφορούμε τα παρακάτω:
      Η Ολυμπιακή Αεροπορία, με τη μορφή, το είδος και τη δραστηριότητά της ως αεροπορική εταιρεία, είναι αναγκασμένη να απασχολεί εποχικό προσωπικό για την κάλυψη των εποχικών ή πρόσκαιρων αναγκών της, οι οποίες δημιουργούνται από την αύξηση της επιβατικής κίνησης και των έκτακτων δρομολογίων, κυρίως κατά τη θερινή περίοδο και την περίοδο των εορτών Χριστουγέννων και Πάσχα .
      Οι προσλήψεις αυτές διέπονται από τις διατάξεις του άρθρου 21 του ν. 2190/94, όπως έχει τροποποιηθεί και ισχύει σήμερα με το ν.3051 102, πραγματοποιούνται δε μετά από δημοσίευση προκηρύξεων, οι οποίες εγκρίνονται από το Α.Σ.Ε.Π. Στις προκηρύξεις που δημοσιεύονται, με σαφήνεια αναφέρονται οι όροι ,οι προϋποθέσεις συμμετοχής καθώς και το χρονικό διάστημα απασχόλησης, το οποίο δεν μπορεί να υπερβεί τους (8) οκτώ μήνες.
      Η πρόσληψη εποχικού προσωπικού προβλέπεται και από τις διατάξεις του Κανονισμού Εργασίας Προσωπικού Ο.Α. (v.2602/98).
      Οι συμβάσεις εργασίας ορισμένου χρόνου που υπογράφει το εποχικό προσωπικό, σύμφωνα με την κείμενη νομοθεσία, δεν επιτρέπεται να μετατραπούν σε αορίστου χρόνου και δεν θεωρούνται διαδοχικές, δεδομένου ότι μεσολαβεί μεταξύ τους χρονικό διάστημα μεγαλύτερο των δύο ( 2) έως τεσσάρων (4) μηνών.
      Η Οδηγία 1999/70 του Συμβουλίου της Ευρωπαϊκής ΄Ενωσης εναρμονίσθηκε στο εσωτερικό δίκαιο με το υπ'αριθμ. 81/2003 Προεδρικό Διάταγμα, σύμφωνα με το οποίο είναι επιτρεπτή η χωρίς περιορισμό ανανέωση των συμβάσεων εργασίας ορισμένου χρόνου στον τομέα των επιχειρήσεων αεροπορικών μεταφορών και των επιχειρήσεων που ασκούν δραστηριότητες παροχής υπηρεσιών αεροδρομίου εδάφους και πτήσης .
      Ειδικότερα, αναφορικά με την νέα εταιρεία και την απασχόληση σε αυτήν Ιπταμένων Συνοδών-Φροντιστών, επισημαίνεται ότι υπάρχει σχεδιασμός για την απασχόληση συγκεκριμένου αριθμού ατόμων (650 Ι/Σ-Φ), ο οποίος θα καλύπτει τις επιχειρησιακές ανάγκες της νέας εταιρείας σύμφωνα με τον νέο κανονισμό εργασίας.
      Ο Υπουργός
      ΧΡΙΣΤΟΣ ΒΕΡΕΛΗΣ»
      6. Στην με αριθμό 2660/9-9-03 ερώτηση του Βουλευτή κ. Νικολάου Κατσαρού δόθηκε με το υπ’ αριθμ. Β- 4318/17-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτησης με αριθμό 6260/9-9-03 που κατέθεσε στη Βουλή ο Βουλευτής κος. Ν. Κατσαρός σας πληροφορούμε ότι για το θιγόμενο με αυτή θέμα θα απαντήσει το συνερωτώμενο Υπουργείο Περιβάλλοντος, Χωροταξίας και Δημοσίων ΄Εργων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      7. Στις με αριθμό 2549/4-9-03, 860/4-6-03 ερώτηση των Βουλευτών κυρίων Ζέττας Μαρκή και Αλεξάνδρου Βούλγαρη δόθηκε με το υπ’ αριθμ. Β- 4267/17-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης και της αναφοράς με αριθμό 2549/4-9-2003 και 860/4-9-2003 που κατέθεσαν στη Βουλή οι Βουλευτές κα Ζέττα Μακρή και ο κ. Αλ. Βούλγαρης, σχετικά με την ανάθεση έργου κατασκευής βαγονιών του Ο.Σ.Ε., κατά λόγο αρμοδιότητας του Υπ.Μ.Ε., σας πληροφορούμε τα παρακάτω:
      1. Ο Ο.Σ.Ε το 1997 υπέγραψε με διάφορες ελληνικές βιομηχανίες (ως κοινοπραξίες με ξένες οίκους), Προγραμματικές Συμφωνίες (Π.Σ.) για την προμήθεια νέου τροχαίου υλικού για τον εκσυγχρονισμό του στόλου του ΟΣΕ. Αυτές οι Π.Σ. προέκυψαν κατόπιν διενέργειας διαγωνισμού με διαφανείς και ανοικτές διαδικασίες (με κριτήριο την συμφερότερη προσφορά) βάσει της οδηγίας 93/38/ΕΟΚ που έδινε την δυνατότητα ( ΄Αρθρο 45 αυτής) της ενίσχυσης της εγχώριας βιομηχανίας.
      2. Ο ΟΣΕ με τις κοινοπραξίες αυτές δεσμεύτηκε με συμβόλαια (συμβάσεις) τα οποία προβλέπουν σαφώς ποιες εργασίες θα γίνουν στην Ελλάδα και ποιες Π.Σ. θα εκτελέσει ο κάθε Κοινοπράκτης.
      3. Στην Ν. ΚIΟΛΕϊΔΗΣ, που εδρεύει το Νομό Μαγνησίας ανατέθηκε η κατασκευή τροχαίου υλικού (Φορτάμαξες και Επιβατάμαξες ) με τις Π.Σ. 34,36,37β και 41β.
      Επίσης στην Ν. ΚIΟΛΕϊΔΗΣ ανατέθηκε υπεργολαβικά η κατασκευή 250 επίπεδων φοτραμαξών για λογαριασμό των Ναυπηγείων Ελευσίνας, με την σύμφωνη γνώμη του ΟΣΕ.
      Ο Υπουργός
      ΧΡΙΣΤΟΣ ΒΕΡΕΛΗΣ»
      8. Στην με αριθμό 2883/11-9-03 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 287/6-10-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Υδραυλικών ΄Εργων, της ΕΥΔΕ/ΣΕΡΑ, της ΕΥΔΕ/ΟΕ 2004, της ΕΥΔΕ/ΕΣΕΑ, της Δ/νσης Οδικών ΄Εργων Περιφέρειας Αττικής (Δ9), της ΕΥΔΑΠ, της Δ/νσης Εγγειοβελτιωτικών ΄Εργων (Δ7) του ΥΠΕΧΩΔΕ τα εξής:
      1. Η αρμόδια Δ/νση του ΥΠΕΧΩΔΕ (Δ1Ο) για τον προγραμματισμό των αντιπλημμυρικών έργων στην Περιφέρεια Αττικής δημοπράτησε, κατασκεύασε και ολοκλήρωσε στην περιοχή αρμοδιότητάς της, κατά το διάστημα 1994-2002, τα αντιπλημμυρικά έργα που εμφαίνονται στον Πίνακα Ι, ο οποίος κατατίθεται.
      Σήμερα βρίσκονται υπό εξέλιξη τα έργα τα οποία περιλαμβάνονται στον Πίνακα ΙΙ που κατατίθεται.
      Για το διάστημα 2003-2004 η παραπάνω Δ/νση του ΥΠΕΧΩΔΕ θα προχωρήσει στη δημοπράτηση και την κατασκευή των έργων αντιπλημμυρικής προστασίας τα οποία περιλαμβάνονται στον Πίνακα ΙΙΙ που κατατίθεται. Σήμερα βρίσκονται σε εξέλιξη μελέτες που εμφαίνονται στον Πίνακα IV, ο οποίος κατατίθεται. 
      2. Με το έργο του Περιφερειακού Δακτυλίου Αττικής αντιμετωπίστηκε πλήρως το πρόβλημα της αντιπλημμυρικής προστασίας των περιοχών απ' όπου διέρχεται ο αυτοκινητόδρομος, κατασκευάζοντας 60 χλμ. περίπου αγωγών και διευθετώντας 20 χλμ. περίπου ρεμάτων. Τα εν λόγω έργα ολοκληρώνονται πλήρως τον Απρίλιο του 2004.
Κατατίθεται Πίνακας ν όπου είναι διαχωρισμένα τα μεγάλα αντιπλημμυρικά έργα από τα ρέματα που διευθετήθηκαν παράλληλα με το έργο του Περιφερειακό Δακτυλίου Αττικής.
    Τα μεγάλα αντιπλημμυρικά έργα συμπληρώνονται από μικρότερα (δίκτυα ομβρίων ανάντη περιοχών σε κατοικημένες περιοχές) επί πλέον μήκους περίπου 30 χλμ..
    Υπό κατασκευή βρίσκονται τα παρακάτω:
    - Τμήμα Β-Α06 Αγωγός Ποικίλου όρους
    - Σήραγγα Ποδονίφτη
    Τα υπόλοιπα αντιπλημμυρικά έργα έχουν περατωθεί.
      3. Κατατίθεται Πίνακας VI όπου εμφαίνονται τα αντιπλημμυρικά έργα που κατασκευάζονται από την αρμόδια Υπηρεσία του ΥΠΕΧΩΔΕ (ΕΥΔΕ/ΟΕ 2004) στα πλαίσια της δημιουργίας των Αθλητικών Ολυμπιακών Εγκαταστάσεων.
      4. Κατατίθεται Πίνακας VII όπου εμφαίνονται τα απαιτούμενα Υδραυλικά έργα που εκτελούνται από την αρμόδια Υπηρεσία του ΥΠΕΧΩΔΕ (ΕΥΔΕ/ΕΣΕΑ) για την αντιπλημμυρική προστασία των Συγκοινωνιακών έργων υποστήριξης Ολυμπιακών Αγώνων και των ευρύτερων περιοχών που κατασκευάζονται τα έργα αυτά.
      5. Κατατίθεται Πίνακας VIII από την αρμόδια Υπηρεσία του ΥΠΕΧΩΔΕ (Δ9) για τα Οδικά ΄Εργα Περιφέρειας Αττικής όπου σε όλα τα συγκοινωνιακά έργα περιλαμβάνονται και εργασίες αντιμετώπισης ομβρίων υδάτων.
      6. Προκειμένου να συνταχθεί Πρόγραμμα για την ολοκληρωμένη αντιπλημμυρική προστασία της Περιφέρειας Αττικής το ΥΠΕΧΩΔΕ έχει αναθέσει την εκπόνηση της μελέτης «Βασικά στοιχεία και προτάσεις για την επικαιροποίηση του Σχεδιασμού αντιπλημμυρικής προστασίας περιοχών του Νομού Αττικής» (Master Plan), η οποία θα ολοκληρωθεί το πρώτο τρίμηνο του 2004.
      Με την προαναφερθείσα μελέτη θα προκύψει ο Επικαιροποιημένος Σχεδιασμός Αντιπλημμυρικής Προστασίας του Νομού Αττικής και θα επιτευχθούν οι παρακάτω στόχοι:
      α) θα αποκτηθεί σαφής και ολοκληρωμένη εικόνα της υφισταμένης κατάστασης και των προβλημάτων σχετικά με την αντιπλημμυρική προστασία του
      β) θα στοιχειοθετηθούν προτάσεις και συμπληρωματικά έργα και άλλες παρεμβάσεις που απαιτούνται για την ικανοποιητική αντιπλημμυρική προστασία του
      γ) θα καταρτισθεί πρόγραμμα προτεραιοτήτων μελέτης και κατασκευής των έργων αυτών, με βάση τεχνικά, οικονομικά, κοινωνικά και περιβαλλοντικά κριτήρια.
      Άμεσα προωθούνται οι διαδικασίες για την προκήρυξη και ανάθεση των παρακάτω μελετών:
      α) Μελέτη που αφορά στην εκτροπή του Κυκλοβόρου, με στόχο την οριστική επίλυση των πλημμυρικών προβλημάτων του ιστορικού κέντρου της Αθήνας, καθώς επίσης θα δημιουργηθούν οι συνθήκες για το διαχωρισμό του υφισταμένου παντορροϊκού δικτύου
      β) Μελέτη που αφορά στις τοπογραφικές εργασίες για την οριοθέτηση ρεμάτων της Περιφέρειας Αττικής και στη σύνταξη κτηματολογίων και αποτυπώσεων σε περιοχές μελέτης και κατασκευής αντιπλημμυρικών έργων.
      ΄Εχουν δρομολογηθεί οι διαδικασίες για τον καθορισμό του νομικού πλαισίου υποκατάστασης του κυρίου του έργου των συμβάσεων της ΕΥΔΑΠ από το ΥΠΕΧΩΔΕ. με στόχο την ολοκλήρωση των εκπονουμένων από αυτή μελετών αντιπλημμυρικών έργων και δικτύων ομβρίων. Επίσης σε συνδυασμό με την υπό εκπόνηση μελέτη «Βασικά στοιχεία και προτάσεις για την επικαιροποίηση του Σχεδιασμού αντιπλημμυρικής προστασίας περιοχών του Νομού Αττικής» (Master Plan) καταρτίζεται πενταετές πρόγραμμα αντιπλημμυρικής θωράκισης της Περιφέρειας Αττικής.
      7. Το 1995 καταρτίστηκε το πρόγραμμα αντιπλημμυρικών έργων για όλη τη χώρα και εντάχθηκε στην ΣΑΕ 072/1 ολικού προϋπολογισμού 198.000.000,00 ευρώ εκ των οποίων 35.216.000,00 ευρώ για το Ν. Αττικής. Το πρόγραμμα πλησιάζει στο τέλος του. ΄Ηδη σε όλη την Ελλάδα έχει εκτελεσθεί το μεγαλύτερο μέρος των έργων.
      Επίσης στις ΣΑΕ 072/2 και ΣΑΕ 072 του ΠΔΕ, Τομέας Εγγειοβελτιωτικών ΄Εργων έχουν ενταχθεί και εκτελεστεί αντιπλημμυρικά έργα για διάφορες περιοχές της χώρας.
      Επιπλέον πληροφορούμε την κα. Βουλευτή ότι το μέγεθος και η θέση των υπόψη έργων τα καθιστά έργα αρμοδιότητας της Περιφερειακής Διοίκησης.
      ΄Ηδη τα δύο τελευταία χρόνια έχουν αρχίσει να εντάσσονται αντιπλημμυρικά έργα και στα περιφερειακά προγράμματα (ΣΑΕΠ).
      Η Υπουργός
      ΒΑΣΩ ΠΑΠΑΝΔΡΕΟΥ»
      9. Στην με αριθμό 2832/11-9-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. 121666/0092/30-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Κυριάκος Σπυριούνης, σας γνωρίζουμε ότι η οριστική διαμόρφωση του ποσού της αύξησης των συντάξεων των συνταξιούχων του Δημοσίου, στους οποίους συμπεριλαμβάνονται και οι στρατιωτικοί συνταξιούχοι, για το έτος 2003 θα καθοριστεί στο αμέσως προσεχές χρονικό διάστημα.
      Ο Υφυπουργός
      ΝΙΚΟΣ ΦΑΡΜΑΚΗΣ»
      10. Στην με αριθμό 2838/11-9-03 ερώτηση του Βουλευτή κ. Γεωργίου Καρατζαφέρη  δόθηκε με το υπ’ αριθμ. 121665/0092/30-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Γ. Καρατζαφέρης σας γνωρίζουμε τα εξής:
      1) Οι επερχόμενες μισθολογικές μεταβολές στην υπηρεσιακή κατάσταση των εν ενεργεία υπαλλήλων και στρατιωτικών οι οποίες κατά κανόνα οφείλονται στις παρουσιαζόμενες υπηρεσιακές ανάγκες, δεν μπορούν σύμφωνα με την ισχύουσα συνταξιοδοτική νομοθεσία να τύχουν εφαρμογής και στους συνταξιούχους.
      2) Το οριστικό περιεχόμενο του νομοσχεδίου στο οποίο αναφέρεστε θα διαμορφωθεί αφού ληφθεί υπόψη η γνώμη της Ολομέλειας του Ελεγκτικού Συνεδρίου, όπως αυτή εκφράστηκε στην 1η  Ειδική Συνεδρίασή της την 18-4-2003.
      Ο Υφυπουργός
      ΝΙΚΟΣ ΦΑΡΜΑΚΗΣ»
      11. Στην με αριθμό 2849/11-9-03 ερώτηση της Βουλευτού κ. Ζέττας Μακρή δόθηκε με το υπ’ αριθμ. 121664/0092/3-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Zέττα Μακρή, σας γνωρίζουμε τα εξής:
      1) Με τις διατάξεις της παρ. 2 του άρθρου 8 του ν. 2084/92 προβλέπεται για το χρόνο υπηρεσίας των στρατιωτικών που κατατάχθηκαν στο στράτευμα από 1-1-1993 και μετά και τελούν σε κατάσταση πτητικής ενέργειας, αλεξιπτωτιστή, καθώς και υποβρυχίου καταστροφέα που λογίζεται διπλάσιος σε περίοδο ειρήνης και τριπλάσιος σε περίοδο πολέμου) η καταβολή διπλασίων ή τριπλασίων ασφαλιστικών εισφορών, αντίστοιχα.
      2) Το αίτημα των ανωτέρω για τροποποίηση των διατάξεων του άρθρου 8 του ν. 2084/92 και ειδικότερα των παρ. 2 και 3, που καθορίζουν το ύψος των εισφορών που διενεργούνται στις αποδοχές των στρατιωτικών, που κατατάσσονται στο στράτευμα από 1-1-1993 και τελούν σε κατάσταση πτητικής ενέργειας, αλεξιπτωτιστή καθώς και υποβρυχίου καταστροφέα, δεν είναι δυνατόν να ικανοποιηθεί, γιατί η εν λόγω τροποποίηση άπτεται βασικών συνταξιοδοτικών αρχών (εισφορές, όρια ηλικίας κ.λπ.).
      Οι όποιες αλλαγές του ανωτέρω νόμου δεν μπορεί να είναι αποσπασματικές αλλά αποτέλεσμα εμπεριστατωμένης μελέτης των συνεπειών από την εφαρμογή των διατάξεων του και ενταγμένες στο πλαίσιο μίας συνολικής αναμόρφωσης του συνταξιοδοτικού -ασφαλιστικού συστήματος.
      3) Τέλος οι κατά τα ως άνω διατάξεις (άρθρο 8 του ν. 2084/92) ισχύουν όπως ήδη αναφέρθηκε από 1-1-1993. Αρμόδιο για την εφαρμογή τους είναι το συνερωτώμενο Υπουργείο Εθνικής ΄Αμυνας.
      Ο Υφυπουργός
      ΝΙΚΟΣ ΦΑΡΜΑΚΗΣ»
      12. Στην με αριθμό 3159/17-9-03 ερώτηση της Βουλευτού κας Ζέττας Μακρή δόθηκε με το υπ’ αριθμ. Β- 4465/3-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3159/17 -9-2003 που κατέθεσε στη Βουλή η Βουλευτής κα Ζέττα- Mακρή, σχετικά με τις Ισόπεδες Σιδηροδρομικές Διαβάσεις στο Δήμο Νέας Ιωνίας Βόλου, σύμφωνα και με το 51058/195A/30.9.2003 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
      	1. Στην περιοχή του Δήμου Ν. Ιωνίας υπάρχουν 6 εγκεκριμένες Ισόπεδες Διαβάσεις για χρήση τροχοφόρων οι οποίες εξασφαλίζονται με Αυτόματα Hχoφωτεινά Συστήματα (ΑΣΙΔ) και αυτόματα δρύφακτα.
      2. Σε όλα τα προηγμένα σιδηροδρομικά δίκτυα με πυκνή κυκλοφορία συρμών-τροχοφόρων και με υψηλές ταχύτητες χρησιμοποιούνται τα ίδια συστήματα εξασφάλισης των Ισοπέδων Διαβάσεων που χρησιμοποιεί το δικό μας δίκτυο και τα οποία θεωρούνται τα καλύτερα και αποτελεσματικότερα.
      Το μήκος των αυτομάτων δρυφάκτων (ημιδρύφακτα) έχει μελετηθεί έτσι ώστε αυτά να μην καλύπτουν όλο το πλάτος του δρόμου αλλά το ήμισυ αυτού, για την απομάκρυνση τυχόν εγκλωβισμένων τρoχοφόρων τα οποία δεν έχουν προλάβει να απομακρυνθούν εγκαίρως από τις γραμμές ενώ τα δρύφακτα κατεβαίνουν.
     3. Το ατύχημα έγινε στην Ισόπεδη Διάβαση χιλιομετρική θέση (χ. θ) 60+001 γραμμής Λάρισας-Βόλου (Λ-Β) την 01/09/2003. Κατά την ώρα του συμβάντος το ΑΣΙΔ και τα δρύφοκτα λειτουργούσαν κανονικά. Το Ι.Χ. επιβατικό αυτοκίνητο που συγκρούστηκε με την αμαξοστοιχία, προσπέρασε διαδοχικά τρία οχήματα που περίμεναν έμπροσθεν της διάβασης την διέλευση του τραίνου, παραβίασε το Αυτόματο Ηχοφωτεινό Σύστημα και τα κατεβασμένα δρύφακτα με αποτέλεσμα την πρόσκρουσή του με την διερχόμενη αμαξοστοιχία.
      4. Ο ΟΣΕ έχει λάβει όλα τα απαραίτητα μέτρα που προβλέπονται από την Ελληνική Νομοθεσία (Κανονισμός Ι.Δ.-ΦΕΚ 868/8/07.09.74, Κ.Ο.Κ. ) σε συνεργασία με όλες τις εμπλεκόμενες Υπηρεσίες (Οδική Υπηρεσία, Τροχαία, κ.λ.π.)
      5. Σε ό,τι αφορά το αίτημα για την απομάκρυνση των σιδηροδρομικών γραμμών καθώς και του Σταθμού εκτός της πόλης του 8όλου σας πληροφορούμε ότι στα σχέδια του ΟΣΕ δεν προβλέπεται η μεταφορά του εκτός πόλεως, για λόγους εξυπηρέτησης του επιβατικού κοινού. Εξ άλλου σε όλα τα Ευρωπαϊκά δίκτυα για τους ίδιους λόγους οι Σιδ/κοί Σταθμοί βρίσκονται εντός των πόλεων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      13. Στην με αριθμό 2820/11-9-03 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. 2/50872/0022/3-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αριθμ. 2820/11-9-2003 ερώτησης, που κατατέθηκε στη Βουλή των Ελλήνων από τον Βουλευτή κ. Στυλιανίδη Ευριπίδη, από πλευράς δικής μας αρμοδιότητας, σας πληροφορούμε ότι, το ειδικό μηνιαίο επίδομα, που προβλέπεται από τις διατάξεις του άρθρου 23 του Ν 1848/1989 και του άρθρου 13 του Ν.2984/2002, καταβάλλεται μόνο στο προσωπικό του Υπουργείου Δημόσιας Τάξης που υπηρετεί σε υπηρεσίες και ομάδες, οι οποίες προβλέπονται από το Π.Δ. 357/86 καθώς και στην ομάδα εξουδετέρωσης ναρκών του Πολεμικού Ναυτικού, που ασχολούνται με την ανίχνευση και εξουδετέρωση βομβών και εκρηκτικών μηχανισμών.
      Στους πυροτεχνουργούς των Ενόπλεων Δυνάμεων, καταβάλλεται σύμφωνα με την αριθμ. 2/15211/0022/17-3-2000 Κοινή Υπουργική Απόφαση, που εκδόθηκε κατ΄ εξουσιοδότηση των διατάξεων του άρθρου 12 του Ν. 1911/90, ειδική αποζημίωση για κάθε ημέρα εργασίας εντός ναρκοπεδίων ή ύποπτων χώρων.
      Κατόπιν τούτων δεύτερη παροχή για την ίδια αιτία στους Πυροτεχνουργούς των Ε.Δ. δεν αντιμετωπίζεται.
      Ο Υφυπουργός
      ΝΙΚΟΣ ΦΑΡΜΑΚΗΣ»
      14. Στην με αριθμό 2054/25-8-03 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. Β 13-452/6-10-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην υπ αριθμ. 2054/25-8-2003 ερώτηση, που κατέθεσε στη Βουλή των Ελλήνων ο Βουλευτής κ. ΑΝΑΣΤ. ΠΑΠΑΛΗΓΟΥΡΑΣ, με θέμα «Επικίνδυνα για τη δημόσια υγεία τρόφιμα», η οποία μας διαβιβάστηκε από το Υπουργείο Γεωργίας και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας επισυνάπτουμε την απάντηση της Προέδρου του ΕΦΕΤ κας Χριστίνας Παπανικολάου και τα συν/να σε αυτή.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      15. Στην με αριθμό 3046/16-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Β 13-45/6-10-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 3046/16-9-2003 ερώτηση, που κατέθεσε στη Βουλή των Ελλήνων ο Βουλευτής κ. ΣΠΗΛΙΟΣ ΣΠΗΛΙΩΤΟΠΟΥΛΟΣ, με θέμα «Θεσμικά αιτήματα υπαλλήλων Ε.Φ.Ε.Τ.», σας επισυνάπτουμε την απάντηση της Προέδρου του ΕΦΕΤ κας Χριστίνας Παπανικολάου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      16. Στην με αριθμό 3033/16-9-03 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. Φ. 90022/21826/514 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της υπ' αρ. πρωτ. 3033/16.09.2003 ερώτησης , που κατέθεσε στη Βουλή ο Βουλευτής κ. Eυριπίδης Στυλιανίδης, σχετικά με την λειτουργία του Υποκαταστήματος του Ο.Γ.Α. στην Περιφέρεια Αν. Μακεδονίας -Θράκης με έδρα την Κομοτηνή, σας πληροφορούμε τα ακόλουθα:
      Σύμφωνα με όσα μας γνώρισε ο O.ΓA., με το υπ' αρ. πρωτ. 812/25.09.2003 έγγραφό του, η έναρξη λειτουργίας του Περιφερειακού Υποκαταστήματος Ο.Γ.Α. στην Κομοτηνή προβλέπεται να γίνει μέσα στους επόμενους μήνες του τρέχοντος έτους 2003. Η βραδύτητα στην έναρξη λειτουργίας οφείλεται κυρίως στις δυσκολίες τις οποίες αντιμετώπισε ο Ο.Γ.Α. στην ανεύρεση κατάλληλου κτιρίου στην Κομοτηνή.
      Η αναζήτηση και η ανεύρεση του κτιρίου υπήρξε χρονοβόρα αφού στη σχετική προκήρυξη του Ο.Γ.Α. δεν υπήρχαν ανάλογες πρoσφορές.
      Τελικά, βρέθηκε κτίριο που θα μπορούσε να ικανοποιήσει τις ανάγκες του Ο.Γ.Α., έχει υπογραφεί και η σχετική σύμβαση μίσθωσης από τον Ιούνιο του τρέχοντος έτους και ήδη βρίσκονται στο στάδιο εξοπλισμού των χώρων με έπιπλα, τηλέφωνα και μηχανογραφικά μέσα για ON-LINE σύνδεση του υποκαταστήματος με την Kεντρική Υπηρεσία του Ο.Γ.Α., στοιχεία απαραίτητα για την υποστήριξη και την ουσιαστική λειτουργία του.
      ΄Οσον αφορά στη στελέχωση, έχουν ήδη διατεθεί 8 υπάλληλοι, εκ των οποίων 2 είναι προσωρινά αποσπασμένοι στο Υποκατάστημα Ο.Γ.Α. στη Θεσσαλονίκη ,όπου εργάζονται για απόκτηση εμπειριώv. Έχουν προκηρυχθεί ακόμα 4 θέσεις υπαλλήλων.
      Αναφορικά με τις αρμοδιότητες, για την αποφυγή προβλημάτων και δυσλειτουργιών του Υποκαταστήματος, αυτές θα δοθούν σταδιακά.
      Η αρχή πάντως θα γίνει, όπως έγινε και με τα ήδη λειτουργούντα Υποκαταστήματα του Ο.Γ.Α. (Ηρακλείου -Θεσσαλονίκης -Πάτρας) με τις Συντάξεις Γήρατος, τα Οικογενειακά Επιδόματα , τις Παροχές Υγείας κλπ..
      Εξυπακούεται ότι τα Υποκαταστήματα συστήνονται μέσα στα πλαίσια της συνεχούς προσπάθειας του Οργανισμού για την εξυπηρέτηση των ασφαλισμένων και των συνταξιούχων και γενικά των συναλλασσόμενων με αυτόν πολιτών, με την άμεση επικοινωνία και την έγκαιρη χορήγηση των προβλεπόμενων παροχών.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      17. Στην με αριθμό 2973/15-9-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 90022/21819/507/3-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 2973/15-9-2003 ερώτηση, που κατέθεσε στη Βουλή ο Βουλευτής κ. Γεώργιος Καρασμάνης σχετικά με καθυστέρηση έκδοσης συνταξιοδοτικής απόφασης από τον ΟΓΑ του Κ. Χρήστου Χατζηϊωακειμίδη, σας πληροφορούμε τα ακόλουθα:
      Σύμφωνα με όσα μας γνώρισε ο Οργανισμός, με το αριθ. 73437/D/19-6-2002 έγγραφο του Κλάδου του ΟΓΑ ζητήθηκαν από τον ίδιο τον ασφαλισμένο συμπληρωματικά δικαιολογητικά και ταυτόχρονα από το ΙΚΑ Γιαννιτσών ο χρόνος ασφάλισής του στο ίδρυμα αυτό, αναλυτικά κατ' έτος, προκειμένου στη συνέχεια να εξετασθεί η υπόθεση του σύμφωνα με τις ισχύουσες κοινοτικές διατάξεις αφού έχει και χρόνο ασφάλισης στην Γερμανία.
      Επειδή ο Οργανισμός δεν έχει λάβει απάντηση επανήλθε ζητώντας εκ νέου τα δικαιολογητικά.
      Μετά τη λήψη των προαναφερόμενων δικαιολογητικών η περίπτωση του ανωτέρω θα εξετασθεί άμεσα.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      18. Στην με αριθμό 2855/11-9-03 ερώτηση του Βουλευτή κ. Ηλία Φωτιάδη δόθηκε με το υπ’ αριθμ. 1500/22806/532/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της ερώτησης του Βουλευτή κ. Hλία Φωτιάδη, σχετικά με την έκδοση της συνταξιοδοτικής απόφασης για τον κ. Θωμά Τάνη του Ευαγγέλου από το ΤΕΒΕ με συνυπολογισμό χρόνου διαδοχικής ασφάλισης από το ΙΚΑ που κατατέθηκε στη Βουλή με το αρ. Πρωτ. 28~5/11-0~.έγγραφo σας γνωρίζουμε τα ακόλουθα:
      Οι αιτήσεις που υποβάλλονται από τους ασφαλισμένους των Ασφαλιστικών Οργανισμών εξετάζονται στα πλαίσια των συνθηκών λειτουργίας του κάθε φορέα και αναλόγως με τα δεδομένα της κάθε περίπτωσης.
      Στις περιπτώσεις εφαρμογής των διατάξεων της διαδοχικής ασφάλισης ο χρόνος που απαιτείται για την έκδοση και απονομή της σύνταξης των ενδιαφερομένων είναι μεγαλύτερος, διότι σύμφωνα με την προβλεπόμενη διαδικασία, θα πρέπει να γίνει η σχετική αλληλογραφία μεταξύ των Aσφαλιστικών Οργανισμών που έχουν υπαχθεί οι ενδιαφερόμενοι, προκειμένου να εξετασθεί αν συντρέχουν οι προϋποθέσεις συνταξιοδότησης, να ορισθεί αρμόδιος για την απονομή της σύνταξης Οργανισμός, να βεβαιωθεί ο χρόνος ασφάλισης τους και να καθορισθεί το ποσό της σύνταξής τους.
      ΄Οσον αφορά τη συνταξιοδοτική υπόθεση του κ. Τανή Θωμά, σύμφωνα με τα υπ΄ αριθμόν 38159/24-09-03 και 185337/30109/03 έγγραφα των ΤΕΒΕ και ΙΚΑ αντιστοίχως, προκύπτουν τα ακόλουθα:
      Ο κ. Τάνης Θωμάς υπέβαλλέ την 2061/7/02/03 αίτησή του για σύνταξη γήρατος στο Υποκ/μα ΤΕΒΕ Βέροιας με συνυπολογισμό και του χρόνου ασφάλισης στο ΙΚΑ σύμφωνα με τις διατάξεις της διαδοχικής ασφάλισης, το οποίο στη συνέχεια διαβίβασε το συνταξιοδοτικό του φάκελο στο Τμήμα Συντάξεων της Δ/νσης ΤΕΒΕ Κεντρικής και Δυτικής Μακεδονίας.
      Λόγω απώλειας των ασφαλιστικών του βιβλιαρίων, ο φάκελός του διαβιβάστηκε στο Τμήμα Ασφάλισης της Δ/νσης Παροχών της Κεντρικής Υπηρεσίας του ΤΕΒΕ, η οποία και εξέδωσε την υπ' αριθμόν 403/559/4/4/03 απόφαση αναγνώρισης καταβληθεισών εισφορών.
      Το Τμήμα Συντάξεων με το Α.Π. 11475/17-04-03 έγγραφό του ζήτησε από το ΙΚΑ Θεσσαλονίκης το χρόνο ασφάλισης καθώς και το ποσό συμμετοχής του.
      Μετά τη γνωστοποίηση του χρόνου ασφάλισης από το ΙΚΑ και με το συνυπολογισμό του χρόνου ασφάλισης στο ΤΕΒΕ και του χρόνου στρατιωτικής του θητείας, ο συνολικός χρόνος ασφάλισης που προκύπτει για τον κ. Θωμά Τάνη, είναι 4.420 ημέρες εργασίας.
      Με βάση τα παραπάνω, προκύπτει ότι, εφόσον ο ανωτέρω δεν πληροί τις ελάχιστες χρονικές προϋποθέσεις -4.500 ημέρες εργασίας- που απαιτούνται από τη νομοθεσία και των δυο Ταμείων, για τη θεμελίωση συνταξιοδοτικού δικαιώματος, το αίτημά του για συνταξιοδότηση δεν μπορεί να πραγματοποιηθεί.
      Τέλoς σας γνωρίζουμε ότι, μετά από έρευνες της Υπηρεσίας μας, προέκυψε ότι ο ανωτέρω είχε πραγματοποιήσει και χρόνο ασφάλισης, 23 ημέρες εργασίας, στο ΤΣΕΑΠΓΣΟ, για το χρονικό διάστημα 05/02 έως 06/02, για τον οποίο ο ανωτέρω δε ζήτησε την προσμέτρησή του στην αίτηση για συνταξιοδότηση προς το ΤΕΒΕ, αλλά και αν ακόμη ζητούσε προσμέτρηση, η απαιτούμενη δεκαπενταετία για θεμελίωση συνταξιοδοτικού δικαιώματος παραμένει ανέφικτη.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      19. Στην με αριθμό 2847/11-9-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. Φ. 90022/21271/1384/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή από τον βουλευτή κ. Γεώργιο Γαρουφαλιά σχετικά με την επιστροφή αχρεωστήτως καταβληθεισών ποσών συντάξεων από το ΙΚΑ σε συνταξιούχους του τέως ΤΑΤ ύστερα από την αρ. 1867/2001 απόφαση του Σ.τ.Ε, σας γνωρίζoυμε τα εξής:
      Ο υπoλoγισμός των συντάξεων των συνταξιούχων του τέως ΤΑΤ καθώς και των συνταξιοδοτηθέντων από το ΙΚΑ-ΕΤΑΜ με βάση τις διατάξεις του συγχωνευθέντος στο ΙΚΑ Tαμείoυ γίνεται βάσει των διατάξεων του ν. 1276/82.
      Συγκεκριμένα οι ανωτέρω διατάξεις που καθόριζαν το ύψος των συντάξεων αποδοχών και τον τρόπο υπoλoγισμoύ της σύνταξης των ασφαλισμένων του τέως Tαμείoυ Τυπογράφων και Μισθωτών Γραφικών Τεχνών έθεταν περιoρισμoύς στο ύψος των συντάξιμων αποδοχών.
      Για την άρση των περιoρισμών αυτών και τον επανυπoλoγισμό της σύνταξης τους με βάση το σύνολο των αποδοχών τους αρκετοί συνταξιούχοι του τέως ΤΑΤ αλλά και αρκετοί από τους συνταξιοδοτηθέντες από το ΙΚΑ προσέφυγαν στο Διοικητικό Πρωτοδικείο και Εφετείο, όπου και δικαιώθηκαν. Το ΙΚΑ χορήγησε τα επιπλέον αυτά ποσά, ενώ ταυτόχρονα άσκησε αίτηση αναίρεσης στο ΣτΕ, το οποίο με την αρ. 1867/01 απόφασή του έκρινε ορθό τον τρόπο υπολογισμού της σύνταξης βάσει των διατάξεων του ν.1276/82. Μετά την ανωτέρω απόφαση του Σ.Τ.Ε τέθηκε από το ΙΚΑ θέμα επιστροφής εκ μέρoυς των συνταξιούχων των επιπλέον ποσών συντάξεων που είχαν εισπράξει με βάσει τις αποφάσεις του Πρωτοδικείου και Εφετείου, τις οποίες ανέτρεψε η ως άνω απόφασι του Σ. Τ.Ε.
      Τα αχρεωστήτως καταβληθέντα ποσά επιστρέφονται σε κάθε περίπτωση εντόκως κατ' εφαρμογή των διατάξεων του άρθρου 40 του α. ν. 1846/51, σύμφωνα με τις οποίες κάθε παροχή αχρεωστήτως καταβληθείσα επιστρέφεται εντόκως προς 5%.
      Πέραν των πρoαναφερόμενων και με γνώμoνα την πάγια πολιτική για διασφάλιση του εισoδήματoς των συνταξιούχων και ειδικότερα όσων λαμβάνoυν χαμηλές συντάξεις το όλο θέμα θα αντιμετωπισθεί από τις Υπηρεσίες του Υπουργείου με θέσπιση σχετικής νομοθετικής ρύθμισης.
      Ο Υφυπουργός
      Ρ. ΣΠΥΡΟΠΟΥΛΟΣ»
      20. Στην με αριθμό 3024/16-9-2003 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.100344/ΙΗ-9-10-2003 έγγραφο από τον Υφυπουργό Παιδείας η ακόλουθη απάντηση:
      «Απαντώντας στην ερώτηση με αριθμό 3024/16-9-03, που κατέθεσε ο Βουλευτής κ. Κωνσταντίνος Τσιπλάκης σχετικά με τη στέγαση του ΤΕΕ Ηράκλειας και τις χρηματοδοτήσεις του Ν. Σερρών, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, N.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ' Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
   Η Νομαρχιακή Αυτοδιοίκηση Σερρών στην πενταετία 1999-2003 έχει χρηματοδοτηθεί από το Εθνικό Πρόγραμμα Δημοσίων Επενδύσεων ως κατωτέρω:
      1999
      Για κατασκευές -οικόπεδα:                    100.000.000 δρχ.
      Για επισκευές –συντηρήσεις                     70.000.000 δρχ.
      2000
      Για κατασκευές –οικόπεδα                       150.000.000 δρχ.
      Για επισκευές –συντηρήσεις:                      70.000.000 δρχ.
      2001
      Για  κατασκευές -οικόπεδα:                       250.000.000 δρχ.
      2002
      Για κατασκευές –οικόπεδα:                        440.305,43 Ευρώ
      2003
      Για κατασκευές -οικόπεδα:                       652.982,61 Ευρώ
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      2. Σε ό,τι αφορά στην κατανομή των πιστώσεων εντός του Νομού, σας γνωρίζουμε ότι όπως μας πληροφόρησε η Δ/νση Προγρ/σμού της Νομ/κής Αυτ/σης Σερρών με σχετικό έγγραφό της η κατανομή έγινε ως κατωτέρω:
      
      (Το σχετικό έγγραφο υπάρχει στο τεύχος των Πρακτικών της Βουλής)
      
      Ο Υφυπουργός
      ΝΙΚΟΣ ΓΚΕΣΟΥΛΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Ιανουαρίου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 355/13-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β’ Αντιπροέδρου της Βουλής κ. Παναγιώτη Σγουρίδη προς τον Υπουργό Γεωργίας, σχετικώς με την αποζημίωση των πληγέντων από τις έντονες βροχοπτώσεις αγροτών και ψαράδων του Νομού Ξάνθης. 
      2. Η με αριθμό 349/13-1-2004 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικώς με την καθυστέρηση καταβολής των αποζημιώσεων στους αγρότες του Νομού Πέλλας, για τις καταστροφές που υπέστησαν από την κακοκαιρία κ.λπ.. 
      3. Η με αριθμό 351/13-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Οικονομίας και Οικονομικών, σχετικώς με την επιβολή προστίμων στους αγροτικούς συνεταιρισμούς από τα Τοπικά Ελεγκτικά Κέντρα για να κλείσουν ανεξέλεγκτες χρήσεις προηγουμένων ετών κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 342/12-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σήφη Βαλυράκη προς τον Υπουργό Γεωργίας, σχετικώς με την καταβολή των επιδοτήσεων στους ελαιοπαραγωγούς του Νομού Χανίων για την περίοδο 2002-2003.
      2. Η με αριθμό 350/13-1-2004 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με την καθυστέρηση καταβολής των αποζημιώσεων στους αγρότες του Νομού Πέλλας για τις καταστροφές που υπέστησαν από την κακοκαιρία κ.λπ.. 
      3. Η με αριθμό 352/13-1-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου Αγίας Όλγας με το απαραίτητο ιατρικό και διοικητικό προσωπικό κ.λπ.. 
      Κυρίες και κύριοι συνάδελφοι,  επίσης έχω την τιμή να ανακοινώσω στο Σώμα ότι ο Βουλευτής Χαλκιδικής κ. Αθηναίος Φλωρίνης  ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η με αριθμό 357/13-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καταβολή της επιδότησης για τις επιτραπέζιες ελιές στους ελαιοπαραγωγούς του Νομού Μεσσηνίας δε θα συζητηθεί και διαγράφεται λόγω κωλύματος του ερωτωμένου Υπουργού. 
      Επίσης, η δεύτερη με αριθμό 346/10/12-1-2004 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Πρωθυπουργό, σχετικώς με τις απολύσεις πιλότων στην Ολυμπιακή Αεροπορία, την καταβολή των αποζημιώσεων κ.λπ, δε θα συζητηθεί και διαγράφεται. Θα απαντούσε ο Υπουργός Μεταφορών και Επικοινωνιών, όμως υπάρχει κώλυμα του Υπουργού. 
      Επίσης, η τρίτη με αριθμό 354/13.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Πολιτισμού, σχετικώς με τη δημιουργία ενιαίου πάρκου υψηλού πρασίνου στο Γουδί κλπ. δε θα συζητηθεί λόγω κωλύματος του κυρίου Υπουργού και διαγράφεται. 
      Ακολουθεί η τέταρτη με αριθμό 358/13.1.2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Ιωάννη Δραγασάκη προς τον Υπουργό Εξωτερικών, σχετικώς με δημοσίευμα της εφημερίδας «ΜΑΚΕΔΟΝΙΑ της ΚΥΡΙΑΚΗΣ», στο οποίο αναφέρεται ότι ο Αμερικανός Πρέσβης στην Ελλάδα ζήτησε την αποστολή ελληνικών στρατευμάτων στο Ιράκ κλπ.
      Διαβάζω την ερώτηση του κυρίου συναδέλφου.
      «Σύμφωνα με δημοσίευμα της εφημερίδας «ΜΑΚΕΔΟΝΙΑ της ΚΥΡΙΑΚΗΣ» της 11ης Ιανουαρίου 2004, ο Αμερικανός Πρέσβης στην Ελλάδα κ. Μίλερ με επιστολή του της 28ης Νοεμβρίου 2003 ζητά –επικαλούμενος την πρόσφατη απόφαση 1511 του Συμβουλίου Ασφαλείας του ΟΗΕ- την αποστολή ελληνικών στρατιωτικών δυνάμεων στο ΙΡΑΚ. Μάλιστα, σύμφωνα με το δημοσίευμα, απαιτεί από τον Υπουργό και την ελληνική Κυβέρνηση εσπευσμένη απάντηση.
      Ερωτάται ο κύριος Υπουργός:
      α. Αν αληθεύουν όσα αναφέρονται στο δημοσίευμα αυτό
      β. Ποιο είναι το ακριβές περιεχόμενο και αίτημα της επιστολής Μίλερ;
      γ. Γιατί δεν έχει ενημερωθεί ως σήμερα ούτε η αρμόδια Επιτροπή Εξωτερικών και Άμυνας του ελληνικού Κοινοβουλίου (που συνεδρίασε παρουσία του κυρίου Υπουργού στις 16.12.2003) ούτε το Εθνικό Συμβούλιο Εξωτερικής Πολιτικής, το οποίο συνεδρίασε παρουσία του κυρίου Υπουργού στις 19.12.2003;
      δ. Έχει υπάρξει επίσημη έγγραφη κυβερνητική απάντηση και ποια είναι αυτή;»
      Θα απαντήσει ο Υφυπουργός Εξωτερικών κ. Ανδρέας Λοβέρδος.
      Κύριε Υπουργέ, έχετε το λόγο.
      ΑΝΔΡΕΑΣ  ΛΟΒΕΡΔΟΣ (Υφυπουργός Εξωτερικών): Ευχαριστώ, κύριε Πρόεδρε.
      Για να μη δοθεί κανένα μα κανένα περιθώριο παρερμηνείας, κύριε Δραγασάκη, σας απαντώ ευθέως, ευθαρσώς: Όχι, δεν πρόκειται να στείλουμε στρατιωτική δύναμη στο Ιράκ. Να είναι καθαρό αυτό και απολύτως σαφές. Επειδή όμως ρωτάτε και άλλα πράγματα, επιτρέψτε μου να χρησιμοποιήσω το χρόνο μου για να σας πω τα εξής:
      Εστάλη πράγματι επιστολή –είναι το πρώτο σας ερώτημα- εστάλη επιστολή, όπως εστάλη και σε όλα τα κράτη-μέλη του Οργανισμού Ηνωμένων Εθνών από τους Αμερικανούς. Η επιστολή εστάλη την 18η Νοεμβρίου του 2003. Επικαλείται –επειδή με ρωτάτε και το περιεχόμενό της- την απόφαση 1511 του 2003 του Συμβουλίου Ασφαλείας του Οργανισμού Ηνωμένων Εθνών που ελήφθη ομόφωνα –ψήφισαν όλα τα κράτη-μέλη- η οποία απόφαση ζητά από τα μέλη του ΟΗΕ να συμβάλουν στην ειρήνη και τη σταθερότητα στο Ιράκ με κάθε τρόπο, των στρατιωτικών αποστολών συμπεριλαμβανομένων. Αυτά είπε το Συμβούλιο Ασφαλείας. Αυτά καταγράφει και ο κ. Μίλερ στην επιστολή προς τον κ. Παπανδρέου, Υπουργό των Εξωτερικών.
      Ταυτοχρόνως ζητά τη δική μας συνδρομή σε δύο επιχειρήσεις. Η πρώτη επιχείρηση είναι η IRAQI FREEDOM –προφανώς αφορά το Ιράκ- και η δεύτερη είναι η ENDURING FREEDOM και αφορά το Αφγανιστάν.
      Υπήρξε –αναφέρομαι τώρα στο τρίτο σκέλος της ερώτησής σας- αρνητική απάντηση από την πλευρά του κ. Παπανδρέου που προφορικώς εδόθη στον κ. Μίλερ σε συνάντησή τους.
      Η απάντησή μου ολοκληρώνεται με τη διευκρίνιση γιατί όλα τούτα δε συζητήθηκαν –όπως ρωτάτε, κύριε Δραγασάκη- τόσο στο Εθνικό Συμβούλιο Εξωτερικής Πολιτικής όσο και στη Διαρκή Επιτροπή Εξωτερικών και Άμυνας. Ήταν αρνητική από την αρχή η απάντηση, δεν ετέθη θέμα και δεν ετέθη φυσικά και θέμα συζητήσεως. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Ευχαριστώ τον κύριο Υπουργό για την απάντηση. Κατανοώ τους λόγους που ο Υπουργός Εξωτερικών δεν βρίσκεται σήμερα εδώ, αν και το θέμα νομίζω ότι ήταν τέτοιο που θα επέβαλλε την παρουσία του. Δεν επιμένω όμως σε αυτό. 
     Απ’ ό,τι αντιλαμβάνομαι δεν υπάρχει γραπτή απάντηση. Επίσης δεν έγινε σαφής η αιτιολόγηση, το γιατί αρνούμαστε. Το λέω αυτό, διότι μας είχαν ζητηθεί και ελικόπτερα να στείλουμε για το Αφγανιστάν προ καιρού από το ΝΑΤΟ. Θυμάμαι την απάντηση του Πρωθυπουργού ότι λόγω Ολυμπιακών Αγώνων αδυνατούμε να επωμιστούμε πρόσθετο κόστος και γι’ αυτό δεν δίνουμε.
     Νομίζω ότι η περίπτωση του Ιράκ είναι πολύ σοβαρή και θα περιμέναμε μια απάντηση για πολιτικούς λόγους και όχι τεχνικούς, για μονιμότερους λόγους και όχι συγκυριακούς. Δηλαδή, αυτό το οποίο έγινε στο Ιράκ αυτό το οποίο γίνεται σήμερα δικαιώνει όσους ήταν αντίθετοι στην εισβολή. 
     Αποκαλύπτεται ότι δεν υπήρχαν όπλα μαζικής καταστροφής. Ιδίως μετά τις αποκαλύψεις και του πρώην Υπουργού Οικονομικών των ίδιων των Ηνωμένων Πολιτειών Ο’ Neil το θέμα έχει πάρει περισσότερες και μεγαλύτερες διαστάσεις και απ’ αυτήν την άποψη επομένως, το θέμα είναι πολιτικό και όχι μόνο τεχνικό ή οικονομικό, χωρίς να υποτιμούμε και αυτούς τους παράγοντες.
      Επομένως, εμείς θα θέλαμε να υπάρχει μία σαφής δήλωση αιτιολογημένη σε πολιτική βάση για την άρνηση της χώρας μας να στείλει στρατό ή τεχνικό εξοπλισμό. Θεωρούμε ότι και μετά τις εκλογές εξ αντικειμένου η πολιτική των Ηνωμένων Πολιτειών και τα συμφέροντα της χώρας μας είναι σε μία αντίθεση και όχι σε μία αρμονία στο μέτρο που η αμερικάνικη πολιτική επιμένει σ’ αυτό τον αυτοκρατορικό της επεκτατισμό και απ’ αυτήν την άποψη μάς ικανοποιεί η άρνηση της Κυβέρνησης στο αίτημα του κ. Μίλερ. Μένουμε με ερωτηματικά, αφού δεν γνωρίζουμε το ακριβές περιεχόμενο, την αιτιολόγηση της άρνησης και επομένως κατά πόσο αυτή η άρνηση έχει ένα διαρκέστερο χαρακτήρα ή επηρεάζεται και από προεκλογικούς λόγους. 
      Επίσης αν κατάλαβα, κύριε Υπουργέ, η απάντηση του Υπουργείου Εξωτερικών είναι προφορική. Εάν τυχόν υπάρξει γραπτή απάντηση θα θέλαμε να μας δοθεί η δυνατότητα να ενημερωθούμε. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΑΝΔΡΕΑΣ  ΛΟΒΕΡΔΟΣ (Υφυπουργός Εξωτερικών): Ευχαριστώ, κύριε Πρόεδρε.
      Θέλω να προσθέσω στο λίγο χρόνο που έχω πως στο «όχι» δεν υπήρξε «αλλά». Το «όχι» είναι ρητό και απερίφραστο. Και δεν υπήρξε «αλλά» ούτε χρονικό ούτε ουσιαστικό: εάν, δηλαδή, δεν ήταν οι εκλογές, αν δεν ήταν αυτός ο λόγος και ήταν κάποιος άλλος. Το «αλλά» είναι σχετικοποίηση του «όχι» και δεν υφίσταται. «Όχι», λοιπόν.
      Τώρα, όσον αφορά στο ψήφισμα του Συμβουλίου Ασφαλείας του Οργανισμού Ηνωμένων Εθνών η Ελλάδα και πριν απ’ αυτό και φυσικά μετά από αυτό παρέχει βοήθεια στο λαό του Ιράκ, στους ανθρώπους, στους αναξιοπαθούντες, στα μικρά παιδιά. Παρέχει ανθρωπιστική βοήθεια μέσω μη κυβερνητικών οργανισμών –θα σας πω και ποιες είναι αυτές- και το έκανε και πριν ληφθεί αυτή η απόφαση από το Συμβούλιο Ασφαλείας. Το έκανε στέλνοντας η ίδια βοήθεια, το έκανε στέλνοντας χρήματα στον Οργανισμό Ηνωμένων Εθνών για να τα αξιοποιήσει αυτός, όπως μπορεί καλύτερα. Αποναρκοθέτηση, κυρίως νοσηλεία παιδιών που έχουν τραυματιστεί που τα φέρνουμε εδώ, επισιτισμός μέσω μη κυβερνητικών οργανώσεων, όπως οι «Γιατροί του Κόσμου» και η «Αλληλεγγύη», το ΜΚΟ της Εκκλησίας της Ελλάδος, η «Ομάδα Διάσωσης», οι «Γιατροί της Καρδιάς». Και όποια άλλα μη κυβερνητικά σχήματα θέλουν να παράσχουν τέτοια βοήθεια μπορούν να υποβάλουν προτάσεις.
      Όμως, κύριε Δραγασάκη, επαναλαμβάνω τελεία και παύλα. Αυτή είναι η ελληνική συνδρομή στη διαδικασία που γίνεται τώρα, για να ανακουφιστεί ο λαός του Ιράκ από όσα, χωρίς να φταίει, έχει πάθει. 
      ΠΡΟΕΔΡΕΥΩΝ (Κωνσταντίνος Γείτονας): Προχωρούμε στη συζήτηση των επικαίρων ερωτήσεων δεύτερου κύκλου:
      Πρώτη είναι η με αριθμό 347/13.1.2004 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Πολιτισμού, σχετικώς με τις πιστώσεις που χορηγήθηκαν στο Νομό Καρδίτσας για την κατασκευή αθλητικών έργων κλπ. 
      Παρά τα πολλά σας καθήκοντα, η εκλογική περιφέρεια έχει προτεραιότητα, κύριε συνάδελφε.
      ΔΗΜΗΤΡΙΟΣ ΣΙΟΥΦΑΣ: Εκεί είναι η δύναμή μας, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Έτσι είναι, κύριε Σιούφα.
      Διαβάζω την επίκαιρη ερώτηση του κυρίου συναδέλφου:
      «Την 30.10.2003 επισκέφθηκε την Καρδίτσα ο αρμόδιος Υφυπουργός Αθλητισμού κ. Γεώργιος Λιάνης ο οποίος δεσμεύτηκε στους φορείς του Νομού Καρδίτσας πως το ποσό που θα εκταμιευθεί άμεσα για αθλητικά έργα του Νομού πρώτης προτεραιότητας ανέρχεται στο ποσό των 5 εκατομμυρίων ευρώ (1 δισεκατομμύριο 700 εκατομμύρια δραχμές) με υπογραφή σχετικής προγραμματικής σύμβασης εκτός του προγράμματος «ΕΛΛΑΔΑ 2004». 
      Συγκεκριμένα ο Υφυπουργός εξήγγειλε πως από το ποσό των 5 εκατομμυρίων ευρώ θα δοθούν άμεσα τα εξής:
      Καρδίτσα: (80.000 €) «Το σπίτι της πάλης» Κώστας Θάνος
      Μουζάκι: (30.000 €) Ενίσχυση για τα άμεσα έργα του κλειστού γυμναστηρίου.
      Παλαμάς: (150.000 €) Αποπεράτωση κλειστού γυμναστηρίου.
      Δήμος Ιτάμου: (60.000 €) Εγκαταστάσεις σκοποβολής.
      Μαυρομμάτι: (100.000.000 δρχ.) Γήπεδο στο Μαυρομμάτι (Γ. Καραϊσκάκης).
      Άμεση καταβολή των χρημάτων στους γυμναστές για τα δεδουλευμένα από τα προγράμματα μαζικού αθλητισμού (40.000.000 δρχ.)
      Μέχρι τέλος Νοεμβρίου τακτικές επιχορηγήσεις στα αθλητικά Σωματεία (το ποσό δεν έχει καθοριστεί, αλλά θα προέρχεται από το ποσό του δανείου ύψους 25 δισεκατομμύρια δρχ. που θα πάρει η Γενική Γραμματεία Αθλητισμού)
      Τα υπόλοιπα χρήματα θα δοθούν για ενίσχυση σε έργα μικρά ή μεγαλύτερα που βρίσκονται ήδη σε εξέλιξη.
      Κατόπιν των ανωτέρω καλείστε να ενημερώσετε την Εθνική Αντιπροσωπεία:
      Ποιες πιστώσεις χορηγήθηκαν για τα παραπάνω έργα μέχρι στιγμής;
      Πότε αναμένεται να δοθούν οι υπόλοιπες πιστώσεις;»
      Θα απαντήσει ο Υφυπουργός Αθλητισμού κ. Αλευράς.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, στα πλαίσια του προγράμματος «ΕΛΛΑΔΑ 2004», το οποίο είναι ενταγμένο στο συνολικό ολυμπιακό προϋπολογισμό, διατίθεται σ’ όλη τη χώρα το ποσό του 1,4 δισεκατομμυρίων ευρώ περίπου για τη δημιουργία έργων υποδομής και κυρίως έργων αθλητικής υποδομής σ’ όλη τη χώρα.
     Στο Νομό Καρδίτσας υπάρχουν ενταγμένα στο πρόγραμμα «ΕΛΛΑΔΑ 2004» πενήντα ένα έργα με συνολικό προϋπολογισμό έντεκα εκατομμύρια επτακόσιες εννέα χιλιάδες τετρακόσια εξήντα τέσσερα ευρώ. 
     Σε σχέση με τα ερωτήματα που θέτει ο συνάδελφος κ. Σιούφας, όπως με ενημέρωσε ο κ. Λιάνης ο οποίος χειρίζεται αυτά τα θέματα, κατ’ αρχάς δεν έχει υπογραφεί ακόμα προγραμματική σύμβαση. 
     Όσον αφορά στα επιμέρους ζητήματα: για το «σπίτι της πάλης» -το πρώτο θέμα που ερωτά ο κύριος συνάδελφος «Κώστας Θάνος» στην Καρδίτσα- και για την ενίσχυση στο Δήμο Μουζακίου για τα έργα του κλειστού γυμναστηρίου, βρισκόμαστε στο στάδιο της υπογραφής της σχετικής απόφασης. Εντός των ημερών πρόκειται να υπογράψει ο κ. Λιάνης τη σχετική απόφαση.
     Όσον αφορά στο κλειστό γυμναστήριο του Δήμου Παλαμά αυτό το οποίο υπάρχει στα στοιχεία της Γενικής Γραμματείας Αθλητισμού είναι ότι όλες οι πιστοποιήσεις για το έργο το οποίο είναι ενταγμένο στο πρόγραμμα και κατασκευάζεται, έχουν πληρωθεί. Δεν έχει έρθει κάποια καινούρια πιστοποίηση από τις αρμόδιες υπηρεσίες, η οποία να αφορά αίτημα καταβολής ή πληρωμής πιστοποιηθέντος λογαριασμού.
     Επομένως αυτήν τη στιγμή η Γενική Γραμματεία δεν έχει κάποιο στοιχείο ότι υπάρχει κάποιο πρόβλημα στην πληρωμή των εργασιών που γίνονται…
     ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, δεν πρόκειται περί αιτημάτων.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, κύριε συνάδελφε. Εδώ δε μιλώ για αίτημα αλλά για πιστοποίηση…
     ΔΗΜΗΤΡΙΟΣ ΣΙΟΥΦΑΣ: Ο Υπουργός ανακοίνωσε ότι θα τους έστελνε λεφτά.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, όχι. Το έργο στο Δήμο Παλαμά, η αποπεράτωση του κλειστού γυμναστηρίου, είναι το έργο το οποίο είναι ενταγμένο στο πρόγραμμα «ΕΛΛΑΔΑ 2004» -μάλιστα είναι ένα από τα δύο έργα τα οποία είναι ενταγμένα στη σχετική ΣΑΕ και της Γενικής Γραμματείας Αθλητισμού- και πληρώνεται κανονικά. Δεν είναι κάποιο δεύτερο κλειστό γυμναστήριο. 
     Νομίζω ότι αυτό είναι σαφές, έτσι δεν είναι; Μιλάμε για ένα κλειστό γυμναστήριο το οποίο ήδη κατασκευάζεται, στο οποίο πληρώνονται οι λογαριασμοί κανονικά και το σύνολο του ποσού του έργου είναι δεσμευμένο και εξασφαλισμένο.
     ΔΗΜΗΤΡΙΟΣ ΣΙΟΥΦΑΣ: Τότε θα έστελνε ως δώρο ως Άγιος Βασίλης αυτά τα επιπλέον χρήματα και τα ανακοίνωσε σε συνέντευξή του ο συνάδελφος σας;
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, δε γνωρίζω. Μπορεί να είναι μία παρεξήγηση.
     Προχωρώντας θα έλεγα ότι όσον αφορά το αίτημα για το Δήμο Ιτάμου και τις εγκαταστάσεις σκοποβολής, δεν έχει υποβληθεί κάποιο σχετικό αίτημα στη Γενική Γραμματεία Αθλητισμού, σε σχέση με το έργο και το θέμα. Εφόσον υπάρχει αυτό το θέμα, θα πρέπει να υποβληθεί το σχετικό αίτημα από το δήμο με περιγραφή του αντικειμένου.
     Όσον αφορά στο έργο στο Μαυρομμάτι και το γήπεδο «Γεώργιος Καραϊσκάκης», το Υπουργείο Πολιτισμού έχει ζητήσει την άμεση έγκριση της δημοπράτησης του έργου στο Μαυρομμάτι και γι’ αυτό το θέμα το Υπουργείο Εθνικής Οικονομίας πρόκειται μέσα στο επόμενο διάστημα να έχει τις σχετικές αποφάσεις.
     Για την άμεση καταβολή χρημάτων στους γυμναστές, πράγματι υπάρχει μία σημαντική καθυστέρηση –για να είμαστε δίκαιοι- στην καταβολή των δεδουλευμένων. Η Γενική Γραμματεία και το Υπουργείο βρίσκονται σε διαβούλευση αυτήν τη στιγμή για την καταβολή των χρημάτων από το Υπουργείο Εθνικής Οικονομίας και πιστεύουμε ότι πολύ σύντομα και αυτό το θέμα θα κλείσει, όπως επίσης και το θέμα των τακτικών επιχορηγήσεων για τις οποίες υπήρχε το γνωστό πρόβλημα στη διάρκεια του προηγούμενου οικονομικού έτους.
     Θα δώσω κάποιες διευκρινίσεις στη δευτερολογία μου. 
     Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από την απάντηση όχι του κ. Αλευρά αλλά από την ενημέρωση της Γενικής Γραμματείας Αθλητισμού και κατ’ επέκταση του Υπουργείου Πολιτισμού, αντιλαμβάνεσθε ότι επικρατεί μία εικόνα φρενοκομείου.
      Δεν πρόκειται για αιτήματα, κύριε Πρόεδρε της Βουλής και κύριε Υπουργέ. Ο Υπουργός κ. Λιάνης ήρθε στην Καρδίτσα στις 30 Οκτωβρίου και είπε ότι δεσμεύεται να έρθουν αμέσως στην Καρδίτσα αυτά τα ποσά για τα συγκεκριμένα έργα που ανέφερε. Δεν είναι θέματα αιτημάτων των συγκεκριμένων φορέων. Καλύπτουν ανάγκες, καλύπτουν έργα εν εξελίξει, τα οποία βρίσκονται σε πλήρη στασιμότητα, σε τέλμα, για να μπορέσουν να βγουν απ’ αυτό το τέλμα. 
      Είμαστε, κύριε Πρόεδρε, δέκα μέρες πριν από τις εκλογές. Παρακολουθήσατε κι εσείς κι εμείς κι ο ελληνικός λαός να λέγεται «θα δούμε τις επόμενες ημέρες, υπάρχουν δυσκολίες» κ.ο.κ. Αυτό δεν αποτελεί απάντηση σοβαρής Κυβέρνησης. Και κρινόμαστε όλοι. Αν οι ανακοινώσεις αυτές από τις επισκέψεις που γίνονται στην περιφέρεια αποτελούν μετά από τέσσερις μήνες, όχι πραγματικότητα, αλλά μία ακατάσχετη υποσχεσιολογία μήπως αλλάξει κάτι, μ’ αυτήν την εξέλιξη η ζημιά και για το κύρος της Κυβέρνησης και για το κύρος του συγκεκριμένου Υπουργείου είναι τόσο τραυματική, που θα έλεγα ότι είναι ανεπανόρθωτη.
      Δεν κοροϊδεύεται κανένας, κύριε Υπουργέ. Ο Υπουργός δεσμεύτηκε να στείλει αυτά τα χρήματα. Πέρασαν τρεις μήνες και δεν πήγε ούτε μία δραχμή. Θα τα στείλετε μέσα στην προεκλογική περίοδο, για να πείτε ότι υπάρχει η συνέπεια και η αξιοπιστία της Κυβέρνησης;
      Είπατε για τους εργαζόμενους γυμναστές στο πρόγραμμα του μαζικού αθλητισμού. Κύριε Πρόεδρε, είναι είκοσι μήνες απλήρωτοι. Αυτή είναι η ισχυρή Ελλάδα και η ισχυρή οικονομία, κύριε Υπουργέ; Αυτή η κατάσταση; 
      Θα σας πω και κάτι άλλο από την Καρδίτσα. Χθες υπήρχε πλειστηριασμός    -και ματαιώθηκε- κτηρίου που ανήκει στο τέως ΠΙΚΠΑ για οφειλή 2.500.000 δραχμών σε ιδιώτη εδώ και δυόμισι χρόνια και δεν έχει λεφτά το Υπουργείο Υγείας και Πρόνοιας να πληρώσει χρήματα.
      Κλείνω, κύριε Πρόεδρε. Σας ευχαριστώ για την ανοχή σας, αλλά νομίζω ότι και οι μύθοι, κύριε Υπουργέ, έχουν τελειώσει και τα ψέματα. Ό,τι να υποσχεθείτε τώρα, δεν πιστεύει κανείς πλέον αυτήν την Κυβέρνηση. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα», εξήντα τέσσερις μαθητές και οι καθηγητές συνοδοί τους από το 5ο Γυμνάσιο Αγίας Παρασκευής Αττικής.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Ο κύριος Υπουργός έχει το λόγο για να δευτερολογήσει.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, η Κυβέρνηση δεν έχει καθόλου ανάγκη από υποσχέσεις. Έχει ένα πολύ σημαντικό έργο. 
      Είπα ότι στο Νομό Καρδίτσας, τον οποίο ο συνάδελφος προσπάθησε να παρουσιάσει ως εγκαταλελειμμένο, υπάρχουν έργα 11.700.000 ευρώ περίπου. Πέρα απ’ αυτό, είπα ότι στα δύο από τα πέντε θέματα, στο πρώτο και το δεύτερο, υπάρχουν οι αποφάσεις, οι οποίες εντός των ημερών θα υπογραφούν για την εκταμίευση των χρημάτων.
      Θέλω όμως να διευκρινίσω στο συνάδελφο κ. Σιούφα -γιατί φοβάμαι ότι εδώ αρχίζουν οι παρεξηγήσεις- ότι όταν λέμε ότι θα δοθούν χρήματα, για παράδειγμα στο Δήμο Ιτάμου, όπως βλέπω εδώ, για εγκαταστάσεις σκοποβολής και με την υπογραφή ακόμα προγραμματικής σύμβασης, αυτό δε σημαίνει ότι πάει ένα πρωί ο δήμος και λέει «μου υποσχέθηκες ότι θα μου δώσεις εξήντα χιλιάδες για τα έργα σκοποβολής, δώστα μου». Όπως ξέρετε, το οικονομικό και θεσμικό πλαίσιο των σχέσεων ανάμεσα στην Κυβέρνηση, το κράτος, τον κεντρικό προϋπολογισμό και τους Οργανισμούς Τοπικής Αυτοδιοίκησης, έχει αρκετά εκσυγχρονιστεί, ίσως όχι πλήρως, πάντως σε μεγάλο βάθος, έχει σημαντικά εξορθολογιστεί, έτσι ώστε να μην υπάρχει πια το σύστημα των ανέλεγκτων χρηματοδοτήσεων της Τοπικής Αυτοδιοίκησης κατά τη βούληση των Υπουργών.
      Αντίθετα, για να πάρει τα χρήματα ο Δήμος Ιτάμου –και εδώ μπορεί να βοηθήσει ο κύριος συνάδελφος- αυτό που πρέπει να γίνει, είναι ο Δήμος Ιτάμου με μία μικρή μελέτη, την οποία πρέπει να δώσει για το συγκεκριμένο έργο, να ζητήσει την εκταμίευση αυτών των χρημάτων. Οι αρμόδιες υπηρεσίες λένε ότι δεν έχει υποβληθεί το αίτημα. Αν κάποιος μπορεί να διευκολύνει την κατάσταση, τότε θα πρέπει να ζητήσει από το δήμο να προσδιορίσει με μελέτη το φυσικό αντικείμενο, για το οποίο ζητά την εκταμίευση αυτών των χρημάτων, ώστε να μπορέσει να γίνει ομαλά η διαδικασία.
      Όσον αφορά το κλειστό γυμναστήριο του Παλαμά, αυτό είναι ένα έργο, το οποίο κατασκευάζεται. Δεν υπάρχει κάποιο διαφορετικό έργο και εκεί φοβάμαι ότι έχουν εμφιλοχωρήσει κάποιες παρεξηγήσεις, για τις οποίες θα παρακαλέσω τον κ. Σιούφα, ο οποίος με επιμέλεια υπερασπίζεται τα συμφέροντα του νομού και των συμπατριωτών του, να συναντήσει τον κ. Λιάνη, προκειμένου να αποσαφηνιστούν αυτά τα θέματα. Γιατί είναι σωστό –και δεν μπορεί κανείς να διαφωνήσει- να μην υπάρχουν ούτε υποσχέσεις, που δεν υλοποιούνται και μένουν ανεκπλήρωτες, ούτε παρεξηγήσεις, που δημιουργούν κακές εντυπώσεις για όλους.
      Ευχαριστώ.
      ΔΗΜΗΤΡΙΟΣ ΣΙΟΥΦΑΣ: Καθυστερήσατε πολύ, κύριε Υπουργέ. Θα τα δώσει η Κυβέρνηση της Νέας Δημοκρατίας στις 8 Μαρτίου.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Τότε φοβάμαι ότι θα καθυστερήσουν ακόμα περισσότερο.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, η δεύτερη με αριθμό 353/13-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των έργων βελτίωσης της Εθνικής Οδού Αθηνών-Θεσσαλονίκης στο πέταλο του Μαλιακού Κόλπου κ.λπ. διαγράφεται λόγω κωλύματος της Υπουργού.
      Η τρίτη με αριθμό 356.13-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απόρριψη αίτησης συγχρηματοδότησης από το Γ΄ Κοινοτικό Πλαίσιο Στήριξης αποχετευτικού έργου της Ανατολικής Αττικής διαγράφεται λόγω κωλύματος της Υπουργού.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη των επερωτήσεων, θα διακόψουμε για λίγα λεπτά.
      (ΔΙΑΚΟΠΗ)
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, επαναλαμβάνεται η διακοπείσα συνεδρίαση. 
      Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών τροποποίηση του νόμου 2601/1998 «Ενισχύσεις ιδιωτικών επενδύσεων για την οικονομική και περιφερειακή ανάπτυξη της χώρας και άλλες διατάξεις. «
      Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 13/30.10.2003 επερώτηση των Βουλευτών της Νέας Δημοκρατίας κυρίων Αναστάσιου Λιάσκου, Γεωργίου Δεικτάκη, Αριστοτέλη Παυλίδη, Σπυρίδωνος Σπύρου, κ. Παρθένας Φουντουκίδου, κυρίων Ιορδάνη Τζαμτζή, Αλέξανδρου Κοντού, Σταύρου Παπαδόπουλου, Αθηναίου Φλωρίνη, Ανέστη Αγγελή, Μιλτιάδη Βαρβιτσιώτη, Σταύρου Καλογιάννη, Κωνσταντίνου Καραμπίνα, Γεωργίου Καρασμάνη, Κωνσταντίνου Κιλτίδη, Θεόφιλου Λεονταρίδη, Ευάγγελου Μπασιάκου, Αθανάσιου Νάκου, Παναγιώτη Παναγιωτόπουλου, Ιωάννη Παπαθανασίου, Βασιλείου Πάππα, Ευάγγελου Πολύζου, Θεόδωρου Σκρέκα, Κωνσταντίνου Τασούλα, Νικολάου Τσιαρτσιώνη, Κωνσταντίνου Τσιπλάκη, Ηλία Φωτιάδη, Νικολάου Γκελεστάθη, Βασιλείου Τσίπρα, Γεωργίου Σαλαγκούδη προς τον Υπουργό Ανάπτυξης, σχετικώς με την αδυναμία αντιμετώπισης της παρατεταμένης κρίσης στον Τουρισμό και την απουσία πολιτικής και στρατηγικής ανάπτυξης για τον κλάδο. 
      Ως Κοινοβουλευτικός Εκπρόσωπος για την επερώτηση ορίζεται από τη Νέα Δημοκρατία ο Βουλευτής Β΄ Θεσσαλονίκης κ. Γεώργιος Σαλαγκούδης. 
      Ο κ. Λιάσκος έχει το λόγο. 
      ΑΝΑΣΤΑΣΙΟΣ ΛΙΑΣΚΟΣ. Κύριε Υπουργέ, σήμερα που τελειώνει η θητεία σας -γιατί σε δέκα μέρες έχουμε εκλογές- και κλείνει ένας κύκλος, μπορούμε να συζητήσουμε, πλέον, για αποτελέσματα. Και βέβαια η πολιτική, κύριοι συνάδελφοι, κρίνεται μόνο από τα αποτελέσματα. Οι καλές προθέσεις του καθενός είναι δεδομένες. Εγώ δεν τις αμφισβήτησα ποτέ. Το ζήτημα είναι τι αποτελέσματα έχει εισπράξει ο τουρισμός από την πολιτική της κυβέρνησής σας, η οποία, αν θέλετε, είχε όλο το χρόνο να φανεί και σεις είχατε όλο το χρόνο ως αρμόδιος Υπουργός να χαράξετε μία αναπτυξιακή προοπτική για τον κλάδο. 
      Και η αποτίμηση δυστυχώς είναι πενιχρή, τα αποτελέσματα είναι τραγικά. Η πολιτική σας όλα αυτά τα χρόνια είναι ανύπαρκτη. Σας το λέγαμε συνεχώς και όχι μόνο εμείς, γιατί εμείς η Νέα Δημοκρατία είμαστε το κόμμα της Αντιπολίτευσης και εν πάση περιπτώσει μπορεί να θεωρήσει κάποιος ότι είχαμε καταγγελτικό λόγο. Σημασία έχει, όμως, ότι όλοι ανεξαιρέτως οι τουριστικοί φορείς σάς έλεγαν ότι η ανυπαρξία πολιτικής σας, έχει οδηγήσει τον κλάδο σε μια καταστροφική οπισθοδρόμηση. Και βέβαια, κύριοι συνάδελφοι, αυτό όπως αποτυπώνεται με τα στοιχεία δεν μπορεί να το αμφισβητήσει κανείς. Ούτε ο κύριος Υπουργός μπορεί να αμφισβητήσει αυτήν την καταστροφική οπισθοδρόμηση, η οποία έχει φέρει δυστυχώς, τον πιο δυναμικό κλάδο της οικονομίας μας σε μια τραγική κατάσταση, εφόσον το χρονικό διάστημα 2003-2004, σύμφωνα με τα επίσημα στοιχεία καταγράφει, πλέον, συγκεκριμένες απώλειες δύο δισεκατομμυρίων ευρώ.
      Σας λέγαμε, κύριε Υπουργέ, συνεχόμενα ότι ο τουρισμός μας βιώνει τα τελευταία χρόνια μια παρατεταμένη κρίση με ολέθριες επιπτώσεις στην πορεία του και βέβαια, αλυσιδωτές επιδράσεις στο σύνολο της οικονομίας. Πάρα πολλές φορές και καλοπροαίρετα σας κάναμε κατ’ επανάληψη υποδείξεις. Σας είπαμε ότι θα πρέπει να χαράξετε μία οραματική πολιτική με βάθος χρόνου, όπου οι αναπτυξιακές της παράμετροι θα έδιναν τη δυνατότητα να αντιμετωπισθεί αφενός μεν αυτή η κρίση, να ανακάμψει το ελληνικό τουριστικό προϊόν και να συμπορευθεί μ΄ όλες τις άλλες ανταγωνίστριες χώρες, που δυστυχώς όχι μόνο μας έχουν ξεπεράσει, αλλά καταδεικνύουν ποια θα έπρεπε να είναι η πολιτική μας, πράγμα που εμείς αρνούμεθα να αντιληφθούμε. Αρνείσθε να αντιληφθείτε χρόνια ολόκληρα, κύριε Υπουργέ, ότι ο τροχός ανακαλύφθηκε προ εκατομμυρίων ετών και προσπαθείτε να τον ανακαλύψετε. Και ξέρετε κάτι; Σε επίπεδο διαπιστώσεων δε διαφωνήσαμε ποτέ. Σας έχω ακούσει κατ’ επανάληψη. ΄Ημουν μαζί σας σε πάρα πολλές είτε εκδηλώσεις, είτε εκθέσεις των τουριστικών φορέων και βέβαια σ΄ ό,τι αφορά το πλάνο δράσης δεν υπάρχει καμία διαφωνία. Σας άκουσα και πρόσφατα στη Filoxenia, όταν είπατε, κλείνοντας αυτόν τον κύκλο των δύο ετών, τότε στο Υπουργείο Ανάπτυξης. Αντιλαμβάνεσθε πόσο σημαντική μπορεί να είναι η συνεισφορά του τουρισμού στην ελληνική οικονομία.
      Σας άκουσα και όταν μαζί με τον Πρωθυπουργό σας τον απερχόμενο κ. Σημίτη εξαγγείλατε και την τουριστική χάρτα πρόσφατα και βέβαια επαναλάβατε τα αορίστως εξαγγελόμενα, όσα είχατε κατά καιρούς ξαναεξαγγείλει και που στην πράξη αποδεικνύονται κούφια λόγια. Τι έχει γίνει απ’ όλα αυτά που εξαγγείλατε, κύριε Υπουργέ; Θα πρέπει να πείτε εδώ. Τι δρομολογήσατε για να γίνει; Πού είναι ο αναπτυξιακός νόμος; Πού είναι η κινητροδότηση των επενδύσεων; Πού είναι οι μεγάλες επενδύσεις στον κλάδο του τουρισμού; Πού είναι, αν θέλετε, οι εντάξεις και οι απορροφήσεις σ΄ ένα ικανοποιητικό βαθμό, γιατί ξέρετε ότι στα προγράμματα του Υπουργείου σας είναι από ελάχιστες έως ανύπαρκτες. Και εν πάση περιπτώσει, άκουσα τον κ. Σημίτη να αναρωτιέται, πώς μπορεί κάποιος να κάνει επένδυση στην Ελλάδα μ΄ αυτό το σύστημα γραφειοκρατικών αγκυλώσεων και προϋποθέσεων που αν θέλετε αναιρεί κάθε είδους επενδυτική πρωτοβουλία και αναρωτήθηκα και εγώ, ερωτώμενος ο Πρωθυπουργός εγκαλεί τον εαυτό του εις απολογία ή δεν έχει αντιληφθεί ότι τόσα χρόνια αυτός και η Κυβέρνησή του είναι οι υπεύθυνοι που θα έπρεπε να έχουν δημιουργήσει τις προοπτικές για τον κλάδο, αλλά δυστυχώς δεν έκαναν απολύτως τίποτα;
      Επανειλημμένα σας επισημάναμε τα προβλήματα που αντιμετωπίζει ο κλάδος σε σχέση με την παγκόσμια τουριστική αγορά και το διεθνές κλίμα και σας προτρέψαμε να χαράξετε ολοκληρωμένη τουριστική πολιτική και να λάβετε μέτρα ενίσχυσης του κλάδου. Φωνή βοώντος εν τη ερήμω, κύριοι συνάδελφοι. Οι παρεμβάσεις που έπρεπε να είχατε πραγματοποιήσει προ πολλών ετών σε επίπεδο γενικών και ειδικών υποδομών, παραμένουν ακόμα δυστυχώς πολύ πίσω. 
      Ο επικοινωνιακός σας σχεδιασμός είναι ανύπαρκτος. Όλοι εδώ γνωρίζουμε τι συμβαίνει με την προβολή. Σας τα είπαμε κατ’ επανάληψη και άλλες φορές. Η προβολή της χώρας αν γίνεται, όταν γίνεται είναι άκαιρη, είναι μη στοχευμένη, είναι με μειωμένα κονδύλια και βέβαια ξεκινάει όταν όλοι οι ανταγωνιστές μας έχουν τελειώσει τη δική τους διαφημιστική καμπάνια. Πέρυσι ξεκίνησε ουσιαστικά όταν είχαν έρθει οι τουρίστες ήδη στην Ελλάδα και πολλοί απ΄ αυτούς αναχώρησαν για να γυρίσουν πίσω στις πατρίδες τους.
      Βέβαια, σε ό,τι αφορά την αναπτυξιακή νομοθεσία, εδώ, πράγματι, εάν τα πράγματα δεν ήταν τραγικά, θα μπορούσαν να χαρακτηριστούν αστεία. Πόσες φορές κύριε Υπουργέ εξαγγείλατε το νέο αναπτυξιακό νόμο; Θυμάστε; Πόσες φορές μιλήσατε γι αυτό το ολοκληρωμένο πλαίσιο κινητροδότησης που έπρεπε να δημιουργήσει το Υπουργείο σας και βγήκατε με δεκάδες δημοσιεύματα στον Τύπο να το διαφημίσετε; Που είναι ο αναπτυξιακός σας νόμος που θα είναι βατήρας να πατήσει ο τουρισμός και να εκτιναχθεί; 
      Κύριοι συνάδελφοι, οι παραδοσιακές αγορές της χώρας φθίνουν και παρατηρείται αδυναμία διείσδυσης του προϊόντος σε νέες αγορές. Η οργάνωση των εναλλακτικών και των ειδικών μορφών τουρισμού βρίσκεται σε σπαργανώδη μορφή. Και αυτήν την εξαγγείλατε πολλές φορές, κύριε Υπουργέ.
      Το φαινόμενο της εποχικότητας μαστίζει τον κλάδο. Η ποιότητα των προσφερόμενων τουριστικών υπηρεσιών είναι υποβαθμισμένη και δυστυχώς η συνεχώς εξαγγελλόμενη αναβάθμιση της ποιότητας του τουριστικού μας προϊόντος, που τόσο πολύ χτυπιέται από τον ανταγωνιστικό μας περίγυρο, έχει πάει περίπατο.
      Η τουριστική εκπαίδευση υστερεί και δεν ανταποκρίνεται στις σύγχρονες απαιτήσεις της εξελιγμένης τουριστικής αγοράς και των νέων προϊόντων και επειδή πρόσφατα ψηφίσαμε νομοσχέδιο, κύριε Υπουργέ, στο οποίο αρνηθήκατε ουσιαστικά να προσφέρετε μια ανωτατοποιημένη τουριστική εκπαίδευση προσαρμοσμένη στα σύγχρονα τουριστικά προϊόντα, ήρθατε, πάλι, στην τουριστική σας χάρτα να εξαγγείλετε και πάλι το κομμάτι τουριστική εκπαίδευση. Είχατε ξεχάσει ότι τρεις μήνες πριν ψηφίσατε καινούργιο νομοσχέδιο.
      Η αξιοποίηση της τεράστιας περιουσίας του ΕΟΤ εξελίσσεται σε ξεπούλημα από την ΕΤΑ ΑΕ με θολές και αδιαφανείς διαδικασίες που προκαλούν το κοινό αίσθημα, τραυματίζουν το κύρος της χώρας διεθνώς, έχουν προκαλέσει επεμβάσεις εισαγγελέων και αντίκειται στη συνταγματική νομιμότητα.
      Προχθές σας καλέσαμε να πάρετε πίσω το άρθρο 49. Δεν το πράξατε και καταδείξατε ποια είναι ουσιαστικά η γραμμή σας, όταν χρησιμοποιείται μια εταιρεία η οποία ουσιαστικά εκποιεί όπως όπως την περιουσία του δημοσίου με στόχο την κάλυψη των ελλειμμάτων σας.
      Έρχομαι σ΄ ένα άλλο πολύ σημαντικό ζήτημα, κύριοι συνάδελφοι. Η σύνδεση του τουριστικού μας προϊόντος με τους Ολυμπιακούς Αγώνες του 2004, η προβολή και η αξιοποίησή του αποτελεί πλέον μια χαμένη ευκαιρία, κύριε Υπουργέ. 
      Σας καλέσαμε κατ’ επανάληψη, σας το λέγαμε σ’ αυτήν την Αίθουσα κάθε χρόνο: «Επιτέλους, δημιουργήστε αυτό που αυτονόητα δημιούργησαν όλες οι χώρες όπου έγιναν οι αγώνες. Αξιοποιήστε αυτό το συγκριτικό μας πλεονέκτημα, προκειμένου να προβάλουμε την Ελλάδα ως τουριστικό προορισμό και να μπορέσουμε τα επόμενα χρόνια να δώσουμε μία άλλη διάσταση στο τουριστικό μας προϊόν». Δεν ακούγατε τίποτα. Η συνέργια μεταξύ αγώνων και τουρισμού δεν είναι «στα χαρτιά». Από ό,τι εξαγγείλατε, τίποτα μα τίποτα δεν υλοποιήσατε.
      Τίθεται το ερώτημα: σήμερα, μερικούς μήνες πριν από τους αγώνες, θα ξεκινήσετε να διαφημίζετε την Ελλάδα; Ποιες ήταν οι ενέργειές σας όλα αυτά τα χρόνια; Όπως σας έχω πει κατ’ επανάληψη, ούτε μία ταμπέλα δε βάλατε στα κομβικά σημεία εισόδου της χώρας, στα αεροδρόμια, στα λιμάνια, που να λέει: «Καλωσήλθατε στη χώρα που γέννησε τους αγώνες και που το 2004 θα επιστρέψουν σ’ αυτήν».
      Η διάλυση του ΕΟΤ, ο συνεχιζόμενος διοικητικός κατακερματισμός των κρατικών υπηρεσιών τουρισμού, η πολυδιάσπαση, έχουν δημιουργήσει μία χαοτική κατάσταση στο χώρο και δεν επιτρέπουν να διαμορφωθεί ενιαία και αξιόπιστη τουριστική πολιτική γιατί απουσιάζει ο κεντρικός συντονισμός. Αυτή η απουσία πολιτικής έχει οδηγήσει στην πτώση της ποιότητας και της ανταγωνιστικότητας του ελληνικού τουρισμού που καταγράφει πλέον μεγάλες απώλειες εσόδων και παρουσιάζει εικόνα αποσύνθεσης.
      Από την άλλη μεριά, οι ανταγωνίστριες χώρες δραστηριοποιούνται με έντονους ρυθμούς πιέζοντας και περιθωριοποιώντας το προϊόν μας. Σύμφωνα με πρόσφατη μελέτη του Πανεπιστημίου Αθηνών, ενώ η Ελλάδα μέχρι πριν από δέκα χρόνια ήταν πρώτη χώρα σε προτίμηση για διακοπές, τώρα πλέον δεν μπαίνει ούτε στη λίστα των δεκαπέντε πρώτων χωρών. 
      Επίσης, σύμφωνα με τα στοιχεία της Ευρωπαϊκής Ένωσης, η Ελλάδα είναι η μόνη χώρα ανάμεσα στις υπόλοιπες μεσογειακές χώρες (Ισπανία, Ιταλία, Πορτογαλία) που ο τουρισμός της καταγράφει πτωτική πορεία. 
      Παρ’ ότι γνωρίζατε τα συσσωρευμένα προβλήματα του κλάδου, μ΄ αυτήν τη μακροχρόνια και ολέθρια αδιαφορία των κυβερνήσεών σας οδηγήσατε τον ελληνικό τουρισμό σε κρίση δομικού χαρακτήρα. Επιχειρήσατε πρόσφατα με τεχνάσματα και υποσχέσεις της τελευταίας στιγμής να αναστρέψετε το αρνητικό κλίμα και την έντονη δυσαρέσκεια των φορέων που παρακολουθούν επί σειρά ετών τη διόγκωση των προβλημάτων τους και βέβαια την εγκατάλειψή τους στην τύχη τους.
      Κύριε Υπουργέ, πρόσφατα στον προϋπολογισμό απεικονίζατε την πραγματικότητα που τόση ώρα σας περιγράφω. Φαίνεται ξεκάθαρα η μείωση των τουριστικών εισπράξεων η οποία από το 2002 και μετά έχει πτωτική πορεία. Βέβαια, οι καθαρές εισπράξεις από το ταξιδιωτικό συνάλλαγμα, όπως ξέρετε, καλύπτουν το έλλειμμα του εμπορικού ισοζυγίου.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Κύριε Υπουργέ, ξέρετε πώς εξηγείτε αυτήν τη μείωση; Την εξηγείτε στον προϋπολογισμό με τη φράση «εξαιτίας της διεθνούς υφέσεως». Το λέτε επί λέξει ως αποτέλεσμα της υποτονικής οικονομικής δραστηριότητας και, βέβαια, της αβεβαιότητας που συνδεόταν με το Ιράκ.
      Τίθεται το ερώτημα: Θα μας εξηγήσετε πώς η Ελλάδα είναι η μοναδική χώρα παγκοσμίως που ο τουρισμός της επηρεάζεται από την οικονομική ύφεση, τα τρομοκρατικά χτυπήματα και τις κρίσεις; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Οι άλλες δεν επηρεάζονται;
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, θα τα πείτε και θα σας απαντήσω. Ποια άλλη χώρα –θα το πείτε εδώ τώρα- είχε φέτος μείωση και τόσο κατακόρυφη πτώση των τουριστικών εσόδων; Μήπως η διπλανή μας Τουρκία, κύριε Υπουργέ, που έχει σύνορα με το Ιράκ, η οποία είχε αύξηση 6,5% φέτος; 
      Θα πρέπει, λοιπόν, να δώσετε εξηγήσεις, γιατί το αποτέλεσμα αυτό δεν είναι εξαιτίας των πολέμων, των κρίσεων και της υποτονικής οικονομικής δραστηριότητας, αλλά εξαιτίας της ανυπαρξίας της πολιτικής σας.
      Γι’ αυτόν το λόγο, επειδή τώρα φεύγετε, θα πρέπει να γνωρίζει ο ελληνικός λαός ότι ο τουριστικός μας κλάδος χρειάζεται μια άλλη κυβέρνηση και μια άλλη προοπτική, προκειμένου να δώσει την ουσία της ανάπτυξης και να ανακάμψει το τουριστικό μας προϊόν, έτσι ώστε να μπορέσουμε αυτό το συγκριτικό μας πλεονέκτημα να το καταστήσουμε την προμετωπίδα της οικονομικής μας πολιτικής και να επιτύχουμε τη σύγκλιση με ταχύτερους ρυθμούς.
      Κύριε Υπουργέ, θεωρώ, ότι αφήσατε τον τουρισμό μας να πηγαίνει με αυτόματο πιλότο. Η πολιτική σας ήταν απλώς να περιμένουμε τους τουρίστες και τώρα η χώρα εισπράττει τα αποτελέσματά της. Αλλά και εσείς θα εισπράξετε τα αποτελέσματα της πολιτικής σας πολύ σύντομα από τους φορείς του κλάδου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Δεικτάκης έχει το λόγο.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κύριοι συνάδελφοι, ο τουριστικός τομέας είναι γνωστό ότι συνεισφέρει περίπου το 20% του ακαθάριστου εθνικού προϊόντος, είναι, δηλαδή, ο καλύτερος τομέας της εθνικής οικονομίας. Από αυτόν η Ελλάδα εισπράττει περίπου 9.000.000.000 δολάρια το χρόνο και ακόμα απασχολεί το 17% του εργατικού δυναμικού. Επιπλέον, κρατεί και συγκρατεί στον τόπο της καταγωγής τους ανθρώπους που διαφορετικά μπορεί να μετανάστευαν στο κέντρο ή στην Αθήνα. Ακόμα, είναι ο τομέας εκείνος που απορροφά ένα σημαντικό τμήμα των αγροτικών προϊόντων.
      Αυτό τον τόσο σπουδαίο τομέα, εσείς τον αφήσατε στην τύχη του. Πολύ σωστά, λοιπόν, ο κ. Λιάσκος σας είπε ότι πριν δέκα χρόνια ο τομέας αυτός προσήλκυε κατά βάση τους τουρίστες της Ευρώπης και όλου του κόσμου. Η Ελλάδα ήταν η πρώτη χώρα προορισμού για διακοπές. Σήμερα, δέκα χρόνια μετά, εξαιτίας της δικής σας πολιτικής, η Ελλάδα δεν συγκαταλέγεται ούτε στις δεκαπέντε πρώτες χώρες.
      Πότε αλήθεια στηρίξατε τον ξενοδοχοεπιχειρηματία, τον τουριστικό επαγγελματία; Πότε κάτσατε στο ίδιο τραπέζι με τους συλλόγους των ξενοδόχων; Πότε μιλήσατε με αυτούς για τα προβλήματά τους; Οι άνθρωποι αυτοί είναι έρμαια στα όρνεα που λέγονται τουριστικοί operators των ξένων κρατών. Πότε αλήθεια λάβατε υπόψη σας ότι κάθε χρόνο τα συμβόλαια που υπογράφουν οι ξενοδόχοι είναι χειρότερων τιμών από τα προηγούμενα, ενώ ανεβαίνουν οι ασφαλιστικές εισφορές, ανεβαίνουν τα έξοδα;
      Κύριε Υπουργέ, τα αεροδρόμια μας, πλην εκείνο των Σπάτων, είναι γνωστό σε τι κατάσταση βρίσκονται. Θα ήθελα να σας κάνω μία αναφορά για το αεροδρόμιο του Ηρακλείου, αυτό που χθες ο κύριος Πρωθυπουργός είπε στο Ηράκλειο της Κρήτης ότι θα δημιουργήσει. 
      Κάνω μια ερώτηση: Είχατε εξαγγείλει το λοξό διάδρομο του Ηρακλείου. Χρόνια τώρα δαπανήθηκαν εκατοντάδες εκατομμύρια από τον ΟΑΝΑΚ για μελέτες και μετά από δέκα χρόνια περίπου είπατε ότι δεν μπορεί να γίνει, γιατί, δυστυχώς, η μέτρηση των βυθών –πρέπει να επεκταθεί εντός της θαλάσσης- δεν επιτρέπει αυτήν την επέκταση. Αλήθεια, ποιος θα απολογηθεί για αυτά τα εκατοντάδες εκατομμύρια που δαπανήθηκαν; 
      Και άραγε είναι κατάλληλος ο χώρος του καινούριου αεροδρομίου; Αποδείχτηκε από τις τεχνικές μελέτες ότι είναι κατάλληλο; Το Πανεπιστήμιο Αθηνών που έχει κάνει μια πρώτη προσέγγιση στο θέμα, είπε ότι είναι ακατάλληλο. 
      Εσείς έρχεστε εδώ και λέτε ότι θα στοιχίσει 270 δισεκατομμύρια αλλά δε λέτε πού θα τα βρείτε. Ο κ. Χριστοδουλάκης είπε ότι δεν υπάρχουν αυτά τα χρήματα. Από ποια χρήματα αλήθεια θα κατασκευαστεί;
      Όμως συγκριτικά με τα ξένα αεροδρόμια, το αεροδρόμιο της Ρώμης είναι πάρα πολύ φτηνό συγκριτικά με εκείνο των Σπάτων. Το «σπατόσημο», κύριε Υπουργέ, πού πάει; Έκανε μια ερώτηση ένας Βουλευτής του Συνασπισμού και ρώτησε τον κ. Χριστοδουλάκη πού πάνε αυτά τα χρήματα και εκείνος δεν απάντησε. Βεβαίως, πάνε στα ελλείμματα της Ολυμπιακής. Αυτό το γνωρίζουμε. 
      Κύριε Υπουργέ, διαλύετε τον ΕΟΤ. Αλήθεια, πού θα απευθυνθεί ο επιχειρηματίας που θέλει να κάνει κάποιο ξενοδοχείο, ο ξένος που έρχεται σε κάθε νομό; Πού θα απευθυνθεί για κάποια πληροφορία; 
      Θα ήθελα μόνο να κάνω μερικές αναφορές σε δύο περιοχές που αποτελούν το κόσμημα, το στολίδι της Ελλάδος στον τουρισμό. Είναι δύο περιοχές της Κρήτης, της Χερσονήσου και των Μαλλίων. Βιολογικός καθαρισμός δεν υπάρχει στα Μάλλια. Τέσσερα χρόνια τώρα ταλαιπωρείτε αυτήν την περιοχή. Εάν, κύριε Υπουργέ, τα υπόγεια ύδατα που υπάρχουν στην περιοχή αυτή μολυνθούν, τότε τελείωσε ο τουρισμός για την περιοχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζητώ συγγνώμη. Θα μπορούσα να εξαντλήσω το οκτάλεπτο, αν μου επιτρέπετε; 
      ΠΡΟΕΔΡΕΥΩΝ (Κωνσταντίνος Βρεττός): Προχωρήστε.
      ΓΕΩΡΓΙΟΣ ΔΕΙΚΤΑΚΗΣ: Ευχαριστώ.
      Αυτή η περιοχή, κύριε Υπουργέ, έχει πάρα πολλά προβλήματα, πέραν των εγκλημάτων που συμβαίνουν κάθε χρόνο από τους τουρίστες. Κατά βάση έρχονται εκεί «αλκοολτουρίστες», βεβαίως αποδεκτοί μια και αφήνουν χρήματα, αλλά πρέπει κάποια στιγμή και οι υπόλοιποι να προστατευθούν. Υπάρχει άραγε κάποιο όργανο που θα τους προφυλάξει; Ούτε καν αστυνομικό τμήμα δεν υπάρχει στην περιοχή, κύριε Υπουργέ. Δε θα έπρεπε τόσα χρόνια να προστατευθούν οι πολίτες οι δικοί μας οι οποίοι υφίστανται επιθέσεις από τους ξένους μεθυσμένους τουρίστες, αλλά και οι ίδιοι οι τουρίστες μεταξύ τους; Είναι γνωστό το πρόβλημα που έγινε στο Φαληράκι της Ρόδου. Και εκεί ζητήσαμε τη βοήθεια Άγγλων αστυνομικών. Εάν συνέβαινε και αυτό, θα ήταν η μεγαλύτερη εθνική προσβολή που θα υπήρχε στην ελληνική πραγματικότητα.
      Παράλληλα, στην περιοχή των Μαλλίων υπάρχει οικιστικό πρόβλημα. Απαγορεύεται να κτίσουν ξενοδοχεία και μικρές μονάδες. Στην περιοχή αυτή, επειδή είναι κοντά κάποιος αρχαιολογικός χώρος, δεν επιτρέπεται να υπάρξει οικοδόμηση. Δεν επιτρέπεται ακόμα όμως, κύριε Υπουργέ, ούτε να οργωθεί αυτή η περιοχή που είναι κοντά στον αρχαιολογικό χώρο. Είναι ένα αίτημα, το οποίο έπρεπε να είχατε αντιμετωπίσει.
      Κύριε Υπουργέ, η Νέα Δημοκρατία σας είχε προτείνει στο παρελθόν πολλά μέτρα. Δεν λάβατε τίποτα υπόψη σας. Βραχυπρόθεσμα σας είχε πει ότι η δημιουργία Υπουργείου Τουρισμού ήταν αναγκαία, ανάλογα, βέβαια, με τη δυναμικότητα και τον προϋπολογισμό στον τομέα της εθνικής οικονομίας. Η δημιουργία ενός εθνικού αερομεταφορέα τύπου «τσάρτερ» ήταν το μόνο ανταγωνιστικό προς τους tour-operators. Ένας στρατηγικός σχεδιασμός για τον κλάδο του τουρισμού με δεκαετή ορίζοντα θα ήταν αυτό που θα καθόριζε τι έχουμε και τι θέλουμε. Συνεχή και ανελλιπή επαγγελματική προβολή με στόχευση το επιδιωκόμενο είδος του τουρισμού. Βελτίωση των υπαρχόντων υποδομών που στηρίζουν τον τουρισμό. Απλούστευση διαδικασιών στους ΟΤΑ για έργα άμεσης επέμβασης. Μεσομακροπρόθεσμα δημιουργούν υποδομές που στηρίζουν τόσο το μαζικό όσο και τις άλλες μορφές τουρισμού καθώς το δωδεκάμηνο στην Κρήτη είναι ένα γεγονός λόγω των κλιματολογικών συνθηκών. Η Κρήτη ευνοεί λόγω των συνθηκών να σχεδιαστεί ένας δωδεκάμηνος τουρισμός. Στελέχωση του ΕΟΤ σύμφωνα με τις απαιτήσεις της αγοράς. Στελέχωση των γραφείων του ΕΟΤ στο εξωτερικό, τον οποίο σήμερα εσείς διαλύετε. Τουριστική εκπαίδευση. Διαμόρφωση προγραμμάτων σπουδών κατά σχολή, ανώτατη και ανώτερη, σύμφωνα πάντα με τις ανάγκες της αγοράς. Εισαγωγή του μαθήματος της φιλοξενίας στην πρωτοβάθμια εκπαίδευση. Θεωρούσαμε ότι ήταν σημαντικοί παράγοντες, σημαντικές προτάσεις για να μπορέσετε να αναπτύξετε περισσότερο αυτόν τον τουρισμό, αυτόν που θέλει η χώρα μας. Πραγματικά, κύριε Υπουργέ, εμείς και στην προηγούμενη επερώτηση εισπράξαμε άρνηση.
      Την άρνηση αυτή θα εισπράξετε στις 7 Μαρτίου σε αποτέλεσμα της δικής σας πολιτικής. Και να είσθε βέβαιοι ότι η Νέα Δημοκρατία που έρχεται θα κάνει μια σωστή πολιτική με δημιουργία ενός Υπουργείου Τουρισμού που θα νοιάζεται γι’ αυτόν τον ευαίσθητο τομέα της εθνικής οικονομίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: ‘Εχω παρατηρήσει ότι οσάκις πρόκειται να με καλέστε, κύριε Πρόεδρε, το λέτε δειλά-δειλά.
      ΠΡΟΕΔΡΕΥΩΝ (Κωνσταντίνος Βρεττός): Το λέω, γιατί φοβάμαι, ότι θα μιλήσεις πολύ χρόνο. Δίνω πέντε λεπτά εκτός αν θέλεις και δευτερολογία.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, παραξενεύει ίσως η επιμονή μας να φέρουμε προς συζήτηση στη Βουλή θέματα έχοντα σχέση με τον τουρισμό. Η Νέα Δημοκρατία όπως άλλωστε δήλωσαν και οι προλαλήσαντες συνάδελφοί μου, όχι μόνο στην περίπτωση του κοινοβουλευτικού ελέγχου αλλά και σε κάθε άλλη περίπτωση, εντός και εκτός κοινοβουλίου, δηλώνει ότι θεωρεί τον τουρισμό σαν μια από τις σημαντικότερες  δραστηριότητες που έχει ο τόπος μας. Δραστηριότητες οι οποίες όχι μόνο μπορούν να αναδείξουν οικονομικά τον τόπο αλλά προπάντων να κάνουν ό,τι λέει ο Πρόεδρός μας «εξαγωγή πολιτισμού». Ο πολιτισμός είναι αγαθό το οποίο δύναται να προωθηθεί και εκτός  Ελλάδος δια του τουρισμού. Ατυχώς η Κυβέρνηση του ΠΑΣΟΚ επί τόσα χρόνια δεν κατόρθωσε να αξιοποιήσει ό,τι η φύση απλόχερα μας έχει δώσει. Και έτσι, σήμερα, εμείς επειδή προερχόμεθα από τουριστικές περιοχές –το γνωρίζει πολύ καλά ο Υπουργός Ανάπτυξης και αρμόδιος για θέματα τουρισμού- υφιστάμεθα καθημερινώς τα παράπονα, τη διαμαρτυρία και την έκφραση αγωνίας όχι μόνον των συμπατριωτών μας, αλλά και όλων εκείνων που ασχολούνται επαγγελματικά με τον τουρισμό. 
      Η Κυβέρνηση, πάντως, κάποια στιγμή αποφάσισε να ασχοληθεί. Παραμονές των εορτών των Χριστουγέννων και ολίγον προ της ανακοινώσεως απομακρύνσεως του Πρωθυπουργού κ. Σημίτη, συνεκάλεσε ο κ. Σημίτης διϋπουργική επιτροπή περί τον τουρισμό. Πότε; Επαναλαμβάνω. Ολίγον προ της ανακοινώσεως ότι εγκαταλείπει την θέση που κατέχει και εισέρχεται σε μία διαδικασία που την παρακολουθούμε κατ’ αυτές τις ημέρες να εξελίσσεται προ πάντων μέσα από τις κάμερες των τηλεοράσεων.
      Έκαμε και άλλα εκπληκτικά βήματα η Κυβέρνηση. Σας συγχαίρω για την πρωτοβουλία σας κύριε Υπουργέ Ανάπτυξης –σπανίως γίνεται αυτό- να καταθέσετε χθες στις 15 Ιανουαρίου, δηλαδή είκοσι μέρες προ της διαλύσεως της Βουλής, νομοσχέδιο περί «ανάπτυξης του ιαματικού τουρισμού και του θερμαλισμού, με ρυθμίσεις θεμάτων τουριστικής νομοθεσίας». Το πήρα κι εγώ με ενθουσιασμό, λέω «επιτέλους, έστω και κατά την αναχώρηση, πριν κλείσει την πόρτα ο κ. Τσοχατζόπουλος αναχωρών, μας αφήνει παρακαταθήκη αυτό». Και ακούστε τί περιέχει, κύριε Πρόεδρε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπάρχει και άλλο.
      ΑΡΙΣΤΟΤΕΛΗΣ ΠΑΥΛΙΔΗΣ: Περιέχει διατάξεις περί συστάσεως εθνικού συμβουλίου χειροτεχνίας. Θερμά συγχαρητήρια. Άρθρο 33, τακτοποίηση εκκρεμοτήτων του προσωπικού της ΔΕΗ. Και πάλι συγχαρητήρια. Αυτά στις ιαματικές πηγές, διότι μόνο οι  ιαματικές πηγές μπορούν να θεραπεύσουν τα αμαρτήματά σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει «και άλλες διατάξεις».
      ΑΡΙΣΤΟΤΕΛΗΣ ΠΑΥΛΙΔΗΣ:  Πάμε παρακάτω. «Ναυπηγεία Σύρου». Παραχωρεί δικαίωμα χρήσεως του αιγιαλού άνευ αντικρίσματος. Κάντε το και για τα ξενοδοχεία τότε που είναι καθαρώς τουριστικά. Υπάρχουν και άλλες διατάξεις που αναφέρονται στην «αμοιβή του γραμματέως του επιστημονικού συμβουλίου ελέγχου τροφίμων». Σας έχω θαυμάσει από χρόνια. Αυτή είναι η νομοθετική σας πρωτοβουλία κατά την αναχώρηση. Κατά την είσοδο, εδώ και χρόνια, επί κ. Νικολάου Σκουλά, η πρώτη νομοθετική πρωτοβουλία περί τουρισμού ήταν η κατάθεση και συζήτηση νομοσχεδίου περί γυμνισμού. Εντυπωσιακές επεμβάσεις!
      Έτσι, λοιπόν, σήμερα η Νέα Δημοκρατία, παρακολουθούσα τον τρόπο με τον οποίο έχετε ασχοληθεί με τα θέματα του τουρισμού δεν καταγγέλλει, απλώς εκφράζει κάποιες απόψεις, για να καταγραφούν. Τι θα κάμει ο κύριος Υπουργός Αναπτύξεως, μέχρι μεθαύριο, που θα αποχωρήσει από το Υπουργείο του; Τι θα κάμει; Τίποτε απολύτως! Ό,τι είχε να κάμει, θα έπρεπε να το έχει κάμει μέχρι σήμερα. Διότι από 31 Οκτωβρίου, που στην ουσία κλείνει η τουριστική σεζόν, θα έπρεπε να έχει συναγάγει συμπεράσματα για το πώς πέρασε η προηγούμενη χρονιά, πού δεν πήγαμε καλά, και να ιδεί γιατί δεν πήγαμε καλά. Να μην επικαλούμεθα μονίμως το τραγικό γεγονός του πολέμου στο Ιράκ. Αυτό είναι καταφύγιο πλέον σε σας, κύριε Υπουργέ.
      Θα έπρεπε να δείτε τι θα μπορούσε να γίνει για την επομένη σεζόν, η οποία είναι σεζόν μιας χρονιάς σημαντικής. Και το σημαντικό της δεν οφείλεται μόνο στις εκλογές, που, καθώς φαίνεται, θα οδηγήσουν, ό,τι και να κάνετε, σε κυβερνητική μεταβολή. Είναι σημαντική, διότι θα έχουμε τους Ολυμπιακούς Αγώνες.
      Γι’ αυτούς μάλιστα έχω να σας πω ότι η συμμετοχή του Υπουργείου σας είναι μηδενική. Μηδενική! Τα γραφεία που έχετε στο εξωτερικό, που θα έπρεπε να προπαγανδίζουν αυτό το διεθνούς εμβελείας μοναδικό γεγονός, «αέρα βγάζουν οι στεριές»! Πηγαίνετε στις Ηνωμένες Πολιτείες. Τι γραφεία έχετε εκεί; Τι κάνουν για να προσελκύσουν όχι τους Αμερικανούς-Αμερικανούς, αλλά τους Ελληνοαμερικανούς. Προ καιρού φθάσαμε μέχρι την καρδιά της Αμερικής και διαπιστώσαμε ότι υπάρχουν Ελληνόπουλα τα οποία δεν έχουν ακόμη ενημερωθεί για το τι γίνεται. Και αυτό είναι και δική σας δουλειά, κύριε Υπουργέ.
      Στις εκλογικές μας περιφέρειες τι συμβαίνει; Μα, λυπηθείτε μας, έστω και τελευταία στιγμή. Πέστε για λίγο στην ΕΤΑ, αυτή την περίεργη Εταιρεία των Τουριστικών Ακινήτων, να κάμει λίγο «κράτει». Λίγο «κράτει». Ξεπούλημα των πάντων! Αναγκασθήκαμε να πάμε στα δικαστήρια οι Βουλευτές, για να πάρουμε ασφαλιστικά μέτρα κατά της ΕΤΑ –κατά της Κυβερνήσεώς σας, στην ουσία- για να μην ξεπουλήσει το Πρασονήσι. Δεν έμεινε κομμάτι γης που να είναι δώρον Θεού και να μην το έχετε «στο μάτι» για ξεπούλημα! Παραδείγματος χάρη, οι παραλίες στη Ρόδο. Σώσαμε την τελευταία στιγμή τα μνημεία. Σώσαμε την Καλλιθέα. Έγινε αγώνας Ελλήνων Βουλευτών να σώσουμε την Καλλιθέα! Αυτός είναι ο θρίαμβός σας. Αυτός είναι ο θρίαμβός σας!
      Η τουριστική σας πολιτική –αν πω πολιτική και τις αρνητικές παρεμβάσεις σας- εξεδηλώθη με εκπληκτική επιπολαιότητα. Δεν υπάρχει σήμερα οργανωμένη ομάς περί τον τουρισμό ασχολουμένη, η οποία να μην διαμαρτύρεται. Αυτές τις ημέρες έχουμε την ευκαιρία να μετέχουμε στις συγκεντρώσεις τουριστικών παραγόντων. Μετέχετε κι εσείς, κύριε Υπουργέ. Προχτές, στις 9 του μηνός, στη Ρόδο, η Ένωση των Τουριστικών Γραφείων έκοψε την πίτα της, κατά το καθιερωμένο σύστημα. Εκεί ακούστηκαν εξαιρετικά πράγματα. Δεν χρειάζεται να κάνουμε αντιπολίτευση εμείς. Κάνουν οι ίδιοι οι τουριστικοί παράγοντες.
      Και κάτι, το οποίο επεχειρήθη να παρουσιασθεί ως θετικό. Ποιο δηλαδή; Από τους επισκεπτόμενους τη Ρόδο, κύριε Υπουργέ, φεύγουν δηλώνοντας ευχαριστημένοι ένα ποσοστό 52%. Δηλαδή το 48% φεύγει δυσαρεστημένο ή αδιάφορο! Πού; Από τη Ρόδο, κύριε Υπουργέ; Από τη μήτρα του ελληνικού και του διεθνούς –τολμώ να πω- τουρισμού;
      Κάντε μια βόλτα στα τουριστικά νησιά, στην Κω και σ΄ άλλα και θα διαπιστώσετε πόσο πίσω μείναμε στα βασικά έργα υποδομής τουριστικής.
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλίδη, έχετε καλύψει και το χρόνο της δευτερολογίας σας.
      ΑΡΙΣΤΟΤΕΛΗΣ ΠΑΥΛΙΔΗΣ: Τελειώνω, κύριε Πρόεδρε, τώρα την πρωτολογία μου.
      Αφήσατε δε, κύριε Υπουργέ, όλους τους τουριστικούς και κυρίως τους ξενοδοχειακούς μικροεπιχειρηματίες στα χέρια των τραπεζών. Τους «ξεπουπουλιάσατε» με τα πανωτόκια. Περάσατε νόμους, για να ενταθεί η ορμή των τραπεζών σ΄ αυτές τις μικροεπιχειρήσεις. Με αυτόν τον τρόπο ασκήσατε πολιτική. Είναι άσχημη η κατάσταση σήμερα στην Ελλάδα και δεν ενδιαφέρεσθε για τα συμβαίνοντα γύρω σας.
      Τι θα κάνετε, κύριε Υπουργέ, με τη μεγάλη ναυτιλιακή εταιρεία, η οποία υφίσταται την επίθεση τραπεζών; Άλλα κράτη περνούν και νόμους για ειδικές περιπτώσεις. Είναι παραδοσιακή εταιρεία κρουαζιερόπλοιων με χιλιάδες ναυτικούς πληρώματα και με αιμοδοσία τουριστική στα νησιά μας επί χρόνια. Πέστε μας σήμερα «δεν μπορώ να κάνω τίποτα» θα το σεβαστώ απόλυτα. 
     ΠΡΟΕΔΡΕΥΩΝ (Κωνσταντίνος Βρεττός): Κύριε Παυλίδη, παρακαλώ τελειώνετε γιατί έχετε υπερβεί κατά πολύ το χρόνο σας. 
     ΑΡΙΣΤΟΤΕΛΗΣ ΠΑΥΛΙΔΗΣ: … θα συμμεριστούμε την όποια αγωνία σας και αν κάπου πρέπει να παρέμβουμε και εμείς, με δική σας συνεργασία, θα παρέμβουμε. Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Κρήτη, 90 χρόνια από την Ένωσή της με την Ελλάδα», εξήντα πέντε μαθητές από το 2ο Γυμνάσιο Αγίων Αναργύρων Αττικής με τους συνοδούς τους. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες)
     Ο κ. Σπύρου έχει το λόγο. Θα πάρετε και σεις τη δευτερολογία σας; Οι δυο την έχουν πάρει ήδη. 
     ΑΡΙΣΤΟΤΕΛΗΣ ΠΑΥΛΙΔΗΣ: Να μας αφήσετε. 
     ΠΡΟΕΔΡΕΥΩΝ (Κωνσταντίνος Βρεττός): Όχι, δεν σας αφήνω με τίποτα. 
     ΑΡΙΣΤΟΤΕΛΗΣ ΠΑΥΛΙΔΗΣ: Τη ανοχή σας. 
     ΠΡΟΕΔΡΕΥΩΝ (Κωνσταντίνος Βρεττός): Δεν σας αφήνω με τίποτα. Έχετε μιλήσει δέκα λεπτά. Αν είναι δυνατόν! 
     ΣΠΥΡΟΣ ΣΠΥΡΟΥ: Έχουμε χρόνο, κύριε Πρόεδρε, μην εξαντλούμε τα περιθώρια.
     ΠΡΟΕΔΡΕΥΩΝ (Κωνσταντίνος Βρεττός): Με τίποτα. 
     ΣΠΥΡΟΣ ΣΠΥΡΟΥ: Θα συντομεύσω εγώ, θα μιλήσω 9 λεπτά. 
     ΠΡΟΕΔΡΕΥΩΝ (Κωνσταντίνος Βρεττός): Με τίποτα. Αν είναι δυνατόν! Τι το κάναμε εδώ! 
     Ορίστε, κύριε Σπύρου έχετε το λόγο.
     ΣΠΥΡΟΣ ΣΠΥΡΟΥ: Κύριε Πρόεδρε, κύριοι συνάδελφοι, συμμετέχω σήμερα σ΄ αυτήν την επερώτηση προς τον Υπουργό Ανάπτυξης των τριάντα Βουλευτών της Νέας Δημοκρατίας, όχι απλώς για να αναφερθούμε πάλι σ΄ ένα θέμα που αφορά την εθνική μας οικονομία -γνωστό κατά τα άλλα και για τα αίτια και για τις επιπτώσεις που υπάρχουν- αλλά γιατί θέλουμε να διαπιστώσουμε για μια ακόμη φορά αν ο κύριος Υπουργός, ένας από τους κορυφαίους Υπουργούς της Κυβέρνησης, έχει αποκτήσει και αυτός τη νοοτροπία να υποστηρίζει ότι δεν ευθύνεται για τίποτα αλλά φταίνε μόνο οι άλλοι για ό,τι συμβαίνει. Γιατί έτσι, θα καταλήξω στο συμπέρασμα: θα στερηθεί του δικαιώματος να υποστηρίξει ότι δεν πρόκειται να αμαρτήσει στο μέλλον. Γιατί με τη στάση των Υπουργών αυτής της Κυβέρνησης που άλλα λένε, άλλα εννοούν και άλλα πράττουν στην πράξη, επιβεβαιώνεται ότι το κατάστημα απ’ έξω γράφει «σοσιαλισμός» αλλά μέσα εφαρμόζεται μια πολιτική νεοφιλελευθερισμού με έντονο κομματισμό, με συναλλαγή, με διαφθορά, μια εικόνα την οποία έρχεται σήμερα ο νέος Αρχηγός να συγκαλύψει, όταν αυτή η Κυβέρνηση έχει συσσωρεύσει τεράστια προβλήματα στην ελληνική κοινωνία. 
     Έτσι και αυτός ο τόσο ανθηρός τομέας της οικονομίας μας, ο τουρισμός ο οποίος προσέφερε για χρόνια πλούτο, συνέβαλε στην οικονομική μας ανάπτυξη και δημιούργησε χιλιάδες θέσεις εργασίας, βρίσκεται σε μια σταθερή πτωτική πορεία, σε μια βαθιά κρίση από πολλούς λόγους και συγκυρίες που ενδεχομένως οφείλονται σε εξωτερικούς παράγοντες, αλλά σαφώς και από την ανικανότητα, την ανυπαρξία, την αδιαφορία και την έλλειψη μιας ολοκληρωμένης πολιτικής σ΄ αυτόν το σημαντικό τομέα της οικονομίας μας, ο οποίος μαζί με τη ναυτιλία συνέβαλε να μη χάσουμε πάρα πολλές θέσεις στην ανταγωνιστικότητα, στη διεθνή κατάταξη. 
     Είναι ειλικρινά, κύριε Υπουργέ και κύριοι συνάδελφοι, απογοητευτικό μια χώρα με μεγάλη παράδοση ως τόπος προορισμού επισκεπτών απ’ όλο τον κόσμο, ιδιαίτερα την Ευρώπη, ένας απέραντος αρχαιολογικός χώρος με τεράστιες ομορφιές, με φιλόξενους πολίτες και ένα σύμπλεγμα νησιωτικών περιοχών που από πολλά χρόνια τις επισκέπτονται οι ξένοι τουρίστες, σήμερα σταδιακά, να την εγκαταλείπουν μέσα στο ανταγωνιστικό περιβάλλον που υπάρχει, μέσα στην έλλειψη ολοκληρωμένης πολιτικής που αφορά τις υποδομές, την παιδεία στον τουρισμό, τους αναπτυξιακούς νόμους, τη σκληρή φορολογία -άλλοτε με τα αντικειμενικά κριτήρια, άλλοτε με την περαίωση και τη συνάφεια που έχει γονατίσει τις μικρομεσαίες επιχειρήσεις, άλλοτε με τους ασφαλιστικούς νόμους που κάνουν διακρίσεις, ή κάποιες να μην αντέχουν αυτό το μικρό εισόδημα που έχουν από τον τουρισμό το οποίο συνεχώς συρρικνώνεται μέσα από τον ανταγωνισμό και την πίεση των μεγάλων τουριστικών γραφείων- και να την οδηγούν σε μαρασμό.
      Ανάλογα συμβαίνουν και στην πατρίδα μου την Κέρκυρα, την «αρχόντισσα του Ιονίου», που όπως όλα τα νησιά έχει μια μεγάλη παράδοση, γιατί έχει πολιτισμό, έχει ιστορία, έχει υποδομές και αποτελεί από πολλά χρόνια χώρο και τόπο προορισμού χιλιάδων τουριστών, ιδιαίτερα από τις ευρωπαϊκές χώρες. Συνεχώς μειώνεται ο τουρισμός της και κλείνουν οι επιχειρήσεις. Όπως επίσης κλείνει το «Κλάμπ Μεντιτερανέ» μετά από πενήντα χρόνια, αφήνοντας στο δρόμο διακόσιες πενήντα οικογένειες. 
      Αυτή είναι η πολιτική σας και ειλικρινά προσπαθώ μέσα από το λόγο να αντιληφθώ ποια είναι η επιχειρηματολογία σας όταν αναδείξατε, κύριε Υπουργέ, την Αλβανία ως τρίτη χώρα σε αριθμό επισκέψεων στην Ελλάδα. Το 1994 είχαν εισέλθει διακόσιες τριάντα οκτώ χιλιάδες Αλβανοί και το 2002 ένα εκατομμύριο διακόσιες πενήντα πέντε χιλιάδες, όταν οι Ιάπωνες δεν ξεπερνούν τις ογδόντα χιλιάδες έως ενενήντα χιλιάδες και στην γειτονική Ιταλία φθάνουν τις οκτακόσιες εβδομήντα χιλιάδες και οκτακόσιες πενήντα χιλιάδες στην Ισπανία. 
      Αλλά και στον τομέα του συναλλάγματος, κύριε Πρόεδρε και κύριοι συνάδελφοι, δεν πάμε καλύτερα. Τις τελευταίες θέσεις κατέχουμε και εκεί. Ογδόντα ευρώ είναι το κατά κεφαλήν συνάλλαγμα του τουρίστα που έρχεται στην Ελλάδα, ενώ 204 και 208 ευρώ είναι στις γειτονικές ανταγωνίστριες χώρες, όπως στην Ισπανία και στην Ιταλία αλλά και την Πορτογαλία.
      Αυτό δείχνει, κύριε Πρόεδρε, ότι ο τουρισμός μας…
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου κι εγώ λίγο να συνεχίσω, για να ολοκληρώσω το σκεπτικό μου καλύτερα. 
      ΠΡΟΕΔΡΕΥΩΝ (Κωνσταντίνος Βρεττός): Θα πάρετε κι εσείς τη δευτερολογία;
      ΣΠΥΡΙΔΩΝ ΣΠΥΡΟΥ: Να πάρω τη δευτερολογία…
      ΓΕΩΡΓΙΟΣ ΣΑΛΑΓΚΟΥΔΗΣ: Όχι, κύριε συνάδελφε.
      ΠΡΟΕΔΡΕΥΩΝ (Κωνσταντίνος Βρεττός): Διότι είστε και τρεις. Δεν είστε και πολλοί σήμερα. Λείπει και ένας. 
      ΣΠΥΡΙΔΩΝ ΣΠΥΡΟΥ: Κύριε Πρόεδρε, δώστε μου μια δυνατότητα γιατί το θέμα είναι πάρα πολύ μεγάλο. Κατανοώ τον Κανονισμό αλλά ο σκοπός της επερώτησης….
      ΠΡΟΕΔΡΕΥΩΝ (Κωνσταντίνος Βρεττός): Μην καταστρατηγούμε το χρόνο.
      ΣΠΥΡΙΔΩΝ ΣΠΥΡΟΥ: …είναι να αντιληφθούμε ότι αυτό το μεγάλο θέμα -που η Κυβέρνηση πολύ επιδερμικά, ένα μήνα πριν ολοκληρωθεί ο κοινοβουλευτικός της βίος και κατά δύο μήνες γρηγορότερα από το βάρος των αμαρτημάτων της οδηγούμαστε σε εκλογές- απασχολεί ολόκληρη την ελληνική κοινωνία. Η Ελλάδα ήταν χώρος προορισμού και συναλλαγματοφόρος καθώς ήταν ο τουρισμός συνέβαλε πάρα πολύ στην ανάπτυξή μας. Δεν μπορεί να πηγαίνουμε στους Ολυμπιακούς Αγώνες και όλα τα δημοσιεύματα να μιλούν: «Καταστροφική η πορεία του τουρισμού», «Γιατί κόβουν την Ελλάδα οι τουρίστες», «Χάθηκε χρόνος και χρήμα για τον τουρισμό». Και θα ήθελα να μας απαντήσει ο κύριος Υπουργός πώς γίνεται σε μία χώρα όπου την επόμενη τετραετία θα γίνουν οι Ολυμπιακοί Αγώνες, όπως είναι η Κίνα, να μην έχουμε γραφείο τουρισμού. Δεν πρέπει να δοθούν κάποιες απαντήσεις; 
      Με εντολή του Πρωθυπουργού έγινε η διυπουργική επιτροπή, η οποία συνεδρίασε μετά από πέντε μήνες, για να καταλήξει πού; Καλό θα ήταν να ξέρουμε τα αποτελέσματα. 
      Θέλω να κλείσω, λοιπόν, λέγοντας, κύριε Υπουργέ, ότι όταν η κακιά Δεξιά έφτιαξε τις επιχειρήσεις του ΕΟΤ, το Καζίνο, τα Τουριστικά Ακίνητα που έχει στη διάθεσή της σήμερα η επιχείρηση αυτή, το Ταχυδρομικό Ταμιευτήριο κλπ. που βρίσκεται σήμερα, είναι δυνατόν με πολλή ευκολία να ξεπουλάτε δημόσια περιουσία; Δεν θα πρέπει κάποια στιγμή να δώσετε απαντήσεις; Όταν έλαβε αυτήν την περιουσία για να τη διαχειριστεί, την ξεπουλάει με αδιαφανείς διαδικασίες; Φέρατε στη Βουλή διατάξεις για να μπορέσουν να ψηφιστούν, ώστε να λύσετε τα χέρια σας, για να καλύψετε τις «μαύρες τρύπες» και τα ελλείμματα. Αυτό δεν θα πρέπει να μας προβληματίζει και να μας απασχολήσει;
      Βουτιά 10% έκανε το συνάλλαγμα από τον τουρισμό, κύριε Πρόεδρε. Η χώρα μας έχασε 2 δισεκατομμύρια ευρώ.
      ΠΡΟΕΔΡΕΥΩΝ (Κωνσταντίνος Βρεττός): Κύριε Σπύρου, θέλω να είμαι σαφής. Δεν σας δίνω δευτερολογία αν κλείσετε τα οκτώ λεπτά. Και από τη στιγμή που λέω ότι δεν θα σας αφήσω, δεν υπάρχει περίπτωση να το αναιρέσω.
      ΣΠΥΡΙΔΩΝ ΣΠΥΡΟΥ: Ολοκληρώνω, για να πω τις προτάσεις μας στη δευτερολογία μου. 
      Ο τουρισμός, ένας σημαντικότατος τομέας της οικονομίας μας, με την έλλειψη της πολιτικής, με τη διάλυση των υπηρεσιών του ΕΟΤ, με την υστέρηση σε όλους τους τομείς της δημόσιας ζωής, βρίσκεται σε συνεχή κρίση τα τρία τελευταία χρόνια και θα πρέπει να ληφθούν μέτρα. Και επειδή η Κυβέρνηση είναι σε αποχώρηση, θα πρέπει να έρθει μια άλλη κυβέρνηση με μια άλλη πολιτική, κύριε Πρόεδρε, για να μπορέσουμε να αντιμετωπίσουμε αυτά τα προβλήματα. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός):  Από τη δευτερολογία ένα λεπτό…
      ΣΠΥΡΙΔΩΝ ΣΠΥΡΟΥ: Θα την περιορίσουμε.
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, η επερώτηση την οποία καταθέσατε, παρά το ότι έρχεται να συζητηθεί ως τελευταία -από ό,τι αντιλαμβάνομαι- για τον τουρισμό στη διάρκεια αυτής της θητείας της Βουλής έχει το πλεονέκτημα ότι μας δίνει τη δυνατότητα να σας παρουσιάσουμε για μία ακόμη φορά την πολιτική, την οποία ακολουθήσαμε στο χώρο του τουρισμού και η οποία αποτέλεσε τη βάση της δυναμικής εξέλιξης του ελληνικού τουρισμού τα τελευταία δύο χρόνια. 
     Βεβαίως, καθοδηγούμενοι από τη γνωστή αντιπολιτευτική σας στάση, καταστροφολογείτε. Βεβαίως προσπαθείτε να υποστηρίξετε ότι δεν υπάρχει πολιτική για τον τουρισμό. Προσπαθείτε να βρείτε υποστηρικτές των απόψεών σας χρησιμοποιώντας αυθαίρετα στοιχεία, τα οποία δεν ανταποκρίνονται στην πραγματικότητα.
     Γι’ αυτό, κυρίες και κύριοι συνάδελφοι, επιτρέψτε μου να σας πω ότι η πολιτική, την οποία εφαρμόζουμε για την ανάπτυξη του ελληνικού τουρισμού, στηρίζεται στη μακράς διάρκειας μελέτη την οποία πραγματοποιήσαμε τον τελευταίο χρόνο. Καταλήξαμε σ΄ ένα στρατηγικό σχέδιο ανάπτυξης του ελληνικού τουρισμού για την περίοδο των επομένων πέντε ετών, έτσι ώστε η βασική μας πολιτική θέση ότι η οικονομία τουρισμού αποτελεί έναν από τους δυναμικότερους και ανταγωνιστικότερους και πιο εξωστρεφείς κλάδους της ελληνικής οικονομίας να τεκμηριωθεί, να γίνει πραγματικότητα και να συμβάλει στην οικονομική και κοινωνική ανάπτυξη της χώρας μας με εντυπωσιακά νούμερα, συγκεκριμένα πάνω από 15% όσον αφορά τη διαμόρφωση του ακαθάριστου εθνικού προϊόντος και πάνω από 16% όσον αφορά την απασχόληση στη χώρα μας.
     Με βάση, λοιπόν, αυτούς τους βασικούς όρους συμβολής της τουριστικής αγοράς, τη στηρίζουμε με πολιτικές βελτίωσης της ανταγωνιστικότητας των επιχειρήσεων, ανάδειξης των τουριστικών επιχειρήσεων ως βασικούς συντελεστές για την κάλυψη της λειτουργίας της αγοράς με ειδικά προγράμματα μέσα από το επιχειρησιακό πρόγραμμα ανταγωνιστικότητας και επιπλέον αναδεικνύουμε την οικονομία του τουρισμού ως πρώτης προτεραιότητας κλάδο. 
     Τα αποτελέσματα αυτής της πολιτικής δεν περιορίζονται στην καταγραφή απλά ως υπηρεσιών του αριθμού των εισερχομένων τουριστών στην Ελλάδα αλλά στηρίζουν την πολιτική ολοκληρωμένης δημοκρατικής ανάπτυξης της ελληνικής οικονομίας επενδύοντας εξειδικευμένα και ξεχωριστά στην οικονομία του τουρισμού, η οποία βέβαια έχει σημαντικά αποτελέσματα τα τελευταία χρόνια να επιδείξει παρά τις αντίξοες γενικές συνθήκες, παρά τις καταστροφές σε παγκόσμιο επίπεδο που υπήρξαν -τις οποίες ουδείς μπορεί να αμφισβητήσει- καταστροφές οι οποίες επηρέασαν τις οικονομίες όλου του κόσμου, κυρίες και κύριοι συνάδελφοι, είτε σας αρέσει είτε όχι είτε θέλετε να καταθέσετε δήθεν φανταστικά στοιχεία περί αυξήσεως της τουριστικής κίνησης των άλλων χωρών, ενώ αντίθετα υπάρχει μείωση στην ελληνική τουριστική αγορά.
     Κυρίες και κύριοι, η ελληνική τουριστική αγορά κινήθηκε τελικά -παρά τα όσα καταστροφολογικά εσείς καταθέτατε κατά κόρον όλους τους προηγούμενους μήνες- ανοδικά και την περίοδο του 2002. Επομένως παρακαλώ να διορθώσετε τις καταθέσεις σας, διότι σύμφωνα με τα στοιχεία του Παγκόσμιου Οργανισμού Τουρισμού η Ελλάδα το 2002 κατέλαβε τη δέκατη τρίτη θέση στην παγκόσμια κατάταξη χωρών ως προς τον αριθμό αφίξεων αλλοδαπού τουρισμού και την όγδοη θέση μεταξύ των χωρών της Ευρώπης.
     Έτσι, λοιπόν, σε πίνακα που θα σας καταθέσω, βλέπουμε ότι η Ελλάδα το 2002 είχε επισκέπτες δεκατέσσερα εκατομμύρια εκατόν ογδόντα χιλιάδες τουρίστες. Αυτό έναντι του 2001 αποτελεί μία θετική μεταβολή αύξησης 0,9% με συνέπεια να έχουμε στην ευρωπαϊκή αγορά το μερίδιο του 3,5% ως χώρα τουρισμού, η οποία βρίσκεται στην όγδοη σειρά κατάταξης μεταξύ των ευρωπαϊκών χωρών.
      Τα στοιχεία αυτά είναι διεθνή. Είναι από τον διεθνή οργανισμό και τα καταθέτω για να μην υπάρχει καμία αμφιβολία γι’ αυτά τα οποία σας είπα προηγουμένως. 
      (Στο σημείο αυτό ο Υπουργός Ανάπτυξης κ. Απόστολος – Αθανάσιος Τσοχατζόπουλος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παράλληλα η Ελλάδα, κύριοι συνάδελφοι, ανέρχεται στη δέκατη θέση παγκόσμια όσον αφορά τις εισπράξεις για τον τουρισμό για το 2002 και αυτές ανέρχονται σε 9,7 δισεκατομμύρια δολάρια. Αυτό σημαίνει έναντι του 2001 μία μεταβολή κατά 3,1% με συνέπεια να επιβεβαιώνεται η ισχύς της ελληνικής οικονομίας τουρισμού, η οποία συμβάλλοντας με 9,7 δισεκατομμύρια δολάρια στην ενίσχυση της ελληνικής οικονομίας επιβεβαιώνει το χαρακτήρα της, ότι είναι μία από τις πλέον ανταγωνιστικές, τις πλέον εξωστρεφείς οικονομικές δραστηριότητες στη χώρα μας.
      Κύριοι συνάδελφοι, θα έλεγα ότι η χρονιά 2003, παρ΄ όλο που είχε τις δυσκολίες των γεγονότων, όπως ξέρετε, του πολέμου του Ιράκ και μας οδήγησε αναγκαστικά στην έναρξη της τουριστικής μας καμπάνιας μόνο τον Απρίλιο, εντούτοις ενισχύθηκε με 7 εκατομμύρια ευρώ επιπρόσθετα, ώστε να αντιμετωπίσουμε τις συνέπειες του πολέμου από το Ιράκ εξασφαλίζοντας μία δυναμική διαφήμιση και έτσι επετεύχθη το αποτέλεσμα των 14 εκατομμυρίων τουριστών για τη χρονιά του 2002. 
      Για το 2003, κύριοι συνάδελφοι, παρ΄ όλο που είχαμε την καθυστέρηση, όπως είπα, τους πρώτους μήνες μέχρι και το Μάιο-Ιούνιο, την πτωτική τάση booking από τη μεριά των ενδιαφερομένων τουριστών, εν τούτοις η ανάκαμψη η οποία πραγματοποιήθηκε τους καλοκαιρινούς μήνες της χρονιάς 2003 αλλά και μέχρι σήμερα μας οδηγεί στο συμπέρασμα ότι τελικά ο αριθμός τουριστών θα έχει μία πολύ μικρή μείωση τη χρονιά του 2003 έναντι του 2002, που θα κυμανθεί γύρω στο 2% με 2,5%, όπως σας έχω πει επανειλημμένως. Οι εισπράξεις από την κίνηση του τουριστικού ρεύματος τη χρονιά 2003 θα κυμανθούν σε μία αντίστοιχη μείωση, σ΄ ένα ποσοστό γύρω στο 2% με 3% αποδεικνύοντας την ελκτικότητα και τη δύναμη της ελληνικής τουριστικής οικονομίας σ΄ αυτήν τη δύσκολη χρονιά που όλες οι χώρες του κόσμου τους πρώτους τέσσερις, πέντε μήνες υπέστησαν τις συνέπειες αυτού του πολέμου, με αποτέλεσμα να μην προχωρούν οι παραγγελίες και οι κλήσεις σε σχέση με το τουριστικό προϊόν στα τουριστικά γραφεία. Εν τούτοις ανταποκριθήκαμε με επιτυχία και μπορέσαμε να ολοκληρώσουμε τη χρονιά του 2003 με αριθμούς οι οποίοι πράγματι αποδεικνύονται. 
      Κύριοι συνάδελφοι, επειδή εμένα δεν μου αρέσει…
      ΣΠΥΡΙΔΩΝ ΣΠΥΡΟΥ: Αυτά τα λέτε μόνο εσείς. Κανείς δεν τα λέει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας παρακαλώ. 
      Κύριοι συνάδελφοι, επειδή εμένα δεν μου αρέσει να υποστηρίζω πράγματα άνευ στοιχείων, σας έχω ετοιμάσει μία ολόκληρη έκθεση εξέλιξης της τουριστικής κίνησης τόσο για το 2002 όσο και για το 2003, για να μπορέσετε πράγματι με στοιχεία τόσο από την Τράπεζα της Ελλάδος όσο από τη Στατιστική Υπηρεσία και τις υπηρεσίες του Ελληνικού Τουρισμού να επιβεβαιώσετε του λόγου το αληθές και γιατί η εξέλιξη στις άλλες χώρες είναι ανάλογη με αυτήν την οποία έχουμε στην Ελλάδα.
Να επιβεβαιωθεί επίσης πόσο τελικά σημαντική δύναμη είχε η εξέλιξη του τουρισμού προς την Ελλάδα διατηρώντας τα στοιχεία τα οποία σας ανέφερα. 
      Βεβαίως για τη χρονιά 2004 που είναι και η χρονιά των Ολυμπιακών Αγώνων, είμαστε αισιόδοξοι ότι η κάλυψη τουριστικού ρεύματος θα ανέλθει σημαντικά. Προβλέπουμε –πάλι  με στοιχεία του διεθνούς τουρισμού- ότι τα επόμενα χρόνια, δηλαδή μέχρι το 2008, θα έχουμε σταθερή αύξηση του τουριστικού ρεύματος στην Ελλάδα της τάξεως του 5%. 
      ΣΠΥΡΙΔΩΝ ΣΠΥΡΟΥ: Από πουθενά δεν προκύπτει αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε αλλά αυτή είναι η εκτίμηση του Διεθνούς Οργανισμού Τουρισμού, είτε σας αρέσει είτε όχι. 
      Εμείς ναι, ισχυροποιούμε την πρόβλεψη αυτή υπολογίζοντας ότι το 2004 θα είναι πράγματι μία καλή χρονιά αυξημένης εισόδου τουριστών στην Ελλάδα και για ένα άλλο λόγο, διότι προβλέψαμε και εξασφαλίσαμε έγκαιρα όλη την επικοινωνιακή πολιτική μας, όλη τη διαφήμιση η οποία ξεκίνησε για πρώτη φορά –για το 2004- το 2003. 
      Μάλιστα στις 23 Δεκεμβρίου ξεκίνησε μία νέα καμπάνια προσέλκυσης της τουριστικής αγοράς στην Ελλάδα εξασφαλίζοντας για τη χρονιά 2004 μέσα από την αλλαγή της πολιτικής μας μία πρωτοφανούς ύψους χρηματοδότηση για την τουριστική διαφήμιση 45 εκατομμυρίων ευρώ, ενώ τη χρονιά του 2003 δαπανήσαμε 25 εκατομμύρια ευρώ για τη διαφήμιση διεθνώς, ξεπερνώντας ουσιαστικά τις δυσκολίες –τις οποίες, όπως ανέφερα προηγουμένως, έτσι και αλλιώς παγκόσμια, διεθνώς, παρουσίαζε αυτή η αγορά τουρισμού- και με επιπρόσθετα 7 εκατομμύρια ευρώ τα οποία διατέθηκαν το 2003 για να ενισχύσουμε το ξεπέρασμα των συνεπειών της παγκόσμιας κρίσης. 
      Κυρίες και κύριοι συνάδελφοι, επειδή τα στοιχεία αυτά δεν θα ήθελα να κατατεθούν απλά ως ενημερωτικά στοιχεία, θα ήθελα να καταθέσω ένα διάγραμμα –ένα σχέδιο αν θέλετε- για το ότι αντίστοιχα η προβολή η διαφημιστική των προγραμμάτων του ΕΟΤ της περιόδου της δικής σας θητείας ουδέποτε κατατέθηκε πριν από το μέσο ή και από τέλος της χρονιάς στην οποία πραγματοποιούνταν. Έχω, λοιπόν, εδώ όλη τη διαφημιστική προβολή των ετών 1991 και 1992 από τη μεριά της Νέας Δημοκρατίας, από την οποία προκύπτει ότι αυτά τα προγράμματα ποτέ δεν παρουσιάστηκαν έγκαιρα.
      (Στο σημείο αυτό ο Υπουργός Ανάπτυξης Απόστολος Αθανάσιος Τσοχατζόπουλος καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Όπως είπατε στην κριτική σας, κύριε συνάδελφε, ήταν ευκαιριακά, ήταν κατόπιν εορτής και δεν ανταποκρίθηκαν ποτέ στην ουσία στήριξης του τουρισμού. 
      ΣΠΥΡΙΔΩΝ ΣΠΥΡΟΥ: Πήγε καλά ο τουρισμός όμως, ενώ τώρα δεν πάει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ενώ αντίθετα –θέλω να είμαι πολύ συγκεκριμένος- η δική μας ευθύνη για την παρουσίαση των διαφημιστικών προγραμμάτων αποδεικνύεται από το γεγονός ότι για πρώτη φορά τα τελευταία είκοσι χρόνια η καμπάνια για την ελληνική διαφήμιση τουρισμού ξεκινάει το Δεκέμβριο της προηγούμενης χρονιάς -δηλαδή το  2003- συνεχίζεται έντονα αυτήν την περίοδο –με μία σειρά από διεθνείς πρωτοβουλίες τον Ιανουάριο, το Φεβρουάριο και το Μάρτιο του 2002- και παράλληλα ξεκινά τον Ιούνιο η διαφήμιση του 2004, η οποία έρχεται να συμπληρώσει αυτήν τη διαφήμιση την οποία κάνει ο ελληνικός τουρισμός, έτσι ώστε να είναι πράγματι η χρονιά του 2004 μια δυναμική χρονιά η οποία έγκαιρα προβάλλεται. 
      Γι’ αυτό είμαστε αισιόδοξοι ότι ο αριθμός των τουριστών θα υπερβεί και θα επιβεβαιώσει τις προβλέψεις του Παγκόσμιου Διεθνούς Οργανισμού Τουρισμού ότι θα είναι αυξητική η πορεία του τουρισμού στην Ελλάδα.
      Βεβαίως, κυρίες και κύριοι συνάδελφοι, επιτρέψτε μου να πω ότι δεν αρκεί η διαφήμιση για να ενισχύσουμε την πολιτική τουρισμού, δεν αρκεί μόνο η διαφήμιση για να στηρίξουμε την τουριστική οικονομία. Πρέπει να προωθήσουμε και μια ολοκληρωμένη πολιτική, μία πολιτική την οποία πρόσφατα είχαμε τη δυνατότητα να συζητήσουμε και να εγκρίνουμε στο Εθνικό Συμβούλιο Τουρισμού.
      Το Εθνικό Συμβούλιο Τουρισμού, το οποίο λειτούργησε φέτος για τρίτη φορά, αποτελεί το χαρακτηριστικό όργανο κατεύθυνσης, πολιτικής για τον τουρισμό. Συμμετέχουν, όπως ξέρετε, οι εκπρόσωποι όλων των φορέων και είναι κοινή η συμφωνία, η αποδοχή και η στήριξη αυτής της πολιτικής τουρισμού, την οποία προωθούμε.
      Κι επειδή, κυρίες και κύριοι συνάδελφοι, εμένα δεν μου αρέσει να λέμε μόνο λόγια, θα ήθελα να σας καταθέσω επιπρόσθετα το στρατηγικό σχέδιο ανάπτυξης του ελληνικού τουρισμού για την πενταετία που έχουμε μπροστά μας, έτσι ώστε να γνωρίζετε κι εσείς επίσημα πλέον -παρ’ όλο που σας τα έχω πει αρκετές φορές και σε προηγούμενες συναντήσεις- ότι έχει περιεχόμενο, ότι έχει δεσμεύσεις, ότι έχει στόχους η πολιτική τουρισμού, την οποία έχουμε καταθέσει, την οποία έχουν εγκρίνει οι κοινωνικοί φορείς και αποτελεί τη βάση της οικονομικής και κοινωνικής ανάπτυξης της χώρας.
      Διότι συγκροτώντας ουσιαστικά τη δύναμή της η οικονομία τουρισμού, μέσα από τις συνολικές εισπράξεις που πραγματοποιούνται στη χώρα, μέσα από τη συλλογική ζήτηση που διαμορφώνεται στη χώρα από το τουριστικό ρεύμα, αναδεικνύει τη συμβολή της στην ελληνική οικονομία με ποσοστά, όπως σας είπα και προηγουμένως, ιδιαίτερα σημαντικά. Διότι το 15% του ΑΕΠ στη μεγέθυνση της ελληνικής οικονομίας, συμβάλλεται και προσφέρεται από την οικονομία του τουρισμού και τις επιχειρήσεις οι οποίες αποτελούν αυτόν τον κλάδο και εμείς τις τιμούμε ιδιαίτερα. 
      Προωθούμε μια επιχειρηματική πολιτική στήριξης των επιχειρήσεων. Ο ιδιωτικός τομέας αναδεικνύεται ουσιαστικά σε πρωταθλητή της οικονομίας του τουρισμού, συγκροτώντας το 75% της οικονομίας του τουρισμού και αποτελώντας γι’ αυτόν το λόγο ένα βασικό παραγωγικό δυναμικό της χώρας, που διαμορφώνει θέσεις εργασίας, οι οποίες ανέρχονται στο 17% της απασχόλησης στη χώρα μας, μέσα από την αγορά τουρισμού, μια συμβολή την οποία τιμούμε, την οποία υποστηρίζουμε και γι’ αυτό μπορεί σταθερά να έχει αυξητική πορεία και να επιβεβαιώνει ότι η πολιτική του ΠΑΣΟΚ είναι τελικά προς όφελος του ελληνικού τουρισμού, αναδεικνύει τους εργαζόμενους ως βασικό συντελεστή αυτού του αποτελέσματος αλλά συγχρόνως στηρίζει και τις επιχειρήσεις με τα ειδικά αναπτυξιακά προγράμματα του ΕΠΑΝ, στα οποία συμμετέχουν σε εντυπωσιακό ποσοστό οι επιχειρήσεις.
      Έτσι νομίζω ότι επιβεβαιώνεται αυτή η πολιτική, η οποία στους εργαζόμενους προσφέρει μια νέα εκπαιδευτική πολιτική, μια πολιτική κατάρτιση, μια πολιτική δυνατότητα στήριξης του ρόλου των εργαζομένων στην ελληνική τουριστική οικονομία. Και αυτό επιβεβαιώνεται, όταν στο πρόσφατο νομοσχέδιο για την εκπαίδευση του τουρισμού συμφωνήσατε μαζί μας, κύριοι συνάδελφοι, στην αναβάθμιση της τουριστικής εκπαίδευσης την οποία παρέχουμε. 
      Και για να μπορέσω και πάλι να μη μιλώ μόνο με γενικές εκτιμήσεις αλλά με στοιχεία, θέλω να καταθέσω το CD, μέσα από το οποίο αναδεικνύεται ο ρόλος του ΟΤΕ, του Οργανισμού Τουριστικής Εκπαίδευσης στο ανταγωνιστικό περιβάλλον της τουριστικής αγοράς σαν το επίσημο στοιχείο επιβεβαίωσης της πολιτικής, η οποία πραγματοποιείται σ’ όλη τη χώρα και δίνει τη δυνατότητα για πρώτη φορά μετά από πολλά χρόνια, οι εργαζόμενοι στο χώρο του τουρισμού να συμμετέχουν σε προγράμματα επαγγελματικής κατάρτισης, σε προγράμματα διά βίου μόρφωσης, αναβαθμίζοντας ποιοτικά τη συμβολή τους στην ελληνική οικονομία τουρισμού.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τo προαναφερθέν CD, τo οποίo βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, δεν θα ήμασταν αντικειμενικοί και πλήρεις και δεν θα απαντούσαμε στις κατηγορίες που μας απευθύνατε, καταστροφολογώντας για την πορεία του ελληνικού τουρισμού, αν εγώ δεν έκανα αναφορά και στον τρόπο υλοποίησης του συγκεκριμένου σχεδίου στρατηγικής ανάπτυξης του ελληνικού τουρισμού 2004-2010. 
      Κύριοι συνάδελφοι, ενοχληθήκατε διότι έχουμε καταθέσει το νομοσχέδιο για τον ιαματικό τουρισμό, το οποίο θα συζητηθεί και θα ψηφιστεί απ’ αυτήν τη Βουλή τις επόμενες ημέρες. Η Βουλή θα συνεχίσει τις εργασίες της μέχρι τις 12 Φεβρουαρίου, εκτός και αν δεν το αποδέχεστε και δεν νομιμοποιείτε τη λειτουργία του Εθνικού Κοινοβουλίου. Εγώ βεβαίως κατανοώ την ανάγκη να τρέξετε στις εκλογικές σας περιφέρειες και να ψάξετε να βρείτε νέα επιχειρήματα για να αντιμετωπίσετε την κρίση, η οποία διαπιστώνουμε ότι υπάρχει στην εκλογική σας στρατηγική μέσα από την αδυναμία σας να αντιμετωπίσετε τον αιφνιδιασμό από την ανάδειξη νέου Προέδρου και νέας ηγεσίας στο ΠΑΣΟΚ, αλλά αυτό είναι ένα θέμα το οποίο δεν πρέπει να περιορίσει την υποχρέωσή σας για τη συμμετοχή στις δραστηριότητες του Κοινοβουλίου. 
      Γι’ αυτόν το λόγο, κυρίες και κύριοι συνάδελφοι, θα έχουμε τη δυνατότητα να συζητήσουμε αναλυτικά για την πολιτική μας σχετικά με τον ιαματικό τουρισμό και τις άλλες ρυθμίσεις που περιλαμβάνουμε σ’ αυτό το νομοσχέδιο. Ελπίζω ότι θα έχουμε τη δυνατότητα να συζητήσουμε και για ένα άλλο νομοσχέδιο, το οποίο έχουμε καταθέσει για τον τουρισμό και στο οποίο προβλέπεται η νομοθετική παρέμβαση στην τελική διαμόρφωση τόσο του ΕΟΤ όσο και της Γενικής Γραμματείας Τουρισμού, όπως επίσης και η διαμόρφωση της ιδιωτικής εταιρείας μάρκετινγκ, η οποία αποτελεί εργαλείο στήριξης του ελληνικού τουρισμού. Αυτό το νομοσχέδιο έχει κατατεθεί στο Ελληνικό Κοινοβούλιο και ελπίζω ότι θα προλάβουμε να το συζητήσουμε και να επιτύχουμε μία επικύρωση από τη Βουλή της πολιτικής στήριξης του ελληνικού τουρισμού. Λέω ότι ελπίζω, γιατί αν δεν προλάβουμε, αυτό δεν θα μειώσει τη σημασία ολοκλήρωσης μίας προσπάθειας, η οποία πράγματι στηρίχθηκε στο διάλογο, στη συνεργασία με όλους τους φορείς του τουρισμού. Τους τελευταίους μήνες δουλέψαμε συλλογικά τόσο στο Εθνικό Συμβούλιο Τουρισμού όσο και στο Εθνικό Συμβούλιο Ανταγωνιστικότητας της ελληνικής οικονομίας, όπου η συμβολή της βιομηχανίας και του τουρισμού αντιμετωπίσθηκε ως μία κοινή συμβολή οικονομικής και αναπτυξιακής προοπτικής για την ελληνική οικονομία. Με βάση αυτόν το διάλογο καταλήξαμε στα συγκεκριμένα στοιχεία, με τα οποία καταθέτουμε αυτήν την πολιτική προς υλοποίηση.
      Κυρίες και κύριοι συνάδελφοι, επιτρέψτε μου να πω ότι ο ελληνικός τουρισμός έχει ανάγκη συγκεκριμένου σχεδίου βελτίωσης της ποιότητας, της ανταγωνιστικότητας και της παραγωγικότητας. Μόνο με αυτόν τον τρόπο θα μπορέσουμε να σταθούμε στη διεθνή αγορά με τον ανταγωνισμό που πολύ έντονα πλέον διαμορφώνεται, μόνο έτσι θα μπορέσουμε να αντιμετωπίσουμε καταστάσεις που πλέον είναι ανταγωνιστικότερες του παρελθόντος. 
      Η ελκυστικότητα του ελληνικού τουρισμού έχει σημαντικά χαρακτηριστικά και ενισχύεται από το γεγονός της τέλεσης των Ολυμπιακών Αγώνων. Θα ενισχυθεί πολύ περισσότερο τα επόμενα χρόνια όχι από την τέλεση των Ολυμπιακών Αγώνων αλλά από το σύνολο των υποδομών γιατί τα τελευταία επτά χρόνια, δηλαδή από τότε που αναλάβαμε τις υποδομές, δεσμεύσαμε πόρους, προωθήσαμε πολιτικές και υλοποιήσαμε μία συνολική ανανέωση, μία μεταμόρφωση των υποδομών στην Αθήνα, η οποία γίνεται μία νέα πόλη με αφορμή τους Ολυμπιακούς Αγώνες. Η Αθήνα θα αποτελέσει το μεγάλο πλεονέκτημα για τον ελληνικό τουρισμό τα επόμενα χρόνια, διότι αυτές οι αλλαγές που πραγματοποιήθηκαν, θα αποτελέσουν τη βάση ενδυνάμωσης και ενίσχυσης της τουριστικής ζήτησης για τη χώρα μας, έτσι ώστε να μπορέσει να ενισχυθεί η ελληνική οικονομία ακόμα περισσότερο από την τουριστική οικονομία και την τουριστική αγορά.
      Βεβαίως φιλοδοξούμε αυτήν την πολιτική στήριξης του ελληνικού τουρισμού που προκύπτει από τους Ολυμπιακούς Αγώνες, να τη συνεχίσουμε και με μια άλλη δέσμευση, την οποία προωθούμε και είναι δέσμευση δημιουργίας ενός απαραίτητου σχεδίου στρατηγικής ανάπτυξης για το 2008 για τη Θεσσαλονίκη, όπου φιλοδοξούμε να έχουμε την EXPO ως μία σημαντικότατη τουριστική δραστηριότητα που έχει μεγάλη σημασία για την ελληνική οικονομία, δεσμεύοντας -όπως έγινε για τους Ολυμπιακούς Αγώνες πριν επτά χρόνια- πόρους και προωθώντας πολιτικές, για να διαμορφώσουμε μία αντίστοιχη στέρεα υποδομή, επίσης επιτυχή και αποτελεσματική, όπως θα γίνει με τους Ολυμπιακούς Αγώνες της Αθήνας και για την EXPO  Θεσσαλονίκης, ώστε  να ανταποκριθούμε κατ’ αυτόν τον τρόπο στη μεγάλη ανάγκη στήριξης της ελληνικής περιφέρειας, η οποία έχει ανάγκη να δυναμώσει τις τουριστικές της υποδομές. 
      Μιλάμε για μια πολιτική, η οποία βέβαια δεν θα περιοριστεί μόνο στη Θεσσαλονίκη, μία πολιτική η οποία θα δυναμώσει τις τουριστικές υποδομές σ’ ολόκληρη την ελληνική περιφέρεια και ιδιαίτερα στους βασικούς τουριστικούς χώρους. Επομένως μ’ αυτόν τον τρόπο, κύριε Πρόεδρε, ερχόμαστε να απαντήσουμε με ολοκληρωμένη πλήρη πολιτική τουρισμού, η οποία υλοποιείται με ένα δυναμικό τρόπο σ’ όλους τους τομείς, στο χώρο της παραγωγής, στο χώρο των υπηρεσιών, στο χώρο της προβολής, στο χώρο της ποιότητας, για να αποδείξουμε ότι ανταποκρινόμεθα στις ευθύνες μας απέναντι στον ελληνικό λαό, διότι στις μέρες μας ο ελληνικός τουρισμός δυνάμωσε. Στις μέρες μας ο ελληνικός τουρισμός αναβαθμίστηκε. Στις μέρες μας απέκτησε κύρος, προβολή, αναγνώριση και αυτό νομίζω ότι είναι η προσφορά, την οποία καταθέτει η Κυβέρνηση του ΠΑΣΟΚ στον ελληνικό τουρισμό. 
      Ευχαριστώ πολύ, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΑΝΑΣΤΑΣΙΟΣ ΛΙΑΣΚΟΣ: Ναι, αλλά οι φορείς τα ξέρουν αυτά; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας είπα, στο Εθνικό Συμβούλιο το συναποφασίσαμε. Εγώ σας έδωσα στοιχεία, πάρτε τα να τα μελετήσετε. 
      ΠΑΝΑΓΙΩΤΗΣ ΚΡΗΤΙΚΟΣ: Έχουμε κατανείμει τις δυνάμεις των …..
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, πριν δώσω το λόγο στον κ. Σαλαγκούδη, θα ήθελα να σας ανακοινώσω ότι τη συνεδρίασή μας παρακολουθεί ο Ούγγρος συνάδελφος κ. Ματίας Εόσι, που είναι μέλος της Πολιτικής Επιτροπής του Συμβουλίου της Ευρώπης και έχει οριστεί εισηγητής να συντάξει έκθεση για την κατάσταση στην Κύπρο. 
      Η Βουλή τον καλωσορίζει. 
      (Χειροκροτήματα από όλες τις πτέρυγες)
      Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, τελειώνοντας ο κύριος Υπουργός αναφέρθηκε και στην πόλη που εκλέγεται, στη Θεσσαλονίκη, λέγοντας αν διαφωνούμε που λειτουργεί η Βουλή, γιατί πρέπει να πάμε στις εκλογικές μας περιφέρειες. Θα ήθελα να πω, το εξής: Κύριε Υπουργέ, πέντε Υπουργοί από τη Θεσσαλονίκη προσπαθήσατε, πραγματικά κοπιάσατε πάρα πολύ, ιδρώσατε για να αναβαθμίσετε τελικά τη Θεσσαλονίκη. Και έτσι της δώσατε το μετρό που είναι απαραίτητη προϋπόθεση για να διεκδικήσουμε να λειτουργήσει αποτελεσματικά η οδηγία 2008 και με την τελευταία σήμερα ανακοίνωση συνεχίζετε τον πρωταθλητισμό στην εξαπάτηση των Θεσσαλονικέων. Φτιάξατε, είναι γεγονός. Διασχίζουμε την υποθαλάσσια αρτηρία. Λειτούργησε η δυτική είσοδος της πόλης που την έχετε γιαπί εδώ και δεκαπέντε χρόνια. Φτιάξατε τους μισούς κόμβους της περιφερειακής. Αλλά για ρωτήστε τους Θεσσαλονικείς, τι τραβούν από το κυκλοφοριακό πρόβλημα που αντιμετωπίζουν; Στο αεροδρόμιο υποτίθεται ότι γίνονται έργα εδώ και οκτώ χρόνια που είστε στην Κυβέρνηση και μάλιστα εσείς είστε από τους πρώτους Υπουργούς της Κυβέρνησης μαζί με τους υπόλοιπους.
       Πέντε, λοιπόν, Υπουργοί της Κυβέρνησης Σημίτη για τη Θεσσαλονίκη, κατάφεραν τελικά να υποβαθμίσουν την πόλη, να κόψουν την προοπτική της και να μείνουν μόνο στα λόγια.
      Πιστεύω, κύριε Υπουργέ, ότι οι Θεσσαλονικείς δεν εξαπατώνται άλλο πλέον. Θα ήθελα να πω ότι στην εξαπάτηση του ελληνικού λαού έχετε τρομακτικές επιδόσεις και αυτό προσπαθείτε να κάνετε και τώρα με την κατάθεση νομοσχεδίων. Χθες ήταν οκτώ, σήμερα έγιναν δέκα, περιμένουμε άλλα πέντε. Δεν προλαβαίνουν σε καμία περίπτωση να συζητηθούν. Απορώ γιατί αυτή η Κυβέρνηση εννοεί να τα καταθέτει. 
      Εδώ θα ήθελα να παρακαλέσω τον Πρόεδρο της Βουλής να παρέμβει επιτέλους, να προστατεύσει το κύρος του Κοινοβουλίου.  Βεβαίως μετά τις εκλογές στις 7 Μαρτίου θα αλλάξει η σύνθεση του Κοινοβουλίου στα πρόσωπα, όμως το κύρος του Κοινοβουλίου πρέπει να το προστατεύσουμε για να μείνει υψηλό και μετά τις εκλογές. Δεν μπορεί να κατατίθενται την τελευταία στιγμή νομοσχέδια και να συζητούνται καθ’ ον τρόπο συζητούνται. Συνήθως, όταν έχουν προαναγγελθεί οι εκλογές, οι μόνες ρυθμίσεις που θα έπρεπε να έρχονται εδώ στη Βουλή για να τις συζητάμε, είναι αυτές που είναι απαραίτητες για να κινηθεί το κράτος μέχρι τις εκλογές. Δεν νομίζω ότι πρέπει να έρχονται τώρα πολυνομοσχέδια που αλλιώς επιγράφονται, άλλες διατάξεις προστίθενται και δεν έχουν καμία συνοχή μεταξύ τους. 
      Επίσης θα ήθελα να παρατηρήσω ότι είναι εγκληματικό αυτό που κάνετε. Ούτε εσείς οι ίδιοι οι Υπουργοί παρακολουθείτε τα νομοσχέδιά σας. Κύριε Υπουργέ, εσείς έχετε καταθέσει δύο νομοσχέδια που έχουν δύο ίδια άρθρα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σκόπιμα. 
      ΓΕΩΡΓΙΟΣ ΣΑΛΑΓΚΟΥΔΗΣ: Γιατί; Για να το τονίσετε; Να δώσετε έμφαση; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν ξέρω ποιο θα ψηφιστεί. 
      ΓΕΩΡΓΙΟΣ ΣΑΛΑΓΚΟΥΔΗΣ: Στο νομοσχέδιο που έχει τις ρυθμίσεις για τον ΕΟΤ και στο νομοσχέδιο που αφορά τον ιαματικό τουρισμό, υπάρχει το ίδιο άρθρο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως, έχει το ίδιο άρθρο, γιατί δεν ξέρουμε ποιο από τα δύο θα ψηφιστεί.  
      ΓΕΩΡΓΙΟΣ ΣΑΛΑΓΚΟΥΔΗΣ: Το ίδιο άρθρο περιέχεται σε δύο νομοσχέδια. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι στις «άλλες διατάξεις», κύριε συνάδελφε. Είναι μέσα και στα δύο νομοσχέδια, γιατί δεν ξέρω ποιο από τα δύο θα ψηφιστεί. Μπορεί να μην προλάβουμε να τα ψηφίσουμε. Δεν μπορώ, λοιπόν, να ξέρω με σιγουριά ποιο θα ψηφίσουμε. 
      ΓΕΩΡΓΙΟΣ ΣΑΛΑΓΚΟΥΔΗΣ: Έτσι και αλλιώς δεν θα προλάβουμε να τα ψηφίσουμε. 
      Κύριε Υπουργέ, γελοιοποιείτε και την Κυβέρνηση και το Κοινοβούλιο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είναι σωστό αυτό που λέτε τώρα. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, ζητώ συγγνώμη, αλλά δεν  μπορεί να κατατίθενται δύο νομοσχέδια και να έχουν τα ίδια άρθρα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι διαφορετικά τα νομοσχέδια. 
      ΓΕΩΡΓΙΟΣ ΣΑΛΑΓΚΟΥΔΗΣ: Ναι, αλλά έχουν το ίδιο άρθρο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το ίδιο άρθρο είναι σε δύο νομοσχέδια. Είναι προσθήκη. Δεν έχει σχέση με το νομοσχέδιο. Αναφέρεται στο «άλλες διατάξεις». 
      ΓΕΩΡΓΙΟΣ ΣΑΛΑΓΚΟΥΔΗΣ: Επιτρέψτε μας, αλλά δεν μπορούμε να παρακολουθήσουμε τη λογική σας, κύριε Υπουργέ. Μας έχετε συνηθίσει σε πάρα πολλά πράγματα που ο ορθολογισμός αντιστέκεται και εμείς έτσι μάθαμε να λειτουργούμε. 
      Εν πάση περιπτώσει θα μιλήσουμε τώρα για τη Θεσσαλονίκη. Χθες, αυτό έχει σημασία και για τον τουρισμό μας και για τις εξαγωγές μας, ο Σύνδεσμος Βιομηχανιών βορείου Ελλάδος σας έκρουσε τον κώδωνα για την υποβάθμιση της Διεθνούς Εκθέσεως Θεσσαλονίκης και της HELEXPO, δεδομένου ότι της αφαιρέσατε ουσιαστικά το εκθεσιακό κέντρο Αθηνών και φυσικά και με τις παρεμβάσεις που κάνατε σε εκείνο το χώρο δεν είναι δυνατόν να λειτουργήσει σαν εκθεσιακό κέντρο της έκθεσης. Το άμεσο αποτέλεσμα είναι η υποβάθμιση της HELEXPO και από πλευράς εσόδων, φυσικά και της Διεθνούς Έκθεσης Θεσσαλονίκης και φυσικά δυσκολεύει ακόμη περισσότερο το εγχείρημα της διεκδίκησης της ΕΧΡΟ  2008. 
      Να έλθω τώρα σε αυτά που έχετε πει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, μου επιτρέπετε μία διακοπή; 
      ΓΕΩΡΓΙΟΣ ΣΑΛΑΓΚΟΥΔΗΣ: Αν κρατήσει το χρόνο μου ο κύριος Πρόεδρος, πολύ ευχαρίστως. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, και με τη συγκατάθεση του κυρίου συναδέλφου, θα ήθελα απλά να πω ότι η HELEXPO  υποστηρίχθηκε από τη μεριά του Υπουργείου με την πρόταση συμμετοχής στο συνεδριακό κέντρο της Αθήνας και υπάρχει ανοιχτή προσφορά προς τη HELEXPO για συμμετοχή με 25%, γεγονός που θα ενδυναμώσει τη ΔΕΘ. Όσον αφορά τους χώρους στους οποίους αναφέρεσθε, εδώ στην Αττική, παράπλευρα του Ολυμπιακού Σταδίου, αυτοί έχουν εκιμισθωθεί αυτήν την περίοδο από την «ΑΘΗΝΑ 2004» και θα παραμείνουν σαφέστατα ως χώρος για να συνεχίσει τη λειτουργία της η HELEXPO στην προκειμένη περίπτωση. 
      Όμως, η δική μας πρόταση είναι να συνεργαστούμε με τη HELEXPO για την κατασκευή με τον ίδιο τρόπο όπως στην Αθήνα αντίστοιχου συνεδριακού κέντρου στη Θεσσαλονίκη στην περιοχή του Δήμου Εχεδώρου χωρητικότητας οκτώ χιλιάδων  θέσεων όπως και της Αθήνας, ώστε να έρθουμε και να συμπληρώσουμε το δυναμισμό της HELEXPO και να είναι πανέτοιμη για το 2008. Ήθελα απλά να σας το δώσω αυτό ως στοιχείο, μιας και πιθανώς να μην το είχατε ακούσει.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Συνεχίστε κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Και γι’ αυτό αναφέρεται επίσης και υπάρχει διαμαρτυρία των ΤΕΙ για το χώρο εκείνο που αυθαίρετα και χωρίς συνεννόηση έχετε αποφασίσει ότι θα μετεγκαταστήσετε ουσιαστικά τη Διεθνή Έκθεση Θεσσαλονίκης για να υποδεχθεί εκεί την HELEXPO του 2008. Τώρα το πότε θα γίνει, εν πάση περιπτώσει, αυτό είναι μέσα στα σχέδια. 
      Έτσι μάθατε εσείς, κάθε φορά να εξαγγέλλετε ελκυστικά πράγματα ενδεχομένως προεκλογικά και να τα λέτε και στις προγραμματικές δηλώσεις, όπως στις προγραμματικές δηλώσεις του Πρωθυπουργού μετά τις εκλογές του 2000. Αν τις πάρει κανείς και τις συγκρίνει με τη Χάρτα Σύγκλισης που ανακοίνωσε το Σεπτέμβριο αμέσως μετά τη ΔΕΘ ο Πρωθυπουργός, θα δείτε ότι είναι το ίδιο ακριβώς πράγμα. Δηλαδή ό,τι δεν μπορέσαμε να κάνουμε -και δεν μπορέσαμε τίποτα να κάνουμε σ’ αυτό το χρονικό διάστημα της τετραετίας- το επανεξαγγέλλουμε για το επόμενο χρονικό διάστημα.
      Μου κάνει εντύπωση τώρα που λέτε ότι ο νέος διάδοχος θα αλλάξει τα πράγματα και ότι θα κάνει καινούργια και ο νυν παραμένων Πρωθυπουργός γιατί ο νέος διάδοχος δε θα μας δώσει κανένα δείγμα των αλλαγών που θα κάνει. Θα περιμένουμε μετά τις εκλογές. Ο Πρωθυπουργός όμως λέει: «Εγώ καθόρισα το σχέδιο μέχρι το 2008 με τη Χάρτα Σύγκλισης». Μέσα σ’ αυτό το πλαίσιο θα κινηθεί και ο νέος διάδοχος. Τώρα η σύγχυση είναι τρομακτική στο ΠΑΣΟΚ. Εν πάση περιπτώσει μας είπε και ο κύριος Υπουργός ότι έφερε εδώ μετά από μακρά μελέτη είκοσι χρόνων. Βέβαια τα πρώτα χρόνια είχαν έναν Πρωθυπουργό που έδινε κατεύθυνση και έλεγε: «Δε θα κάνουμε τους Έλληνες «γκαρσόνια» των Ευρωπαίων». Έτσι έβαζε στο περιθώριο την τουριστική ανάπτυξη της χώρας. 
      Αυτό συνεχίστηκε το υπόλοιπο χρονικό διάστημα και φαίνεται ότι τόσα χρόνια με Κυβέρνηση Σημίτη μετά από μακρά μελέτη όπως μας είπε ο Υπουργός -και το σημείωσα- καταλήξαμε σ’ ένα πενταετές σχέδιο, δηλαδή έκαναν όλα αυτά τα χρόνια μελέτη. 
      Τώρα, λίγους μήνες πριν από τις εκλογές κατήρτισαν το πενταετές σχέδιο. Συγχαρητήρια, κύριε Υπουργέ, μόνο που δεν θα είστε Κυβέρνηση για να εφαρμόσετε αυτό το πενταετές σχέδιο. Φυσικά εμείς έχουμε έτοιμο πρόγραμμα πλέον, το οποίο έχουμε καταρτίσει, διότι πραγματικά δίνουμε προτεραιότητα στον τουρισμό. 
      Ο κύριος Υπουργός μας είπε και άλλα ακόμη και κατέθεσε και δύο πίνακες του Παγκόσμιου Οργανισμού Τουρισμού. Δεν είδα τους πίνακες, αλλά ο κύριος Υπουργός διάβασε μόνο τις αφίξεις και το απόλυτο μέγεθος των εσόδων. Πράγματι τα έσοδά μας από τον τουρισμό είναι πολύ μεγάλα, είναι μεγαλύτερα από τις εξαγωγές που έχουμε σαν χώρα. Εκεί καταντήσατε τις εξαγωγές μας. Εν πάση περιπτώσει αυτό το λέω για τις συναλλαγές μας, αλλά τα έσοδα θα μπορούσαν να είναι πολύ μεγαλύτερα, κύριε Υπουργέ. Αυτό σας λέμε και γι’ αυτό εμείς σας κρίνουμε.
      Όμως, θα σας πω ορισμένα στοιχεία τα οποία έχουμε. Γι’ αυτό κάναμε αυτήν την επερώτηση. Αν ρωτήσετε όλους τους τουριστικούς φορείς, πράκτορες, ξενοδόχους, όλους αυτούς που ασχολούνται με τον τουριστικό τομέα, θα σας πουν ότι τα τρία τελευταία χρόνια υπάρχει συνεχής υποβάθμιση. 
      Θα σας πω γιατί υπάρχει συνεχής υποβάθμιση γιατί μας μιλήσατε και για τα μυστικά σας «πακέτα». Τη διαφήμιση του 2000 δεν την πληρώσαμε, δηλαδή δεν πληρώσαμε τη διαφημιστική εταιρεία και το 2001 δεν προσερχόταν κανένας στο διαγωνισμό γιατί σας θεωρούσε «μπατακτσίδες». Το 2002 τα κάνατε όλα πολύ αργά και ξεκινήσατε τη διαφήμιση τον Ιούνιο. Το 2003 μας λέγατε ότι υπάρχει ο πόλεμος του Ιράκ και ότι δεν προσέχει κανένας τώρα τις διαφημίσεις. 
      Το έγκλημά σας είναι ότι από τότε που αναλάβαμε τους Ολυμπιακούς Αγώνες του 2004 δεν κάνατε τίποτα. Φέτος θα έλεγε κανείς ότι κάπως κινείται στο διαφημιστικό τομέα η διαφήμιση των Ολυμπιακών Αγώνων.
      Αλλά ακόμη υστερούμε. Αν βγείτε στα αεροδρόμια της Ευρώπης θα δείτε διαφήμιση των Ολυμπιακών Αγώνων του 2008, της Κίνας. Οι Κινέζοι άρχισαν από τώρα ήδη τη διαφημιστική τους εκστρατεία για τους Ολυμπιακούς Αγώνες του 2008. Και δεν θα δείτε διαφήμιση στα ξένα αεροδρόμια για τους Ολυμπιακούς Αγώνες που γίνονται φέτος, το 2004 εδώ στην Ελλάδα, στη χώρα που γέννησε τους Ολυμπιακούς Αγώνες. 
      Αν αυτό εσείς το θεωρείτε ικανοποιητική τουριστική πολιτική, εμείς, με συγχωρείτε πάρα πολύ, κύριε Υπουργέ, αλλά θα σας πω είναι μία εγκληματική για τον τουρισμό και για τις προοπτικές της χώρας μας για το 2004 και μετά το 2004 ιδιαίτερα. 
      Βέβαια, μας αναφέρατε και διάφορα στοιχεία. Εγώ έχω τα στοιχεία του Ινστιτούτου Τουριστικών Ερευνών και Προβλέψεων, τα οποία μιλούν ότι τα τρία τελευταία χρόνια έχουμε συνεχή υποβάθμιση του τουριστικού προϊόντος και συνεχή μείωση των τουριστικών εσόδων και αντίστοιχη μείωση φυσικά των καθαρών τουριστικών αφίξεων. Μη συμπεριλαμβάνετε και τους οικονομικούς μετανάστες, διότι τα τρία αυτά χρόνια έχουμε και αύξηση των μεταναστών. Αν δείτε την αύξηση των Αλβανών, θα δείτε ακριβώς ότι γι’ αυτήν την αύξηση τουριστικού κύματος των αφίξεων μας μιλάτε. 
      Είχαμε εννιακόσιες εβδομήντα χιλιάδες Αλβανούς το 2000. Το 2001 έγιναν ένα εκατομμύριο. Το 2002 έγιναν ένα εκατομμύριο τριακόσιες χιλιάδες Αλβανοί. Αυτές οι αυξήσεις περνούν στις ειδικές αφίξεις τουριστών. Μα, αυτοί δεν είναι τουρίστες, δεν μας φέρνουν συνάλλαγμα, αντιθέτως μας παίρνουν συνάλλαγμα, κύριε Υπουργέ. Πηγαινοέρχονται στην Αλβανία και κάθε φορά που μπαίνουν και βγαίνουν θεωρείται «άφιξη-αναχώρηση».
      Κύριε Υπουργέ, λυπάμαι πραγματικά. Μας στείλετε και ένα CD που περιέχει, λέτε, νέες ρυθμίσεις για την τουριστική εκπαίδευση και την αναβάθμισή της. Μέσα στο νομοσχέδιο έχετε και άλλες ρυθμίσεις για την τουριστική εκπαίδευση. Είναι μέσα στο CD; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι αυτό το οποίο χρησιμοποιείται. 
      ΓΕΩΡΓΙΟΣ ΣΑΛΑΓΚΟΥΔΗΣ: Στα νομοσχέδια που καταθέσατε περιλαμβάνονται και για την τουριστική εκπαίδευση. Προχθές νομοθετήσαμε για την τουριστική εκπαίδευση και ερχόμαστε λίγους μήνες μετά να ξανακάνουμε καινούργιες πάλι ρυθμίσεις.
      Εν πάση περιπτώσει, θα ήθελα να σας αναφέρω και κάτι άλλο. Στην Ευρώπη συζητούμε για κοινή τουριστική πολιτική. Στο Συμβούλιο της Ευρώπης είχε γίνει μία μεγάλη προσπάθεια και δυστυχώς και ο δικός μας εκπρόσωπος ο κ. Παυλίδης δεν κατάφερε εκεί, αλλά δεν είχε και τη δική σας στήριξη, τη στήριξη της δικής σας Κυβέρνησης. Είναι Πρόεδρος της Επιτροπής Τουρισμού του Συμβουλίου της Ευρώπης ο κ. Παυλίδης, το επισημαίνω και αυτό. Δεν φροντίσατε ώστε ο τουρισμός να γίνει από τις προωθούμενες και επιδοτούμενες δράσεις από μέρους της Ευρωπαϊκής Ένωσης. Αυτό θα μας έδινε τη δυνατότητα, εάν ήταν υποστηριζόμενη δραστηριότητα ο τουρισμός, να πάρουμε πολύ περισσότερα κονδύλια από όσα με τις δράσεις που εμείς προγραμματίζουμε στο πρόγραμμα ανταγωνιστικότητας του Υπουργείου Ανάπτυξης. Θα έλεγα ότι και στο πρόγραμμα ανταγωνιστικότητας βγήκατε τώρα προεκλογικά να βγάλετε τα προγράμματα γρήγορα για τις μικρομεσαίες επιχειρήσεις, ουσιαστικά σε μία περίοδο όπου δεν είναι δυνατόν να δημιουργηθούν ουσιαστικές προτάσεις, να γίνει ο συστηματικός έλεγχος, που υπάρχει πλήρης παραλυσία και σε όλα τα Υπουργεία και φυσικά θα οργιάσουν αυτοί όλοι που φέρονται σαν μεσολαβητές και που το τελευταίο χρονικό διάστημα έγιναν τόσοι πολλοί για να εντείνουν ακόμη περισσότερο το κράτος της διαφθοράς που εγκαταλείπεται στην επόμενη κυβέρνηση.
      Κύριε Υπουργέ, δυστυχώς το μεγαλύτερο συγκριτικό πλεονέκτημα που έχει η χώρα είναι ο τουρισμός μας και εκεί θα έπρεπε να έχετε επικεντρώσει το ενδιαφέρον, να έχετε δημιουργήσει την υποδομή. Γιατί εδώ θα στηριχθούμε κυρίως, στον τουρισμό, στον πολιτισμό, στην παιδεία και στην αγροτική μας οικονομία, για να διατηρήσουμε υψηλούς ρυθμούς ανάπτυξης μετά τους Ολυμπιακούς Αγώνες του 2004.
      Δυστυχώς δεν έχετε δημιουργήσει τις στοιχειώδεις εκείνες υποδομές, ώστε να αναπτυχθεί αυτό το πρώτο και μεγαλύτερο συγκριτικό πλεονέκτημα που διαθέτει η χώρα, το οποίο δημιουργεί οικονομική ανάπτυξη και θέσεις απασχόλησης ιδιαίτερα στην περιφέρεια, που τόσο πολύ μας ενδιαφέρει να αναπτυχθεί, για να πετύχουμε το στόχο μας, ο οποίος πρέπει να είναι η ισόρροπη ανάπτυξη. Μόνο η ισόρροπη ανάπτυξη σ’ όλη την Ελλάδα είναι δυνατόν να μας δώσει τους υψηλούς ρυθμούς ανάπτυξης που απαιτούνται για να πετύχουμε επιτέλους την πραγματική σύγκλιση, την οποία εσείς αντί να την επιτυγχάνετε, απομακρύνεστε από αυτή. 
      Ο Έλληνας σήμερα, ενώ ο μέσος Ευρωπαίος πάει στην αγορά με 100 ευρώ στην τσέπη του, πηγαίνει με 70 ευρώ με άμεσο αποτέλεσμα να βλέπει την αγορά αυτή πανάκριβη. Δυστυχώς με τις παρεμβάσεις σας σε αυτήν την αγορά δημιουργείτε πληθωριστικές πιέσεις, στρεβλώσεις και κάνετε ακόμα πιο ακριβή και δύσκολη τη ζωή του Έλληνα πολίτη.
      Έχετε λίγο χρονικό διάστημα. Ας σπρώξουμε αυτόν το χρόνο. Μην κάνετε παρεμβάσεις, γιατί κάθε παρέμβασή σας δημιουργεί αντί για καλύτερο, δυσκολότερο και δυσάρεστο περιβάλλον ακόμα και για εσάς. Μη δημιουργείτε περισσότερα προβλήματα στον ελληνικό λαό. Φτάνει όσα μέχρι τώρα έχει υποστεί από τη λανθασμένη πολιτική σας, την οποία και αναγνωρίσατε, από το γεγονός ότι δεν σκύψατε πάνω στα προβλήματα του πολίτη, όπως ομολόγησε ο νέος Πρόεδρος σας –δεν ξέρω αν υπήρξε συμφωνία με τον απερχόμενο Πρωθυπουργό- ο οποίος μέχρι τώρα δίσταζε αυτά να τα ομολογήσει.
      Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, πολλαπλά στο παρελθόν στη διάρκεια των δύο ετών που συζητούμε και συνεργαζόμαστε στο Κοινοβούλιο και στις επιτροπές για διάφορα θέματα πολιτικής, σας αποδείξαμε ότι δεν έχουμε κανένα πρόβλημα και τα λάθη μας να παραδεχτούμε και να τα διορθώσουμε και την αυτοκριτική μας να κάνουμε, εάν κάτι δεν πήγε σωστά.
      Όμως εκεί που η αλήθεια είναι τελείως διαφορετική από αυτά που λέτε εσείς, επιτρέψτε μου αντί για παραδοχή λάθους, να επιμείνω στην ορθότητα των θέσεων μας, οι οποίες αποδείχθηκαν ότι στήριξαν την οικονομία του τουρισμού, την τουριστική αγορά και τις τουριστικές επιχειρήσεις.
     Σας υπενθυμίζω, κύριε συνάδελφε, ότι δεν είναι σωστό αυτό που είπατε. Στην Ευρωπαϊκή Ένωση δεν προωθήσαμε εμείς την τουριστική πολιτική της Ελλάδος; Σε ειδική σύνοδο των Υπουργών Ανάπτυξης στην Κρήτη δεν αποφασίστηκε να προωθήσουμε μια ευρωπαϊκή τουριστική πολιτική, η οποία προωθήθηκε στο επίπεδο Συμβουλίου Αρχηγών, βάσει της οποίας η Σύνοδος Κορυφής έβγαλε απόφαση για βιώσιμη ευρωπαϊκή τουριστική πολιτική, που αποτελεί την κατεύθυνση της πολιτικής στο πλαίσιο της οικονομίας και ανάπτυξης για την Ευρώπη;
     Επομένως καλή είναι η διάθεση αντιπολιτευτικότητας –άλλωστε πάμε για εκλογές- αλλά επιτρέψτε μου να επιμείνω στην άποψη, έστω και αν βρισκόμαστε σε προεκλογική περίοδο, ότι θα είναι χρήσιμο για τον τόπο και για εμάς, αν μείνουμε στην ουσία των πραγμάτων, αν μπορέσουμε να μιλήσουμε με ειλικρίνεια για τις πολιτικές, για το περιεχόμενο, τις διαφορές, μακράν οποιασδήποτε καταστροφολογίας ή προεκλογικής σκοπιμότητας, για να μπορέσουμε να εξυπηρετήσουμε σε τελική ανάλυση την ανάπτυξη της χώρας και να φανούμε χρήσιμοι στους πολίτες.
     Πιστέψτε με, είναι μια εποχή που πλέον ο πολίτης αυτό κρίνει: τη χρησιμότητα της λειτουργίας των πολιτικών προς όφελός του, πόσο μπορούμε να τον στηρίξουμε, πόσο μπορούμε να τον βοηθήσουμε να αντιμετωπίσει τα προβλήματά του.
     Κύριοι συνάδελφοι, προηγουμένως όταν κατέθεσα την επιβεβαίωση ότι έχουμε ένα στρατηγικό σχέδιο ανάπτυξης για τον ελληνικό τουρισμό για την περίοδο 2004-2010, ξέχασα να καταθέσω συγχρόνως το αντίστοιχο σχέδιο ανάπτυξης, παρ’ όλο που το έχουμε διανείμει και το συζητήσαμε και στο Εθνικό Συμβούλιο Ανταγωνιστικότητας και στο Εθνικό Συμβούλιο Τουρισμού το Δεκέμβριο.
      Γι’ αυτό θα ήθελα να παρακαλέσω να κατατεθεί στα Πρακτικά αυτό το στρατηγικό σχέδιο ανάπτυξης του ελληνικού τουρισμού 2004-2010, διότι αποτελεί πράγματι μια υπεύθυνη δέσμευση απέναντι στον ελληνικό λαό με ποιο τρόπο θα δυναμώσει ακόμα περισσότερο η ελληνική τουριστική πολιτική. Επίσης δεν κατέθεσα, παρ’ όλο που το ανέφερα στη Βουλή, την εξέλιξη της τουριστικής κίνησης 2003 ως πλήρως καταγεγραμμένη επίσημα έκθεση προς κάθε ενδιαφερόμενο και πολύ περισσότερο θέλω να την καταθέσω στο Ελληνικό Κοινοβούλιο για να γνωρίζουν οι πάντες πώς οι επίσημες υπηρεσίες αξιολογούν και επιβεβαιώνουν αυτά τα οποία σας είπα προηγουμένως για τη θετική εξέλιξη της ελληνικής οικονομίας.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τέλος, επειδή θα ήθελα το διαφημιστικό πρόγραμμα για το έτος 2004 να είναι πάρα πολύ σαφές, καταθέτω το χρονοδιάγραμμα υλοποίησης αυτής της πολιτικής διαφήμισης για τον τουρισμό για το 2004. Έχουμε την έναρξη της διαφημιστικής καμπάνιας στις 20 Δεκεμβρίου, την πανηγυρική έναρξη της καμπάνιας για το ολυμπιακό έτος από 1.1.2004 με το μήνυμα «Λάβετε θέσεις, έτοιμοι, επισκεφθείτε την Ελλάδα», την έναρξη στις 22 Ιανουαρίου στα διεθνή μέσα διαφημιστικής καμπάνιας με σποτ τριάντα δευτερολέπτων στο CNN, EUROSPORT, EURONEWS, BBC WORLD, TV5 διάρκειας δύο μηνών, όπως επίσης δραστηριότητες του ΕΟΤ για προβολή του ελληνικού τουρισμού τόσο στη Γερμανία, στους γερμανικούς σιδηροδρομικούς σταθμούς, όσο και για τις Ηνωμένες Πολιτείες της Αμερικής, στο LA TIMES Travel Show, στις αμαξοστοιχίες της Γερμανίας, στους σιδηροδρομικούς σταθμούς και στη Μεγάλη Βρετανία, όπου πενήντα ταξί θα αποτελέσουν στοιχείο της καμπάνιας αναλαμβάνοντας ουσιαστικά να μεταμορφωθούν έτσι ώστε να μπορούν να προβάλλουν καθ’ όλη τη χρονιά τον ελληνικό τουρισμό και τους Ολυμπιακούς Αγώνες του 2004.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης είναι μια σειρά άλλα μέτρα τα οποία δεν χρειάζεται να σας διαβάσω, μπορώ να τα καταθέσω.
      ΣΠΥΡΙΔΩΝ ΣΠΥΡΟΥ: Δεν υπάρχει διαφήμιση για τους Ολυμπιακούς στην Αγγλία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κάνετε λάθος. Δεν ήσασταν εκεί. Εγώ που ήμουν τη Δευτέρα εκεί στην ημερίδα που έκανε το CITY του Λονδίνου για την ελληνική οικονομία, είδα την ελληνική διαφήμιση. Εσείς πώς δεν την είδατε;
      Γι’ αυτό λοιπόν, κύριε Πρόεδρε, έδωσα τα συμπληρωματικά στοιχεία για να έχουμε μια πλήρη εικόνα γι’  αυτά τα οποία είπαμε.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα» ογδόντα πέντε μαθητές από το 2ο Γυμνάσιο Αιγίου Αχαΐας με τους συνοδούς τους. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης έχω την τιμή να ανακοινώσω στο Σώμα ότι οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Υγείας και Πρόνοιας κατέθεσαν σχέδιο νόμου: «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού». 
      Επίσης οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου «Κώδικας της Κεφαλαιαγοράς».
      Παραπέμπονται στις αρμόδιες Διαρκείς Επιτροπές.
      Έχει ζητήσει το λόγο ο κ. Παυλίδης επί προσωπικού θέματος.
      Ορίστε, κύριε Παυλίδη, πείτε μας σε τι συνίσταται το προσωπικό σας θέμα.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ο συνάδελφος κ. Σαλαγκούδης ανεφέρθη στο πρόσωπό μου, υπονοών ένα πολύ μεγάλο ζήτημα το οποίο χειρίστηκα υπό την ιδιότητα του Προέδρου της Επιτροπής Τουρισμού του Συμβουλίου της Ευρώπης και το οποίο γνωρίζει ο κύριος Υπουργός Ανάπτυξης. Το θέμα δεν ήτο έτσι όπως λόγω της συντομίας του χρόνου το παρουσίασε ο κ. Σαλαγκούδης. 
      Κύριε Πρόεδρε, εσείς υπηρετήσατε στο Συμβούλιο της Ευρώπης. Λοιπόν, τι έγινε; Το «Μάαστριχτ» χαρακτήριζε τον τουρισμό ως μια από τις πολιτικές τις υποστηριζόμενες από την Ευρωπαϊκή Ένωση. Η συνθήκη για το μέλλον της Ευρώπης αυτό το απάλειψε. Έγιναν, λοιπόν, κινήσεις από τους εκπροσώπους μας στην κοινοβουλευτική εκπροσώπηση –διότι υπήρχε και εξωκοινοβουλευτική εκπροσώπηση μεταξύ των μελών της συνέλευσης- αλλά έγινε ουσιαστική κίνηση και από τον ομιλούντα, υπό την ιδιότητα που προανέφερα, και από μέλη της Επιτροπής του Τουρισμού του Συμβουλίου της Ευρώπης.
      Και αυτή μέχρι κάποια στιγμή απευθυνόταν κυρίως στην Κυβέρνησή μας, ενόσω ασκούσε την «Προεδρία», κύριε Υπουργέ. Δεν απέδωσε η Ελληνική Προεδρία. Και ξέρετε τι έγινε; Οι Ιταλοί στη Νάπολη πέτυχαν αυτό που εμείς ζητούσαμε και σεις δεν επετύχατε. Η τοποθέτηση είναι αυτή που έκανα, για να είναι πληρέστερη η εικόνα που σας έδωσε ο κ. Σαλαγκούδης. Τώρα καθόσον αφορά στις επενδύσεις που ανέφερε ο κύριος Υπουργός «ας ιδεί για το καζίνο στη Ρόδο που δεν πραγματοποιεί τις επενδύσεις των 20 δισεκατομμυρίων δραχμών που έχει υποχρέωση να κάμει για να μη εξαναγκασθούν συμπατριώτες μου Ρόδιοι να εντάξουν το ζήτημα σε ένα κανάλι, που μέχρι σήμερα δεν είχαμε τη ικανότητα να το λειτουργήσουμε. 
      ΠΡΟΕΔΡΕΥΩΝ (Κωνσταντίνος Βρεττός): Χρειάζεται λίγη προσοχή να μην καταστρατηγούμε τον Κανονισμό με αυτό τον τρόπο, διότι έτσι θα στήνουμε προσωπικά θέματα. Και αυτό θα είναι τραβηγμένο. Παρακαλώ να μη ξανασυμβεί στο μέλλον.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, έχω ένα πρόβλημα με τον Κανονισμό. Ο κύριος Υπουργός έχει το δικαίωμα να παρεμβαίνει. Εσείς, όμως, όχι. Για να μη σας στενοχωρήσω, ορίστε, για ένα λεπτό έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Η επερώτησή μας κατατέθηκε στις 30 Οκτωβρίου. Αφορούσε την πολιτική σας στον τουρισμό. Μέχρι τότε δεν μπορούσαμε να προβλέψουμε τι θα  κάνατε στο μέλλον. Εσείς μιλάτε για μία πολιτική που εν πάση περιπτώσει ξεκινήσατε και αρχίσατε να χαράζετε από το 2004. Εδώ καταθέσατε την έκθεσή σας, τον προγραμματισμό για την επόμενη πενταετία και το διαφημιστικό πρόγραμμα για φέτος, το 2004.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τα αποδεικτικά στοιχεία, είτε του στρατηγικού σχεδιασμού ανάπτυξης για τον τουρισμό είτε η εξέλιξη του τουρισμού, είναι στοιχεία που διαμορφώθηκαν εδώ και αρκετούς μήνες. Εξάλλου το διϋπουργικό συμβούλιο της Κυβέρνησης λειτούργησε τον Οκτώβριο. Άρα μην ανησυχείτε, δεν θελήσαμε εκ των υστέρων να σας φέρουμε στοιχεία. Πάντως αν δεν τα είχατε υπόψη σας, το δέχομαι. Σας πληροφορώ για όλη τη δουλειά που κάναμε αυτήν τη χρονιά και δεν αλλάζει ή μειώνει σε τίποτα τη σημασία της συζήτησής μας. 
      Ευχαριστώ. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Εισερχόμαστε στο στάδιο των δευτερολογιών.
      Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, λυπάμαι πραγματικά γιατί εμείς σας καλέσαμε επί της ουσίας και επί των αποτελεσμάτων της πολιτικής σας να απολογηθείτε και εσείς μας φέρατε ένα πλάνο στρατηγικού σχεδιασμού εδώ, 2004-2010 ή 2030 ή δεν ξέρω πόσες δεκαετίες θεωρείτε ότι πρέπει το ΠΑΣΟΚ να είναι στην εξουσία για να δει και ο ελληνικός λαός και ο τουρισμός αποτελέσματα. Και βέβαια αν σας άκουγε κανείς, θα έλεγε ότι είστε πράγματι εκείνοι που έρχεστε με όρεξη και μεράκι σήμερα, για να προσδώσετε αναπτυξιακή τροχιά στον τουρισμό μας. Αλλά είστε πολλά χρόνια, κύριε Υπουργέ. Και σε τίποτε απ’ ό,τι σας κάλεσα να απαντήσετε, δεν απαντήσατε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι δεν απάντησα;
      ΑΝΑΣΤΑΣΙΟΣ ΛΙΑΣΚΟΣ: Μας είπατε ότι ο τουρισμός είναι σημαντικός κλάδος της οικονομίας μας, αυτά τα ξέρουμε. Και ξέρουμε πως παρ’ ότι τον αντιμετωπίσατε απαξιωτικά, τον αφήσατε να πορεύεται για χρόνια με αυτόματο πιλότο, έχει μία πολύ σημαντική συνεισφορά στο ΑΕΠ. Ξέρουμε πως αν τον συγκρίνουμε διαχρονικά με τους άλλους κλάδους της οικονομίας μας, θα διαπιστώσουμε ότι ενώ οι άλλοι φθίνουν ή έχουν σταθεροποιηθεί, αυτή η συνεισφορά με το συγκριτικό πλεονέκτημα που παρουσιάζει ο τουρισμός, δεν αξιοποιείται σε τέτοιο επίπεδο για να προσδώσει αυτούς τους ρυθμούς ανάπτυξης που θα μπορούσε. Ξέρουμε ότι ο τουρισμός μας, κύριε Υπουργέ, έχει μείωση και είναι η μοναδική χώρα η πατρίδα μας, σε σύγκριση τόσο με τον ανταγωνιστικό μας περίγυρο όσο και με τις υπόλοιπες μεσογειακές ανταγωνίστριες τουριστικές χώρες, όπως η Ισπανία, η Πορτογαλία και η Ιταλία.
      Και ξέρουμε, κύριε Υπουργέ, κάτι που εσείς δεν ξέρετε αλλά καλό θα ήταν να το διαβάσετε σον προϋπολογισμό σας και στην εισηγητική έκθεση, που εσείς καταθέσατε ως Κυβέρνηση. Και αυτό είναι ότι οι καθαρές εισπράξεις από τις ταξιδιωτικές υπηρεσίες το 2002 ήταν 7.199,1 εκατομμύρια ευρώ και το 2003 είναι 6.675,6 εκατομμύρια ευρώ, όπως εσείς γράφετε, κύριε Υπουργέ, στην εισηγητική σας έκθεση. Και αυτό σημαίνει κατρακύλα των τουριστικών εσόδων κατά 10% στο διάστημα που αναφέρετε εσείς στην εισηγητική σας έκθεση.
      Και ξέρουμε, κύριε Υπουργέ, που εσείς δεν το ξέρετε –αν και θα το είχατε επισημάνει, αν εν πάση περιπτώσει λίγο παρακολουθούσατε τα πράγματα αλλά δεν παρακολουθείτε τα τουριστικά- ότι πέρσι μόνος σας κάνατε ανακοινώσεις και ενώ μας είχατε πει ότι το 2002 θα είχαμε αύξηση, τελικά είπατε για μείωση των αφίξεων. Και η Τράπεζα της Ελλάδος, αν θυμάστε, πρόπερσι το Δεκέμβριο ανέφερε μείωση για το 2010 κατά 10%.
      Συνεπώς μην έρχεστε εδώ να λέτε ότι όλοι είχαν μείωση. Ποιοι είχαν μείωση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τα στοιχεία του Διεθνούς Οργανισμού το λένε.
      ΑΝΑΣΤΑΣΙΟΣ ΛΙΑΣΚΟΣ: Να μας πείτε ποιοι είχαν μείωση φέτος. Δεν θα φύγουμε από εδώ, αν δεν μας πείτε ότι είχε τόση μείωση η τάδε χώρα και η δείνα χώρα.
      Εγώ σας είπα στην πρωτολογία μου και επιμένω ότι, όπως φαίνεται –και μπορεί να ισχύει αυτό, κύριε Υπουργέ- η ύφεση, οι κρίσεις, τα τρομοκρατικά χτυπήματα, οι πόλεμοι επηρεάζουν μόνο την Ελλάδα παγκοσμίως. Ίσως είναι η μόνη χώρα που την έχουν βάλει στο στόχαστρό τους κάποιοι και είναι «στο μάτι του κυκλώνα». Η αλήθεια, όμως, ξέρετε ποια είναι; Η αλήθεια είναι ότι η καταστροφική σας πολιτική είναι εκείνη που ισοπέδωσε τον τουρισμό. Και επειδή επικαλείστε τη μαρτυρία των φορέων, σας λέω ότι όλοι ανεξαιρέτως οι φορείς καταδικάζουν αυτή την πολιτική σας και έχουν εκδώσει χιλιάδες ανακοινώσεις, όπου σας λένε «επιτέλους μην ασχολείστε και καθόλου, αφού δεν έχει πλάνο και στρατηγικό σχεδιασμό».
      Και να σας πω και κάτι, κύριε Υπουργέ, επειδή επικαλείστε και το Εθνικό Συμβούλιο Τουρισμού και όλα τα άλλα όργανα που δημιουργήσατε, για να τα καλείτε κάθε φορά που φτάνει η πολιτική σας σε αδιέξοδο, να εξαγγέλλετε κάποια πράγματα και φεύγοντας να τα ξεχνάτε. Θα σας θυμίσω, λοιπόν, και τις επιτροπές διαχείρισης κρίσεων που δημιουργήσατε μετά τα τρομοκρατικά χτυπήματα και τις αποφάσεις που πήραν και πείτε μου εσείς τι υλοποιήθηκε από αυτές.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δόθηκαν 7 δισεκατομμύρια ευρώ.
      ΑΝΑΣΤΑΣΙΟΣ ΛΙΑΣΚΟΣ: Δεν υλοποιήθηκε τίποτα. Τίποτα απολύτως!
      Με αυτή, λοιπόν, την πολιτική σας, που έχει οδηγήσει το σημαντικότερο κλάδο της οικονομίας σ’ αυτήν την οπισθοδρομική πορεία, σ’ αυτήν την απαξίωση, εμείς σας λέμε ότι θα έπρεπε με συγκεκριμένα μέτρα τόσα χρόνια τώρα, λειτουργώντας θετικά, να έχετε δώσει στο τουριστικό προϊόν της χώρας τη θέση που του αξίζει. Πού είναι η αναβάθμιση της ποιότητάς του; Πού είναι οι ειδικές υποδομές; Πού είναι η οργάνωση και ανάδειξη των εναλλακτικών και των ειδικών μορφών τουρισμού;
      Πού είναι οι δράσεις εκείνες, που θα μπορούσαν να αξιοποιήσουν τους Ολυμπιακούς Αγώνες, αυτό το τεράστιο πλεονέκτημα που αφήσατε και χάθηκε; Και επειδή είπατε ότι αναμένονται μετά τους Αγώνες ή κατά τη χρονιά αυτή και τις επόμενες μεγάλα τουριστικά ρεύματα, μου θυμίσατε τις αναμονές με τους κινέζους τουρίστες, που πάλι εξαγγέλλατε ως Κυβέρνηση και τους όποιους άλλους τουρίστες που δεν ήρθαν ποτέ. Οι Ολυμπιακοί Αγώνες για να βοηθήσουν τη χώρα μας, κύριε Υπουργέ, θα έπρεπε να έχουν ένα σχέδιο δράσης. Πού είναι αυτό το σχέδιο δράσης; Πού είναι; Μετά τους Αγώνες θα το καταθέσετε;
      Είπατε για πρώτη φορά φέτος ότι η διαφήμιση θα ξεκινήσει το Δεκέμβριο ή ξεκίνησε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ξεκίνησε.
      ΑΝΑΣΤΑΣΙΟΣ ΛΙΑΣΚΟΣ: Και σας λέω, κύριε Υπουργέ: Είναι κατόρθωμα αυτό; Η διαφήμιση έπρεπε να ξεκινάει κάθε χρονιά από το Δεκέμβριο. Αν ξεκίνησε μετά από είκοσι χρόνια θητείας σας για πρώτη φορά, καταδεικνύεται αυτό που μόλις είπαμε, ότι η διαφήμιση ήταν αέρας τόσα χρόνια. Να σας πω και κάτι; Είχαμε μια επερώτηση εδώ για τη διαφήμιση. Σας κατέθεσα τι είπαν και οι διευθυντές όλων των γραφείων του ΕΟΤ εξωτερικού για τον τρόπο που διαφημίζετε τη χώρα. 
      Εμείς, κύριε Υπουργέ, βλέπουμε ότι η Κυβέρνηση, παρ’ ότι τόσα χρόνια της επισημαίνουμε τα προβλήματα, δεν έκανε απολύτως τίποτα προς την κατάθεση της χάραξης στρατηγικού πλάνου για την αξιοποίηση του τουριστικού προϊόντος. Βλέπουμε ότι με τις συχνές εναλλαγές, την πολυδιάσπαση του ΕΟΤ –που τώρα λέτε ότι φέρνετε και νομοσχέδιο για να τον αποτελειώσετε και δεν ξέρω τι άλλο θέλετε να κάνετε, αφού είχατε εκτοξεύσει τις αρμοδιότητες στο χάος- αλλάξατε πρόσωπα –είναι η ένατη φορά που αλλάζετε πρόσωπα- και φαίνεται ότι μεταφέρετε και μετακυλίετε το βάρος των ευθυνών της ανικανότητάς σας από το ένα πρόσωπο στο άλλο. 
      Σας πληροφορούμε ότι τα περιθώρια της υπομονής των φορέων και των επιχειρηματιών του κλάδου έχουν εξαντληθεί προ πολλού. Κανένας δεν εξαπατάται με τέτοια τεχνάσματα. Θα έπρεπε να καταλάβετε ότι παραμονές εκλογών δεν φέρνουν όπως-όπως νομοσχέδια. Να σας πω και κάτι; Ο κύκλος των εναλλαγών που κάνατε στο πηδάλιο του τουρισμού κλείνει μαζί με τον κύκλο των χαμένων ευκαιριών για το τουριστικό μας προϊόν και η μόνη υπηρεσία που θα προσφέρεται είναι οσονούπω η αποχώρησή σας, για να μπορέσουμε να δρομολογήσουμε εμείς τουριστική ανάπτυξη για τον τόπο. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Σπύρου έχει το λόγο για ένα υπόλοιπο χρόνου που έχει από την πρωτολογία του. 
      ΣΠΥΡΙΔΩΝ ΣΠΥΡΟΥ:  Κύριε Υπουργέ, δεν θέλω να αμφισβητήσω τις καλές σας προθέσεις, αλλά ειλικρινά είστε πολύ ωραίοι, λέτε ό,τι θέλετε και ό,τι σας αρέσει γιατί υποστηρίζετε ότι η πολιτική σας έδωσε δυναμισμό στον τουρισμό, αυξήθηκαν οι θέσεις εργασίας. Αυτήν την άποψη τελικά την έχετε μόνο εσείς. Ούτε η Πανελλήνια Ένωση Ξενοδόχων ούτε η Ομοσπονδία Ξενοδοχειακών Επιχειρήσεων ούτε οι εργαζόμενοι στον τουρισμό ούτε τα Ινστιτούτα Τουριστικών Μελετών και Προβλέψεων, το Ινστιτούτο Οικονομικών και Βιομηχανικών Μελετών, ο Σύνδεσμος Τουριστικών Επιχειρήσεων και άλλων οργανισμών, που βιώνουν πραγματικά το πρόβλημα που είναι μεγάλο και υπάρχει, έχουν αυτή την άποψη. 
      Έχουμε ή όχι, μείωση των αφίξεων κατά 4% έως 7,5%; 
      Έχουμε ή όχι, απώλεια 2-2,5 δισεκατομμύρια ευρώ από την προηγούμενη τουριστική περίοδο; 
      Μειώθηκε ή όχι, η τουριστική σεζόν και χάθηκαν θέσεις εργασίας όπως στην Κέρκυρα που σας ανέφερα που έκλεισε μετά από πενήντα χρόνια το κλάμπ Mediterane αφήνοντας στο δρόμο διακόσιες πενήντα οικογένειες; 
      Ενώ δεν υπήρχαν νομοσχέδια, κύριε Υπουργέ, μέχρι τα Χριστούγεννα, φέρνετε μια σειρά νομοσχεδίων αυτόν τον καιρό, γιατί δεν τολμάτε να πάτε στις εκλογικές σας περιφέρειες. Στέλνετε τον κύριο Πρωθυπουργό και τον κ. Παπανδρέου, μόνο που δεν πάνε στο ίδιο μέρος γιατί ο μεν Πρωθυπουργός υποστηρίζει την πολιτική του, ενώ ο νέος Αρχηγός λέει τα δικά του εκ του ασφαλούς και είναι και αγαπητός στους νέους -προφανώς η μέτρηση θα έγινε στις καφετέριες, γιατί εκεί είναι οι άνεργοι νέοι που τους οδήγησε η πολιτική σας- και ο κ. Καραμανλής πλειοψηφεί εκεί που είναι οι εκατόν χιλιάδες Έλληνες φοιτητές που έδωσαν την πλειοψηφία στις τελευταίες εκλογές. 
      Δεν μας απαντήσατε γιατί δεν φτιάξατε γραφείο στην Κίνα, όταν οι επόμενοι Ολυμπιακοί Αγώνες θα γίνουν εκεί. Γιατί υπάρχουν αντικίνητρα, όπως και στο αεροδρόμιο της Κέρκυρας, για να έρχονται αεροπορικές εταιρείες και να μπορούν να εξυπηρετούνται στο έδαφος. Δεν υπάρχουν συνδέσεις και με την Άπω Ανατολή και με την Κίνα, αλλά και με άλλες χώρες.
      Σε ό,τι αφορά την πτώση του τουρισμού, θα σας θυμίσω το καμπανάκι κινδύνου από το Ινστιτούτο Τουριστικών Ερευνών και Προβλέψεων: «καταστροφική η πορεία του εγχώριου τουρισμού». Η Κροατία είχε αύξηση 6,4%, η Τουρκία 3%, 7%, 11% τους θερινούς μήνες, η Πορτογαλία 2,5% και η Ισπανία 0,5%-1%, ενώ η Ελλάδα είχε μείωση 4%-7%. Και, όπως τόνισα προηγουμένως, μεγάλη απώλεια συναλλάγματος.
      Αυτή είναι η πραγματικότητα, την οποία δεν θέλετε να δείτε. Προσπαθείτε να λειτουργείτε και τις τελευταίες στιγμές επικοινωνιακά σε έναν τομέα πολύ σημαντικό, ο οποίος θέλει πραγματικά φροντίδα, για να μπορέσουμε να έχουμε όλα τα εφόδια.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπύρου, παρακαλώ! Τελείωσε ο χρόνος σας.
      Κύριε Υπουργέ, αν θέλετε, μπορείτε να δευτερολογήσετε.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, εγώ δεν έχω χρόνο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι. Δεν έχετε ούτε εσείς, ούτε ο κ. Δεικτάκης.
      ΑΡΙΣΤΟΤΕΛΗΣ ΠΑΥΛΙΔΗΣ: Πώς έγινε αυτό;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το ξέρετε πολύ καλά πώς έγινε. Εγώ δεν ήμουν παρούσα.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, αγαπητοί συνάδελφοι, προηγουμένως σας κατέθεσα την επίσημη εξέλιξη της τουριστικής κίνησης ως εργασία του Ελληνικού Οργανισμού Τουρισμού, για να μην υπάρχει καμία αμφιβολία σ’ αυτά τα οποία υποστηρίζουμε. Βέβαια ο συνάδελφος δεν είναι τώρα εδώ, αλλά θα τον παραπέμψω στη σελίδα 4, επειδή ζήτησε να μάθει πού υπάρχουν μειώσεις στις υπόλοιπες χώρες, για να διαπιστώσει ο ίδιος, ότι στην Τυνησία υπάρχει μείωση 8,3%, στην Τουρκία μείωση 11,2%, στην Κύπρο 10,4% στο Ισραήλ 15,1%. Επήλθε μείωση των τουριστικών αφίξεων κατά το πρώτο τετράμηνο της χρονιάς του 2003, ενώ αντίστοιχα μειώσεις υπήρξαν στην περίοδο 2002 προς 2001. Και μάλιστα στην Κύπρο πάλι 10,3%, στο Μαρόκο 0,7%, στην Πορτογαλία 4,1%, στην Τυνησία 6% και στο Ισραήλ ακόμη περισσότερο λόγω του πολέμου 28% έναντι μείον 15% την προηγούμενη περίοδο. Βλέπουμε, λοιπόν, ότι η εξέλιξη…
      ΓΕΩΡΓΙΟΣ ΣΑΛΑΓΚΟΥΔΗΣ: Τα διαβάζετε;
      ΣΠΥΡΙΔΩΝ ΣΠΥΡΟΥ: Για ποια περίοδο είναι αυτά τα στοιχεία; Για όλο τον χρόνο;
      ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι. Τα στοιχεία σας τα έχω δώσει, ώστε να μην υπάρχει καμία παρεξήγηση και να μην δίνεται η εντύπωση ότι προσπαθώ να πω κάτι το οποίο δεν είναι αληθινό. 
      Γι’ αυτό λοιπόν, αγαπητοί συνάδελφοι, ελάτε τώρα να δούμε τα εξής πράγματα: ότι η προσπάθεια την οποία έχουμε καταβάλει να προωθήσουμε την τουριστική πολιτική και η οποία κατέληξε μάλιστα και σε συγκεκριμένα σχέδια νόμου, δεν μπορεί να αμφισβητηθεί, όσο και αν θέλετε για αντιπολιτευτικούς λόγους σήμερα να την κρίνετε. Διότι τα νομοσχέδια που καταθέσαμε αποτελούν ολοκλήρωση συνεργασιών που υπήρξαν εδώ και πολλούς μήνες και είναι φυσιολογικό μετά την ολοκλήρωση μιας συνεργασίας πολλών μηνών να κατατίθεται στη Βουλή το αποτέλεσμα, ανεξάρτητα αν σε δύο μήνες πρόκειται να έχουμε εκλογές. Δεν νομίζω ότι πρέπει να λειτουργήσει αποτρεπτικά το γεγονός ότι σε δύο μήνες θα γίνουν εκλογές και να μην καταθέσουμε την ολοκλήρωση της εργασίας, της συνεργασίας η οποία πραγματοποιήθηκε, μια και το αποτέλεσμα αυτής της συνεργασίας είναι ένας συγκεκριμένος νόμος, ο οποίος έρχεται ως πρόταση της Κυβέρνησης στη Βουλή για να τον συζητήσουμε και να νομοθετήσουμε.
      Σε τελική ανάλυση, ερχόμαστε κενά, ελλείψεις  και δυσκολίες να καλύψουμε και να υπερβούμε με τα συγκεκριμένα νομοθετήματα τα οποία καταθέτουμε και γι’ αυτό το λόγο θεωρώ ότι είναι χρήσιμο το ότι θα έχουμε τη δυνατότητα τις επόμενες μέρες, μια και υπάρχουν και άλλα νομοσχέδια, να εξασφαλίσουμε από το Προεδρείο της Βουλής τη συζήτηση και την ψήφιση των σχετικών νομοσχεδίων, τα οποία αφορούν την τουριστική μας πολιτική.
      Τέλος θα έλεγα, αγαπητοί συνάδελφοι, ότι η προσπάθεια την οποία καταβάλαμε για την αναβάθμιση του τουριστικού προϊόντος πέρασε, όπως σας είπα προηγουμένως, βασικά μέσα από τον ιδιωτικό τομέα, για τον οποίο προωθήσαμε ολοκληρωμένα προγράμματα υποστήριξης μέσα από το επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ». Είναι περίπου 800 δισεκατομμύρια δραχμές τα οποία διατίθενται για τις επιχειρήσεις. Υπάρχει μια πολύ καλή κίνηση αξιοποίησης αυτών των προγραμμάτων από τις επιχειρήσεις τουρισμού. Ιδιαίτερα οι μικρομεσαίες επιχειρήσεις τουρισμού επωφελούνται από αυτά τα προγράμματα. Δεν θα παραλείψω όμως να τονίσω ότι και ο κρατικός τομέας, ο δημόσιος τομέας δεν έμεινε πίσω, αξιοποιώντας μέσα από την εταιρία αξιοποίησης της ακίνητης περιουσίας του ΕΟΤ, την ΕΤΑ μια νέα πολιτική τουρισμού που αξιοποιεί τον τεράστιο τουριστικό πλούτο της χώρας, που πριν από αρκετές δεκαετίες διαμόρφωσε μια σειρά από θαυμάσιες υποδομές: ξενοδοχεία, Ξενία, κάμπινγκ, υποδομές σε όλη την Ελλάδα τεράστιας περιουσίας.
      Αυτές όμως κατέρρευσαν μέσα από τη λογική της κρατικής λειτουργίας αυτών των φορέων στις προηγούμενες κυβερνήσεις του παρελθόντος -κυρίως δικές σας κυβερνήσεις ήταν- αλλά σωστά τότε εκείνη την εποχή ξεκίνησε ως κρατική λειτουργία η τουριστική δραστηριότητα, διότι δεν υπήρχε τίποτε άλλο και διότι οι ιδιώτες δεν ήταν σε θέση να αξιοποιήσουν -αν θέλετε- τις δυνατότητες της τουριστικής οικονομίας. ‘Όμως, αφού πλέον οδηγήθηκε σε μαρασμό και αδυναμία κρατικής λειτουργίας της τουριστικής επιχειρηματικότητας, γι’ αυτό έρχεται σήμερα το κράτος μετά από αρκετά χρόνια να αξιοποιήσει αυτήν την περιουσία.
      Οι ΕΤΑ έχουν πραγματοποιήσει ένα σημαντικότατο έργο. Είναι σε εξέλιξη 400 εκατομμύρια ευρώ επενδύσεις στην αξιοποίηση της περιουσίας του ΕΟΤ. Την προωθεί σε όλη την Ελλάδα. Ολόκληρο πρόγραμμα σας δώσαμε, πρόσφατα το καταθέσαμε. Δεν χρειάζεται παρά να δείτε πού ακριβώς γίνονται. Όλες στο σύνολο οι υποδομές της μαρίνας…
      ΣΠΥΡΙΔΩΝ ΣΠΥΡΟΥ: Πού γίνονται; Πείτε μας κάτι. 
      ΑΡΙΣΤΟΤΕΛΗΣ ΠΑΥΛΙΔΗΣ: Πέστε μας μια επένδυση!
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ πολύ, κύριε Παυλίδη, δεν έχετε το λόγο. Θα μιλήσει ο Κοινοβουλευτικός Εκπρόσωπος. Πείτε του να τα πει. 
      ΑΡΙΣΤΟΤΕΛΗΣ ΠΑΥΛΙΔΗΣ: Να μας πει πού γίνονται οι επενδύσεις! Εδώ ο κ. Σπύρου εκπροσωπεί την Κέρκυρα και εγώ τη Ρόδο! Επενδύσεις δεν βλέπουμε, κρατικές!
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ πολύ, κύριε Παυλίδη. Δεν έχετε το λόγο!
      Συνεχίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Λυπούμαι για την αντίδραση των συναδέλφων, διότι η δημιουργία ολοκληρωμένων τουριστικών υποδομών που προωθεί η ΕΤΑ έχει εξασφαλίσει …
      ΑΡΙΣΤΟΤΕΛΗΣ ΠΑΥΛΙΔΗΣ: Πού γίνονται; Το γκόλφ Αφάντου…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Μια στιγμή, κύριε Παυλίδη.
      Παρακαλώ να μη γράφεται τίποτε στα Πρακτικά απ’ ό,τι λέει ο κ. Παυλίδης.
      Συνεχίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει εξασφαλίσει πόρους για τη χρηματοδότηση. Απορώ γιατί αντιδράτε. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Απορώ γιατί αντιδράτε, κύριε συνάδελφε. Μην ενοχλείσθε. Το γκόλφ Αφάντου στη Ρόδο είναι μέσα σ’ αυτά τα σχέδια. Είναι διαγωνισμός, όπως ξέρετε, σε εξέλιξη και τώρα πρόκειται να γίνει η τελική επιλογή.
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν με ενδιαφέρει πόσα χρόνια, εγώ ξέρω ότι τώρα έβγαλαν το διαγωνισμό. Τον βγάλαμε πέρσι το διαγωνισμό, κύριε Παυλίδη. Μη ψάχνετε τώρα να μας βρείτε επιχειρήματα γιατί δεν έγινε πριν είκοσι χρόνια. Πριν είκοσι χρόνια ήσασταν εσείς Κυβέρνηση!
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ακούστε δεν έχει νόημα. Είναι πολύ γνωστή αυτή η τακτική. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Παυλίδη, νομίζετε ότι είναι επιτυχής αυτή η στάση; Νομίζετε ότι είναι επιτυχής και για εσάς; Σας παρακαλώ πολύ. Υπάρχει Κοινοβουλευτικός Εκπρόσωπος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με βάση τις επενδύσεις, λοιπόν, που έχουν πραγματοποιηθεί και αφορούν τις μαρίνες της Ζέας, του Φλοίσβου, του Αλίμου, τις ακτές Βούλας, τη Βουλιαγμένη, τη Βάρκιζα, το καζίνο Πάρνηθας, το ξενοδοχείο Grand Resort στο Λαγονήσι, τις επενδύσεις στην περιφέρεια, οι οποίες πραγματοποιούνται …
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το βγάλαμε επίσης σε διαγωνισμό το καζίνο Ρόδου. Για το καζίνο Ρόδου υπάρχει διαγωνισμός σε εξέλιξη. Δεν το γνωρίζετε; 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε, το καζίνο της Κέρκυρας. Το καζίνο της Ρόδου έχει περάσει. Τι έχετε;
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όλες οι επενδύσεις πραγματοποιούνται σύμφωνα με το πρόγραμμα,  κύριε συνάδελφε. Μην ενοχλείσθε. Αυτήν τη στιγμή το πρόγραμμα «Προσέλκυση ιδιωτικών επενδύσεων ΕΘΑ» εξασφάλισε πάνω από 400 εκατομμύρια ιδιωτικές επενδύσεις. Με βάση αυτές τις επενδύσεις που πραγματοποιούνται σε όλη την Ελλάδα η ΕΤΑ προχώρησε και καταθέσαμε αίτηση κατάταξης στο χρηματιστήριο. Στο χρηματιστήριο, όπως καταλαβαίνετε, χωρίς πραγματικά δεδομένα δεν μπορεί να εισαχθεί κανείς. Επομένως, μην ανησυχείτε και μην προσπαθείτε να δημιουργήσετε εντυπώσεις. Δε νομίζω ότι ανταποκρίνεται στο επίπεδο της συζήτησης την οποία κάνουμε. 
      Επιπρόσθετα, όμως, θα ήθελα να πω -γιατί πολλές φορές κατηγορήθηκε η ΕΤΑ ότι προχωρεί δήθεν στο ξεπούλημα της περιουσίας του δημοσίου- ότι εδώ αυτό που κάνουμε είναι ενοικίαση, εκμετάλλευση, αξιοποίηση. Μετά από ορισμένα χρόνια επανέρχεται στον ΕΟΤ αυτή η περιουσία.
Έχει έτσι τη δυνατότητα στο διηνεκές να αξιοποιείται με ωφέλιμο και εποικοδομητικό τρόπο για το συμφέρον του δημοσίου και του ελληνικού λαού. Επιπλέον όμως κοινωφελείς και κοινόχρηστου χαρακτήρα περιοχές από την ΕΤΑ ή τον ΕΟΤ παραχωρούνται προς χρήση είτε προς την Τοπική Αυτοδιοίκηση είτε προς τις δημόσιες υπηρεσίες. Έτσι έχουμε το πάρκο Λυκαβηττού, το οποίο ολοκληρώθηκε και παραδόθηκε, το δρυμό της Πάρνηθας, το πάρκο του Φλοίσβου, την Καλλιθέα, τις Πεταλούδες της Ρόδου –κύριε συνάδελφε, για να ηρεμήσετε- τα Πευκιά Ξυλοκάστρου και έπονται τώρα Τουρκολίμανο και μια σειρά από άλλους τουριστικούς πόλους αναψυχής, οι οποίοι διατίθενται δωρεάν βεβαίως στην Τοπική Αυτοδιοίκηση ή στο δημόσιο για να αξιοποιηθούν από τους πολίτες, όπως πρέπει να γίνεται στο βαθμό που έχουμε υποδομές που χρήζουν προστασίας. 
      Επίσης προγράμματα που συμβάλλουν στην αναβάθμιση της τουριστικής εικόνας της χώρας και πραγματοποιούνται από την ΕΤΑ αφορούν τους μεθοριακούς σταθμούς της χώρας. Το λέω αυτό διότι ανέφερε ο κύριος συνάδελφος ότι δεν υπάρχουν ταμπέλες στην είσοδο της χώρας. Λυπούμαι, αλλά όλοι οι είσοδοι έχουν ανακατασκευαστεί. Καλώ, λοιπόν, το συνάδελφο να επισκεφθεί τα σύνορα για να το διαπιστώσει από τους μεθοριακούς σταθμούς. 
      Το χιονοδρομικό κέντρο Παρνασσού, επίσης, επεκτείνεται και στο οποίο, όπως και σε όλα τα άλλα χιονοδρομικά κέντρα, ξεκινάει την εβδομάδα αυτή το πρόγραμμα «Πράσινες και Λευκές Εβδομάδες» για τα σχολεία της χώρας. Είναι ένα πρόγραμμα με το οποίο περίπου εβδομήντα με ογδόντα χιλιάδες παιδιά θα έχουν τη δυνατότητα να πραγματοποιήσουν την εκπαιδευτική τους εκδρομή, αλλά συγχρόνως και να γνωρίσουν τα σπορ του χιονοδρομικού αθλητισμού και της περιφέρειας της χώρας. Το πρόγραμμα αυτό θα πραγματοποιηθεί έτσι ώστε να δώσουμε μια νέα προοπτική στους νέους ανθρώπους να γνωρίσουν τα χιονοδρομικά κέντρα, το σκι και την περιφέρεια, αλλά και να έρθουν σε επαφή με μια άθληση πραγματοποιώντας παράλληλα τα μαθήματά τους. Αυτό είναι ένα κοινό πρόγραμμα που το έχει επεξεργαστεί το Υπουργείο Ανάπτυξης μαζί με το Υπουργείο Παιδείας και ξεκινάει τη Δευτέρα η υλοποίησή του. Χαίρομαι διότι με αυτόν τον τρόπο η ΕΤΑ συμβάλλει στο να υποστηρίξουμε και κοινωνικές δραστηριότητες, οι οποίες είναι αναγκαίες σε αυτήν την περίοδο για να στηρίξουμε την ελληνική κοινωνία. 
      Με αυτές τις παρατηρήσεις, κυρία Πρόεδρε και κύριοι συνάδελφοι, πιστεύω ότι έγινε σαφές γιατί η τουριστική οικονομία αποτελεί έναν από τους βασικότερους κλάδους της ελληνικής οικονομίας. Φιλοδοξούμε να τον στηρίξουμε να γίνει ανταγωνιστικότερος και παραγωγικότερος. Είναι η μόνη πολιτική την οποία έχει ανάγκη ο ελληνικός τουρισμός για να μπορέσει να σταθεί στον παγκόσμιο ανταγωνισμό. Οι πολιτικές τις οποίες σχεδιάσαμε, τα νομοσχέδια τα οποία έχουμε προωθήσει δημιουργούν αποτελέσματα θετικά για την αποτελεσματικότητα και την παραγωγικότητα του ελληνικού τουρισμού και γι’ αυτό ακριβώς χαιρόμαστε ότι έτσι απαντούμε πλήρως στις ερωτήσεις στις οποίες θέσατε. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σαλαγκούδης ως Κοινοβουλευτικός Εκπρόσωπος της Νέας Δημοκρατίας, έχει το λόγο.  
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, τι να πει κανείς γι’ αυτή την Κυβέρνηση; Μετά τον επικοινωνιακό ορυμαγδό της διαδοχολογίας επακολουθεί ένας νομοθετικός ορυμαγδός αλλά και ένας ορυμαγδός σχεδιασμού προεκλογικά. 
      Ο κύριος Υπουργός προσπαθώντας να καλύψει ότι δεν έκαναν τίποτα στη διάρκεια της τετραετίας, με άμεσο αποτέλεσμα να υποβαθμίζεται κάθε χρόνο το τουριστικό προϊόν αλλά και το τουριστικό εισόδημα στη χώρα μας, τώρα μετά από τόσα χρόνια συνέλεξαν στοιχεία και έκαναν ένα μακροχρόνιο πενταετή σχεδιασμό και μία στρατηγική για την τουριστική ανάπτυξη και μας τα κατέθεσε. 
      Λίγο πριν από τις εκλογές, θυμήθηκαν ότι υπάρχουν ρυθμίσεις που δεν τις είχαν κάνει και φυσικά έφεραν τώρα νομοσχέδια τα οποία τα καταθέτουν με ρυθμό τελείως πρωτόγνωρο. Μέχρι χθες είχαν κατατεθεί οκτώ νομοσχέδια, άλλα δυο κατατέθηκαν σήμερα και δεν ξέρω τι θα επακολουθήσει την επόμενη εβδομάδα. Αυτά είναι αδύνατον να συζητηθούν. 
      Αλλά απορώ: γιατί τα φέρνουν αυτά τα νομοσχέδια; Βεβαίως μια πρόχειρη μελέτη αυτών των νομοσχεδίων δείχνει καθαρά ότι όλα αυτά δεν έχουν ένα ενιαίο σύνολο, αλλά έχουν «άλλες διατάξεις». 
      Ποιες είναι οι άλλες διατάξεις; Ρουσφετολογικές διατάξεις και διατάξεις για να προστατεύσουν παράνομους της δικής τους κυβέρνησης. Χαρακτηριστικό είναι το νομοσχέδιο για την κεφαλαιαγορά, το οποίο το έφεραν αλλά υπό το βάρος της αγανάκτησης το πήραν πίσω. Νόμιζαν ότι σ’ αυτόν τον ορυμαγδό τώρα θα περάσουν όλα χωρίς να τα δούμε.
      Έτσι έφεραν και το νομοσχέδιο για την κεφαλαιαγορά, στο οποίο είχαν μέσα ρυθμίσεις για αποποινικοποίηση των εγκλημάτων του χρηματιστηρίου, όπου Έλληνες μικρομεσαίοι έχασαν τριάντα τρισεκατομμύρια και οδηγήθηκαν σ’ αυτήν την κατάσταση της φτώχειας. Οι ρυθμίσεις αυτές απέβλεπαν σ’ αυτούς τους ενόχους που δημιούργησαν το έγκλημα του χρηματιστηρίου, προκειμένου να τους προστατεύσουν για να μην πληρώσουν αύριο, γιατί εμείς δεν πρόκειται να αφήσουμε έτσι αυτό το έγκλημα που οδήγησε τις μικρομεσαίες επιχειρήσεις στην απόγνωση και σε πολλές αυτοκτονίες κιόλας.
      Έφεραν ακόμα το νομοσχέδιο για τον εκλογικό νόμο παραμονές των εκλογών. Αποτελεί επονείδιστη πράξη και απορώ πώς ο νέος Πρόεδρος που επιτέλους ευαγγελίζεται ένα νέο ήθος –δεν το είχε μέχρι σήμερα η Κυβέρνηση- επιτρέπει παραμονές εκλογών να ψηφίζεται ένας εκλογικός νόμος.
      Τι μας είπαν στην αρχή όταν έφεραν τον εκλογικό νόμο; Ότι κάνουν μία βαθιά τομή στη δημοκρατία με ρυθμίσεις τις οποίες φέρνουν που είναι η κατάτμηση των περιφερειών. Αλλάζει έτσι ο χάρτης ώστε να είναι πιο αντιπροσωπευτική και άμεση η δημοκρατία, όπως μας λέει για την εκλογή του ο νέος Πρόεδρος ο οποίος ουσιαστικά «φυτεύτηκε» και θα πάει για εκλογές –υποτίθεται- από το σύνολο των μελών αλλά και τους φίλους τελικά αυτού του κόμματος.
      Όμως, τελικά με τον εκλογικό νόμο αφήρεσαν όλες αυτές τις –υποτίθεται- καινοτόμες διατάξεις υπό το βάρος των αντιδράσεων των δικών τους Βουλευτών. Και τι πέρασαν στη θέση τους; Μία μόνο ρύθμιση, να κάνουν τη λίστα από δωδεκάμηνο δεκαοκτάμηνο. Δεν ξέρω ποιο νόημα είχε αυτή η επέκταση της λίστας, αλλά επειδή ο χρόνος μου τελειώνει δεν θα ασχοληθώ με την ΕΤΑ η οποία αλλιώς δημιουργήθηκε, δηλαδή σαν διαχειριστική, αλλά τώρα πλέον έχει και περιουσία και ετοιμάζεται να μπει στο χρηματιστήριο. 
      Δεν ξέρετε τι πραγματικά κάνετε, γιατί δεν ξέρετε την ελεύθερη αγορά. Και το χρηματιστήριο το ξέρετε όπως το ξέρετε, μόνο για να το παίζετε όπως το παίξατε εκείνη την περίοδο και ουσιαστικά εγκληματήσατε απέναντι στον ελληνικό λαό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς δεν παίζουμε χρηματιστήριο, κύριε συνάδελφε.
      ΓΕΩΡΓΙΟΣ ΣΑΛΑΓΚΟΥΔΗΣ: Η διαχειριστική ΕΤΑ δεν έπρεπε να μπει στο χρηματιστήριο σε καμία περίπτωση όπως τη βάζετε. Τη βάζετε όμως μόνο και μόνο για να εισπράξετε χρήματα για το ταμειακό έλλειμμα που είχατε. Βεβαίως δεν θα μπει τελικά από τη δική σας Κυβέρνηση γιατί θα χάσετε τις εκλογές.
      Επειδή όμως προηγουμένως αμφισβητήσατε νούμερα, διαβάζω την έκθεση του Ινστιτούτου Τουριστικών Ερευνών και Προβλέψεων για τη χρονική περίοδο 2002-2003, ενός φορέα εκτός του κομματικού σας εναγκαλισμού, ανεξάρτητου. Λέει, λοιπόν, τα εξής: «Μεγάλες απώλειες που ξεπερνούν τα 2 δισεκατομμύρια ευρώ είχε η χώρα μας από τον τουρισμό, κυρίως λόγω της ελλιπούς διαφήμισης και της προβολής της στο εξωτερικό. Το γεγονός αυτό προκαλεί έντονη ανησυχία και για το 2004, δεδομένου ότι όλοι οι μεγάλοι τουριστικοί προορισμοί της χώρας μας εμφάνισαν μειώσεις, ενώ η Ελλάδα έχει και τις χειρότερες επιδόσεις μεταξύ των ανταγωνιστριών τουριστικά χωρών. Συγκεκριμένα, η Κρήτη, η Ρόδος, η Χαλκιδική, η Θεσσαλονίκη και η Κέρκυρα, εμφάνισαν μειώσεις από 1,3% έως 4,3%. 
      Την ίδια στιγμή η Κροατία εμφάνιζε αύξηση τουριστικής κίνησης της τάξης του 6,4%, Ιανουάριος – Αύγουστος 2003. Η Τουρκία 2,8%, Ιανουάριος –Σεπτέμβριος 2003. Η Πορτογαλία 1,8% και η Ισπανία 0,5% στο αντίστοιχο χρονικό διάστημα».
      Παρακάτω έχει και άλλα ακόμα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, σας παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ: Τελειώνω, κυρία Πρόεδρε.
      Σύμφωνα με την έκθεση πάλι του Ινστιτούτου Τουριστικών Ερευνών και Προβλέψεων, 2 δισεκατομμύρια ευρώ ήταν οι απώλειες αλλά και σύμφωνα και με την Τράπεζα της Ελλάδας, κατά τη χρονική περίοδο Ιανουαρίου-Σεπτεμβρίου 2003, σημειώθηκε μείωση τουριστικού συναλλάγματος σε σύγκριση με την αντίστοιχη περσινή περίοδο κατά 7,8%, δηλαδή –για να πούμε και τα νούμερα- στα 8,06 δισεκατομμύρια ευρώ από 8,74 δισεκατομμύρια ευρώ και μείωση το Σεπτέμβριο του 2003 σε σχέση με το Σεπτέμβριο του 2000 κατά 10%, τη στιγμή που η εικόνα των υπολοίπων ανταγωνιστριών τουριστικά χωρών βελτιώνεται συνεχώς.
      Αυτή είναι η πραγματικότητα ενός πραγματικού οργανισμού που είναι έξω από το δικό σας εναγκαλισμό και επηρεασμό που θέλει να ωραιοποιεί τις επιδόσεις αυτής της Κυβέρνησης, που δυστυχώς για σας δεν σας κάνει περήφανους απέναντι στον ελληνικό λαό, παρά μονάχα η εικονική πραγματικότητα που συνεχώς χρησιμοποιείτε και προβάλλετε.
      Ο ελληνικός λαός όμως, κύριε Υπουργέ, έχει και γνώση και κρίση και νομίζω ότι αυτή θα την επιδείξει στις εκλογές στις 7 Μαρτίου. Ευχαριστώ, κύριε Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, πριν πάρετε το λόγο για να τριτολογήσετε, θα ήθελα να σας πω ότι η κ. Φουντουκίδου, που ήταν μεταξύ των εγγεγραμμένων, είχε μία σοβαρή κομματική απασχόληση και ήρθε μόλις τώρα. Να της δώσουμε δύο λεπτά και να απαντήσετε συνολικά στο τέλος;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Καμία αντίρρηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Φουντουκίδου, έχετε το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Ομολογώ ότι έρχομαι, κυρία Πρόεδρε, σε δυσχερή θέση να ασκήσω κριτική και να αναπτύξω την επερώτηση ενώπιον ενός Υπουργού, ο οποίος δεν ξέρει ποια είναι η θέση του νέου Προέδρου του, γιατί υπάρχει το ενδεχόμενο, το νέο πολιτικό φαινόμενο να τον αδειάσει την ίδια ώρα με μία άλλη δήλωση. Δεν ξέρω δηλαδή τι θα είναι αυτό που θα διατυπώσει σε λίγη ώρα και ως εκ τούτου, θα περιοριστώ σε αυτά που έχω καταγράψει μέχρι σήμερα. 
      Αν μίλαγα, λοιπόν, για τον τουρισμό, θα έλεγα τα ίδια και χειρότερα από αυτά που θα έλεγα στην έναρξη της βουλευτικής περιόδου. Ένα τέλμα, στάσιμα λιμνάζοντα ύδατα που μέσα ανθεί ο καιροσκοπισμός και η κερδοσκοπία. Και μιλάμε για έναν τομέα που έχει όλα εκείνα τα στοιχεία που θα τον χαρακτήριζαν εθνικό, κύριε Υπουργέ. Συμμετέχει στο ΑΕΠ σε πολύ υψηλό ποσοστό, συμμετέχει στην καταπολέμηση της ανεργίας, ενισχύει τους κοινωνικούς δείκτες, ενισχύει απομακρυσμένες ελληνικές περιφέρειες, μειονεκτικές περιοχές και είναι αυτήν καθ’ αυτήν η εικόνα της χώρας μας στο εξωτερικό. Είναι ένας πυλώνας όπου θα έπρεπε να στηριχθούμε, αν θέλουμε να βελτιώσουμε τους οικονομικούς μας δείκτες και να αυξήσουμε τους ρυθμούς ανάπτυξης.
      Πέρασαν όμως οι ευκαιρίες, χάθηκαν οι ευκαιρίες. Και εγώ είμαι από αυτούς που σ’ αυτήν την Αίθουσα επανειλημμένα έχω διατυπώσει την άποψη ότι δεν ξεπλένονται όλα στην πολιτική με ένα «συγγνώμη», όπως συνηθίζεται να γίνεται τις τελευταίες ημέρες. Γιατί εδώ υπάρχει κόστος, υπάρχουν ευθύνες, χαμένες ευκαιρίες, ανεπάρκεια και πρέπει να τα αποτιμήσουμε. Πρέπει να πούμε στο λαό ότι κάποιοι ευθύνονται για την υστέρηση σε πλούτο, σε πρόοδο, σε ανάπτυξη, σε ευημερία. Αλλιώς θεωρώ ότι δεν εκτελώ το χρέος μου σ’ αυτήν την Αίθουσα και δεν εκτελώ τον προορισμό μου.
      Χάσατε τις ευκαιρίες, κύριε Υπουργέ. Αδειάσατε τα κονδύλια από το Γ΄ Κοινοτικό Πλαίσιο Στήριξης για τον τουρισμό. Δεν προχωρήσατε στον τομέα της εκπαίδευσης και αναλώσατε ένα σημαντικό νομοσχέδιο στο κεφάλαιο για την εκποίηση της ΕΤΑ, για το χάρισμα της ΕΤΑ με απαράδεκτες για κοινοβουλευτικά ήθη και για δημοκρατία μεθόδους και διαδικασίες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Φουντουκίδου, ολοκληρώστε.
	ΠΑΡΘΕΝΑ ΦΟΥΝΤΟΥΚΙΔΟΥ: Δεν αξιοποιήσαμε το πακέτο των Ολυμπιακών Αγώνων και την προοπτική των Ολυμπιακών Αγώνων. Ερχόμαστε εμείς, λοιπόν, εκ των υστέρων να κλαίμε πάνω από το χυμένο γάλα.
       Ε, δεν μας αξίζει η μιζέρια, δεν μας αξίζει να είμαστε γκρινιάρηδες και οι πολιτικοί της καρπαζιάς και η χώρα της καρπαζιάς, κύριε Υπουργέ. Ξεκινήσαμε την πολιτική μας σταδιοδρομία, έχοντας όνειρα γι’ αυτό τον τόπο και μεράκι να προσφέρουμε τα καλύτερα για τους ανθρώπους.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κύριοι συνάδελφοι, θα εξοικονομούσε πολύ χρόνο ο συνάδελφος Κοινοβουλευτικός Εκπρόσωπος της Νέας Δημοκρατίας, αν αντί να διαβάσει το δημοσίευμα μιας ανακοίνωσης -αν κατάλαβα καλά- του Ινστιτούτου Τουρισμού, ένα δημοσίευμα που περιέχει την έκθεση τουρισμού, μελετούσε τα στοιχεία τα οποία του δίνει ο ίδιος ο ΕΟΤ, δημόσια υπηρεσία με πανθομολογουμένη, διεθνή αξιοπιστία, διότι αποτελεί το συνομιλητή του Διεθνούς Οργανισμού Τουρισμού.
      Τα επίσημα στοιχεία καταγράφουν και εδώ τις εξελίξεις, στις οποίες αναφέρεστε. Εάν προσέξετε, θα διαπιστώσετε ότι αυτές οι εξελίξεις αποτελούν αξιολογήσεις και εκτιμήσεις επταμήνου της διάρκειας του 2003 ή του 2002. Όταν δείτε τα στοιχεία που είναι για όλη τη χρονιά του 2003, θα αντιληφθείτε γιατί αυτά, που σας είπα προηγουμένως, είναι αληθινά. Δηλαδή θα έχουμε μια μείωση το 2003 στην κίνηση τουρισμού, η οποία όμως θα περιοριστεί σε ένα ποσοστό 2% με 2,5% καθ’ όλην τη διάρκεια της χρονιάς, παρά την κρίση που υπήρξε και στην οποία μας οδήγησε τους πρώτους έξι μήνες ο πόλεμος του Ιράκ να υποστούμε μία σημαντικότατη μείωση όλες σχεδόν οι χώρες του κόσμου. Αυτό ουδείς μπορεί να το αμφισβητήσει. 
      Διάβασα προηγουμένως τους καταλόγους από τους οποίους προκύπτουν αναλυτικά για κάθε χώρα οι μειώσεις. Υπήρξαν αυξήσεις σε ορισμένες περιοχές, όπως και αναφερθήκατε και μιλώ για την Κροατία, τη Βουλγαρία και τη Ρουμανία. Αυτό οφείλεται στο γεγονός ότι, παρά την κρίση, νέες χώρες με πολύ φθηνές τιμές ιδιαίτερα στα Δυτικά Βαλκάνια, αλλά και στη Βουλγαρία γίνονται ελκυστικές περιοχές πλέον για τον τουρισμό. Γι’ αυτόν το λόγο μιλήσαμε για τη νέα ανταγωνιστικότητα που θα πρέπει να υπάρξει, για να μπορέσουμε να επιβιώσουμε σε αυτήν τη διεθνή αγορά. 
      Επομένως, κύριε συνάδελφε, λαμβάνουμε υπόψη μας όλα τα στοιχεία, τα οποία σηματοδοτούν την εξέλιξη του τουρισμού, είτε διεθνώς είτε στην Ελλάδα, και γι’ αυτόν το λόγο προχωρήσαμε στην αναμόρφωση των υπηρεσιών του ΕΟΤ, ώστε να έχει πλέον ο ΕΟΤ την ευθύνη της αποκλειστικής προβολής δημοσίων σχέσεων και διαφήμισης του ελληνικού τουριστικού προϊόντος στο εξωτερικό μαζί με τα γραφεία, τα οποία διαθέτει. 
      Παράλληλα θα έχει και την ευθύνη εποπτείας της παγκόσμιας οικονομίας τουρισμού, έτσι όπως η στατιστική υπηρεσία στο Υπουργείο Εθνικής Οικονομίας. Η νέα υπηρεσία, η οποία δημιουργείται για την εποπτεία της παγκόσμιας οικονομίας του τουρισμού, θα μπορεί να αξιολογεί την εξέλιξη του παγκόσμιου τουρισμού, να συσχετίζει την εξέλιξη του ελληνικού τουρισμού με τον παγκόσμιο και να βγάζει τις κατάλληλες οδηγίες, συμπεράσματα και κατευθύνσεις για τον ελληνικό τουρισμό. 
      Αυτές είναι οι κατευθύνσεις της πολιτικής μας, μία πολιτική την οποία αποτυπώσαμε με συνέπεια αυτά τα δύο χρόνια. Οδήγησε σε εντυπωσιακά αποτελέσματα τόσο στον αριθμό των επισκεπτών όσο και στις επενδύσεις. Και εδώ είναι το κρίσιμο θέμα. Δηλαδή η αύξηση των επενδύσεων δημιούργησε νέες υποδομές και γι’ αυτόν το λόγο αυτή η πολιτική είναι επιτυχής. Όπως είπατε και εσείς, ο ελληνικός λαός θα κρίνει σε τελική ανάλυση το τι κάνει ο καθένας μας και είμαι αισιόδοξος ότι θα κρίνει θετικά αυτό το αποτέλεσμα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 13/30-10-2003 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικώς με την αδυναμία αντιμετώπισης της παρατεταμένης κρίσης στον Τουρισμό και την απουσία πολιτικής και στρατηγικής ανάπτυξης για τον κλάδο.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 13.58΄, λύεται η συνεδρίαση για τη Δευτέρα 19 Ιανουαρίου 2004 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερωτήσεων, σύμφωνα με την ημερήσια διάταξη που θα σας διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 16-1-2003                                 σελ. 37

