      ΣΥΝΟΔΟΣ Δ΄
      Πέμπτη 16 Οκτωβρίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθούν μαθητές από: το 8ο Δημοτικό Σχολείο Καματερού, το 2ο Ενιαίο Λύκειο Μεγάρων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 17 Οκτωβρίου 2003.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών: i) σχετικά με τον οικονομικό έλεγχο στη Δημοτική Επιχείρηση Ραδιοφωνίας Αθήνας 9,84 κλπ., σελ.
      ii) σχετικά με τη μεταβίβαση δωρεάν από την Αγροτική Τράπεζα των μετοχών των εταιρειών μετοχικού ενδιαφέροντος σε αντίστοιχες συνεταιριστικές οργανώσεις, σελ.
      β) Προς τον Υπουργό Πολιτισμού, σχετικά με την καθυστέρηση καταβολής των δεδουλευμένων στους εργαζομένους στο Εθνικό Κλειστό Γυμναστήριο Πειραιά κλπ. σελ.
      γ) Προς τον Υπουργό Εθνικής Παιδείας και Θρησκευμάτων, σχετικά με τη μονιμοποίηση των συμβασιούχων που υπηρετούν στο Αριστοτέλειο Πανεπιστήμιο Θεσσαλονίκης, σελ.
      δ) Προς τον Υπουργό Εργασίας και Κοινωνικών Ασφαλίσεων, σχετικά με την αποζημίωση των συνιδιοκτητών του κτήματος «Πάτημα Δήμογλη», όπου κατασκευάζεται το Ολυμπιακό Χωριό κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής των άρθρων και του συνόλου της  πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Για τον προσδιορισμό του περιεχομένου της 24ης Ιουλίου ως ημέρας αποκατάστασης της Δημοκρατίας», σελ.
      2. Κατάθεση σχεδίων νόμων:
      α) Οι Υπουργοί Αιγαίου, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων και Οικονομίας και Οικονομικών, κατέθεσαν σχέδιο νόμου: «Αποκατάσταση, προστασία και απόδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου», σελ.
      β) Οι Υπουργοί Εθνικής Άμυνας, Οικονομίας και Οικονομικών, Εργασίας και Κοινωνικών Ασφαλίσεων, Ανάπτυξης και Δικαιοσύνης, κατέθεσαν σχέδιο νόμου: «Ρύθμιση θεμάτων συγχώνευσης εταιρειών ΕΒΟ Α.Ε. και ΠΥΡΚΑΛ Α.Ε.», σελ.
      3. Κατάθεση έκθεσης Διαρκούς Επιτροπής:
      Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ρύθμιση εκπαιδευτικών θεμάτων και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΕΥΘΥΜΙΟΥ Π. σελ
      ΚΑΤΣΙΓΙΑΝΝΗΣ Α., σελ.
      ΛΙΑΝΗΣ Γ., σελ.
      ΠΑΠΟΥΤΣΗΣ Χ., σελ.
      ΤΖΕΚΗΣ Α., σελ.
      ΤΖΙΟΛΑΣ Ε., σελ.
      ΦΑΣΟΥΛΑΣ Π., σελ.
      ΦΩΤΙΑΔΗΣ Α., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της πρότασης νόμου αρμοδιότητας του Υπουργείου Εσωτερικών, Δημόσιας Δοίκησης και Αποκέντρωσης:
      ΒΕΡΥΒΑΚΗΣ Ε., σελ.
      ΚΟΛΛΙΑ – ΤΣΑΡΟΥΧΑ Μ., σελ.
      ΚΟΥΒΕΛΗΣ Φ., σελ.
      ΚΡΗΤΙΚΟΣ Π., σελ.
      ΠΑΠΑΔΗΜΑΣ Λ., σελ.
      ΣΚΥΛΛΑΚΟΣ Α., σελ.
      ΤΣΙΟΚΑΣ Θ., σελ.
      ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  Η΄
      Πέμπτη 16 Οκτωβρίου 2003
      Αθήνα, σήμερα στις 16 Οκτωβρίου 2003, ημέρα Πέμπτη  και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αθανάσιο Κατσιγιάννη, Βουλευτή Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Παλακίδης, κάτοικος Δράμας, ζητεί την ικανοποίηση συνταξιοδοτικού του αιτήματος από το ΙΚΑ.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα των βηματοδοτών στο νοσοκομείο του «Αγ. Ανδρέα».
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά ενέργειες συνεργείου της ΔΕΗ στο Ρίο Αχαΐας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μη εκμετάλλευση του ισογείου του Παραρτήματος του Πανεπιστημίου στην Πάτρα.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα καθαριότητας στο χώρο έξω από το κολυμβητήριο του ΝΟΠ και κοντά στο πάρκινγκ του ΟΛΠΑ.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο εργασιακό πρόβλημα των εκτάκτων υπαλλήλων του αρχαιολογικού μουσείου της Πάτρας.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αδιαφορία των υπευθύνων για τις παράνομες συναλλαγές μεταξύ γιατρών και φαρμακευτικής εταιρείας.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας που αφορά στην αδιαφορία των αρμοδίων φορέων απέναντι στα προβλήματα των μικρομεσαίων.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας που αφορά στην καθυστέρηση των εργασιών του Διακονιάρη.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα της διακίνησης χαπιών μέσω Ίντερνετ.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ   κατέθεσε δημοσίευμα εφημερίδας που αφορά στην αντιπλημμυρική προστασία του Νομού Αχαΐας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αυξημένες αρμοδιότητες των Ειρηνοδικείων και των Πρωτοδικείων.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα του Διακονιάρη.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κλοπή της κεντρικής μονάδας μηχανογράφησης του ΤΑΣ.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη στάση του Περιφερειάρχη στο θέμα της ανέγερσης Διοικητηρίου στο Φυτοπαθολογικό Ινστιτούτο.
      16) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας – Στερεάς Ελλάδας και Εύβοιας ζητεί την υπαγωγή των μελών της στην ασφάλιση του ΤΣΠΕΑΘ.
      17) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Κρήτης ζητεί την εξαίρεση του Δήμου Αγίου Νικολάου Κρήτης από τις περιοχές ελέγχου Τουριστικής Ανάπτυξης.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχάλης Περισυνάκης, νομαρχιακός σύμβουλος Λασιθίου, ζητεί την υιοθέτηση πρότασης για την τροποποίηση του Ν. 2601/98.
      19) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Στέργιος Ντισλίδης, Αρχιφύλακας της Ελληνικής Αστυνομίας, ζητεί απάντηση σε προσωπικό του ερώτημα σχετικά με την ιδιότητα του Δημοτικού Συμβούλου και Προέδρου του Τοπικού Συμβουλίου Κοινότητας Ζώνης, Δήμου Κυπρίνου Νομού Έβρου.
      20) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί να αναγνωρισθεί το επάγγελμα των μελών τους ως ανθυγιεινό και επικίνδυνο.
      21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φωτεινή Παπαδοπούλου, κάτοικος Αγίου Αθανασίου Δράμας, ζητεί την επίλυση συνταξιοδοτικού της ζητήματος από τον ΟΓΑ.
      22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Χρυσάνθη Αμανατίδου, κάτοικος Μαυροβάτου Δράμας, ζητεί την επίλυση συνταξιοδοτικού της ζητήματος από τον ΟΓΑ.
      23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ζωή Γεωργιάδου, κάτοικος Μικρόπολης Δράμας, ζητεί την επίλυση συνταξιοδοτικού της ζητήματος από τον ΟΓΑ.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ανταποκριτής του ΟΓΑ, του Δημοτικού Διαμερίσματος Μικρόπολης Ξάνθης, ζητεί την τακτοποίηση θέματος οφειλομένων εισφορών, ασφαλισμένης του ΟΓΑ.
      25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Δράμας – Καβάλας – Ξάνθης διαμαρτύρεται για την πολιτική του Υπουργείου Πολιτισμού στο θέμα επιλογής προσωπικού και φύλαξης των μουσείων των Νομών Δράμας, Καβάλας και Ξάνθης.
      26) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αναστασία Ατσάλου, κάτοικος Κοκκινογείων Δράμας, ζητεί την επίλυση συνταξιοδοτικού της προβλήματος από τον ΟΓΑ.
      27) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Βουκολίων Χανίων ζητεί την καταβολή αποζημίωσης στους καστανοπαραγωγούς του Νομού Χανίων που οι καλλιέργειές τους καταστράφηκαν λόγω των υψηλών θερμοκρασιών.
      28) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Συμβασιούχοι Υπάλληλοι της Σχολής Διαχείρισης Φυσικών Πόρων και Επιχειρήσεων Αγρινίου ζητούν τη μονιμοποίησή τους.
      29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Επιστημόνων Ειδικής Αγωγής και Κοινωνικής Πολιτικής ζητεί την επαγγελματική αποκατάσταση των πτυχιούχων του Τμήματος Εκπαίδευσης και Κοινωνικής Πολιτικής, κατεύθυνσης «Εκπαίδευση Ατόμων με Ειδικές Ανάγκες» του Πανεπιστημίου Μακεδονίας.
      30) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Εκπαιδευτικών του Κλάδου ΤΕ01-13 ζητεί να επιτραπεί στα μέλη του η υποβολή αιτήσεων διορισμού.
      31) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Ενώσεις Δικαστών και Εισαγγελέων ζητούν τη θέσπιση νέου μισθολογίου για τους δικαστικούς λειτουργούς.
      32) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας Στερεάς Ελλάδος και Εύβοιας ζητεί την ένταξη του σωματείου της στο ΤΣΠΕΑΘ.
      33) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης Αττικής ζητεί την αύξηση της επιχορήγησης για τις λειτουργικές δαπάνες των Σχολείων της περιοχής του.
      34) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πανευβοϊκός Σύλλογος Γονέων, Κηδεμόνων και Φίλων ΑμΕΑ «ΑΝΘΡΩΠΟΣ – ΕΛΠΙΔΑ – ΠΟΛΙΤΙΣΜΟΣ» ζητεί την άμεση εφαρμογή του Ν. 2817/2000 και στο Νομό Εύβοιας για την εκπαίδευση και επαγγελματική κατάρτιση των Ατόμων με Αναπηρίες.
      35) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί τη διάνοιξη του δρόμου Λίμνης – Καντηλιού.
      36) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την επίλυση προβλημάτων που απασχολούν τα μέλη της.
      37) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί να του παραχωρηθεί το παλαιό Υδροθεραπευτήριο «Άγιοι Ανάργυροι» Δήμου Αιδηψού.
      38) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η ΑΕ Λυσιμαχίας Αιτωλ/νίας «Ο ΛΥΣΙΜΑΧΟΣ» ζητεί να ενισχυθεί οικονομικά η Ένωση, για να μπορέσει να συνεχίσει τις αθλητικές της δραστηριότητες.
      39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Νομού Φωκίδας ζητεί να καθιερωθεί σαν εκλογικό σύστημα η απλή αναλογική.
      40) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Ομοσπονδία Βιοτεχνών Υποδηματοποιών Ελλάδας ζητεί να καθιερωθεί σαν εκλογικό σύστημα η απλή αναλογική.
      41) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Πανελλήνια Ομοσπονδία Υπαλλήλων Εμπορικής Ναυτιλίας ζητεί την καταβολή του επιδόματος των 176 ευρώ και στους εργαζόμενους του ΥΕΝ από τον Προϋπολογισμό του Κράτους.
      42) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Κεκροπίας Αιτωλ/νίας ζητεί να ενισχυθεί οικονομικά ο Δήμος για να προχωρήσει στην αποκατάσταση  των ζημιών από το σεισμό της 14ης Αυγούστου 2003.
      43) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Φοιτητών Τμήματος Διοίκησης Επιχειρήσεων του Πανεπιστημίου Αιγαίου «Δ. Γληνός» ζητεί να καθιερωθεί η απλή και ανόθευτη αναλογική σαν το μόνο εκλογικό σύστημα με το οποίο θα διεξάγονται οι εκλογές.
      44) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Πρόεδρος του ΤΣ Γιαννιτσοχωρίου και Αγρότες Κάτοικοι του Δ.Δ. Γιαννιτσοχωρίου του Δήμου Ζαχάρως Ηλείας διαμαρτύρονται επειδή ακόμη δεν έχουν αποζημιωθεί για τις ζημιές που υπέστησαν οι καλλιέργειές τους από ακραία καιρικά φαινόμενα τον Ιανουάριο του 2002.
      45) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εργαζομένων στο Φ.Σ. «Μέριμνα Παιδιού Κατερίνης» ζητεί να καταβληθούν άμεσα δεδουλευμένες αποδοχές στα μέλη του.
      46) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η κυρία Ελένη Μπακολουκά ζητεί να συμπεριληφθούν οι πτυχιούχοι της Σχολής Βαλκανικών Σπουδών Φλώρινας στους διαγωνισμούς του ΑΣΕΠ.
      47) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Γονέων και Κηδεμόνων Τεχνικού Επαγγελματικού Εκπαιδευτηρίου Άμφισσας ζητεί την άμεση τοποθέτηση καθηγητών στις κενές θέσεις του ΤΕΕ Άμφισσας.
      48) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος Ελληνικών Τουριστικών Επιχειρήσεων ζητεί να παραταθεί η προθεσμία της παραγράφου 9 του άρθρου 27 του Ν. 2971/2001.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1383/29.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 7017/4/3613/20.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζούμε ότι τα απαιτούμενα προσόντα-δικαιολογητικά, ο αριθμός των προσλαμβανομένων κ.λ.π. καθορίζονται ρητά στην προκήρυξη διαγωνισμού (6000l2Ι1160-η από 22-4-2003) για την εισαγωγή ιδιωτών ακαδημαϊκού έτους 2003-2004, στις Αστυνομικές Σχολές (Αξιωματικών-Αστυφυλάκων). Η προκήρυξη έλαβε ευρεία δημοσιότητα, ενώ παράλληλα καταχωρήθηκε στην ιστοσελίδα του Υπουργείου μας στη διεύθυνση www.ydt.gr., για πλήρη ενημέρωση των ενδιαφερομένων.
      Στο κεφ.VI παρ. 5 της προκήρυξης του διαγωνισμού ρητά ορίζεται ότι οι υποψήφιοι που υποβλήθηκαν στη δοκιμασία των προκαταρκτικών εξετάσεων της Στρατιωτικής Σχολής Ευελπίδων (Τμήμα Όπλων), Σχολής Ικάρων (Τμήμα Ιπταμένων), Σχολής Ναυτικών Δοκίμων, Σχολής Μονίμων Υπαξιωματικών Στρατού Ξηράς (Τμήμα Όπλων), για τις οποίες επίσης είχαν δηλώσει προτίμηση και κρίθηκαν ικανοί, εξαιρουμένων των ιδιαίτερων απαιτήσεων, δεν προσέρχονται στις προκαταρκτικές εξετάσεις των Αστυνομικών Σχολών και προσκομίζουν στη Διεύθυνση Αστυνομικού Προσωπικού του Αρχηγείου Ελληνικής Αστυνομίας, μέσα στο χρόνο διενέργειας αυτών, σχετική βεβαίωση από την αρμόδια Στρατιωτική Σχολή, στην οποία αναγράφεται και ο κωδικός αριθμός, του Υπουργείου Εθνικής Παιδείας και Θρησκευμάτων, του υποψηφίου.
      Σε περίπτωση που οι προκαταρκτικές εξετάσεις των Στρατιωτικών Σχολών διενεργηθούν σε μεταγενέστερο χρόνο, η εν λόγω βεβαίωση προσκομίζεται το αργότερο τη μεθεπόμενη της ολοκλήρωσης της διαδικασίας στη Στρατιωτική Σχολή. Όσοι προσκομίσουν βεβαίωση ότι κρίθηκαν ικανοί για τις ανωτέρω Στρατιωτικές Σχολές, θεωρούνται αυτοδικαίως ικανοί και για τις Αστυνομικές Σχολές,
      Υποψήφιοι που κρίθηκαν ΜΗ ΙΚΑΝΟΙ για τις Αστυνομικές Σχολές, από τις αρμόδιες Επιτροπές των προκαταρκτικών εξετάσεων της Ελληνικής Αστυνομίας, δεν μπορούν να προσκομίσουν βεβαίωση Στρατιωτικής Σχολής.
      Επισημαίνεται ότι στην παρ. 7 του παραρτήματος Β' της προκήρυξης διαγωνισμού για την εισαγωγή στις Αστυνομικές Σχολές, που χορηγείται από αρμόδιο Αξιωματικό του οικείου Αστυνομικού Τμήματος στους υποψήφιους με την κατάθεση της αίτησης συμμετοχής, αναφέρονται οι ενέργειες αυτών για τις προκαταρκτικές εξετάσεις, οσάκις είναι παράλληλα υποψήφιοι και για τις Στρατιωτικές Σχολές, που ορίζονται ρητά στην προκήρυξη.
      Με τις παραπάνω ρυθμίσεις επιδιώκεται, στα πλαίσια του εξορθολογισμού και της οικονομίας της διαδικασίας επιλογής των σπουδαστών, όπως οι υποψήφιοι υποβάλλονται μία και μοναδική φορά στη δοκιμασία των προκαταρκτικών εξετάσεων για την εισαγωγή τους στις Αστυνομικές Σχολές μέσα στο ίδιο εκπαιδευτικό έτος. Ειδικότερα, η Ελληνική Αστυνομία αναγνωρίζει συγκεκριμένες Στρατιωτικές Σχολές ως ισότιμες με τις Αστυνομικές και δέχεται ως κατάλληλους για το Σώμα της Αστυνομίας τους υποψήφιους που υποβλήθηκαν ήδη σε προκαταρκτικές εξετάσεις και κρίθηκαν ΙΚΑΝΟΙ από τις Στρατιωτικές αυτές Σχολές, με δεδομένο πάντα ότι οι προϋποθέσεις ικανότητας και τα συναφή προσόντα ταυτίζονται και στις δύο περιπτώσεις.
      Ενόψει των ανωτέρω, θα ήταν παράλογο να εmτρέπεται σε υποψήφιο, ο οποίος κρίθηκε ΜΗ ΙΚΑΝΟΣ από τις ως άνω προβλεπόμενες Στρατιωτικές Σχολές, να γίνεται δεκτός εκ των υστέρων από τις Αστυνομικές Σχολές με τον χαρακτηρισμό ΙΚΑΝΟΣ, όπως επίσης να κρίνεται μεν ΜΗ ΙΚΑΝΟΣ για τις Αστυνομικές Σχολές, αλλά να καταρρίπτεται η κρίση της Επιτροπής γιατί ο "υποψήφιος εκ των υστέρων υποβάλλεται εκ νέου σε δοκιμασία προκαταρκτικών εξετάσεων από αντίστοιχη Επιτροπή Στρατιωτικών Σχολών και κρίνεται ΙΚΑΝΟΣ.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      2. Στην με αριθμό 1413/29.7.03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. Φ 63287/15474103, 20.08.03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 1413/29.7.03 αναφοράς που κατέθεσε ο Βουλευτής Γιώργος Τσούρνος και αφορά αίτημα πολιτογράφησης της εν θέματι αλλογενούς αλλοδαπής, σας γνωρίζουμε ότι η ανωτέρω κατέθεσε αρχική αίτηση στην Υπηρεσία μας 30-3-98. Στις 3-7-98 της ζητήθηκε σχετικό πιστοποιητικό οικογενειακής κατάστασης προκείμένου το αίτημά της να εξεταστεί με τις διατάξεις του Νόμου 2503/30-5-97 σαν σύζυγος Έλληνα με τέκνο χωρίς να υπολογίζεται ο χρόνος παραμονής. Το σχετικό πιστοποιητικό στάλθηκε στην Υπηρεσία στις 28 - 3 - 2001. Στη συνέχεια ζητήθηκε η γνώμη του Υπουργείου Δημόσιας Τάξης η απάντηση του οποίου μας στάλθηκε στις 11-4-2003. Ήδη με το υπ’ αριθμ. Φ. 63287/4-8-2003 έγγραφό μας ζητήθηκαν συμπληρωματικά δικαιολογητικά που δεν υπήρχαν στο φάκελο της ενδιαφερόμενης και τα οποία είναι απαραίτητα προκειμένου να προχωρήσει η διαδικασία της πολιτογράφησης.
      Ο Υφυπουργός
      Λ. ΠΑΠΑΔΗΜΑΣ»
      3. Στην με αριθμό 1482/30.7.03 ερώτηση των Βουλευτών κυρίων Στυλιανού Παπαθεμελή και Κυριάκου Σπυριούνη δόθηκε με το υπ’ αριθμ. 7017/4/3623 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Κ. Σπυριούνης και Σ. Παπαθεμελής, σας γνωρίζουμε ότι, την 18-6-2003, η Δημοτική Επιτροπή Παιδείας του Δήμου Πατρέων απέστειλε στην Αστυνομική Διεύθυνση Αχαΐας το υπ’ αριθμ. 805 έγγραφο, στο οποίο ανέφερε ότι στην περιοχή της πλαζ Ε.Ο.Τ. στην Αγυιά υπήρχε έντονο πρόβλημα καθαριότητας, πιθανόν από παράνομο κάμπινγκ και ζητούσε τη συνδρομή της Αστυνομίας για τον έλεγχο της περιοχής και απομάκρυνση τυχόν κατασκηνωτών. Κατόπιν αυτού το Τμήμα Τουριστικής Αστυνομίας Πατρών διενήργησε έλεγχο και διαπίστωσε ότι η απόρριψη σκουπιδιών και γενικά το πρόβλημα καθαριότητας του χώρου οφείλετο, μεταξύ των άλλων και στον αναφερόμενο στην ερώτηση φιλόζωο, ο οποίος χρησιμοποιεί το χώρο για την περιποίηση αδέσποτων σκυλιών. Σε βάρος του η Υπηρεσία υπέβαλε μήνυση για παράβαση της 6/96 Αστυνομικής Διάταξης.
      Επίσης, την 2-7-2003 από δύο πολίτες κατατέθηκε στην αρμόδια Υπηρεσία μας έγγραφη επώνυμη καταγγελία για ύπαρξη αδέσποτων σκυλιών στην ανωτέρω περιοχή και επίθεση αυτών σε αθλητές και περιπατητές. Το Α΄ Αστυνομικό Τμήμα Πατρών, που επελήφθη της υπόθεσης, διαπίστωσε ότι στην εν λόγω περιοχή υπάρχουν πρόχειρες εγκαταστάσεις, όπου ο ανωτέρω φιλόζωος διατηρούσε μικρό αριθμό σκυλιών, κατά παράβαση της ισχύουσας νομοθεσίας. Κατόπιν αυτού και μετά από προφορική εντολή της κ. Εισαγγελέα Πρωτοδικών Πατρών εφαρμόσθηκε σε βάρος του η αυτόφωρη διαδικασία και ενημερώθηκαν ο Δήμος Πατρέων και η Διεύθυνση Υγιεινής της Νομαρχιακής Αυτοδιοίκησης Αχαΐας, για τις δικές τους ενέργειες.
      Πέραν αυτών πρέπει να σημειώσουμε ότι έγγραφη επώνυμη καταγγελία είχε λάβει το Α΄ Αστυνομικό Τμήμα Πατρών και από άλλους 13 πολίτες, όπου κατήγγειλαν ότι αδέσποτα σκυλιά δάγκωσαν ένα δρομέα και ένα ποδηλάτη στην περιοχή της πλαζ Ε.Ο.Τ. Αγυιάς, ενώ και ο ημερήσιος τοπικός τύπος την ίδια εποχή είχε επισημάνει, με ρεπορτάζ και πρωτοσέλιδα, την ύπαρξη αδέσποτων σκύλων στη συγκεκριμένη περιοχή που είχαν εmτεθεί σε περιπατητές και τουρίστες, καυτηριάζοντας τη μη λήψη μέτρων προστασίας των πολιτών από τις αρμόδιες Υπηρεσίες.
      Με βάση τα ανωτέρω, είναι φανερό ότι οι αρμόδιες αστυνομικές Υπηρεσίες της Πάτρας, στη συγκεκριμένη περίπτωση, ενέργησαν νόμιμα, εφαρμόζοντας, στα πλαίσια της αποστολής τους, τις διατάξεις της ισχύουσας νομοθεσίας, ενώ πρέπει να επισημάνουμε ότι η εφαρμογή της νομοθεσίας, όπως είναι γνωστό, δεν επαφίεται στη διακριτική ευχέρεια των αστυνομικών, αλλά αντιθέτως αποτελεί υποχρέωσή τους, που επιβάλλεται από τους νόμους, αλλά και τους κανονισμούς της Υπηρεσίας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      4. Στην με αριθμό 1693/7.8.03 ερώτηση του Βουλευτή κ. Νικολάου Νικολόπουλου δόθηκε με το υ4.π’ αριθμ. 55515/399/28.8.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης, η οποία κατατέθηκε στη Βουλή από το Βουλευτή κ. Ν. Νικολόπουλο, σας γνωρίζουμε τα εξής:
      Οι προβλεπόμενες από τον Κανονισμό της Ε.Τ.Ε. προϋποθέσεις για την αυτοδίκαιη λύση της υπαλληλικής σχέσης αφορά εργασιακές σχέσεις των υπαλλήλων με την Τράπεζα και δεν αποτελούν ειδικούς όρους συνταξιοδότησης.
      Με την συγκεκριμένη τροποποίηση του Κανονισμού της Ε.Τ.Ε. αποσυμφορούνται θέσεις στους ανώτατους και ανώτερους κυρίως βαθμούς ιεραρχίας, δημιουργούνται θέσεις εργασίας με εξέλιξη για νέους και συγχρόνως η Τράπεζα καταβάλει το κόστος των εργοδοτικών εισφορών στο Λογαριασμό Επικούρησης Προσωπικού Ε.Τ.Ε. και στο Ταμείο Υγείας Προσωπικού Εθνικής Τράπεζας.
      Αναλυτικότερα για τα. συνταξιοδοτικά θέματα της Ε.Τ.Ε. αρμόδιο να απαντήσει είναι το συνερωτώμενο Υπουργείο Εργασίας και Κοινωνικών Ασφαλίσεων.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      5. Στην με αριθμό 1695/7.8.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Γ.Π. 80202/28.8.03 έγγραφο από τον Υφυπουργό Υγείας και Πρόνοιας και Κοινωνικών Ασφαλίσεων η ακόλουθη απάντηση:
      «Απαντώντας στην με αρ. 1695/7-8-2003 ερώτηση που κατατέθηκε στη Βουλή από τη Βουλευτή κ. Μ. Δαμανάκη σχετικά με την εθελοντική αιμοδοσία, σας γνωρίζουμε ότι η αρμόδια υπηρεσία του Υπουργείου μας συνεργάζεται τόσο με τις Υπηρεσίες Αιμοδοσίας όσο και με τη Δ/νση Αγωγής Υγείας και Πληροφόρησης του Υπουργείου μας για τη λήψη μέτρων για την ανάπτυξη και προώθηση της Εθελοντικής Αιμοδοσίας. 
      Κάθε χρόνο γίνεται μετάδοση ραδιοφωνικών και τηλεοπτικών μηνυμάτων που αφορούν την εθελοντική προσφορά αίματος προκειμένου να υπάρξει ενημέρωση και ευαισθητοποίηση του κοινού, ιδιαίτερα την περίοδο των εορτών και κατά τους καλοκαιρινούς μήνες.
      Όσον αφορά τη ,συντήρηση του αίματος σε κατεψυγμένη μορφή σας ενημερώνουμε ότι αυτός ο τρόπος συντήρησης δεν εφαρμόζεται στην Ελλάδα, καθόσον μέχρι σήμερα δεν υπάρχει αντίστοιχη εισήγηση από τους αρμόδιους επιστημονικούς φορείς. Ουσιαστικά δεν εφαρμόζεται σε καμία χώρα του κόσμου. Οι μικρών δυνατοτήτων μονάδες που υπάρχουν στην Ολλανδία πχ. είναι για ειδικές μόνο περιπτώσεις μεταγγίσεων.
      Σχετικά με τη διαχείριση των αποθεμάτων αίματος, σύμφωνα με το ν. 1820/88 (ΦΕΚ 261) άρθρο 6, είναι αποστολή των Κέντρων Αιμοδοσίας και των Σταθμών Αιμοδοσίας Α΄ και Β΄ τάξης.
      Το Υπουργείο Υγείας και Πρόνοιας διαχειρίζεται το αίμα που συγκεντρώνεται από τις στρατιωτικές αιμοληψίες που οργανώνονται σε συνεργασία με τα Κέντρα Αιμοδοσίας και πραγματοποιούνται από τις Υπηρεσίες Αιμοδοσίας που αυτά εποπτεύουν και το αίμα που εισάγεται από τον Ελβετικό Ερυθρό Σταυρό καθώς είναι σε ισχύ σχετική σύμβαση. Καταβάλλει δε μεγάλη προσπάθεια προκειμένου να διαχειρίζεται το αίμα με τον πιο συνετό τρόπο και σε διαρκή συνεργασία με τις Υπηρεσίες Αιμοδοσίας της χώρας για την κάλυψη των αναγκών σε αίμα των πολυμεταγγιζόμενων ατόμων, των επειγόντων και εκτάκτων περιστατικών.
      Ο Υφυπουργός
      Ε. ΝΑΣΙΩΚΑΣ»
      6. Στην με αριθμό 1688/7.8.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/3646 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Σε συνεργασία με τις συνδικαλιστικές ενώσεις του προσωπικού εξετάζονται από το Υπουργείο μας τα προβαλλόμενα δίκαια θεσμικά και οικονομικά αιτήματά τους και σε όσα δεν έχουν δοθεί λύσεις καταβάλλονται συντονισμένες προσπάθειες, ώστε να αντιμετωπισθούν, σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Ειδικότερα, σε ό,τι αφορά τα οικονομικά αιτήματα του ανωτέρω προσωπικού, παρά τα σημαντικά βήματα που έγιναν τα τελευταία χρόνια, με αποτέλεσμα τη βελτίωση της οικονομικής θέσης του, πρόθεση της κυβέρνησης είναι η εξέτασή τους από κοινού με αυτά του αστυνομικού προσωπικού, μέσα από το διάλογο, τον οποίο, από πλευράς μας, είμαστε διατεθειμένοι να συνεχίσουμε με τις συνδικαλιστικές ενώσεις και η θετική αντιμετώπισή τους, αλλά σε συγκεκριμένα εύλογα πλαίσια που επιβάλλουν οι δυνατότητες της οικονομίας, σε συνεργασία βεβαίως και με το συναρμόδιο Υπουργείο Οικονομίας και Οικονομικών.
      Σχετικά με την υπερεργασία του προσωπικού, σας πληροφορούμε ότι, από την ισχύουσα νομοθεσία, δεν προβλέπεται η καταβολή αποζημίωσης στο πυροσβεστικό προσωπικό που έχει απασχοληθεί πέραν του προβλεπομένου ωραρίου εργασίας. Ωστόσο, πρέπει να επισημάνουμε ότι αυτό, σύμφωνα με την ισχύουσα νομοθεσία, απασχολείται 37 1/2 ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις.
      Τέλος, τα θέματα που αφορούν της ουσιαστική λειτουργία του θεσμού των Διοικήσεων Νομών και την καλύτερη λειτουργία των γραφείων Πυρασφάλειας θα εξετασθούν από το Αρχηγείο Πυροσβεστικού Σώματος, ενώ ο περαιτέρω εκσυγχρονισμός του θεσμικού πλαισίου των κρίσεων-προαγωγών των αξιωματικών του Πυροσβεστικού Σώματος μελετάται από επιτροπή που έχει συγκροτηθεί στο Αρχηγείο, για το σκοπό αυτό.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      7. Στην με αριθμό 1516/30-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Β13-363 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 1516/30-07-03, που κατέθεσε στη Βουλή των Ελλήνων η Βουλευτής κα Μαρία Δαμανάκη, με θέμα «Παραβάσεις σε μονάδες κρέατος», σας επισυνάπτουμε την απάντηση της Προέδρου του ΕΦΕΤ κας Χριστίνας Παπανικολάου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 1619/1-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 15074/19-8-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε η βουλευτής κα Μαρία Δαμανάκη, σας πληροφορούμε τα εξής:
      Ο ΕΟΜΜΕΧ, σε συνεργασία με την Γενική Γραμματεία Βιομηχανίας, έχει προβεί στην έκδοση λεπτομερών ενημερωτικών φυλλαδίων, τόσο συνοπτικής όσο και εκτενούς Ι εξειδικευμένης μορφής, όπου γίνεται αναλυτικά μνεία μεταξύ άλλων, των χαρακτηριστικών του προγράμματος, των προϋποθέσεων συμμετοχής, των επιλέξιμων προς χρηματοδότηση δραστηριοτήτων, των απαιτούμενων δικαιολογητικών, των κριτηρίων επιλογής και ένταξης των προτάσεων και των διαδικασιών παρακολούθησης και χρηματοδότησης των επιλεγέντων προτάσεων.
      Χαρακτηριστικά παραδείγματα ενημερωτικών εντύπων τόσο συνοπτικής όσο και εκτενούς εξειδικευμένης μορφής αποτελούν η έκδοση «Επιχειρησιακό Πρόγραμμα Ανταγωνιστικότητα - Μέτρο 2.8 - Ενίσχυση Επιχειρηματικότητας Ομάδων Πληθυσμού - Πρόγραμμα Ενίσχυσης Γυναικείας Επιχειρηματικότητας» (ΕΟΜΜΕΧ Φεβρουάριος 2003), καθώς και ο Κανονισμός Υλοποίησης του πρώτου και του δεύτερου κύκλου του προγράμματος «Ενίσχυση Γυναικείας Επιχειρηματικότητας» (Γενική Γραμματεία Βιομηχανίας, Σεπτέμβριος 2001 και Ιανουάριος 2003 αντίστοιχα).
      Τόσο τα συνοπτικής όσο και τα εκτενούς εξειδικευμένης μορφής έντυπα παραθέτουν, μεταξύ άλλων, αναλυτικούς πίνακες κατά ΣΤΑΚΟΔ των επιλέξιμων επιχειρηματικών δραστηριοτήτων συνοδευόμενους, κατά περίπτωση, από διευκρινίσεις. Επίσης εμπεριέχoυν αναλυτικoύς πίνακες και επεξηγήσεις για τα απαιτούμενα δικαιολογητικά και τον τρόπο υποβολής των προτάσεων.
      Η διάθεση των εντύπων αυτών και η παροχή περαιτέρω πληροφοριών γίνεται αφενός μεν από τον ΕΟΜΜΕΧ και τις υπηρεσίες της Γενικής Γραμματείας Βιομηχανίας, αφετέρου δε από τα κατά τόπους επιμελητήρια, τα Ευρωπαϊκά Κέντρα Πληροφόρησης, τις μονάδες πληροφόρησης Γυναικών του Κέντρου Ερευνών για Θέματα Ισότητας και από πλήθος άλλων φορέων η λίστα των οποίων επισυνάπτεται.
      Επίσης, ειδική μνεία πρέπει να γίνει στην αναλυτική ιστοσελίδα που έχει αφιερώσει το ΥΠΑΝ και ο ΕΟΜΜΕΧ στην «Γυναικεία Επιχειρηματικότητα» η οποία ενημερώνεται σε τακτική βάση για την εξέλιξη του προγράμματος και περιέχει πληθώρα πληροφοριών και διευκρινίσεων όπως:
      1. Πληροφορίες και παραλαβή εντύπων του προγράμματος. 
      2. Διάθεση εντύπων μέσω περιφερειακών φορέων (επισυνάπτεται πίνακας).
      - Περίληψη πρόσκλησης εκδήλωσης ενδιαφέροντος.
      - Παράταση προθεσμίας - Απόφαση παράτασης προθεσμίας.
      -Ενημερωτικό έντυπο προγράμματος «Ενίσχυση Γυναικείας Επιχειρηματικότητας»
      - Κανονισμός προγράμματος «Ενίσχυση Γυναικείας Επιχειρηματικότητας»
      - Επιχειρήσεις με το σήμα γνησιότητας και χειροτεχνικής αξίας.
      3. Διευκρινίσεις:
      - Φάκελος υποψηφιότητας.
      - Φάκελος Υποψηφιότητας (Οδηγίες για τη σύνταξη του Φακέλου).
      - Έντυπο Υποβολής Πρότασης (Επιχειρηματικού Σχεδίου).
      - Αίτηση Συμμετοχής
      4. Έντυπα προόδου έργου
      - Αίτηση ελέγχου
      - Αναφορά προόδου έργου
      - Υπόδειγμα -εγγυητικής επιστολής
      Τέλος, παράλληλα λειτουργούν ήδη τα Κέντρα Υποδοχής Επενδυτών (ΚΥΕ) σε ορισμένες Νομαρχιακές Αυτοδιοικήσεις της χώρας, τα οποία επιβοηθούν δίνοντας στους ενδιαφερόμενους επενδυτές, επιχειρηματίες κλπ. σχετικές πληροφορίες για τα προγράμματα που υλοποιούνται. Προβλέπεται δε να λειτουργήσουν ανάλογα ΚΥΕ και στις υπόλοιπες Νομαρχιακές Αυτοδιοικήσεις.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      9. Στην με αριθμό 1685/7-8-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1076406/247/28-8-03 έγγραφο από τον Υφυπουργό Οικονομικών η ακόλουθη απάντηση:
      Σε απάντηση της με αριθ. πρωτ. 1685/7.8.03 ερώτησης που κατέθεσε ο Βουλευτής κ. Ν. Νικολόπουλος αναφορικά με την ανέγερση νέων γραφείων της Περιφέρειας Δυτικής Ελλάδας στον χώρο του Ινστιτούτου Προστασίας Φυτών στην Πάτρα, σας γνωρίζουμε για τα θέματα αρμοδιότητάς μας, όπως μας πληροφόρησε η Κτηματική Υπηρεσία Ν. Αχαΐας τα εξής:
      Η αναφερόμενη στη σχετική ερώτηση έκταση είναι τμήμα του δημοσίου κτήματος Α.Β.Κ. 917 Πατρών, συνολικού εμβαδού κατά την καταγραφή 31.743 τ.μ που βρίσκεται εντός σχεδίου πόλεως στο Ο.Τ. 1424, περικλείεται από τις οδούς Ν.Ε.Ο. Πατρών - Αθηνών, Αμερικής - Θερμοπυλών και Τυρταίου και της οποίας την χρήση είχε το Υπουργείο Γεωργίας. Συγκεκριμένα η εν λόγω έκταση χρησιμοποιείται από το Ινστιτούτο Προστασίας Φυτών Πάτρας.
      Με το άρθρο 25 παρ. 2 του Ν. 1845/1989 (ΦΕΚ 102 τ. Α΄) και την σε εκτέλεση αυτού εκδοθείσα με αρ. 290916/1990 κοινή απόφαση Υπουργών Οικονομικών και Γεωργίας, η κινητή και ακίνητη περιουσία που χρησιμοποιούσαν οι υπηρεσίες που εντάσσονται στο Εθνικό Ίδρυμα Αγροτικής Έρευνας - ΕΘΙΑΓΕ (μεταξύ των οποίων και το Ινστιτούτο Προστασίας Φυτών Πάτρας) μεταβιβάσθηκαν κατά κυριότητα, νομή και κατοχή στο Ίδρυμα.
      Με το άρθρο 32 του Ν. 2040/1992 αντικαταστάθηκε το πρώτο εδάφιο της παρ. 2 του άρθρου 25 του Ν. 1845/1989 και ορίζεται ότι με κοινή απόφαση των Υπουργών Οικονομικών και Γεωργίας η ακίνητη περιουσία που χρησιμοποιούσαν οι υπηρεσίες που εντάσσονται στο ΕΘΙΑΓΕ μεταβιβάζονται κατά νομή και κατοχή σε αυτό και όχι κατά κυριότητα.
      Με την από 4-8-2003 ειδοποίηση της Διεύθυνσης Πολεοδομικού Σχεδιασμού και Εφαρμογών του Δήμου Πατρέων περί τροποποιήσεως του εγκεκριμένου ρυμοτομικού σχεδίου στο Ο.Τ 1424 γνωστοποιήθηκε μεταξύ των άλλων στην Κτηματική Υπηρεσία Ν. Αχαΐας και στο Εθνικό Ίδρυμα Αγροτικής Ανάπτυξης, Ινστιτούτο Προστασίας Φυτών, προκειμένου να υποβάλλουν τυχόν ενστάσεις ότι το Δημοτικό Συμβούλιο με την 580/16-7-2003 απόφασή του γνωμοδότησε κατ' αρχήν να εγκρίνει τον χαρακτηρισμό του βορείου τμήματος του Ο.Τ 1424, σε χώρο για την ανέγερση κτιρίου της Περιφέρειας Δυτικής Ελλάδας.
      Όπως μας ανέφερε η Κτηματική Εταιρία του Δημοσίου, η οποία σύμφωνα με το Ν. 973/1979 έχει τη διοίκηση, διαχείριση και αξιοποίηση των ακινήτων του Δημοσίου, μέχρι σήμερα δεν της έχει υποβληθεί αίτημα για την παραχώρηση δημοσίου ακινήτου, για την κάλυψη των στεγαστικών αναγκών της Περιφέρειας Δυτικής Ελλάδας.
      Επομένως και εφόσον υποβληθεί σχετικό αίτημα (τόσο για το εν λόγω ακίνητο όσο και για εναλλακτικές προτάσεις για την ανέγερση των γραφείων της Περιφέρειας), αυτό θα εξετασθεί στα πλαίσια της ισχύουσας νομοθεσίας που διέπει την λειτουργία της εν λόγω Εταιρίας, για δε το συγκεκριμένο ακίνητο μετά και την έκδοση της προαναφερόμενης κοινής Υπουργικής απόφασης, θα πρέπει όμως για την παραχώρηση να συμφωνήσει το Ινστιτούτο Προστασίας Φυτών Πάτρας, το οποίο χρησιμοποιεί το ακίνητο.
      Ο Υφυπουργός
      ΑΠ. ΦΩΤΙΑΔΗΣ»
      10. Στην με αριθμό 1685/7-8-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 37804/29-8-03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Ν. Νικολόπουλου, σχετικά με την κατασκευή του νέου κτιρίου γραφείων της Περιφέρειας Δυτικής Ελλάδας στην Πάτρα, σας γνωρίζουμε τα εξής:
      Ο Δήμος Πατρέων, μετά από απόφαση του Δημοτικού Συμβουλίου, έκανε κατά αρχάς αποδεκτό το αίτημα της Περιφέρειας Δυτικής Ελλάδας για την αλλαγή χρήσης στο οικοδομικό τετράγωνο 1424 όπου στεγάζεται το Ινστιτούτο Προστασίας Φυτών, ώστε να καταστεί δυνατή η στέγαση του Διοικητηρίου της, καθώς και την σημειακή τροποποίηση του Σχεδίου Πόλης στην εν λόγω θέση.
      Η προαναφερόμενη απόφαση του Δημοτικού Συμβουλίου δημοσιοποιήθηκε, όπως ο νόμος ορίζει, εκκρεμεί δε η εξέταση από την Επιτροπή Πολεοδομικού Σχεδιασμού του Δήμου των περίπου σαράντα ενστάσεων που υποβλήθηκαν και στην συνέχεια θα επακολουθήσει η οριστική απόφαση του Δημοτικού Συμβουλίου και η αποστολή της στην Περιφέρεια για έγκριση.
      Αναφορικά δε με το υπάρχον θερμοκήπιο, σας ενημερώνουμε τα εξής:
      Η χωροθέτηση του νέου κτιρίου γραφείων της Περιφέρειας Δυτικής Ελλάδας στον εν λόγω χώρο του Ινστιτούτου Προστασίας Φυτών στην Πάτρα δεν πρόκειται να βλάψει την ορθή λειτουργία και εκπλήρωση των πρωταρχικών στόχων της επένδυσης της κατασκευής του θερμοκηπίου. Κι αυτό διότι η εγκατάσταση του θερμοκηπίου μπορεί πολύ εύκολα να μεταφερθεί σε άλλη θέση (εντός της ίδιας οικοπεδικής έκτασης) με ελάχιστο κόστος. Το κόστος δε αυτό θα είναι μηδαμινό σε σχέση με τα συνολικά οφέλη που θα αποκομίσει το Ελληνικό Δημόσιο από τη λειτουργία των ιδιόκτητων νέων γραφείων της Περιφέρειας (π.χ. λόγω τερματισμού της απόδοσης υψηλών ενοικίων σε μισθωμένα κτίρια).
      Τέλος, σας γνωρίζουμε ότι η επιλογή της θέσης για την ανέγερση του νέου κτιρίου γραφείων της Περιφέρειας έχει προκύψει μετά από μακρόχρονη και εμπεριστατωμένη εξέταση όλων των παραμέτρων που αφορούν στη συνολική επίλυση του προβλήματος μεταστέγασης και άλλων κεντρικών δημοσίων υπηρεσιών της πόλης της Πάτρας, όπως των υπηρεσιών της Ν.Α Αχαΐας και των Δικαστηρίων της πόλης.
      Συνεπώς, η συγκεκριμένη αυτή θέση στο οικόπεδο του Φυτοπαθολογικού Ινστιτούτου Καλλιέργειας Φυτών Πάτρας κρίθηκε ως η πλέον κατάλληλη, όχι ως απλή αποσπασματική επιλογή, αλλά μέσα στο πλαίσιο ενός συνολικού σχεδιασμού. Στόχος ήταν η χωροθέτηση των λειτουργιών αυτών στην περίμετρο του πυρήνα της πόλης της Πάτρας και η δημιουργία προϋποθέσεων ώστε να αποσυμφορηθεί κυκλοφοριακά και λειτουργικά το κέντρο της και παράλληλα να συμβάλει στην ισόρροπη ανάπτυξή της.
      Ο Υφυπουργός
      Λ. ΠΑΠΑΔΗΜΑΣ»
      11. Στην με αριθμό 1681/7-8-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ15/443/ΑΣ 306 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής: Η επαναλειτουργία της Θεολογικής Σχολής της Χάλκης αποτελεί κατεξοχήν υποχρέωση της τουρκικής Πολιτείας έναντι πολιτών της, θρησκευτικά δικαιώματα των οποίων .παραβιάζονται από την επί 31 χρόνια αναστολή της λειτουργίας της. Συγκεκριμένα, προσβάλλεται ευθέως το δικαίωμα μίας εκκλησίας να εκπαιδεύει τους κληρικούς της, κατά παράβαση της Συνθήκης της Λωζάννης, της Ευρωπαϊκής Σύμβασης Ανθρωπίνων Δικαιωμάτων και άλλων διεθνών συμβατικών κειμένων που επιβάλλουν στην Τουρκία τις σχετικές υποχρεώσεις.
      Πρόκειται, επομένως, για θέμα που ουδόλως έχει διμερή χαρακτήρα, αλλά συνιστά σημαντικό σημείο στο κεφάλαιο των βελτιώσεων που πρέπει να επέλθουν στην αντιμετώπιση των ανθρωπίνων δικαιωμάτων από την Τουρκία, στο πλαίσιο της ευρωπαϊκής προοπτικής της γειτονικής χώρας.
      Η έγερση και καταγραφή του θέματος σε διεθνή βήματα απoτελεί πάγια μέριμνα της Ελληνικής Κυβέρνησης, εντασσόμενη, βεβαίως, σε μία προσπάθεια διατύπωσης προς την Τουρκία του μηνύματος ότι πρώτη η ίδια έχει να ωφεληθεί από τον εκδημοκρατισμό της και ότι η υιοθέτηση του ευρωπαϊκού κεκτημένου δεν αποτελεί παραχώρηση για την ίδια, αλλά κατάκτηση.
      Είναι γνωστό ότι η ευρωπαϊκή πορεία της γειτονικής χώρας, την οποία επιθυμεί η συντριπτική πλειονότητα του τουρκικού λαού και την οποία φέρεται να ενστερνίζεται και το ίδιο το κατεστημένο ως μόνη οδό για την Τουρκία, απαιτεί την εκ μέρους της χώρας αυτής συμμόρφωση με τ:α πολιτικά κριτήρια της Κοπεγχάγης και την εναρμόνιση της νομοθεσίας και διοικητικής πρακτικής της με το ευρωπαϊκό κεκτημένο.
      Μάλιστα, στο πλαίσιο της εταιρικής σχέσης της Τουρκίας με την Ευρωπαϊκή Ένωση, έχει υποδειχθεί σαφώς στην Τουρκία ότι αναμένεται να συμμορφωθεί προς όλες τις διεθνείς της υποχρεώσεις, ιδίως στον τομέα των δικαιωμάτων του ανθρώπου, συμπεριλαμβανομένων των αποφάσεων του Ευρωπαϊκού Δικαστηρίου Ανθρωπίνων Δικαιωμάτων. Οι προτεραιότητες αυτές που υπέδειξε η Ευρωπαϊκή Ένωση, στο πλαίσιο της εταιρικής σχέσης, περιλαμβάνουν επίσης την εγγύηση των δικαιωμάτων και ελευθεριών που αναφέρονται στην Ευρωπαϊκή Σύμβαση Ανθρωπίνων Δικαιωμάτων, καθώς και την εφαρμογή τους.
      Η Ευρωπαϊκή Ένωση αλλά και η Ελληνική Κυβέρνηση παρακολουθούν με προσοχή και ενδιαφέρον τις νομοθετικές μεταρρυθμίσεις που έχει αναλάβει η Τουρκία σχετικά με το θέμα. Η τουρκική προσέγγιση σ' αυτό το ζήτημα θα αποτελέσει ένα δείγμα γραφής σ' ό,τι αφορά την επιθυμία της τουρκικής Πολιτείας να προχωρήσει στις μεταρρυθμίσεις που απαιτούνται ώστε να προσεγγίσει το ευρωπαϊκό επίπεδο στους τομείς της ισότιμης μεταχείρισης των πολιτών, του σεβασμού των Ανθρωπίνων Δικαιωμάτων και ιδιαίτερα των δικαιωμάτων των εθνικών και θρησκευτικών μειονοτήτων.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      12. Στην με αριθμό 1680/7-8-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 287/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Ν. Νικολόπουλος, σας πληροφορούμε τα εξής:
      Σύμφωνα με το εγκεκριμένο Επιχειρησιακό Πρόγραμμα «Αγροτική Ανάπτυξη-Ανασυγκρότηση της Υπαίθρου 2000-2006», τα έργα κατασκευής λιμνοδεξαμενών και φραγμάτων προωθούνται κατά προτεραιότητα σε νησιωτικές περιοχές και εντάσσονται στο Μέτρο 6.2 (Ταμίευση και εκμετάλλευση επιφανειακών απορροών- Τεχνητοί εμπλουτισμοί υπόγειων υδροφορέων - Εκσυγχρονισμός και βελτίωση συνθηκών άρδευσης).
      Όλες οι λιμνοδεξαμενές και τα φράγματα που έχουν ενταχθεί στο Επιχειρησιακό Πρόγραμμα, βρίσκονται σε νησιωτικές περιοχές.
      Στα πλαίσια των Ολοκληρωμένων Προγραμμάτων Ανάπτυξης Αγροτικού Χώρου του ανωτέρω Επιχειρησιακού Προγράμματος και συγκεκριμένα στα Μέτρα: 7.1 (Έγγειες Βελτιώσεις), 7.7. (Διαχείριση των υδατικών πόρων της γεωργίας), προβλέπεται η κατασκευή εγγειοβελτιωτικών έργων με δικαιούχους τους Δήμους Λαμπείας, Λασιώνος, Πηνείας, Αροανίας, Τριταίας, Παίων, Φαρρών, Φολόης, Ωλένης και Κοιν. Καλεντζίου του Ν. Αχαΐας.
      Έχει ήδη ενταχθεί, ένα έργο στο μέτρο 7.7 για την άρδευση του Δήμου Παίων, προϋπολογισμού 295.000 €, ενώ σε εξέλιξη βρίσκεται η δεύτερη προκήρυξη για την υποβολή προτάσεων.
      Στα πλαίσια του Β΄ ΚΠΣ εκπονήθηκε και εγκρίθηκε από το Υπουργείο Γεωργίας, η Υδρογεωλογική Μελέτη Τεχνητού Εμπλουτισμού Β.Δ Αχαΐας τελικής δαπάνης 67.265.641 δρχ.
      Η Δ/νση Σχεδιασμού Εγγειοβελτιωτικών Έργων και Αξιοποίησης Εδαφοϋδατικών Πόρων του Υπ. Γεωργίας, σύμφωνα με το άρθρο 5 παράγραφος 2 του ν. 2860/2000, γνωμοδότησε θετικά για την ένταξη στο ΠΕΠ-Γ΄ΚΠΣ της κατασκευής δύο λιμνοδεξαμενών προϋπολογισμού 10.271.500 €, στα Δημοτικά Διαμερίσματα Βελιμαχίου και Δροσιάς του Δήμου Τριταίας.
      Ο Υπουργός
      Γ. ΔΡΥΣ»
      13. Στην με αριθμό 246/1-7-03 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. 16021 Β/188 έγγραφο από την Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Αναφορικά με τα θέματα που προκύπτουν στην ερώτηση με αριθμό 246 που κατατέθηκε στις 1/7/2003 από το Βουλευτή κ. Ευάγγελο Μπασιάκο και σε ότι αφορά τις αρμοδιότητες του ΥΠΕΧΩΔΕ, σας γνωρίζουμε τα εξής:
      Στρατόπεδα
      Σε σχέση με την μετεγκατάσταση των στρατοπέδων ΚΕΒΟΠ και Κέντρου Διαβάσεων από το Χαϊδάρι στην Υλίκη η Γενική Γραμματεία Δημοσίων Έργων διαβίβασε το με α.π. 144/25.06.03 έγγραφο της ΕΥΔΑΠ με το οποίο «Βάσει του Διαχειριστικού Σχεδίου η λίμνη Υλίκη αποτελεί αναπόσπαστο κομμάτι του υδροδοτικού συστήματος της μείζονος περιοχής της Απικής. Ως εκ τούτου, κάθε οικιστική δραστηριότητα θα πρέπει VG καλύπτει πλήρως τους υγειονομικούς κανόνες για την προστασία της ποιότητας του ανεπεξέργαστου νερού της λίμνης Υλίκης.
      Έτσι, μια πιθανή μετεγκατάσταση του στρατοπέδου ΚΕΒΟΠ και του Kέντρου Διαβιβάσεων από το Χαϊδάρι στην υδρολεκάνη της Υλίκης, θα πρέπει VG λάβει υπόψη της την αναγκαιότητα ύπαρξης Kέντρου Επεξεργασίας Λυμάτων, που θα προβλέπεται σε εγκεκριμένη Μελέτη Περιβαλλοντικών Επιπτώσεων, για την προωθημένη τριτοβάθμια επεξεργασία των λυμάτων με ταυτόχρονη σταθεροποίηση της λάσπης, πλήρης στεγανότητα των δικτύων απορροής των λυμάτων από το νέο στρατιωτικό οικιστικό συγκρότημα προς το ΚΕΛ, ικανοποιητική απόσταση των κτιριακών εγκαταστάσεων και συναφών δομικών έργων του νέου οικισμού από το όριο της ανώτατης στάθμης της λίμνης, πλήρη στεγανοποίηση των δεξαμενών καυσίμων και των συνεργείων επισκευής οχημάτων του στρατιωτικού οικισμού και τέλος συνεχείς δειγματοληπτικούς ελέγχους για την επαλήθευση της καλής ποιότητας των νερών της υδρολεκάνης».
      Επίσης, σας ενημερώνουμε ότι στην Δ/νση Χωροταξίας του Υ.ΠΕ.ΧΩ.Δ.Ε. δεν εκκρεμεί θέμα σχετικό, όπως επίσης αναρμοδιότητα δήλωσαν η Δ/νση Πολεοδομικού Σχεδιασμού του Υ.ΠΕ.ΧΩ.Δ.Ε. και Οργανισμός Ρυθμιστικού Σχεδίου & Προστασίας του Περιβάλλοντος στους οποίους κοινοποιήθηκε το (α) σχετικό.
      Φυλακές
      Σε σχέση με τον χωροταξικό σχεδιασμό των καταστημάτων κράτησης σας ενημερώνουμε ότι με την με αριθμό 28704/4362/26.11.2001 Απόφαση της Επιτροπής Συντονισμού της Κυβερνητικής Επιτροπής (ΦΕΚ Β 1575/28.11.2001) στον τομέα του Χωροταξικού Σχεδιασμού και της Αειφόρου Ανάπτυξης εγκρίθηκε το Ειδικό Πλαίσιο Χωροταξικού Σχεδιασμού και Αειφόρου Ανάπτυξης Καταστημάτων Κράτησης.
      Το Πλαίσιο αυτό αποσκοπεί. στη διαμόρφωση κατευθύνσεων σε εθνικό επίπεδο για τη χωροθέτηση των Καταστημάτων Κράτησης με στόχο την προώθηση αρχών του Σωφρονιστικού Κώδικα, την κάλυψη επιτακτικών αναγκών συμπλήρωσης των υποδομών και τη βέλτιστη γεωγραφική κατανομή τους κατά τρόπο ώστε να εξυπηρετείται αποτελεσματικότερα ο πληθυσμός, να καλύπτονται οι ανάγκες των καταστημάτων κράτησης σε υποδομές και υπηρεσίες, καθώς και να ελαχιστοποιείται το κοινωνικό, οικονομικό και περιβαλλοντικό κόστος.
      Το Πλαίσιο αυτό περιλαμβάνει α) κριτήρια χωροθέτησης των καταστημάτων κράτησης σε δύο χωρικά και διοικητικά επίπεδα, το Εθνικό και το Περιφερειακό, καθώς και κατευθύνσεις για τη διαδικασία επιλογής γηπέδου σε Τοπικό επίπεδο και β) πρόγραμμα δράσης και ειδικότερα τον καθορισμό των μεγεθών για την προγραμματική περίοδο 2001-2016 και την κατανομή τους σε επίπεδο περιφέρειας, την εξειδίκευση των ενεργειών σε επιμέρους υποπρογράμματα, καθώς και το χρονικό προγραμματισμό ενεργειών και εκταμιεύσεων.
      Ειδικότερα το πρόγραμμα δράσης περιλαμβάνει δύο υποπρογράμματα Το πρώτο αφορά στη συμπλήρωση των υποδομών κράτησης με τη δημιουργία δεκαεπτά (17) Γενικών Καταστημάτων Κράτησης και τριών (3) Κέντρων Απεξάρτησης Τοξικομανών Κρατουμένων. Το δεύτερο αφορά στις εργασίες συντήρησης, εκσυγχρονισμού και επέκτασης τόσο των διατηρούμενων υποδομών, όσο και την περιοδική συντήρηση των Καταστημάτων Κράτησης που θα δημιουργηθούν.
      Με την έγκριση του Πλαισίου αυτού καθίσταται δυνατή η προώθηση του Προγράμματος του Υπ. Δικαιοσύνης για την εκπλήρωση στόχων του Σωφρονιστικού Συστήματος και συγχρόνως με τη βέλτιστη γεωγραφική κατανομή των υποδομών στο χώρο (σε Εθνικό, Περιφερειακό και Τοπικό επίπεδο) υποστηρίζονται στόχοι του Χωροταξικού Σχεδιασμού.
      Με τον τρόπο αυτό αναμένεται να καλυφθούν οι ελλείψεις σε υποδομές και αναβαθμίζονται μεταξύ άλλων οι συνθήκες κράτησης των κρατουμένων και η ασφάλεια των καταστημάτων κράτησης. Στο πλαίσιο αυτό θα καταστεί, σε δεύτερη φάση, δυνατή κατάργηση ενός αριθμού καταστημάτων κράτησης που κρίνονται σήμερα ακατάλληλα είτε κτιριακά βάσει των προτύπων του νέου Σωφρονιστικού κώδικα είτε λόγω της εξέλιξης των δεδομένων και των συνθηκών του περιβάλλοντα χώρου (ανάπτυξη των πόλεων, μεταβολή των παρακείμενων χρήσεων γης κλπ).
      Ειδικότερα σε ότι αφορά το θέμα «Φυλακές στη Βοιωτία» σημειώνονται τα εξής:
      Σύμφωνα με τις προβλέψεις του Πλαισίου αυτού προγραμματίζεται στην Περιφέρεια Στερεάς Ελλάδας η δημιουργία ενός (1) Γενικού Καταστήματος Κράτησης (βλ κάτωθι τον πίνακα Νο 5 του άρθρου 3 «Πρόγραμμα Δράσης 2001-2016» της εν λόγω Απόφασης), η ακριβής θέσης του οποίου θα προσδιορισθεί με τα κριτήρια και τις διαδικασίες που αυτό προβλέπει.
      Κατανομή νέων Καταστημάτων Κράτησης (Κ.Κ.) ανά περιφέρεια 
      Περιφέρεια Ανάγκες δημιουργίας                     Ανάγκες δημιουργίας νέων
              νέων Γενικών Κ.Κ.                                              Θεραπευτικών Κ.Κ.
      
      Αττικής                                         3
      Ανατ. Μακεδονίας & Θράκης         1
      Κεντρικής Μακεδονίας                    3                         1
      Δυτικής Μακεδονίας                         1
      Ηπείρου                                            1
      Θεσσαλίας                                       2                         *(1)
      Ιονίων Νήσων                                 1
      Δυτικής Ελλάδας                            1                           *(1)
      Στερεάς Ελλάδας                           1
      Πελοποννήσου                              1                              *(1)
      Βορείου Αιγαίου                            0
      Νοτίου Αιγαίου                              0
      Κρήτης                                          2                                1 
      Γενικό Σύνολο: 17                                                           3
      *εναλλακτικά σε μία από τις περιφέρειες αυτές
      Η Υφυπουργός
      ΡΟΔΟΥΛΑ ΖΗΣΗ»
      14. Στην με αριθμό 278/2-7-03 ερώτηση του Βουλευτή κ. Δημήτριου Αποστολάκη δόθηκε με το υπ΄ αριθμ. Φ. 90022/17439/1175/25-7-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ανωτέρω ερώτηση, που κατατέθηκε στη Βουλή από το Βουλευτή κ. Δ. Αποστολάκn. αναφορικά με το παραπάνω θέμα, σύμφωνα με όσα μας πληροφόρησε το ΙΚΑ, σας γνωρίζουμε τα ακόλουθα:
      Στη ΝΜΥ ΗΡΑΚΛΕΙΟΥ, λειτουργεί από το 1984 φυσικοθεραπευτήριο, το οποίο, καλύπτει ικανοποιητικά τις ανάγκες για φυσικοθεραπεία των ασφαλισμένων της περιοχής.
      Στο φυσικοθεραπευτήριο, απασχολούνται εννέα (9) φυς/τες υπάλληλοι ΙΚΑ εν των οποίων ένας (1) εκτός φυσικ/ρίου για τα κατ΄ οίκον περιστατικά, για τα οποία δεν υπάρχει αναμονή, ένας (1) στο τμήμα για παιδιά με ειδικές ανάγκες και οι υπόλοιποι επτά (7), απασχολούνται σε δύο βάρδιες, πρωί και απόγευμα, εντός του φυσικ/ρίου. Τα επείγοντα περιστατικά (π.χ. περ/κα αποκατάστασης) εξυπηρετούνται άμεσα, χωρίς καθόλου αναμονή, ενώ στα χρόνια περ/κα με επαναλαμβανόμενες θεραπείες (όπως οσφυαλγίες, αυχενικά κλπ.), η αναμονή σε περιόδους αιχμής, φθάνει το πολύ τους δύο (2) μήνες.
      Στις περιπτώσεις αυτές, η αναμονή αυτή φαίνεται αρκετή, ωστόσο, λαμβάνοντας υπόψη το γεγονός ότι πρόκειται για θεραπεία που η τυχόν καθυστέρηση διενέργειας της δεν θέτει σε κίνδυνο την υγεία των ασθενών, το πρόβλημα δεν έχει σοβαρές διαστάσεις.
      Με ιδιωτικό φυσικοθεραπευτήριο, υπάρχει μία (1) μόνο σύμβαση στην περιοχή Μοιρών του Ν. Hpακλεioυ προκειμένου να αποφεύγεται η μετακίνηση των ασφαλισμένων στην πόλη του Ηρακλείου.
      Άλλες συμβάσεις με άλλους ιδιώτες φυσ/τες δεν έχουν γίνει μέχρι σήμερα, επειδή ακριβώς οι ανάγκες για φυσ/πεία καλύπτονται από το ΙΚΑ.
      Επιπλέον, σας γνωρίζουμε, ότι είναι σε εξέλιξη οι διαδικασίες μεταφοράς του φυσικοθεραπευτηρίου σε νέο κτίριο, το οποίο θα εξοπλισθεί ανάλογα, προκειμένου να παρέχει ακόμη καλύτερες υπηρεσίες και σε μεγαλύτερο αριθμό ασφαλισμένων.
      Τέλος, σας κάνουμε γνωστό, ότι από τις δέκα (10) οργανικές θέσεις φυσικοθεραπευτών που προβλέπονται, είναι καλυμμένες οι εννέα (9), ενώ η πρόσληψη ενός (1) ακόμη φυσ/τη θα γίνει μέσω ΑΣΕΠ, όπου έχουν γνωστοποιηθεί οι υφιστάμενες ανάγκες.
      Πάντως αν καταστεί αναγκαίο. θα μελετηθεί από το ΙΚΑ το θέμα σύναψης και άλλων συμβάσεων με ιδιώτες φυσικοθεραπευτές.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      15. Στην με αριθμό 312/2-7-03 ερώτηση του Βουλευτή κ. Γεώργιου Τσούρνου δόθηκε με το υπ΄ αριθμ. 16037Β/166/18-7-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αρ. 312 που κατατέθηκε στις 2.7.2003 από το Βουλευτή κ. Γεώργιο Τσούρνο, σας γνωρίζουμε τα εξής:
      Ι. Οι ελάχιστες αποστάσεις από τον άξονα των οδών του Εθνικού Οδικού Δικτύου που τίθενται κατ 'εφαρμογή των διατάξεων του Πρ. ΔΙγματος 209 «Λήψη μέτρων για την ασφάλεια της υπεραστικής συγκοινωνίας» (ΦΕΚ169Α198) αφορούν την εκτός σχεδίου περιοχή και δεν εφαρμόζονται σε περιοχές με ήδη εγκεκριμένο σχέδιο πόλεως.
      ΙΙ. Στην περίπτωση της Πολεοδομικής Μελέτης Επέκτασης (ΠΜΕ) Ναυπλίου πολεοδ. ενότητα «Προφήτη Ηλία» διαπιστώνουμε ότι πρόκειται για εκτός σχεδίου περιοχή στην οποία προβλέπεται να εγκριθεί σχέδιο πόλεως στο άμεσο μέλλον και στην περίπτωση αυτή είναι υποχρεωτική η τήρηση της απόστασης των οικοδομών από τον άξονα της Εθνικής Οδού σύμφωνα με το άρθρο 2 παρ. 1.β. και παρ. 6 του παραπάνω αναφερόμενου Προεδρικού Διατάγματος.
      ΙΙΙ. Οι υποχρεωτικές αποστάσεις των οικοδομών από τον άξονα των Εθνικών Οδών έχουν τεθεί κατ΄ εφαρμογή Νομοθετικών πλαισίων της Ευρωπαϊκής Ένωσης και με τον τρόπο αυτό δίνεται η δυνατότητα δημιουργίας παράπλευρου οδικού δικτύου για την εξυπηρέτηση των υπαρχόντων οικοδομών.
      Επίσης στην περίπτωση έγκρισης σχεδίου πόλεως όπως στην ΠΜΕ Ναυπλίου π.ε. «Προφήτη Ηλία» υπάρχει η δυνατότητα οργάνωσης Ζώνης Πρασίνου, παράλληλα με την Εθνική οδό, η οποία βοηθά αφ' ενός στην αισθητική αναβάθμιση της πόλης και αφ΄ ετέρου στην προστασία της οικιστικής ζώνης από την ηχορύπανση.
      Ι. Συμπληρωματικά σας γνωρίζουμε ότι η Δ/νση Πολ. Σχεδιασμού έχει εισηγηθεί στην αρμόδια Υπηρεσία των Δημοσίων Έργων, την μείωση της απόστασης αυτής στην περίπτωση έγκρισης σχεδίου πόλεως σε πυκνοδομημένες περιοχές εντός ορίων οικισμού προ του έτους 1923 προκειμένου να μην ρυμοτομούνται κατά το δυνατόν υφιστάμενες νόμιμες οικοδομές.
      Η Υφυπουργός
      Ρ. ΖΗΣΗ»
      16. Στην με αριθμό 437/4-7-03 ερώτηση του Βουλευτή κ. Αθανάσιου Δαβάκη δόθηκε με το υπ’ αριθμ. 47654/ΕΥΣΑ ΠΠ883/25-7-2003 έγγραφο από τον Υφυπουργό Οικονομίας η ακόλουθη απάντηση:
      «Απαντώντας στην ερώτηση με αρ. πρωτ. 437/4-7-03 του Βουλευτού κ. Α. Δαβάκη και σε ότι αφορά τις αρμοδιότητές μας, σας πληροφορούμε τα ακόλουθα:
      Η περιφέρεια Πελοποννήσου μετά από μια μακρόχρονη αναπτυξιακή προσπάθεια στο πλαίσιο της περιφερειακής πολιτικής της Ευρωπαϊκής Ένωσης επιτυγχάνει σταδιακή άνοδο του επιπέδου ανάπτυξης της και σύμφωνα με τα τελευταία επίσημα δημοσιευμένα στοιχεία της EUROSTAT, το κατά κεφαλή ΑΕΠ της περιφέρειας για το έτος 2000 αντιστοιχεί στο 64% του μέσου μεγέθους της διευρυμένης Ευρώπης των 25 κρατών μελών. Σύμφωνα με την ίδια πηγή το αντίστοιχο μέγεθος της συγκεκριμένης περιφέρειας το 1995 ανέρχονταν στο 52%.
      Έχοντας ως βάση τα στοιχεία της ΕΣΥΕ ο μέσος ρυθμός μεταβολής του ΑΕΠ ανά κάτοικο για την περίοδο 1996-2001 στην περιφέρεια Πελοποννήσου ανέρχεται σε 9%, μέγεθος που ξεπερνά κατά μια περίπου ποσοστιαία μονάδα τον ρυθμό ανάπτυξης της χώρας, ο οποίος προσδιορίζεται σε 8.1 % για την συγκεκριμένη περίοδο.
      Το ποσοστό δε ανεργίας της περιφέρειας βρίσκεται σε κατώτερα επίπεδα του μέσου όρου της χώρας κατά 2.1 ποσοστιαίες μονάδες σύμφωνα με τα στοιχεία της EUROSTAT για το 2001.
      Η αναπτυξιακή προσπάθεια της τρέχουσας περιόδου απεικονίζεται με λεπτομέρειες για τα επιμέρους έργα της περιφέρειας Πελοποννήσου -που σύμφωνα με τις προβλεπόμενες διαδικασίες έχουν ενταχθεί για χρηματοδότηση-. στο διαδίκτυο, στην ηλεκτρονική σελίδα του Υπουργείου Οικονομίας και Οικονομικών για το Κοινοτικό Πλαίσιο Στήριξης, www.hellaskps.gr. .
      Σε κάθε περίπτωση, επισημαίνεται πως τα στοιχεία που δημοσιεύει η EUROSTΑΤ πρέπει να αντιμετωπίζονται με μεγάλη προσοχή καθώς εμφανίζουν αποδεδειγμένα υψηλή μεταβλητότητα και αστάθεια.
      Ο Υφυπουργός
      ΧΡ. ΑΣΤ. ΠΑΧΤΑΣ»
      17. Στην με αριθμό 356/3-7-03 ερώτηση του Βουλευτή κ. Παναγιώτη Σκανδαλάκη δόθηκε με το υπ’ αριθμ.66214/ΙΗ/25-7-2003 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 356/3-7-03, που κατέθεσε ο Βουλευτής κ. Παναγιώτης Σκανδαλάκης σχετικά με τις στεγαστικές ανάγκες του Ε.Ε.Ε.Ε.Κ. Λακωνίας, σας γνωρίζουμε τα εξής:
      α) Τα Εργαστήρια Ειδικής Επαγγελματικής Εκπαίδευσης και Κατάρτισης (ΕΕΕΕΚ) είναι ένας νέος και πολύ σημαντικός εκπαιδευτικό θεσμός Ειδικής Αγωγής που θεσμοθετήθηκε για πρώτη φορά με το νόμο 2817/2000 περί Ειδικής Αγωγής. Ήδη τα δύο τελευταία χρόνια το ΥΠ.Ε.Π.Θ., λόγω της αναγκαιότητας και της χρησιμότητας, όπως προαναφέραμε, αυτού του εκπ/κού θεσμός, ίδρυσε σ’ όλη τη χώρα 50 ΕΕΕΕΚ με πολύ θετικά αποτελέσματα.
      β) Το ΥΠ.Ε.Π.Θ. πρόσφατα χορήγησε στο ΕΕΕΕΚ Σπάρτης πρόσθετη οικονομική ενίσχυση 18.000 ευρώ.
      γ) Το ΥΠ.Ε.Π.Θ. πριν προβεί στην ίδρυση τέτοιων εκπαιδευτικών υποδομών θέτει ως προϋπόθεση οι οικείοι φορείς της Εκπαίδευσης καθώς και η Τοπική Αυτοδιοίκηση να δηλώσουν εάν έχουν χώρους να στεγάσουν το προς ίδρυση ΕΕΕΕΚ. Στη συγκεκριμένη περίπτωση του ΕΕΕΕΚ Σπάρτης, οι αρμόδιοι φορείς δήλωσαν ότι διαθέτουν χώρους.
      Σαφώς το ΥΠ.Ε.Π.Θ. σε συνεργασία με τη Νομαρχιακή Αυτοδιοίκηση Λακωνίας θα μεριμνήσει σε κάθε περίπτωση για την επίλυση του στεγαστικού προβλήματος του ΕΕΕΕΚ Σπάρτης, το οποίο άλλωστε εδώ κι ένα εξάμηνο λειτουργεί.
      Ο Υφυπουργός
      ΝΙΚ. ΓΚΕΣΟΥΛΗΣ»
      18. Στην με αριθμό 318/2-7-03 ερώτηση του Βουλευτή κ. Κων/νου Κιλτίδη δόθηκε με το υπ’ αριθμ. 65809/ΙΗ/23-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 318/2-7-03 την οποία κατέθεσε ο Βουλευτής κ. Κων/νος Κιλτίδης, και αφορά στη Δημoτική Βιβλιοθήκη Κρουσσών, σας γνωρίζουμε ότι η οργάνωση και λειτουργία των Δημοτικών και Κοινοτικών Βιβλιοθηκών δεν ανήκει στην αρμοδιότητα του ΥπΕΠΘ.
      Στο ΥΠΕΠΘ, σύμφωνα με τις αρμοδιότητες που προβλέπονται στο Ν. 3149/03 και στο Π.Δ. 941/77, υπάγεται η μέριμνα για την οικονομική τους ενίσχυση, προκειμένου να εμπλουτίζονται με βιβλία και λοιπό έντυπο/υλικό, εφόσον οι βιβλιοθήκες αυτές λειτουργούν προς εξυπηρέτηση του κοινού.
      Ως εκ τούτου για να ενταχθεί η βιβλιοθήκη στο πρόγραμμα επιχορηγήσεων Β΄ εξαμήνου του οικονομικού έτους 2003 θεωρούνται απαραίτητα τα παρακάτω στοιχεία και πιο συγκεκριμένα:
      1. Αριθμός Φορολογικού Μητρώου της βιβλιοθήκης.
      2. Αρμόδια Δ.Ο.Υ. που ανήκει
      3. Ακριβής τίτλος και η έδρα της υπηρεσίας 
      Επιπλέον, σύμφωνα με το υπ’ αριθμ. 2/27483/0094/10-5-2000 έγγραφο του Γενικού Λογιστηρίου του Κράτους, για την οικονομική επιχορήγηση της βιβλιοθήκης απαιτούνται τα παρακάτω δικαιολογητικά του επιχoρηγoύμενου φoρέα:
      1. παραστατικά κίνησης των τηρουμένων σε Τράπεζα ή άλλο πιστωτικό ίδρυμα λογαριασμών του επιχορηγούμενου φορέα (πρόσφατο extrait Τραπέζης).
      2. βεβαίωση της αρμόδιας Δ.Ο.Υ. (φορολογική ενημερότητα).
      3 .βεβαίωση της αρμόδιας Υπηρεσίας του Ι.Κ.Α. (ενημερότητα Ι.Κ.Α.)
      Τα σχετικά έγγραφα, καθώς επίσης και οποιαδήπότε μελλοντική μεταβολή, που αφορά στη λειτουργία της βιβλιοθήκης, όπως π.χ. αλλαγή σύνθεσης Συμβουλίου, μετονομασία, υπολειτουργία, κατάργησή της κ.λπ., πρέπει να αποστέλλονται στην αρμόδια υπηρεσία του ΥΠΕΠΘ για έγκαιρη ενημέρωση στην παρακάτω ταχυδρομική διεύθυνση:
      Τμήμα Βιβλιοθήκης, Μητροπόλεως 15, 101 85 Αθήνα
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      19. Στην με αριθμό 325/2-7-03 ερώτηση του Βουλευτή κ. Αντώνη Μπέζα δόθηκε με το υπ’ αριθμ. 134580/25-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην Ερώτηση 325 που κατατέθηκε στις 02-07-2003 από τον Βουλευτή κ. Αντώνη Mπέζα σας γνωρίζουμε τα ακόλουθα:
      1. Έχει εγκριθεί η Α΄ φάση του Περιφερειακού Σχεδιασμού Ηπείρου με το Πρακτικό της 66ης Συνεδρίασης του Περιφερειακού Συμβουλίου στις 20-3-2003. Η Β΄ φάση εκπονείται και ολοκληρώνεται κατά διαχειριστικές ενότητες.
      2. Σύμφωνα με το Σχεδιασμό, η Περιφέρεια Ηπείρου χωρίζεται σε 4 διαχειριστικές ενότητες. Από αυτές:
      2η διαχειριστική ενότητα: Τμήμα του Νομού Θεσπρωτίας και του Νομού Πρέβεζας. Αυτή η διαχειριστική ενότητα θα εξυπηρετείται από τον ΧΥΤΑ Θεσπρωτίας-Πρέβεζας, για τον οποίο έχει εκπονηθεί η ΠΠΕ και ετοιμάζονται η ΜΠΕ και τα τεύχη Δημοπράτησης. Η 2η διαχειριστική ενότητα περιλαμβάνει τους Δήμους ΑΧΕΡΟΝΤΑ, ΜΑΡΓΑΡΙTlΟΥ, ΠΑΡΑΜΥΘΙΑΣ, ΣΥΒΟΤΩΝ, ΠΕΡΔΙΚΑΣ, ΣΟΥΛΙΟΥ, ΖΑΛΟΓΓΟΥ, ΛΟΥΡΟΥ, ΠΑΡΓΑΣ, ΠΡΕΒΕΖΗΣ , ΦΑΝΑΡΙΟΥ.
      Στην ενότητα προβλέπεται:
      η χωροθέτηση ενός ΧΥΤΑ
      η εφαρμογή των προγραμμάτων Διαλογής στην Πηγή (ΔσΠ) στα αστικά και τουριστικά κέντρα της περιοχής για όλα τα υλικά στόχους. (χαρτί, πλαστικό, μέταλλα, γυαλί).
      4η διαχειριστική ενότητα: Το υπόλοιπο τμήμα του Νομού Θεσπρωτίας
      Στην ενότητα προβλέπεται:
      επέκταση του υφιστάμενου ΧΥΤΑ στην Αστιμίτσα του Δήμου Παραποτάμου
      η εφαρμογή των προγραμμάτων ΔσΠ στα αστικά και τουριστικά κέντρα της περιοχής για όλα τα υλικά στόχους. (χαρτί, πλαστικό, μέταλλα, γυαλί).
      Επίσης ο Περιφερειακός Σχεδιασμός Ηπείρου προβλέπει την εγκατάσταση δικτύου ΣΜΑ που θα εξυπηρετεί το σύνολο της Περιφέρειας. Η χωροθέτηση του δικτύου ΣΜΑ θα λάβει χώρα όταν χωροθετηθούν και οι δύο ΧΥΤΑ της 1ης  & 2ης διαχειριστικής ενότητας. Επιπλέον προβλέπεται ο τερματισμός της λειτουργίας των χώρων ανεξέλεγκτης διάθεσης απορριμμάτων και η έναρξη των διαδικασιών αποκατάστασής τους στο σύνολο της Περιφέρειας.
      3. Για τον Διανομαρχιακό ΧΥΤΑ Πρέβεζας - Θεσπρωτίας, έχει διαβιβασθεί η Προμελέτη Περιβαλλοντικών Επιπτώσεων (ΠΠΕ) στις αρμόδιες Υπηρεσίες της Περιφέρειας και ετοιμάζεται η Μελέτη Περιβαλλοντικών Επιπτώσεων (ΜΠΕ).
      4. Σε κάθε περίπτωση η δημιουργία έργων Διαχείρισης Στερεών Αποβλήτων, η ωρίμανση των έργων και η ένταξή τους σε χρηματοδοτικά προγράμματα, αποτελεί κατ’ αρχήν αντικείμενο του Περιφερειακού Σχεδιασμού Ηπείρου και στη συνέχεια των αρμόδιων Περιφερειακών Υπηρεσιών κατά τη σύνταξη προτάσεων ένταξης των έργων στα διάφορα χρηματοδοτικά προγράμματα.
      Το έργο « Κατασκευή ΧΥΤΑ Συμβουλίου Περιοχής 1ης Εδαφικής Περιφέρειας Θεσπρωτίας είχε κατ' αρχήν ενταχθεί στο ΕΠΠΕΡ 1994-1999 με προϋπολογισμό 319,6 εκ. Δραχμές. Το συνολικό ποσό των δηλωμένων δαπανών, ανήλθε στα 324,018 εκατ. δραχμές.
      Σύμφωνα με το από 21-12-2000 έγγραφο του Δήμου Ηγουμενίτσας, όλες οι εργασίες του έργου περαιώθηκαν πλήρως και ο εργολάβος εκπλήρωσε τις συμβατικές του υποχρεώσεις.
      Το έργο δεν λειτουργεί επειδή απαιτούνται ακόμη μικρές βελτιωτικές παρεμβάσεις και κυρίως επειδή πρόκειται να γίνει επέκταση του υφιστάμενου ΧΥΤΑ και ήδη η Περιφέρεια Ηπείρου εκπονεί σχετική μελέτη, σύμφωνα και με τον Περιφερειακό Σχεδιασμό Διαχείρισης Στερεών Αποβλήτων.
      5. Έως σήμερα στην Περιφέρεια Ηπείρου έχουν καταγραφεί 141 ανεξέλεγκτοι χώροι διάθεσης αποβλήτων. Ο Περιφερειακός Σχεδιασμός Ηπείρου προβλέπει τον τερματισμό της ανεξέλεγκτης διάθεσης των αποβλήτων, στόχο που πραγματοποιείται με την κατασκευή των 2 νέων ΧΥΤΑ. Για την μεταβατική περίοδο μέχρι και την κατασκευή των δύο νέων ΧΥΤΑ, προβλέπεται να ληφθούν όλα εκείνα τα διορθωτικά μέτρα ώστε η διάθεση των απορριμμάτων να γίνει ελεγχόμενα σε όσο το δυνατό λιγότερους χώρους ανά διαχειριστική ενότητα.
      6.Εκδόθηκε η Η.Π. 29407/3508/ΦΕΚ 1572 Β΄/16-12-02, που εναρμόζει την Οδηγία 1999/31/ΕΚ του Συμβουλίου των Ευρωπαϊκών Κοινοτήτων (EEL 182/1/16-7-1999).
      Η Υπουργός
      ΒΑΣΩ ΠΑΠΑΝΔΡΕΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων)
      20. Στην με αριθμό 345/3-7-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. Β-3918/25-7-2003 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 345/3-7-2003 που κατέθεσε στη Βουλή ο Βουλευτής κ. Γεώργιος Βλάχος, σχετικά με εγκαταστάσεις κεραιών κινητής τηλεφωνίας στην περιοχή της Βούλας, κατά λόγο αρμοδιότητας του Υπ.Μ.Ε, σύμφωνα και με το με αριθμό 15493/15-7-2003 έγγραφο της Εθνικής Επιτροπής Τηλεπικοινωνιών και Ταχυδρομείων, σας πληροφορούμε τα παρακάτω:
      Με τον Ν. 2867/2000 αρ. 3, παρ. 14 , εδαφ. κ, η Ε.Ε.Τ.Τ. είναι αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000, στον οποίο υπάρχει σχετική εξουσιοδότηση στο άρθρο 1, παρ. 2, εδάφ. Η προς έκδοση Υπουργικής Απόφασης, με την οποία θα προσδιορίζονται οι περιπτώσεις για τις οποίες κρίνεται ως απαραίτητη η έγκριση των περιβαλλοντικών όρων - από τον οικείο Νομάρχη, απόφαση η οποία δεν έχει εισέτι εκδοθεί.
      Για την έκδοση της Άδειας απαιτείται και η σύμφωνη γνώμη της Ελληνικής Επιτροπής Ατομικής Ενέργειας (Ε.Ε.Α.Ε.), όπως ορίζεται στην ΚΥΑ 53571/3839/2000 (ΦΕΚ Β΄1105/6-9-2000) για τα «Μέτρα προφύλαξης του κοινού από τη λειτουργία κεραιών εγκατεστημένων στην ξηρά».
      Με την απόφαση αυτή η Ε.Ε.Α.Ε. ορίζεται ως υπεύθυνη για την προστασία του πληθυσμού και του περιβάλλοντος από μη ιονίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
      Στη συνέχεια, και σύμφωνα με το άρθρο 24Α του Ν.2075/92 (που προστέθηκε με το άρθρο 41 του Ν.2145/93 και διατηρείται σε ισχύ δυνάμει του εδαφ. Η, της παρ. 2, του άρθρου 1, του Ν. 2801/2000) χορηγείται η έγκριση από την αρμόδια Πολεοδομική Υπηρεσία και ολοκληρώνεται έτσι η διαδικασία νομιμοποίησης της τοποθέτησης των κατασκευών κεραιών. Δεν εμπίπτει στα πλαίσια των αρμοδιοτήτων της Ε.Ε.Τ.Τ. η εξέταση των περιορισμών, που ορίζει ο νόμος, για την επιλογή μιας θέσης.
      Σε θέματα χωροταξίας και περιβάλλοντος η πλέον αρμόδια να αποφασίσει τη χορήγηση ή μη της έγκρισης για την τοποθέτηση της κεραίας είναι η Πολεοδομική Υπηρεσία της περιοχής.
      Στην προαναφερθείσα Κ.Υ.Α. θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κεραίες κινητής τηλεφωνίας οι οποίες είναι διατάξεις που εκπέμπουν μη ιοντίζουσα ακτινοβολία.
      Η εγκατάστασή τους η πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού. Πρέπει να αναφερθεί πως στην εν λόγω Κ.Υ.Α οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ’ όψιν οι αβεβαιότητες που υπάρχουν όσον αφορά την ατομική ευαισθησία τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
      Επισημαίνεται ότι η εγκατάσταση σταθμών βάσης κινητής τηλεφωνίας σε πυκνοκατοικημένες αστικές περιοχές είναι σύμφωνη με τη σχεδίαση και τη δομή του συστήματος GSM και DCS 1800, πράγμα που σημαίνει ότι στις περιοχές αυτές οι σταθμοί βάσης πρέπει να έχουν περιορισμένη εμβέλεια, ώστε οι κυψελίδες που εξυπηρετούνται από κάθε σταθμό βάσης να έχουν μικρό σχετικά μέγεθος και να γίνεται δυνατή η επαναχρησιμοποίηση των ιδίων συχνοτήτων σε κοντινές αποστάσεις. Τούτο σημαίνει ότι στα πλαίσια της τηλεπικοινωνιακής σκοπιμότητας είναι αδύνατον να αποφευχθεί η εγκατάσταση κεραιών σε πυκνοκατοικημένες περιοχές.
      Δεδομένου του γεγονότος πως η κάθε εγκατάσταση κεραιών διαθέτει τα δικά της τεχνικά χαρακτηριστικά και γειτνιάζει με διαφορετικό τρόπο σε σημεία στα οποία παρουσιάζεται ανθρώπινη δραστηριότητα ,οι ηλεκτρομαγνητικές εκπομπές των κεραιών εξετάζονται ξεχωριστά για κάθε εγκατάσταση με την υποβολή και έγκριση από την Ε.Ε.Α.Ε. σχετικής μελέτης ραδιοεκπομπών τους, που υποχρεούται να εκπονήσει ο ιδιοκτήτης της κεραίας, για τις τοποθετούμενες μετά την απόφαση αυτή κεραίες, ή δήλωσης συμμόρφωσης προς τα όρια έκθεσης του κοινού στην ηλεκτρομαγνητική ακτινοβολία για τις κεραίες που έχουν εγκατασταθεί πριν τη δημοσίευσή της ή και τη διεξαγωγή επί τόπου μετρήσεων.
      Για περισσότερες πληροφορίες για τα θέματα σχετικά με τη δημόσια υγεία αρμόδια να απαντήσει είναι η Ελληνική Επιτροπή Ατομικής Ενέργειας, η οποία και διενεργεί επιτόπιους ελέγχους και κάνει μετρήσεις που αφορούν τις εκπομπές των κατασκευών κεραιών κινητής τηλεφωνίας (ΤΘ. 60092, ΤΚ 15310, Αγ. Παρασκευή).
      Η ΕΕΤΤ, σύμφωνα και με τα παραπάνω, προτίθεται να πράξει τα δέοντα σε όλες τις περιπτώσεις κεραιών για τις οποίες δεν έχουν τηρηθεί οι νόμιμες διαδικασίες και οι οποίες έχουν περιέλθει εις γνώσιν της από καταγγελίες πολιτών ή άλλων φορέων, πράγμα που θα κάνει και για τις κεραίες του Δήμου Βούλας, ευθύς μόλις της γνωστοποιηθούν συγκεκριμένες θέσεις και περιπτώσεις κεραιών.
      Σας πληροφορούμε ότι η Ε.Ε.Τ.Τ, όταν πληρούνται οι εκ του Νόμου προϋποθέσεις, είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από τη διαδικασία αδειοδότησης.
      Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ’ Αριθμ. 236/79/2001 (ΦΕΚ 1649/8/11-12-2001) Κανονισμού Αδειών Κατασκευών Κεραιών στην Ξηρά (άρθρο 9).
      Τέλος, σας πληροφορούμε στο υπό επεξεργασία σχέδιο νόμου για τις ηλεκτρονικές επικοινωνίες, προβλέπονται διατάξεις για την συνεγκατάσταση των κεραιών, σύμφωνα με την Εθνική και Κοινοτική νομοθεσία, όπου αυτό είναι τεχνικά δυνατόν να γίνει 
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      21. Στην με αριθμό 595/9-7-03 ερώτηση του Βουλευτή Δημητρίου Κωστόπουλου δόθηκε με το υπ’ αριθμ. 72023/ΙΗ/23-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 595/9-7-03 την οποία κατέθεσε ο Βουλευτής κ. Δημ. Κωστόπουλος, σχετικά με τη χορήγηση του επιδόματος των 176 Ευρώ στους Εκπαιδευτικoύς, σας γνωρίζουμε ότι το θέμα αυτό είναι ζήτημα γενικότερης κυβερνητικής και εισοδηματικής πολιτικής και δεν μπορεί να αντιμετωπιστεί μονομερώς από το Υπουργείο Εθνικής Παιδείας και Θρησκευμάτων και αντιμετωπίζεται από κοινού με το Υπουργείο Οικονομίας και Οικονομικών.
      Οι αποδοχές των εκπαιδευτικών καθορίζονται από τις διατάξεις του Ν. 2470/97 και αναπροσαρμόζονται κάθε έτος με βάση την εισοδηματική πολιτική.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      22. Στην με αριθμό 453/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 389/24-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 453/04-07-2003 εγγράφου σας, με το οποίο μας διαβιβάστηκε ερώτηση του Bουλευτή κ. Π. Mαντούβαλoυ που κατατέθηκε στη Βουλή των Ελλήνων και όσον αφορά τις τοποθετήσεις Αξιωματικών Λ.Σ. ως Ναυτιλιακών Ακολούθων, σας γνωρίζουμε τα ακόλουθα:
      1. Η διαδικασία για την κάλυψη των θέσεων ναυτιλιακών ακολούθων εξωτερικού, ξεκίνησε την 12-02-2003 με την αποστολή της Ω.Π.:120950/02-03 έγγραφης διαταγής για την εκδήλωση ενδιαφέροντος από την αρμόδια Διεύθυνση του ΥΕΝ προς τους ενδιαφερόμενους.
      2. Το αρμόδιο συμβούλιο μεταθέσεων του Λ.Σ., συνήλθε την 21-05-2003, σύμφωνα με το ισχύον (μέχρι 12-06-2003) π.δ. 404/1998 «Μεταθέσεις -Αποσπάσεις Στρατιωτικού Προσωπικού Λιμενικού Σώματος» (Α' 278), με σκοπό την επιλογή για τοποθέτηση στις εν λόγω θέσεις δέκα Ανώτερων Αξιωματικών του Λ.Σ. Την 22-052003, υπογράφηκε η σχετική απόφαση από τον Υπουργό Εμπορικής Ναυτιλίας, η οποία κοινοποιήθηκε στους ενδιαφερόμενους την 23-06-2003. Παράλληλα, βρισκόταν σε εξέλιξη η διαδικασία δημοσίευσης του π.δ. 190/2003 «Τοποθετήσεις, μεταθέσεις, αποσπάσεις του στρατιωτικού προσωπικού Λιμενικού Σώματος στο εσωτερικό και μεταθέσεις του στο εξωτερικό», χωρίς να είναι γνωστός ο ακριβής χρόνος ολοκλήρωσής της.
      3. Η διαδικασία της επιλογής των υποψηφίων ολοκληρώθηκε σύμφωνα με τις ισχύουσες μέχρι τότε διατάξεις του π.δ. 404/1998, τα δε κριτήρια που λήφθηκαν υπ' όψη ήταν αξιοκρατικά (και πανομοιότυπα με αυτά του π.δ. 190/2003).
      4. Ειδικότερα, σύμφωνα με το άρθρο 2 του αριθ. 66 Κανονισμού Κατανομής Προσωπικού Λ.Σ. (Β' 1186), οι προβλεπόμενες θέσεις των Ναυτιλιακών Ακολούθων χαρακτηρίζονται ως ενιαίες και καλύπτονται από Ανώτερους Αξιωματικούς Λ.Σ. (Πλοιάρχους, Αντιπλοιάρχους, Πλωτάρχες) απόφοιτους της Σχολής Σημαιοφόρων Λιμενικών και από Ανώτερους Αξιωματικούς Τεχνικούς απευθείας κατάταξης.
      5. Τόσο από τις διατάξεις του π.δ. 404/1998 όσο και από τις διατάξεις του νέου π.δ. 190/2003 δεν προκύπτει ως κριτήριο τοποθέτησης Αξιωματικού ΛΣ σε θέση ναυτιλιακού ακολούθου, η προϋπηρεσία του ως Προϊσταμένου Λιμενικής Αρχής εσωτερικού.
      6. Οι Τεχνικοί Αξιωματικοί Λ.Σ από την κατάταξή τους μέχρι την τοποθέτησή τους σε κάποια Κεντρική ή Περιφερειακή υπηρεσία του ΥΕΝ, εκπαιδεύονται για ένα εξάμηνο σε αντικείμενα αρμοδιότητας Λιμενικού Σώματος μεταξύ των οποίων και θέματα γενικών αρχών Ποινικού Δικαίου (Ποινικός Κώδικας, Ποινική Δικονομία) καθώς και θέματα που έχουν σχέση με το πλοίο και το πλήρωμά του (ναυτιλιακά έγγραφα πλοίου, επιθεωρήσεις, ναυτολόγιο, θέματα ναυτικής εργασίας κ.λπ.). Οι συγκεκριμένοι Τεχνικοί Αξιωματικοί Λ.Σ. για τους οποίους γίνεται λόγος, έχουν υπηρετήσει στο Κεντρικό Λιμεναρχείο Πειραιά, ο μεν πρώτος ως Προϊστάμενος Τ.Ε.Π. από 27-10-1998 έως 08-07-2002, ο δε δεύτερος ως Προϊστάμενος του Γρ. Δικαστικού από 24-02-1993 έως 14-02-1994.
      7. Κατόπιν των ανωτέρω, θεωρούμε ότι τα κριτήρια που λήφθηκαν υπόψη ήταν υπηρεσιακά και η επιλογή των αξιωματικών Λ.Σ. έγινε με πλήρη διαφάνεια και αξιοκρατία.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      23. Στην με αριθμό 176/1-7-03 ερώτηση του Βουλευτή κ. Αλέξανδρου Χρυσανθακόπουλου δόθηκε με το υπ’ αριθμ. Φ90022/17004/3559/7-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή από τον Βουλευτή κ. Αλ. Χρυσανθακόπουλο, σχετικά με ελλείψεις Διοικ/κού και Υγειον/κού προσωπικού καθώς και την ίδρυση νέων Υγειονομικών Υπηρεσιών στο ΙΚΑ Πάτρας, σας γνωρίζουμε τα εξής:
      Σύμφωνα με την με αρ. πρωτ. Γ30/140/6-7-95 εγκύκλιο της Διοίκησης του ΙΚΑ, προκειμένου να εξασφαλισθεί η ομαλή λειτουργία από πλευράς διοικητικής στήριξης των Μονάδων Υγείας, με ευθύνη και μέριμνα των Προϊσταμένων των Μονάδων Ασφάλισης διατίθεται εκάστοτε το απαραίτητο διοικητικό προσωπικό, το ποσοστό του οποίου, σε σύγκριση με το υπηρετούν να ανέρχεται στο 10%. Από τα στοιχεία του ΙΚΑ προκύπτει ότι στις Μονάδες Υγείας ΙΚΑ του νομού Αχαΐας έχει διατεθεί ο ανάλογος αριθμός υπαλλήλων από τις Μονάδες Ασφάλισης.
      Το Υπουργείο μας με το αριθμ. Φ.80424/1762/383/29-1-03 έγγραφο ζήτησε από το Υπουργείο Εσωτερικών, Δημόσιας Διοίκησης και Αποκέντρωσης της έγκριση για πλήρωση τετρακοσίων εβδομήντα δύο (472) κενών οργανικών θέσεων κλάδου Πανεπιστημιακής Εκπαίδευσης και είκοσι οκτώ (28) θέσεων Τεχνολογικής Εκπαίδευσης στο ΙΚΑ για όλη την Επικράτεια.
      Στη Νομαρχιακή Μονάδα Υγείας ΙΚΑ Πάτρας προβλέπονται και υπηρετούν οι εξής υπάλληλοι:
      	ΚΛΑΔΟΣ	ΠΡΟΒΛΕΠΟΝΤΑΙ	ΥΠΗΡΕΤΟΥΝ
      ΠΕ Φαρμακοποιών	2	2
      ΠΕ Χημικών-	2.	-
      Βιοχημικών-Βιολόγων
      ΠΕ Ψυχολόγων &	1	-
      Κοινωνικής Εργ.
      ΤΕ Κοινωνικής Εργ.	4	1
      ΤΕ Ειδικών Θεραπευτών	2	1
      ΤΕ Επισκεπτών Υγείας	4	3
      ΤΕ Νοσ/κής-Μαιευτικής	26	18
      ΔΕ Βοηθών Νοσοκόμων	16	13
      ΔΕ Νοσ. Τραυματιοφ/ων	4	2
      ΤΕ Οδοντοτεχνιτών	4	-
      ΔΕ Οδοντοτεχνιτών	2	6
      ΤΕ Ιατρ. Εργαστηρίων	6	6
      Δε Ιατρ. & Βιολ/κών Εργ.	6	7
      ΤΕ Φυσικοθεραπείας	6	2
      ΤΕ Ραδιολογίας-Ακτινολ.	4	2
      ΔΕ Χειριστών Ιατρ.Συσκ.	2	3
      ΔΕ Υπαλλήλων Φαρμακ.	1	5
      	ΣΥΝΟΛΟ	92	71
      	Στην Τοπική Μονάδα Υγείας Άνω Πόλης Πατρών προβλέπονται και
      υπηρετούν οι παρακάτω υπάλληλοι:
      	ΚΛΑΔΟΣ	ΠΡΟΒΛΕΠΟΝΤΑΙ	ΥΠΗΡΕΤΟΥΝ
      ΤΕ Νοσ/κής-Μαιευτ/κής	9	7
      ΔΕ Βοηθών Νοσοκόμων	6	5
      ΥΕ Πρακτικών Νοσοκ.	-				         2
      ΔΕ Νοσ. Τραυματ/ων	-				         1
      ΤΕ Οδοντοτεχνιτών	1	  -
      ΔΕ Οδοντοτεχνιτών	1	  3
      ΥΕ Οδοντοτεχνιτών	-					1
      ΤΕ Ιατρικών Εργαστ.                2                                                2
      ΔΕ Βοηθ.Ιατρ.&Βιολ.Εργ.	2                                          	     1
      	ΣΥΝΟΛΟ	21                                          	    21
      Στην Τοπική Μονάδα Υγείας Αγίου Αλεξίου Πάτρας προβλέπονται και υπηρετούν οι υπάλληλοι:
      	ΚΛΑΔΟΣ	ΠΡΟΒΛΕΠΟΝΤΑΙ	ΥΠΗΡΕΤΟΥΝ!
      ΤΕ Επισκεπτών Υγείας	2	2
      ΤΕ Νοσ/κής-Μαιευτικής	6	6
      ΔΕ Βοηθών Νοσοκόμων	4	2
      ΤΕ Ιατρικών Εργαστ/ων	3	6
      ΔΕ Ιατρ.&Βιολογ.Εργ.	2	1
      ΤΕ Ραδιολογίας-Ακτινολ	.-	1
      ΔΕ Χειριστών Ιατρ.Συσκ.	-	1
      ΣΥΝΟΛΟ	17	19
      Λειτουργούν επίσης τα ιατρεία Ζαρουχλέικων, Ψαροφαΐου, Γούναρη, Παραλίας Βραχνέικων, Σταθμός Προστασίας Μάνας και Παιδιού Ζαρουχλέικων, που ανήκουν στην Νομαρχιακή Μονάδα Υγείας Πάτρας και τα Ιατρεία Αγίας Φωτεινής που ανήκουν στην Τοπική Μονάδα Υγείας Άνω Πόλης Πατρών και τα οποία εξυπηρετούν μεγάλο αριθμό ασφαλισμένων.
      Από τα προαναφερόμενα προκύπτει ότι ο αριθμός των υπηρετούντων υπαλλήλων είναι επαρκής για την εξυπηρέτηση των ασφαλισμένων του Ιδρύματος, αφού για μεν την Ν .Μ. Υ. ΙΚΑ Πάτρας ανέρχεται στους εβδομήντα ένα (71) έναντι των ενενήντα δύο (92) οργανικών θέσεων, δηλαδή λειτουργεί με το 77% των προβλεπομένων θέσεων, για δε τις τοπικές μονάδες Άνω Πόλης Πατρών και Αγίου Αλεξίου ανέρχεται στους είκοσι ένα (21) έναντι είκοσι ένα (21) οργανικών θέσεων και δέκα εννέα (19) έναντι δέκα επτά (17) οργανικών θέσεων, δηλαδή λειτουργούν με το 100% και 122 % αντίστοιχα των οργανικών θέσεων.
      Όσον αφορά την καλύτερη και αποτελεσματικότερη εξυπηρέτηση των ασφαλισμένων του Ιδρύματος, μέσα στα πλαίσια του εκσυγχρονισμού του Τομέα Υγείας η Διοίκηση του ΙΚΑ εφαρμόζει ήδη το νέο Σύστημα Διαχείρησης Ζήτησης Υπηρεσιών Υγείας (τηλεφωνικό ραντεβού 184) στις ακόλουθες υπηρεσίες υγείας της Πάτρας:
      1. Ν.Μ.Υ. Πάτρας
      2. Τ.Μ.Υ. Αγ. Αλεξίου
      3. Τοπικό Ιατρείο Ζαρουχλέικων
      4. Τοπικό Ιατρείο Ψαροφαΐου
      5. Ιατρεία Βραχνέικων
      6. Ιατρεία Παραλίας
      7. Ιατρεία Κ. Αχαΐας
      Το Σύστημα αυτό έχει εφαρμοσθεί σε συνολικά 127 μέχρι σήμερα Μονάδες Υγείας του ΙΚΑ και η εφαρμογή του έχει ως αποτέλεσμα να καταργηθεί το φαινόμενο της αναμονής των ασφαλισμένων έξω από τα ιατρεία, προκειμένου να πάρουν σειρά και να εξεταστούν από το γιατρό, δεδομένου ότι με ένα απλό τηλεφώνημα στο 184 μπορούν να κλείσουν ραντεβού με γιατρό της επιλογής τους ή με διαθέσιμο γιατρό της ίδιας ειδικότητας.
      Στην Τ.Μ.Υ. ΙΚΑ Άνω Πόλης Πατρών επίκειται η εφαρμογή του νέου συστήματος εντός των επόμενων 2 μηνών. Επίσης η παραπάνω Μονάδα θα αναπτυχθεί σε χώρους που εκκενώνονται από τη μετεστέγαση σε άλλο κτίριο των διοικητικών υπηρεσιών του Υποκαταστήματος Άνω Πόλης.
      Με την εφαρμογή των παραπάνω επιτυγχάνεται ουσιαστική βελτίωση της οργάνωσης και λειτουργίας των υφισταμένων υπηρεσιών υγείας του Ιδρύματος στην Πάτρα.
      Η περιοχή Μεσάτιδας η οποία ανήκει στην Τ.Μ.Υ. ΙΚΑ Άνω Πόλης Πατρών, απέχει από αυτήν 8-10 χιλιόμετρα και από το Τ.Ι. Ψαροφαΐου 6-8 χιλιόμετρα. Επιπλέον επισημαίνεται ότι η συγκοινωνιακή πρόσβαση της περιοχής με την Τ .Μ. Υ. Άνω Πόλης είναι 10 έως 15 λεπτά. Έτσι οι ασφαλισμένοι της περιοχής αυτής εξυπηρετούνται με άνετη πρόσβαση.
      Ο Υφυπουργός
      Ρ. ΣΠΥΡΟΠΟΥΛΟΣ»
      24. Στην με αριθμό 458/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 68027/ΙΗ/23-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 458/4-7-03 την οποία κατέθεσε ο Βουλευτής κ. Π. Στ. Μαντούβαλος, σας γνωρίζουμε τα ακόλουθα:
      1. Με το ν. 3027/2002 (ΦΕΚ 152-Α') προσδιορίστηκε ότι το υφιστάμενο σύστημα πρόσβασης στα ΤΕΙ των αποφοίτων Β΄ κύκλου ΤΕΕ θα εξακολουθήσει να ισχύει μέχρι και το ακαδ. έτος 2004-05 και δεν προβλέπεται καμιά διαφοροποίηση.
      2. Όσον αφορά στο ποσοστό θέσεων πρέπει να γίνει κατανοητό ότι ο αριθμός των θέσεων εισακτέων εξαρτάται κύρια από τη βάση υπολογισμού του ποσοστού και όχι απ’ αυτό καθ’ αυτό το ποσοστό θέσεων. Από τη σύγκριση αυτή (το έτος 2002 δόθηκαν στους αποφοίτους ΤΕΕ 5.905 θέσεις σε σύνολο 40.720, ποσοστό 14,5%, ενώ το έτος 1995 στους αποφοίτους των ΤΕΛ δόθηκαν 4.863 θέσεις σε σύνολο 19.450, ποσοστό 25%) προκύπτει ότι όχι μόνο δεν έχουν μειωθεί οι θέσεις εισακτέων που αναλογούσαν στους απόφοιτους Τεχνικής-Επαγγελματικής Εκπ/σης αλλά αντιθέτως έχουν σημαντικά αυξηθεί και σε κάθε περίπτωση η ευχέρεια προσδιορισμού κατ' έτος του ποσοστού των θέσεων για τα ΤΕΙ δίνει τη δυνατότητα στο ΥΠΕΠΘ να διατηρήσει σε σταθερά επίπεδα τον αριθμό θέσεων για τους απόφοιτους Β΄ κύκλου ΤΕΕ ακόμη και αν μειωθεί ο συνολικός αριθμός εισακτέων, ενώ δεν θα είχε αυτή τη δυνατότητα εάν το ποσοστό ήταν πάγιο.
      3. Όσον αφορά στο θέμα του περιορισμού της ελάχιστης βαθμολογίας, σας γνωρίζουμε ότι προβλέπεται από το ν. 2909/01, όμως δεν είναι αντικειμενική η σύγκριση της βαθμολογίας των βαθμών πρόσβασης των αποφοίτων Ενιαίων Λυκείων με τους βαθμούς των ειδικών εισαγωγικών εξετάσεων των αποφoίτων Β΄ κύκλου ΤΕΕ αφού οι βαθμοί πρόσβασης προκύπτουν μετά από εξετάσεις σε εννέα μαθήματα της Β΄ τάξης και εννέα ή δέκα μαθήματα της Γ΄ τάξης των Ενιαίων Λυκείων σε εθνικό επίπεδο ενώ oι βαθμοί των εισαγωγικών εξετάσεων των ΤΕΕ μόνο από την εξέταση σε τρία (3) μαθήματα.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      25. Στην με αριθμό 510/8-7-03 ερώτηση του Βουλευτή κ. Γεώργιου Τσούρνου δόθηκε με το υπ’ αριθμ. 7017/8-7-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Γ. Τσούρνος, σας γνωρίζουμε ότι, για την εντοπιότητα του αστυνομικού προσωπικού, ισχύουν οι διατάξεις του ν .1234/82, ενώ ζητήματα που αφορούν την εφαρμογή του άρθρου 6 του ανωτέρω νόμου, πριν αλλά και μετά την ανασυγκρότηση των πρωτοβάθμιων οργανισμών τοπικής αυτοδιοίκησης, που επήλθε με τις διατάξεις του ν .2539/1997, έχουν αντιμετωπισθεί ερμηνευτικά από την αρμόδια Υπηρεσία μας.
      Το ως άνω νομοθετικό πλαίσιο περί εντοπιότητας του αστυνομικού προσωπικού, αναφορά στο οποίο περιλαμβάνεται και στις διατάξεις του π.δ.100/2003 «Τοποθετήσεις, μεταθέσεις, αποσπάσεις και λοιπές μετακινήσεις αστυνομικού προσωπικού», απέβλεψε κυρίως στην απροσωπόληπτη άσκηση των καθηκόντων των εν λόγω υπαλλήλων, ειδικότερη έκφανση της οποίας, κατά τις οικείες ρυθμίσεις, αποτελεί η εξασφάλιση εκτέλεσης του αστυνομικού έργου σε τόπο διάφορο εκείνου που συνάπτεται με τη γέννηση και επί μακρόν διαμονή του προσωπικού αυτού, ώστε να δύναται να αποφευχθεί, σε κάθε βαθμό, η εκδήλωση οποιασδήποτε επιρροής από πρόσωπα ή καταστάσεις του οικείου περιβάλλοντος κατά την άσκηση της ανατεθειμένης σε αυτό δημόσιας εξουσίας. 
      Πάντως το όλο θέμα της εντοπιότητας του προσωπικού εξετάζεται από την αρμόδια Υπηρεσία του Αρχηγείου της Αστυνομίας, προκειμένου να ληφθούν οριστικές αποφάσεις.
      Σχετικά με τη μετακίνηση αστυνομικών από Αστυνομικούς Σταθμούς της Αργολίδας, λόγω κατάργησης ή μείωσης των οργανικών τους θέσεων, επισημαίνεται ότι αυτοί, στην πλειονότητά τους, μετακινήθηκαν στο οικείο Αστυνομικό Τμήμα, πλην ορισμένων περιπτώσεων, που μετακινήθηκαν σε άλλα Αστυνομικά Τμήματα της ίδιας περιοχής μετάθεσης, λόγω εντοπιότητας ή για υπηρεσιακούς λόγους.
      Σε ό,τι αφορά τη λειτουργία των Αστυνομικών Σταθμών, σας πληροφορούμε ότι, στα πλαίσια των προσπαθειών που καταβάλλονται, τον τελευταίο καιρό, από το Υπουργείο μας, ώστε να αποφευχθεί το φαινόμενο της τυπικής μόνο παρουσίας των αστυνομικών στις Υπηρεσίες αυτές και να αξιοποιηθεί το προσωπικό τους, κυρίως στην πραγματοποίηση των εποχούμενων περιπολιών, οι οποίες, σύμφωνα με τα σχέδια δράσης των οικείων Αστυνομικών Διευθύνσεων, διενεργούνται από τα Αστυνομικά Τμήματα ακόμη και στα πιo απομακρυσμένα δημοτικά διαμερίσματα. αποφασίσθηκε η μερική ανακατανομή των οργανικών θέσεων των Αστυνομικών Διευθύνσεων της χώρας, προς επίτευξη του στόχου αυτού. Προς τούτο, σε ό,τι αφορά την εκτέλεση υπηρεσίας των αστυνομικών στους Σταθμούς, αποφασίσθηκε να διατίθενται ορισμένες ώρες του 24ώρου, κυρίως πρωινές, για την εξυπηρέτηση των πολιτών και τις υπόλοιπες να διατίθενται στις προαναφερόμενες περιπολίες. 
      Οι ρυθμίσεις αυτές, που αφορούν και τους Αστυνομικούς Σταθμούς της Αστυνομικής Διεύθυνσης Αργολίδας, έγιναν, επειδή εκτιμήθηκε από την Υπηρεσία ότι ο τρόπος αυτός της αστυνόμευσης, με την ευρύτερη στήριξη και των τοπικών κοινωνιών, θα αποδώσει θετικά αποτελέσματα ως προς την αντιμετώπιση της εγκληματικότητας και γενικότερα των αστυνομικών προβλημάτων των ευπαθών κυρίως περιοχών και θα συμβάλλει σημαντικά στην παγίωση του αισθήματος ασφάλειας των πολιτών.
      Πάντως, η συνολική ανακατανομή όλων των θέσεων του αστυνομικού προσωπικού θα αποτελέσει αντικείμενο ειδικότερης μελέτης από επιτροπή, η οποία έχει συγκροτηθεί για το σκοπό αυτό στο Αρχηγείο της Αστυνομίας, με βάση τα τοπικά προβλήματα και τα νέα υπηρεσιακά και κοινωνικά δεδομένα, σε συνδυασμό και με τον γενικότερο σχεδιασμό αναδιάρθρωσης όλων των περιφερειακών αστυνομικών Υπηρεσιών που πραγματοποιείται, προκειμένου να καταστούν δυναμικότερες και αποτελεσματικότερες στην εκπλήρωση της αποστολής τους.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Οκτωβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Καν. Βουλής)
      1. Η με αριθμό 130/14.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β’ Αντιπροέδρου της Βουλής κ. Παναγιώτη Σγουρίδη προς τον Υπουργό Δημόσιας Τάξης, σχετικώς με την καθυστέρηση λειτουργίας της Ειδικής Μονάδας Αντιμετώπισης Καταστροφών (ΕΜΑΚ) στην Κομοτηνή κλπ.
      2. Η με αριθμό 115/2/13.10.2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Πρωθυπουργό, σχετικώς με την προμήθεια των αρμάτων μάχης LEOPARD κλπ.
      (Θα απαντήσει ο Υπουργός Εθνικής Άμυνας, άρθρο 129 παρ. 3)
      3. Η με αριθμό 135/14.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς την Υπουργό Περιβάλλοντος, Χωροταξίας και Δημοσίων ΄Έργων, σχετικώς με τις προθέσεις του Υπουργείου να επιτρέψει την επιδιόρθωση κτιρίων και άλλων οικοδομικών εργασιών στην περιοχή «Γκάζι» της Αθήνας κλπ.
      4. Η με αριθμό 139/14.10.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Εμπορικής Ναυτιλίας, σχετικώς με την εγκατάσταση δεξαμενών πετρελαίου στην περιοχή του Λαυρίου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 133/14.10.2003 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Ανάπτυξης, σχετικώς με την πορεία του προγράμματος Ανταγωνιστικότητας κλπ.
      2. Η με αριθμό 136/14.10.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Γεωργίας, σχετικώς με τις προϋποθέσεις για την πρόσληψη γεωτεχνικών στον Οργανισμό των Ελληνικών Γεωργικών Ασφαλίσεων κλπ.
      3. Η με αριθμό 131/14.10.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εμπορικής Ναυτιλίας, σχετικώς με την ακτοπλοϊκή απομόνωση της Εύβοιας και της Σκύρου.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 118/13.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τον Υπουργό Οικονομίας και Οικονομικών, σχετικώς με τον οικονομικό έλεγχο στη Δημοτική Επιχείρηση Ραδιοφωνίας Αθήνας 9,84 κλπ.
      Η επίκαιρη ερώτηση του κ. Παπουτσή έχει ως εξής:
      «Έχοντας υπόψη:
      Α. Την έκθεση διαχειριστικού ελέγχου για τη Δημοτική Επιχείρηση Ραδιοφωνίας Αθήνας, «(ΔΕΡΑ) 9,84», που διενεργήθηκε από τη Διεύθυνση Οικονομικής Επιθεώρησης Αθηνών, κατόπιν της υπ’ αριθμ. 21817/24.04.2002 αποφάσεως του Γενικού Γραμματέα της Περιφέρειας Αττικής, σύμφωνα με την οποία «δεν διαπιστώσαμε χρηματικά ελλείμματα στην οικονομική διαχείριση», ότι «σημειώνουμε την ορθή οργάνωση και διαχείριση των οικονομικών της «ΔΕΡΑ 9,84». 
      Β. Την έκθεση Διαχειριστικού και Ταμειακού ελέγχου με ημερομηνία 20 Μαΐου 2003 για την ίδια επιχείρηση, που διενεργήθηκε από την εταιρεία ορκωτών λογιστών «Deloitte and Touche» κατόπιν αποφάσεως του Διοικητικού Συμβουλίου της «ΔΕΡΑ 9,84», σύμφωνα με την οποία καταγράφεται στα αποτελέσματα χρήσης 2002 αύξηση της ζημίας κατά 2.451.845 ευρώ και ταυτόχρονα διαπιστώνονται σοβαρές παρατυπίες στην τήρηση του Κώδικα Βιβλίων και Στοιχείων, διοικητικές και διαχειριστικές ανωμαλίες, παραβάσεις της φορολογικής, ασφαλιστικής και εργατικής νομοθεσίας.
      Γ. Την καθολική απαίτηση των πολιτών για διαφάνεια, ορθολογική διαχείριση του δημόσιου χρήματος, καθώς και για αυστηρούς και αποτελεσματικούς ελεγκτικούς μηχανισμούς του δημοσίου.
      Ερωτάται ο κύριος Υπουργός:
      Με ποιες ενέργειες προτίθεται να διερευνήσει την ακρίβεια των στοιχείων που προκύπτουν από τους ελέγχους που πραγματοποιήθηκαν και να αποσαφηνιστούν οι λόγοι και τα αίτια της σημαντικής διαφοράς που προκύπτει στα συμπεράσματα των δύο εκθέσεων».
      Θα απαντήσει ο Υφυπουργός Οικονομικών κ. Φωτιάδης.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ευχαριστώ το συνάδελφο Βουλευτή, τον κ. Παπουτσή, για τη συγκεκριμένη ερώτηση. Είναι γεγονός ότι η οικονομική επιθεώρηση μετά από απόφαση του Γενικού Γραμματέα της Περιφέρειας Αττικής διενήργησε έκτακτο έλεγχο στη Δημοτική Επιχείρηση Ραδιοφωνίας από της συστάσεώς της το 1989 μέχρι και την 31/10/2003.
      Είναι αυτονόητο ότι δεκατέσσερα χρόνια διαχειριστικού ελέγχου πρακτικά ήταν παντελώς αδύνατον, να γίνει μέσα από τη διαδικασία της συγκεκριμένης έρευνας-ελέγχου. Αυτό το βεβαιώνουν προκαταβολικά οι οικονομικοί επιθεωρητές που ορίστηκαν. Βεβαιώνουν ότι δεν έχει τα χαρακτηριστικά ενός διαχειριστικού ελέγχου, όπως μνημονεύουν στην έκθεση, αλλά έγινε δειγματοληπτικός έλεγχος των σχετικών δικαιολογητικών.
      Πέρα από την έκθεση της «Deloitte and Touche» οι οικονομικοί επιθεωρητές βεβαίωσαν ένα έλλειμμα, μία συνολική ζημία στα δεκατέσσερα χρόνια της λειτουργίας της δημοτικής επιχείρησης της τάξης των 12,1 δισεκατομμυρίων δραχμών. Επίσης, για το δεκάμηνο του 2002 κατέγραψαν ζημίες της τάξης των 2 περίπου δισεκατομμυρίων δραχμών.
      Σημείωσαν ακόμα μια σειρά από παραβάσεις, μεταξύ των οποίων ότι τα παρακρατούμενα ποσά υπέρ τρίτων δεν αποδίδονταν πάντοτε εμπρόθεσμα στο δημόσιο και σε ορισμένα ταμεία κύριας και επικουρικής ασφάλισης λόγω αδυναμίας της δημοτικής επιχείρησης, με αποτέλεσμα να προσαυξάνονται με πρόστιμα για εκπρόθεσμη καταβολή, ότι δεν εισπράχθηκαν επισφαλείς απαιτήσεις με ευθύνη του διοικητικού συμβουλίου, συμβάσεις που αφορούσαν δημοσιογράφους-συνεργάτες ήταν γενικές και αόριστες, με αποτέλεσμα να μην δικαιολογείται η συμφωνηθείσα μηνιαία αμοιβή τους.
      Πρέπει να πω ξεκάθαρα ότι ο τρόπος που λειτουργεί η οικονομική επιθεώρηση πρακτικά δεν αποδίδει αυτό το οποίο θα προσδοκούσε κάποιος. Δεν είναι δυνατόν εκατόν πενήντα οικονομικοί επιθεωρητές να ασχολούνται μ΄ ένα αντικείμενο, το οποίο άπτεται πάσης αρμοδιότητας: Από τον έλεγχο των υπαλλήλων, τον έλεγχο λειτουργίας των υπηρεσιών του Υπουργείου Οικονομικών, τον έλεγχο των χιλιάδων δήμων και δημοτικών επιχειρήσεων, των δεκάδων χιλιάδων κληροδοτημάτων. Πρακτικά δηλαδή έχουμε ένα μηχανισμό, ο οποίος δειγματοληπτικά, ήλεγχε μέχρι σήμερα όλους αυτούς τους οργανισμούς κα τα νομικά πρόσωπα.
      Η απόφασή μας είναι -και ήδη έχουμε προς κατάθεση σχετικό νομοσχέδιο- η οικονομική επιθεώρηση να μετατραπεί σε σώμα εσωτερικού ελέγχου. Θα ασχολείται δηλαδή μόνο με τον εσωτερικό έλεγχο του Υπουργείου Οικονομικών, οι δε συγκεκριμένες αρμοδιότητες θα πρέπει να πάνε  σε σώματα που θα έχουν τη δυνατότητα ουσιαστικότερου ελέγχου.
      Ασφαλώς η έκθεση της «Deloitte and Touche» που ήδη καταθέσατε μας δημιουργεί έναν προβληματισμό. Θα τη διαβιβάσουμε στην οικονομική επιθεώρηση, προκειμένου να γίνει επανέλεγχος και σύγκριση των στοιχείων, γιατί η σημαντική απόκλιση που υπάρχει μεταξύ του αποτελέσματος του ελέγχου της οικονομικής επιθεώρησης και των ιδιωτών ελεγκτών δημιουργεί ένα πρόβλημα ηθικής τάξεως, στο οποίο στο χρόνο κατά τον οποίον θα λειτουργεί ακόμα η οικονομική επιθεώρηση κατά προτεραιότητα θα ασχοληθεί με τη συγκεκριμένη υπόθεση, αλλά και με το λόγο για τον οποίον υπάρχει αυτή η απόκλιση μεταξύ των δύο ελέγχων, της ιδιωτικής δηλαδή εταιρείας και της οικονομικής επιθεώρησης.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπουτσής έχει το λόγο.
       ΧΡΗΣΤΟΣ ΠΑΠΟΥΤΣΗΣ: Καταρχάς θέλω να ευχαριστήσω τον κύριο Υπουργό για την ευαισθησία και την άμεση ανταπόκριση του στο αίτημα για τη διερεύνηση αυτής της υπόθεσης, η οποία δημιούργησε και δημιουργεί πολλά ερωτηματικά. Μελέτησα την έκθεση των οικονομικών επιθεωρητών, η οποία πράγματι περιλαμβάνει και αυτή τα στοιχεία που μόλις, προηγουμένως, ανέφερε ο κύριος Υφυπουργός, ωστόσο καταλήγει στο συμπέρασμα ότι τελικά όλα κάπως καλώς έγιναν. 
      Όμως, παρά το γεγονός ότι έκαναν τον έλεγχο τα δεκατέσσερα προηγούμενα χρόνια, τον τελευταίο χρόνο στον οποίο έγινε ο έλεγχος, δεν είναι δυνατόν να μην είδαν τη μεγάλη αύξηση της ζημίας κατά 2.451.845 ευρώ. Είναι εξόφθαλμο!
      Επίσης, δεν είναι δυνατόν να μη διαπιστώσουν τη μη απόδοση στους δικαιούχους των χρημάτων που συνέλεξε η ραδιοφωνία για την οικονομική ενίσχυση των ατόμων με ειδικές ανάγκες. Τα χρήματα αυτά δεν πήγαν ποτέ στα άτομα με ειδικές ανάγκες, αλλά σε άλλους σκοπούς.
      Αυτός ήταν ο βασικός στόχος για τον οποίο έκανα την ερώτησή μου και χαίρομαι γιατί πήρα αμέσως την απάντηση ότι θα γίνει άμεσα ένας επαναληπτικός έλεγχος, προκειμένου να εξακριβωθεί η αλήθεια, διότι, πρώτον αυτήν τη στιγμή τα οικονομικά του δήμου βρίσκονται υπό τον έλεγχο πολλών εταιριών ορκωτών λογιστών, στις οποίες έχει ανατεθεί αυτός ο έλεγχος με ομόφωνη απόφαση του δημοτικού συμβουλίου και δεύτερον, ήδη υπάρχει η εισαγγελική έρευνα.
      Ως εκ τούτου, μελετώντας αυτές τις δύο εκθέσεις, εύκολα καταλήγει κανείς στο συμπέρασμα ότι, είτε ο έλεγχος των οικονομικών επιθεωρητών έγινε στο πόδι και πήραν όποια στοιχεία τους έδωσαν στα πλαίσια του δειγματοληπτικού ελέγχου και κατέληξαν στο συμπέρασμα στο οποίο κατέληξαν, είτε η εταιρεία «Deloitte and touch» πραγματοποιεί έλεγχο με προκατάληψη και ενδεχομένως με σκοπιμότητες, προφανώς κατ’ εντολή του εντολέα της, που είναι η κ. Μπακογιάννη και η νέα διοίκηση του ραδιοφωνικού σταθμού 9.84, για να πλήξουν το κύρος του κυρίου Αβραμόπουλου και της προηγούμενης Διοίκησης.
      Επειδή, όμως ο πολίτης ενδιαφέρεται για την αξιοπιστία των ελεγκτικών μηχανισμών του κράτους και κυρίως για την ορθολογική διαχείριση του δημοσίου χρήματος, χαίρομαι ιδιαίτερα που ο κύριος Υφυπουργός αποφάσισε την επανάληψη του ελέγχου από τις αρμόδιες υπηρεσίες.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να προσθέσετε κάτι;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Επομένως κύριε Υπουργέ, θα έχουμε επανάληψη των ελέγχων.
      Η δεύτερη με αριθμό 122/13-10-2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του πάρκου στο Ελληνικό, τις προθέσεις της Κυβέρνησης για την παραχώρηση έκτασης για οικιστική εκμετάλλευση, δεν θα συζητηθεί λόγω κωλύματος της κυρίας Υπουργού και διαγράφεται.
      Τρίτη είναι η με αριθμό 124/13-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Οικονομίας και Οικονομικών, σχετικώς με τη μεταβίβαση δωρεάν από την Αγροτική Τράπεζα των μετοχών των εταιρειών μετοχικού ενδιαφέροντος στις αντίστοιχες συνεταιριστικές οργανώσεις, κλπ..
      Η επίκαιρη ερώτηση του κυρίου συναδέλφου έχει ως εξής:
      «Το ξεπούλημα στο ιδιωτικό κεφάλαιο των μετοχών της ΑΤΕ των εταιρειών μετοχικού ενδιαφέροντος ΑΤΕ-ΑΣΟ που προωθεί αυτήν την περίοδο η Κυβέρνηση και η ιδιωτικοποιημένη ΑΤΕ, θα έχει τεράστιες αρνητικές οικονομικές και κοινωνικές επιπτώσεις στους εργαζόμενους και τους μικρομεσαίους αγρότες των περιοχών της Θράκης και της Ηπείρου, που είναι οι πιο φτωχές περιοχές της χώρας.
      Οι εταιρείας αυτές δημιουργήθηκαν με τον ιδρώτα των εργαζομένων και των αγροτών και με επενδυτικά κίνητρα από το υστέρημα του ελληνικού λαού, που δόθηκαν για την ανάπτυξη αυτών των περιοχών και όχι για την ενίσχυση της ΑΤΕ. Γι’ αυτό εάν θέλει η ιδιωτικοποιημένη ΑΤΕ να αποσυρθεί από αυτές τις εταιρείες θα πρέπει να μεταβιβάσει εντελώς δωρεάν τις μετοχές της στις αντίστοιχες συνεταιριστικές οργανώσεις αυτών των περιοχών.
      Ερωτάται ο κύριος Υπουργός:
      Θα μεταβιβάσει δωρεάν η ΑΤΕ τις μετοχές της εταιρειών μετοχικού ενδιαφέροντος στις αντίστοιχες συνεταιριστικές οργανώσεις;»
      Θα απαντήσει ο Υφυπουργός Οικονομικών, κ. Απόστολος Φωτιάδης.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, η Αγροτική Τράπεζα όπως είναι γνωστό, έχει εισαχθεί στο χρηματιστήριο και ένα μεγάλο μέρος των μετοχών της έχει μεταβιβαστεί σε μικρομετόχους, μεταξύ αυτών σε εκατοντάδες χιλιάδες αγρότες και εργαζόμενους.
      Έτσι, λοιπόν, η λειτουργία της διέπεται από ένα συγκεκριμένο νομικό καθεστώς, αυτό των ανωνύμων καταρχήν εταιρειών, αλλά και των εταιρειών των εισηγμένων στο χρηματιστήριο, με κυρίαρχο σκοπό την προστασία των συμφερόντων μεταξύ άλλων και των μικροεπενδυτών».
      Έτσι λοιπόν, η Αγροτική Τράπεζα από πέρυσι το Μάρτιο του 2002 αποφάσισε την απεμπλοκή της από μια σειρά εταιρειών στις οποίες συμπεριλαμβάνονται και οι συνεταιριστικές εταιρείες «ΣΕΒΑΘ», «ΣΕΚΑΠ», «ΔΩΔΩΝΗ» και «ΡΟΔΟΠΗ». Αποφάσισε επίσης ότι η πώληση των μετοχών θα γίνει με απόλυτα διαφανείς διαδικασίες, ώστε να διασφαλιστούν πλήρως τα συμφέροντα της τράπεζας αλλά και των μικρομετόχων, ότι θα προτιμηθούν οι συνεταιριστικές οργανώσεις, εφόσον εκδηλώσουν ενδιαφέρον και οι οικονομικές τους προσφορές δεν υπολείπονται των υπολοίπων ιδιωτών σε όλες τις διαστάσεις που οι προσφορές αυτές θα συγκριθούν και επίσης ότι θα επιδιωχθεί η συνεργασία με την ΠΑΣΕΓΕΣ για την υλοποίηση του συγκεκριμένου σχεδίου. Η απόφαση αυτή του διοικητικού συμβουλίου εγκρίθηκε μετά από δύο μήνες από τη γενική συνέλευση των μετόχων, όπως υπάρχει υποχρέωση εκ του νόμου.
      Πρέπει να πούμε ότι η ΠΑΣΕΓΕΣ είναι η μόνη συνεταιριστική οργάνωση η οποία υπέβαλε συγκεκριμένη πρόταση για την αγορά των μετοχών που κατέχει η τράπεζα στις συνεταιριστικές οργανώσεις, πρόταση η οποία συνίσταται στην αγορά μετοχών των εταιρειών χωρίς διαγωνισμό. Προσφέρει τίμημα με βάση την αναπροσαρμοσμένη καθαρή θέση, προτείνει να γίνει αναδιάρθρωση των υποχρεώσεων των εταιρειών και βέβαια εκκρεμεί η πρότασή της για τον τρόπο εξόφλησης του τιμήματος.
      Κύριοι συνάδελφοι, είναι βέβαια αυτονόητο ότι δεν μπορεί να γίνει δωρεάν παραχώρηση των μετοχών των εταιρειών στις αγροτικές συνεταιριστικές οργανώσεις, όπως προτείνετε, αφού η Αγροτική Τράπεζα σε αρκετές από αυτές έχει κόστος μεγαλύτερο από αυτό της ονομαστικής αξίας, έχει συνεισφέρει, ενώ πρόσφατα σε αυξήσεις του μετοχικού κεφαλαίου πολλών συνεταιριστικών οργανώσεων έχει εισφέρει μετοχικό κεφάλαιο μεγαλύτερο από την ονομαστική αξία των μετοχών. 
      Η πολιτική της τράπεζας, όπως είναι παγκοίνως γνωστό, είναι πολύ ξεκάθαρη. Η τράπεζα επιβάλλεται να απεμπλακεί από τις εταιρείες αυτές με διαφανείς διαδικασίες, επιλέγοντας την πλέον συμφέρουσα για τους μετόχους της και την εθνική οικονομία λύση και διασφαλίζοντας τα δάνεια τα οποία είχε χορηγήσει. Η συνέχιση της λειτουργίας τους με τη σημερινή μορφή προκαλεί ζημιές στις ίδιες τις συνεταιριστικές τράπεζες, υψηλό κόστος κεφαλαίου και ζημιές στην ίδια την Αγροτική Τράπεζα. Στρεβλώνει τον ανταγωνισμό και οδηγεί με μαθηματική ακρίβεια στην απαξίωση και στο τελικό κλείσιμό τους. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Να διευκρινίσουμε ότι η πολιτική της τράπεζας είναι η πολιτική της Κυβέρνησης. Χαράζει δηλαδή η Κυβέρνηση και υλοποιεί η Αγροτική Τράπεζα. Και είναι γνωστό, κύριε Πρόεδρε, ότι όλα αυτά τα χρόνια είτε με την Κυβέρνηση του ΠΑ.ΣΟ.Κ. είτε με την Κυβέρνηση της Νέας Δημοκρατίας έχουν ιδιωτικοποιηθεί και έχουν κλείσει μια σειρά συνεταιριστικές οργανώσεις και εταιρείες. 
      Επομένως, στη συγκεκριμένη περίπτωση η Κυβέρνηση ακολουθεί τα ίδια βήματα. Θέλει να δώσει στο ιδιωτικό κεφάλαιο και τις συγκεκριμένες εταιρείες στη Θράκη και στην Ήπειρο -κερδοφόρες συνεταιριστικές εταιρείες, όπως είναι η «ΣΕΚΑΠ», η «ΣΙΚΟΒΕ», η «ΡΟΔΟΠΗ» και άλλες- με έναν και μοναδικό στόχο, να ξεκαθαρίσει η οικονομική εικόνα της Αγροτικής Τράπεζας και να ιδιωτικοποιηθεί και αυτή.
      Από την άλλη μεριά όμως εμείς θεωρούμε ότι αυτές οι συνεταιριστικές εταιρείες, όπως δημιουργήθηκαν και το γνωρίζουμε πολύ καλά, έπαιξαν ένα σημαντικό ρόλο στην ανάπτυξη των συγκεκριμένων περιοχών. Έχουν ευθύνη εδώ και η ΓΕΣΑΣΕ και η ΣΥΔΑΣΕ, δηλαδή οι συνδικαλιστές του ΠΑΣΟΚ και της Νέας Δημοκρατίας, οι οποίοι συμφωνούν στη μεθόδευση της Κυβέρνησης. 
      Επομένως η πρόταση της φιλοκυβερνητικής ΠΑΣΕΓΕΣ είναι να κρατήσουν οι συνεταιριστικές οργανώσεις το 51% και το 49% να αποδοθεί στους ιδιώτες. Γνωρίζουμε πολύ καλά όμως, κύριε Πρόεδρε, ότι ο ιδιώτης που θα πάρει το 49% θέλει να έχει και το δικαίωμα της διεύθυνσης και γνωρίζουμε πολύ καλά ότι μέσω μιας αύξησης του μετοχικού κεφαλαίου μπορεί να πάρει και την πλειοψηφία. Εδώ είναι το ζήτημα, ότι η ιδιωτικοποίηση – ξεπούλημα των συγκεκριμένων εργοστασίων της Θράκης θα σημάνει, πρώτον, για τους εργαζόμενους απολύσεις, αλλαγές των εργασιακών σχέσεων και των ασφαλιστικών τους δικαιωμάτων και, δεύτερον, για τους αγρότες πολύ μεγαλύτερη εκμετάλλευση από τους εμπόρους και τους βιομήχανους μεταποιητές, στα χέρια των οποίων θα περάσουν οι συγκεκριμένες εταιρείες. 
      Εμείς λέμε ότι πρέπει η Κυβέρνηση να αποδώσει αυτές τις μετοχές χωρίς να πληρώσει δραχμή το συνεταιριστικό κίνημα, γιατί η Αγροτική Τράπεζα έχει πάρει πάρα πολλά και από τα ίδια τα φυσικά πρόσωπα, τους αγρότες, αλλά και από τις συνεταιριστικές οργανώσεις και τις εταιρείες. 
      Και αυτό που λέει η Κυβέρνηση «εμείς θα καλέσουμε τις συνδικαλιστικές οργανώσεις να δώσουν προσφορά» είναι δημαγωγικό. Γιατί γνωρίζω ότι μέσα από την αντισυνεταιριστική πολιτική που έχει ακολουθήσει όλα αυτά τα χρόνια, έχει φθάσει στο σημείο της χρεοκοπίας και τις συνεταιριστικές οργανώσεις. Άρα χρειάζεται αλλαγή συνεταιριστικής πολιτικής για να δώσει πνοή ανάπτυξης γι’ αυτές προς όφελος των συγκεκριμένων περιοχών που μαστίζονται από την ανεργία. Αυτό θα πρέπει να το λάβει σοβαρά υπόψη του ο κύριος Υπουργός.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ενδιαφέρον της Κυβέρνησης για τις αγροτικές συνεταιριστικές οργανώσεις είναι δεδομένο. Θα πρέπει να σας θυμίσω ότι τόσο σε επίπεδο θεσμικό έχει κάνει σημαντικές παρεμβάσεις η Κυβέρνηση αλλά όσο και σε επίπεδο πρακτικής ενίσχυσης.
      ΑΓΓΕΛΟΣ ΤΖΕΚΗΣ: Πείτε μας που είναι η ΣΕΚΟΒΕ, η ΣΠΕΕ ….
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα πρέπει να σας θυμίσω ότι ο ελληνικός λαός έχει πληρώσει περίπου 1 τρισεκατομμύριο δραχμές για τη διαγραφή χρεών των συνεταιριστικών οργανώσεων απλά και μόνο με ένα στόχο, να υπάρξει εξυγίανσή τους και ένα καινούριο ξεκίνημα.
      ΑΓΓΕΛΟΣ ΤΖΕΚΗΣ: Αυτά ήταν από τα τοκογλυφικά επιτόκια της ΑΤΕ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Απλά η δική σας πολιτική και οι προτάσεις σας είναι μη ρεαλιστικές και τελικά οδηγούν σε ζημία και σε κλείσιμο των οργανώσεων.
      ΑΓΓΕΛΟΣ ΤΖΕΚΗΣ: Δηλαδή λέτε να συμφωνήσουμε στο ξεπούλημα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Το δις εξαμαρτάνειν ουκ ανδρός σοφού.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Δεν μπορεί ο ελληνικός λαός να συνεχίζει να πληρώνει μία στρεβλή λειτουργία ορισμένων συνεταιριστικών οργανώσεων.
      Μην ξεχνάτε –γιατί το ξεχνάτε- ότι μέτοχοι στην ΑΤΕ τα τελευταία χρόνια είναι εκατοντάδες χιλιάδες αγρότες, οι οποίοι εξαιτίας της πρότασής σας, αν γινόταν δεκτή, θα ζημιώνονταν τα μέγιστα. Υπάρχουν εκατοντάδες χιλιάδες άλλοι Έλληνες πολίτες εργαζόμενοι που κατέχουν μετοχές της Τράπεζας. Και σε τελική ανάλυση, αυτό που λέμε και δεν είναι λαϊκιστικό αλλά πραγματικότητα, η πολιτική της τράπεζας είναι οι μετοχές των συγκεκριμένων επιχειρήσεων να δοθούν σε συνεταιριστικές οργανώσεις, με την προϋπόθεση ότι θα συμμετάσχουν σ΄ ένα διαφανή διαγωνισμό , με προστασία και των συμφερόντων των μικρομετόχων αλλά και των ίδιων των αγροτών και της τράπεζας.
      ΑΓΓΕΛΟΣ ΤΖΕΚΗΣ:  Έχετε ερημώσει την ύπαιθρο.
      ΠΡΟΕΔΡΕΥΩΝ (Κωνσταντίνος Γείτονας): Η τέταρτη, η με αριθμό 126/13.10.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας, κ. Φώτη Κουβέλη προς τους Υπουργούς Υγείας και Πρόνοιας, Περιβάλλοντος, Χωροταξίας και Δημοσίων Έργων, σχετικώς με την τήρηση των προδιαγραφών ασφαλείας για τη διαχείριση των νοσοκομειακών αποβλήτων στην Αττική, διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 120/13.10.2003 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τον Υπουργό Πολιτισμού, σχετικώς με την καθυστέρηση καταβολής των δεδουλευμένων στους εργαζομένους στο Εθνικό Κλειστό Γυμναστήριο Πειραιά κλπ. 
      Η επίκαιρη ερώτηση του κυρίου Βουλευτή έχει ως εξής:
      «Σε μια χρονική περίοδο κατά την οποία η Ελλάδα βαδίζει προς την τέλεση των Ολυμπιακών Αγώνων, άρα απαιτείται η ευρύτερη δυνατή ομοψυχία εκ μέρους όλων των κοινωνικών και επαγγελματικών ομάδων, η πολιτεία οφείλει να επιδεικνύει ταχύτητα και αποτελεσματικότητα κάθε φορά που για οποιονδήποτε λόγο απειλείται το ομαλό κλίμα, ιδιαίτερα στον ευαίσθητο χώρο του αθλητισμού, δηλαδή του ζωτικού χώρου της ολυμπιακής προσπάθειας. Σύμφωνα με την από 8.10.2003 έγγραφη διαμαρτυρία των εργαζομένων στο Εθνικό Κλειστό Γυμναστήριο Πειραιά, η οποία μου κοινοποιήθηκε, προκύπτει ότι λόγω της απεργίας, επί ενάμιση περίπου μήνα, των οικονομικών διευθυντών του Υπουργείου Πολιτισμού, αφ΄ενός δεν έχουν πληρωθεί επί τέσσερις μήνες οι εργαζόμενοι με ανυπολόγιστες επιπτώσεις στις συνθήκες διαβίωσής τους και αφ΄ετέρου δεν λειτουργεί σε μια κρίσιμη περίοδο το Αθλητικό Κέντρο Πειραιά που εκ της φύσης του εξυπηρετεί σωματεία, φορείς και πολίτες καθημερινά και είναι το μόνο ανάλογο γυμναστήριο Πειραιά. Η κατάσταση αυτή απειλεί άμεσα το λαϊκό μαζικό αθλητισμό, τα σωματεία και τους φορείς του Πειραιά και της περιφέρειας και αμαυρώνει την επιτυχή οργανωτική πορεία της χώρας προς τους Ολυμπιακούς Αγώνες.
      Ερωτάται ο Υπουργός:
      Τι σκοπεύει να πράξει για την επίλυση του προβλήματος, δεδομένου ότι είναι αδιανόητο εν έτει 2003 μια ασαφής απεργιακή κινητοποίηση ομάδας υπαλλήλων να διασύρει την πολιτεία και τους εκπροσώπους της χωρίς να διαφαίνεται κινητικότητα προς επίλυση του προβλήματος.»
      Ο Υφυπουργός Πολιτισμού αρμόδιος για θέματα αθλητισμού κ. Λιάνης, έχει το λόγο.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Κύριε Πρόεδρε, η επίκαιρη ερώτηση ενός ολυμπιονίκη είναι κάτι το ξεχωριστό. Αυτό ισχύει για κάθε Βουλευτή αλλά όταν μιλάει ένας ολυμπιονίκης μέσα σε αυτήν την Αίθουσα για αθλητικά θέματα, πρέπει να δίνουμε μεγάλη προσοχή. 
      Θα συμφωνήσω, λοιπόν, με τον Παναγιώτη Φασούλα ότι καθώς η χώρα βαδίζει προς τους Ολυμπιακούς Αγώνες θα πρέπει το σύνολο των εργαζομένων στην υπόθεση αυτή να λειτουργεί απερίσπαστα και ομαλά χωρίς προβλήματα. Δεν συμφωνώ ότι αυτό έχει να κάνει με το θέμα της ομοψυχίας. Αλίμονο εάν ένας πρώτος εθνικός στόχος όπως είναι οι Ολυμπιακοί Αγώνες εξαρτάται από το αν πληρώθηκαν για δύο ή για τρεις μήνες κάποιοι εργαζόμενοι τη στιγμή που είναι σίγουρο ότι κανείς δεν θα χάσει τα χρήματά του. 
      Δεν πρέπει να κρυφτούμε πίσω από το δάκτυλό μας. Ο Παναγιώτης Φασούλας τα γνωρίζει αυτά γιατί παροικεί στην Ιερουσαλήμ του αθλητισμού. Η Γενική Γραμματεία Αθλητισμού έχει μεγάλο οικονομικό πρόβλημα εδώ και χρόνια. Φέτος όμως, το πρόβλημα διογκώθηκε εξαιτίας εκτάκτων γεγονότων όπως είναι η Γενική Γραμματεία των Ολυμπιακών Αγώνων, η Οργανωτική Επιτροπή των Μεσογειακών Αγώνων, η Παραολυμπιακή Επιτροπή, τα Σωματεία ΜΕΑ, ο Εργασιακός Αθλητισμός, οι Σχολές Προπονητών και οι έκτακτες επιχορηγήσεις μερικές από τις οποίες είναι άκρως αναγκαίες.
      Έρχομαι τώρα στο «ΠΑΠΑΣΤΡΑΤΕΙΟ» που είναι το θέμα μας. Από εδώ και πέρα θα λέγεται στάδιο «ΠΕΤΡΟΥ ΚΑΠΑΓΕΡΩΦ», προς τιμήν ενός μεγάλου παράγοντα του ελληνικού μπάσκετ ο οποίος απεδήμησε πρόσφατα. Είναι ένας αθλητικός πνεύμονας πολύ σημαντικός για τον Πειραιά. Πράγματι, υπάρχει μία σειρά από στάδια στα οποία η επιχορήγηση έχει καθυστερήσει γιατί έγινε η απεργία των υπαλλήλων του Υπουργείου Πολιτισμού. Έτσι από την Οδό Σαριπόλου για χρονικό διάστημα ενάμιση μηνός δεν εκταμιεύθηκε ούτε μία δραχμή. Αυτό είναι το θέμα. Ήδη όμως αυτά τα χρήματα έχουν δοθεί αφού έχει λήξει η απεργία. 
      Δεν ήταν ασαφής όπως την περιγράφουν οι εργαζόμενοι στην επιστολή τους αυτή η κινητοποίηση. Ήταν σαφέστατη, γιατί επιχειρήσαμε να αλλάξουμε τους υπαλλήλους που δεν έπρατταν το καθήκον τους. Οι νέοι που βάλαμε στη θέση τους –αυτό το έκανε το Υπουργείο Πολιτισμού- συνέχισαν να έχουν την ίδια νοοτροπία. Το μεγάλο οικονομικό πρόβλημα το οποίο σας ανέφερα θα λυθεί μέχρι το τέλος του χρόνου. Το σύνολο των ομοσπονδιών και το σύνολο των σταδίων σε όλη τη χώρα σε δύο δόσεις θα πάρει όλα τα οφειλόμενα χρήματα.
      Όμως το «ΠΑΠΑΣΤΡΑΤΕΙΟ» το οποίο έχει προϋπολογισμό για φέτος 630.000 ευρώ μέχρι τώρα έχει πάρει 378.000 ευρώ. Έως το τέλος του Οκτώβρη από επιχορήγηση που έχει εγκριθεί θα του δοθούν άλλες 126.000 ευρώ. Συνεπώς θα έχουμε καλύψει το 80% του ετήσιου προϋπολογισμού. Άρα θα είμαστε μέσα στα όρια που και οι εργαζόμενοι περιμένουν. 
      ΠΡΟΕΔΡΕΥΩΝ (Κωνσταντίνος Γείτονας): Η απάντησή σας μας ικανοποιεί, κύριε Υπουργέ. Ξέρετε ότι έχουμε σχετικά αιτήματα από αθλητικά σωματεία και από τις άλλες εκλογικές περιφέρειες, όπως τη Β΄ Αθηνών. 
      ΑΓΓΕΛΟΣ ΤΖΕΚΗΣ: Μύρισαν εκλογές!
      ΠΡΟΕΔΡΕΥΩΝ (Κωνσταντίνος Γείτονας): Όχι, πρόκειται για εκκρεμότητες που πρέπει να τακτοποιηθούν.
      Ο κ. Φασούλας έχει το λόγο.
      ΠΑΝΑΓΙΩΤΗΣ ΦΑΣΟΥΛΑΣ: Κατ’ αρχήν να ευχαριστήσω τον Υπουργό για την άμεση αντίδρασή του σ΄ αυτό το ζήτημα. Καταλαβαίνω τις οικονομικές δυσχέρειες της Γενικής Γραμματείας. Όσοι έχουμε περάσει από τον αθλητισμό συμφωνούμε ότι η επίλυση αυτού του προβλήματος θα φέρει την άνοιξη στον ελληνικό αθλητισμό. 
      Θα ήθελα να ευχαριστήσω για τη μετονομασία του “ΠΑΠΑΣΤΡΑΤΕΙΟΥ”  σε στάδιο «ΠΕΤΡΟΥ ΚΑΠΑΓΕΡΩΦ», ο οποίος πραγματικά ήταν ο στυλοβάτης του ελληνικού αθλητισμού. Πραγματικά ήταν η ελαχίστη τιμή που μπορούσαμε να του κάνουμε. 
      Όσον αφορά την εθνική ομοψυχία δεν λέω ότι θα σταματήσει να υπάρχει αλλά είναι απαράδεκτο δημόσιοι υπάλληλοι να μην πληρώνονται για δύο μήνες. Ο κάθε υπάλληλος κάνει έναν προγραμματισμό στη ζωή για να αντιμετωπίσει τις ανάγκες του. Άρα, δεν μπορεί να ανεχθεί κάποια άλλη δημόσια υπηρεσία να εμποδίζει την πληρωμή του. Πρέπει ή να βρεθεί λύση στα αιτήματα αυτών που απεργούν ή η μισθοδοσία των υπαλλήλων των εθνικών γυμναστηρίων να μεταφερθεί σε κάποια άλλη υπηρεσία για να πάρουν κανονικά το μισθό τους. 
      Ευχαριστώ τον Υπουργό για την άμεση αντίδρασή του. Ήξερε το θέμα. Ελπίζω να μην υπάρξει πάλι πρόβλημα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Πρέπει να σας πω ότι με τρεις αποφάσεις στις 19.10.2001 είχαμε δώσει στο «ΠΑΠΑΣΤΡΑΤΕΙΟ» το ποσό των 29.000 ευρώ για συντήρηση του κολυμβητηρίου. 
      Γίνεται πράγματι σπουδαία δουλειά, κύριε Πρόεδρε. Εκεί έχουμε και ευρωπαϊκά και τα τοπικά προβλήματα του Πειραιά και τα τοπικά της Αθήνας και εμπλέκεται και ο μαζικός και ο λαϊκός αθλητισμός. Γενικά, γίνεται μια σπουδαία δουλειά. 
      Δεύτερον, με απόφαση της 29/8/2002 δώσαμε για τη συντήρηση των αθλητικών του χώρων 170 χιλιάδες ευρώ και στη συνέχεια πήγα και εγώ στο χώρο αυτό. Επισκέφτηκα δύο φορές το «ΠΑΠΑΣΤΡΑΤΕΙΟ» και βρήκα πραγματικά ότι υπήρχαν πολύ μεγάλες ανάγκες κυρίως στα πλακάκια που ήταν σπασμένα και στο θέμα της διαρροής υδάτων. Δώσαμε, λοιπόν, δύο νέες επιχορηγήσεις, στις 10/4/2002 «Σύνταξη μελέτης πυροπροστασίας» με 5000 ευρώ και τέλος στις 4/3/2003 δώσαμε 81.000 ευρώ για τον εκσυγχρονισμό, τη συμπλήρωση και την ενίσχυση του εξοπλισμού του «ΠΑΠΑΣΤΡΑΤΕΙΟΥ».
      Πιστεύω, λοιπόν, τώρα ότι και μ’ αυτά τα νέα πράγματα που έγιναν, το «ΠΑΠΑΣΤΡΑΤΕΙΟ» θα λειτουργεί πλήρως και θα εκπληρώνει το σοβαρότατο ρόλο που έχει για μια τόσο σημαντική περιοχή, όπως είναι η περιοχή του Πειραιά, παραμονές των Ολυμπιακών Αγώνων όπου το ηλιοτρόπιο της χώρας είναι στραμμένο στο μεγάλο εθνικό γεγονός και δικαίως, δεδομένου ότι πρόκειται για ένα γεγονός εξαιρετικό για τους νέους.
      Και εγώ, λοιπόν, από την πλευρά μου μένω ικανοποιημένος γιατί ο Παναγιώτης Φασούλας ήταν τόσο πολύ ευαίσθητος. Άρα, το θέμα έχει λήξει και θα προχωρήσει καλά. 
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 123/13-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη μονιμοποίηση των συμβασιούχων που υπηρετούν στο Αριστοτέλειο Πανεπιστήμιο Θεσσαλονίκης. 
      Η επίκαιρη ερώτηση του κ. Χουρμουζιάδη έχει ως εξής: 
      «Το μεγάλο και χρονίζον πρόβλημα της μονιμοποίησης των συμβασιούχων (έργου και εργασίας) που υπηρετούν στο ΑΠΘ και αντιμετωπίζουν πάγιες ανάγκες σχετιζόμενες άμεσα με την ομαλή εκπαιδευτική και διοικητική λειτουργία του ιδρύματος, τόσο στα πλαίσιο ανάπτυξης ερευνητικών προγραμμάτων, όσο και σε εκείνο της ανάπτυξης εργολαβιών, παραμένει άλυτο. 
      Η κατάσταση αυτή που διαιωνίζεται, από τη μια πλευρά δημιουργεί άμεσα προβλήματα κοινωνικής επιβίωσης στους ίδιους τους εργαζομένους, πολλοί από τους οποίους εργάζονται για πολλά χρόνια στο ΑΠΘ και από την άλλη στερεί από το μεγαλύτερο (ογδόντα χιλιάδες εγγεγραμμένοι φοιτητές) Πανεπιστήμιο της χώρας να στηρίξει τη λειτουργία του σε προσωπικό πολύτιμης εμπειρίας σε όλα τα επίπεδά της. 
      Αν μάλιστα ληφθεί υπόψη ότι για τις περιπτώσεις που αφορούν τους συμβασιούχους της Επιτροπής Ερευνών και για το πρόβλημα των οποίων έχει αποσταλεί από την Πρυτανεία πρόταση μονιμοποίησής τους, με σχέση εργασίας αορίστου χρόνου, αλλά και άλλες προτάσεις αναφορικά με τις άλλες κατηγορίες των συμβασιούχων του, προκαλεί αλγεινή εντύπωση γιατί το Υπουργείο δεν προχωρά στην τελική τακτοποίησή του. 
      Ερωτάται ο κύριος Υπουργός γιατί δεν αποφασίζει να αντιμετωπίσει άμεσα το θέμα αυτό αφού είναι ολοφάνερο ότι δημιουργεί, κοντά στα άλλα, ένα άκρως επικίνδυνο πρόβλημα για την ίδια τη λειτουργία του Πανεπιστημίου, με δεδομένη και την ύπαρξη σχετικού π.δ. (81/2003) που ορίζει με σαφήνεια τη διαδικασία των λύσεων». 
      Θα απαντήσει ο Υπουργός Εθνικής Παιδείας και Θρησκευμάτων κ. Πέτρος Ευθυμίου. 
      Κύριε Υπουργέ, πριν σας δώσω το λόγο, επιτρέψτε μου να κάνω μία ενδιαφέρουσα ανακοίνωση. 
      Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», πενήντα επτά μαθητές και τρεις συνοδοί-δάσκαλοι από το 8ο Δημοτικό Σχολείο Καματερού. 
      Η Βουλή τους καλωσορίζει. Τα παιδιά θα έχουν την ευκαιρία να ακούσουν τον Υπουργό Παιδείας να απαντάει σε ερώτηση. 
      (Χειροκροτήματα στην Αίθουσα)
      Κύριε Υπουργέ, έχετε το λόγο. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, να καλωσορίσουμε τα παιδιά, καθώς άλλωστε πρόκειται για παιδιά που τους ενδιαφέρει το συγκεκριμένο θέμα, γιατί η Ελλάδα έχει την πρώτη θέση στην Ευρωπαϊκή Ένωση όσον αφορά το ποσοστό εισαγωγής στην ανώτατη εκπαίδευση. Το 60,2% των παιδιών μας ηλικίας δεκαοκτώ-είκοσι ενός χρονών είναι στην ανώτατη εκπαίδευση. Άρα, αυτά τα παιδιά αυτήν τη στιγμή θα ακούσουν στοιχεία που αφορούν το μέλλον τους. 
      Κύριε Χουρμουζιάδη, όσον αφορά το θέμα στο οποίο αναφέρεστε, η Κυβέρνηση έχει ήδη απαντήσει με δύο ουσιώδεις πρωτοβουλίες, με το ν. 2266/94 (άρθρα 10-13) όσο και με το ν. 2839/2000 (άρθρο 17). Πρόκειται για νόμους οι οποίοι άνοιξαν το δρόμο, ώστε να καταταγούν σε θέσεις με σχέσεις εργασίας ιδιωτικού δικαίου αορίστου χρόνου όσοι συμβασιούχοι περιλαμβάνονταν ακριβώς σε παρόμοιες μορφές μ΄ αυτές που επισημαίνετε με την ερώτησή σας. 
      Με το νόμο του 2000 που μετέτρεψε σε συμβάσεις αορίστου χρόνου περίπου δύο χιλιάδες θέσεις εργασίας σε όλα τα πανεπιστήμια της χώρας, το Αριστοτέλειο έλαβε διακόσιες δεκαπέντε θέσεις διοικητικών υπαλλήλων, πολύτιμων –δεν υπάρχει αμφιβολία- για τη συμβολή τους στην ομαλή λειτουργία ενός ανωτάτου ιδρύματος. 
      Σχετικά με τους αναφερόμενους στην ερώτησή σας, δηλαδή σχετικά με τα στελέχη διοίκησης τα οποία εργάζονται με το σύστημα των εργολαβιών, ήθελα να σας πληροφορήσω ότι με έγγραφό μου στις 14 Ιουλίου 2003 προς το ΑΣΕΠ, το οποίο είναι αρμόδιο για να ασκήσει τον έλεγχο νομιμότητας, ζητείται από το ΑΣΕΠ να εγκρίνει τα δικαιολογητικά σαράντα τεσσάρων συμβασιούχων του Αριστοτελείου Πανεπιστημίου, ώστε να λάβουν και αυτοί την οδό προς την αντίστοιχη σύμβαση. 
      Με παρόμοιο έγγραφο εξαιρετικώς επείγον, μάλιστα στις 16-7-2003, πάλι τον Ιούλιο, απηύθυνα προς το Υπουργείο Εσωτερικών αίτημα για την κατ’ εξαίρεση έγκριση πρόσληψης εκατόν τριάντα έξι υπαλλήλων διοικητικού προσωπικού για το Πανεπιστήμιο Θεσσαλονίκης και εκατόν δώδεκα για την πανεπιστημιακή φοιτητική λέσχη του ιδίου πανεπιστημίου. Κατανοείτε πολύ καλά ότι πρόκειται για ανθρώπους που προστίθενται συνολικά στη διοικητική δομή του Αριστοτελείου. Αυτό σημαίνει ότι θα έχουμε διακόσιους ογδόντα δύο νέους διορισμούς, οι οποίοι προστιθέμενοι στους διακόσιους δεκαπέντε, στους ήδη συντελεσθέντες, βελτιώνουν κατά πεντακόσια στελέχη τη διοικητική αρτίωση του Αριστοτελείου, πράγμα που το θεωρούμε ιδιαίτερα σημαντικό και για το θέμα αυτό βρισκόμαστε σε μία στενή συνεργασία και με τις πρυτανικές αρχές του ιδρύματος. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο. 
      Επειδή ακούνε οι μαθητές από τα θεωρεία, θέλω να πω ότι ο κ. Χουρμουζιάδης πέρα από Βουλευτής του Κομμουνιστικού Κόμματος είναι και καθηγητής του Αριστοτελείου πανεπιστημίου. Είναι καλή ευκαιρία σήμερα τα παιδιά να παρακολουθούν μία συζήτηση μεταξύ του Υπουργού Παιδείας και καθηγητή πανεπιστημίου. 
      Ορίστε, κύριε Χουρμουζιάδη. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Νομίζω ότι η απάντηση του κυρίου Υπουργού ήταν μάλλον θετική, γιατί ακριβώς αυτό περιμένουμε. 
      Η απάντηση όμως του ΑΣΕΠ, κύριε Υπουργέ, πότε θα έρθει; Γι’ αυτό αναγκαστήκαμε να κάνουμε αυτήν την επίκαιρη ερώτηση, ζητώντας από σας να πιεσθεί το ΑΣΕΠ να μην αποτελεί τελικά εμπόδιο σ΄ αυτήν την προσπάθεια να αποκτήσει το Πανεπιστήμιο Θεσσαλονίκης υπαλλήλους οι οποίοι του είναι τελείως απαραίτητοι. 
      Τον Ιούλιο εσείς κάνατε το έγγραφο κι έχουμε τέλος Οκτωβρίου και δεν έχει γίνει τίποτα. Και μιλάμε για σαράντα έξι περιπτώσεις, δηλαδή για σαράντα έξι φακέλους, των οποίων τον έλεγχο έπρεπε να κάνει το ΑΣΕΠ.
       Πιέστέ το, κύριε Υπουργέ! Η ανάγκη του πανεπιστημίου είναι μεγάλη και δεν μπορεί να περιμένει, αλλά και η αγωνία αυτών των ανθρώπων είναι μεγάλη, που τελικά πραγματικά αντιμετωπίζουν μόνιμες, πάγιες ανάγκες. Γι’ αυτό πιέστε το ΑΣΕΠ, κύριε Υπουργέ, να βγάλει την απόφασή του. Εσείς κάντε την πρόταση. Γι’ αυτό και εμείς το ΑΣΕΠ το βλέπουμε με αρκετή καχυποψία, γιατί πολλές φορές δεν οδηγεί τα πράγματα εκεί που εσείς φαντάζεστε ότι θα τα οδηγήσει. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι γνωστό ότι το ΑΣΕΠ είναι κατ’ ουσίαν μία ανεξάρτητη αρχή και ο φόρτος εργασίας αλλά και το είδος εργασίας του ΑΣΕΠ νομίζω ότι πρέπει να επιβάλει σε όλους μας να προστατεύουμε την αντικειμενική και αδιάβλητη λειτουργία που είναι το μεγάλο ζητούμενο, καθώς δύο θεσμοί στην Ελλάδα έχουν πετύχει την έννοια του αδιάβλητου, οι πανελλαδικές εξετάσεις και οι εξετάσεις του ΑΣΕΠ.
      Είμαι βέβαιος –και συμφωνώ μαζί σας, κύριε Χουρμουζιάδη- ότι η φύση αυτών των θεμάτων που αφορούν την εργασιακή προοπτική είναι καλό να διεκπεραιώνονται το ταχύτερο. Θα συμβάλουμε όλοι σε αυτό.  Άλλωστε κι εμάς μας ενδιαφέρει η ταχύτερη δυνατή πλήρωση αυτών των θέσεων για την ομαλότερη λειτουργία του ιδρύματος. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Πίεση δεν μπορούμε να ασκήσουμε, ούτε προτιθέμεθα, αλλά να δώσουμε την όποια αρωγή στο ΑΣΕΠ για την ταχεία μελέτη των φακέλων είμαστε και εμείς πρόθυμοι. 
      Θα ήθελα να τονίσω, ότι η μέριμνά μας για την αρτίωση του διοικητικού προσωπικού όλων των πανεπιστημίων της χώρας και του Αριστοτελείου Πανεπιστημίου είναι δεδομένη. Η συνεργασία μας με τις πρυτανικές αρχές είναι σταθερή. 
      Είμαστε βέβαιοι ότι με ώριμες και πλήρεις διαδικασίες όλοι οι εμπλεκόμενοι φορείς, όπως και το ΑΣΕΠ, θα μας παράσχουν το καλύτερο δυνατό αποτέλεσμα στον ευθετότερο δυνατό χρόνο. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Δεύτερη είναι τη με αριθμό 121/13-10-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τον Υπουργό Εργασίας και Κοινωνικών Ασφαλίσεων, σχετικώς με την αποζημίωση των συνιδιοκτητών του κτήματος «Πάτημα Δήμογλη», όπου κατασκευάζεται το Ολυμπιακό Χωριό κλπ. 
      Η ερώτηση του κ. Κατσιγιάννη έχει ως εξής: 
      «Με εξοργιστική αδιαφορία αντιμετωπίζει η Κυβέρνηση δυόμισι χιλιάδες οικογένειες που κατοικούν στον Δήμο Αχαρνών και είναι ιδιοκτήτες του συνιδιόκτητου κτήματος «Πάτημα Δήμογλη», το οποίο κηρύχθηκε σε αναγκαστική απαλλοτρίωση και εκεί κατασκευάζεται σήμερα το Ολυμπιακό Χωριό. Ενώ οι οικοδομικές εργασίες του Ολυμπιακού Χωριού ολοκληρώνονται, ουδείς εκ των συνιδιοκτητών έχει αποζημιωθεί. Πριν μερικούς μήνες και μετά από άγονες δικαστικές διαδικασίες, εκδόθηκε ο ν. 3130/2003 που στο άρθρο 39 όριζε τη σύσταση διοικητικής επιτροπής αναγνώρισης των δικαιούχων η οποία πρέπει να ολοκληρώσει τις εργασίες της εντός εξαμήνου. Σε σχετική ερώτησή μου σχετικά με την πορεία του έργου της επιτροπής δεν έλαβα ουσιαστικές απαντήσεις. Επειδή πολλά ακούγονται για δυσλειτουργίες της επιτροπής, ερωτάται ο κύριος Υπουργός: 1) Γιατί καθυστερεί το έργο της επιτροπής; 2) Ποια είναι η ημερομηνία ολοκλήρωσης του έργου της επιτροπής; 3) Πότε θα αποζημιωθούν οι δικαιούχοι;»
      Θα απαντήσει ο Υφυπουργός Εργασίας κ. Ελευθέριος Τζιόλας.
      Ορίστε, κύριε Υπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
      Στο «Πάτημα Δήμογλη» που έχει έκταση επιφανείας χιλίων διακοσίων σαράντα στρεμμάτων κηρύχθηκε αναγκαστική απαλλοτρίωση υπέρ του Οργανισμού Εργατικής Κατοικίας (ΟΕΚ) και με δαπάνη του ΟΕΚ για την ανέγερση του Ολυμπιακού Χωριού. Με βάση την προσωρινή τιμή μονάδας του Μονομελούς Πρωτοδικείου Αθηνών για την αποζημίωση, ο ΟΕΚ παρακατέθεσε στο Ταμείο Παρακαταθηκών και Δανείων την αναλογούσα συνολικά αποζημίωση. 
      Ο ΟΕΚ κατέστη, κατ’ αυτόν τον τρόπο, κύριος της έκτασης και οι ιδιοκτήτες δικαιούνται να εισπράξουν την αναλογούσα αποζημίωση, αφού προηγουμένως αναγνωριστούν με δικαστική απόφαση οι δικαιούχοι. 
      Το Μονομελές Πρωτοδικείο με επόμενη σχετική του απόφαση απέσχε από την έκδοση απόφασης περί αναγνώρισης δικαιούχων και παρέπεμψε την υπόθεση σε τακτική διαδικασία. Το σκεπτικό του δικαστηρίου, όπως αναφέρεται χαρακτηριστικά, ήταν: «Το δικαστήριο απέχει να εκδώσει απόφαση αναγνώρισης των δικαιούχων αποζημίωσης, καθώς η κυριότητα του απαλλοτριούμενου διεκδικείται από περισσότερους και είναι δυσχερής η διακρίβωση των δικαιούχων.» Πράγματι, το δικαστήριο κατέληξε στην απόφαση αυτή, επειδή στη δίκη περί αναγνώρισης εμφανίστηκαν καταπατητές που διεκδικούσαν το 1/5 περίπου της απαλλοτριωθείσας έκτασης. 
      Επειδή, λοιπόν, η εκδίκαση αναγνώρισης κατά την τακτική διαδικασία δεν επρόκειτο να τελειώσει σε διάστημα μικρότερο των δεκαπέντε χρόνων, γι’ αυτό και δείχνοντας ευαισθησία γι’ αυτούς τους μικροϊδιοκτήτες –περίπου δυόμισι χιλιάδες- το Υπουργείο Εργασίας και η Κυβέρνηση ανέλαβε πρωτοβουλία και εκπόνησε σχέδιο νόμο, το οποίο παραπέμπει την αναγνώριση σε Διοικητική Επιτροπή, παρακάμπτοντας δηλαδή τη δικαστική διαδικασία, γεγονός που διευκολύνει τα μέγιστα για την αναγνώριση των δικαιούχων και μάλιστα σε σύντομο χρονικό διάστημα. 
      Το νομοσχέδιο αυτό συμπεριλήφθηκε αυτούσιο ως άρθρο 39 στο ν. 3130/2003. Τα μέλη της Επιτροπής Αναγνώρισης διορίστηκαν με αποφάσεις των φορέων, που ορίζονται στο νόμο, και οι οποίες αποφάσεις εκδόθηκαν μέχρι το τέλος Μαΐου του 2003. 
      Μετά το διορισμό η επιτροπή απηύθυνε πρόσκληση προς όλους τους δικαιούχους αποζημίωσης, προκειμένου να καταθέσουν ενώπιόν της τις αιτήσεις αναγνώρισης και τα συνοδευτικά δικαιολογητικά μέσα σε τρίμηνη προθεσμία, όπως ο νόμος ορίζει. Αυτή η τρίμηνη προθεσμία έληξε στο τέλος Σεπτεμβρίου 2003. 
      Η Επιτροπή μετά την παραλαβή των αιτήσεων αναγνώρισης που υποβλήθηκαν πρόκειται να αρχίσει άμεσα έλεγχο με τη βοήθεια συμβούλων-δικηγόρων. Το έργο της επιτροπής θα ολοκληρωθεί εντός έξι μηνών από την ημέρα έναρξης των εργασιών με δικαίωμα παράτασης δύο επιπλέον μήνες. Αυτό είναι το χρονοδιάγραμμα και αυτό το χρονοδιάγραμμα θα τηρηθεί. 
      Πού είναι λοιπόν η εξοργιστική καθυστέρηση; Είναι εξοργιστική καθυστέρηση το ότι εμείς αναλάβαμε πρωτοβουλία να παρακάμψουμε μία διαδικασία, η οποία δικαστικά αυτούς τους μικροϊδιοκτήτες θα τους οδηγούσε σε δεκαπέντε χρόνια δικαστικών αγώνων για να δικαιωθούν ή η διαδικασία που έχουμε συντάξει και εφαρμόζουμε και για την οποία πρέπει να πείτε εσείς, συνάδελφε κύριε Κατσιγιάννη, τι κάνατε όταν φέραμε αυτόν το νόμο στη Βουλή; 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσιγιάννης έχει το λόγο. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε. 
      Τελικά, κύριε Πρόεδρε, εμείς οι δύο διαπιστώνουμε ότι ο μεγαλύτερος χορηγός των Ολυμπιακών Αγώνων του 2004 είναι ο Δήμος Μενιδίου και οι κάτοικοι του Μενιδίου, οι συνιδιοκτήτες του «Πατήματος Δήμογλη». Γιατί πώς αλλιώς θα μπορούσε να είναι, όταν δύο χιλιάδες τετρακόσιες οικογένειες στερήθηκαν τη γη τους για την κατασκευή του Ολυμπιακού Χωριού και σήμερα, που τουλάχιστον το κτηριοδομικό πρόγραμμα του Ολυμπιακού Χωριού ολοκληρώνεται –γιατί ως προς τον περιβάλλοντα χώρο δεν ξέρω πότε θα ολοκληρωθεί- οι συνιδιοκτήτες αυτού του κτήματος δεν έχουν ακόμα αποζημιωθεί και κανένας –και αυτό φαίνεται και από την απάντηση του κυρίου Υπουργού- δεν γνωρίζει πότε θα αποζημιωθούν.  
      Ήταν σαφές σε όλους μας από την πρώτη στιγμή, όταν επελέγη το «Πάτημα Δήμογλη» για την κατασκευή του Ολυμπιακού Χωριού, ότι θα υπήρχαν σοβαρότατα προβλήματα σχετικά με την αποζημίωση των δικαιούχων αφ’ ενός λόγω της μεγάλης συνιδιόκτητης έκτασης, αφ’ ετέρου λόγω των καταπατητών. Ήταν αναμενόμενο αυτό που συνέβη με τη δικαστική διαδικασία.
      Ζητούσαμε, κύριε Υπουργέ, εδώ και πολύ καιρό να ιδρυθεί αυτή η διοικητική επιτροπή αναγνώρισης των δικαιούχων. Και αν δεν ήταν ο Αντιπρόεδρος Κωνσταντίνος Βρεττός, αυτό δεν θα είχε γίνει, ούτε η τροπολογία θα είχε έρθει και θα είχε περάσει από τη Βουλή, γιατί δεν ήταν κυβερνητική πρωτοβουλία. Να είμαστε τίμιοι και εμείς και εσείς εδώ, αυτό ήταν καθαρή πρωτοβουλία του Αντιπροέδρου, του κ. Βρεττού.
      Όμως δεν μου απαντάτε, κύριε Υπουργέ, όπως δεν μου απαντήσατε και στην γραπτή ερώτηση που υπέβαλα, σε κάποια καίρια ερωτήματα. Γίνεται επίσης και ένα λάθος. Λέτε -και το διατυπώσατε γραπτά στην απάντηση που μου δώσατε αναφορικά με την ερώτησή μου- ότι η διάρκεια της επιτροπής είναι έξι μήνες από της ενάρξεως των εργασιών της.
      Όχι, κύριε Υπουργέ –και παρακαλώ προσέξτε με σε αυτό που σας λέω- δεν είναι έξι μήνες. Σύμφωνα με τον νόμο είναι έξι μήνες από το χρόνο διορισμού της. Αυτό το χρονικό διάστημα σχεδόν παρέρχεται τώρα. Δεν ξέρω λοιπόν -και μέχρι τώρα δεν έχω πάρει απάντηση- για το πότε πρόκειται να δοθούν αυτές οι αποζημιώσεις. Περιμένω στη δευτερολογία του κυρίου Υπουργού να ακούσω κάτι πιο συγκεκριμένο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Επειδή το ενδιαφέρον της Κυβερνήσεως εγώ θεωρώ ότι είναι ουσιαστικό, σπουδαίο και μεγάλο, θα ήθελα, κύριε Υπουργέ, να μας ξεκαθαρίσετε το χρόνο που θα ολοκληρωθεί η όλη διαδικασία.
      Βεβαίως συμμερίζομαι και την αγωνία του συναδέλφου κ. Κατσιγιάννη, γιατί όλοι μας ζούμε σε ένα μέρος όπου υφιστάμεθα πολύ μεγάλες πιέσεις, δικαιολογημένες. Οι άνθρωποι πρέπει να πάρουν τα λεφτά τους και καταλαβαίνετε ότι, επειδή είδαν ορισμένα σημεία δυσλειτουργιών στην επιτροπή, φοβούνται. Για αυτό, αν θέλετε, κάντε μας κάποιο ξεκαθάρισμα των δικών σας προθέσεων.  
      Σας ευχαριστώ πολύ και με συγχωρείτε που πήρα χρόνο από την ομιλία σας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, συνάδελφε κύριε Κατσιγιάννη, νομίζω ότι στην απάντησή μου ήμουν σαφής και κατηγορηματικός. Μία υπόθεση…
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Άλλα λέει ο νόμος και άλλα λέτε εσείς. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ακούστε με, σας παρακαλώ. 
      Μία υπόθεση, η οποία εάν ακολουθούνταν η διαδικασία που είναι νόμιμη -η διαδικασία που ακολουθείται σε όλες τις περιπτώσεις απαλλοτρίωσης ή αναγκαστικής απαλλοτρίωσης- θα πήγαινε σε ένα βάθος χρόνου δεκαπέντε ετών, με δική μας πρωτοβουλία –βεβαίως συνέβαλε και ο κ. Βρεττός, ο οποίος είναι στέλεχος της κοινοβουλευτικής Πλειοψηφίας του κόμματός μας- και ακριβώς με τη δική μας ευαισθησία οδηγούμαστε στο να έχουμε αποτελέσματα τα οποία αλλιώς θα τα είχαμε σε δεκαπέντε χρόνια. Τώρα θα τα έχουμε σε έξι μήνες και για να είμαι ακριβής, υπάρχει και το περιθώριο των δύο μηνών επιπλέον, θα τα έχουμε το αργότερο σε οκτώ μήνες.
      Αυτή είναι η απόφαση που έχουμε πάρει, αυτό είναι το σχέδιο με το οποίο κινούμαστε, αυτές είναι οι δεσμεύσεις τις οποίες έχουμε αναλάβει. Και μάλιστα είναι ξεκάθαρο ότι από τη στιγμή  που η Διοικητική Επιτροπή ξεκαθαρίσει τους τίτλους και  αρχίσει να δικαιολογεί ποιος ακριβώς δικαιούται αποζημίωσης -διότι όπως σας είπα τα δικαστήρια βρέθηκαν μπροστά σε αδιέξοδο, διότι το 1/5 περίπου της απαλλοτριωθείσης έκτασης  διεκδικούνταν από καταπατητές και υπήρχαν περιπτώσεις συνδικαιούχων, που δεν ήταν σαφές ποιο ήταν το ποσό συνιδιοκτησίας, ένας κυκεώνας δηλαδή-  θα προχωρήσουμε σε προκαταβολές μέρους των αποζημιώσεών τους.
      Αυτό το τεράστιο θέμα το αντιμετωπίζουμε με τη Διοικητική Επιτροπή, στην  οποία έχουμε δώσει το δικαίωμα, από το νόμο, να εισηγηθεί προς την Κυβέρνηση, προς το Υπουργείο Εργασίας και τα συναρμόδια Υπουργεία, σε όσους δικαιούχους αναγνωριστούν οι τίτλοι, να προχωρήσουμε σε προκαταβολές μέρους των αποζημιώσεών τους, πράγμα που σημαίνει ότι οι οκτώ μήνες που ανέφερα, μπορεί να είναι πολύ λιγότερο από τη στιγμή που θα εκδίδονται από τη Διοικητική Επιτροπή σχετικές αποφάσεις, οι οποίες θα μπορούν να συνοδεύονται από την καταβολή  μέρους των αποζημιώσεων.
      Ως προς το Ολυμπιακό Χωριό που είπατε, πολλοί απ’ αυτούς τους δικαιούχους θα είναι από τους ανθρώπους που θα διεκδικήσουν διαμερίσματα, κατοικίες στο ίδιο το Ολυμπιακό Χωριό. Γιατί το Ολυμπιακό Χωριό αποδίδεται στους εργαζόμενους μετά τους Ολυμπιακούς Αγώνες. Και αυτό είναι μια ακόμη απόδειξη της κοινωνικής ευαισθησίας της κυβέρνησής μας. 
      Ως προς τα χρονοδιαγράμματα -γιατί κάτι είπατε για το πράσινο-  του Ολυμπιακού Χωριού: Τα χρονοδιαγράμματα του Ολυμπιακού Χωριού είναι ένα μήνα νωρίτερα από τα δεσμευτικά χρονικά όρια και το πράσινο είναι εντός του χρονοδιαγράμματος. 
      ΠΡΟΕΔΡΕΥΩΝ (Κωνσταντίνος Βρεττός): Η τέταρτη με αριθμό 125/13.10.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με την κατοχύρωση των επαγγελματικών δικαιωμάτων των τουριστικών συνοδών κλπ., διαγράφεται λόγω κωλύματος του κυρίου Υπουργού.
      Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι,
      Εισερχόμαστε στη συμπληρωματική ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Για τον προσδιορισμό του περιεχομένου της 24ης Ιουλίου ως ημέρας αποκατάστασης της Δημοκρατίας». 
      Εισηγητές: Από το ΠΑΣΟΚ ο κ. Παναγιώτης Κρητικός.
      Από τη Νέα Δημοκρατία η κ. Μαρία Κόλλια-Τσαρουχά.
      Κοινοβουλευτικοί Εκπρόσωποι: Από το ΠΑΣΟΚ ο κ. Θεοχάρης Τσιόκας
      Από τη Νέα Δημοκρατία ο κ. Βύρων Πολύδωρας.
      Ο κ. Κρητικός έχει το λόγο.
      ΠΑΝΑΓΙΩΤΗΣ Ν. ΚΡΗΤΙΚΟΣ: Κυρία και κύριοι Βουλευτές, συζητάμε σήμερα μια πρόταση νόμου η οποία αφορά στην τροποποίηση ή στην αλλαγή του περιεχομένου της επετείου της αποκατάστασης της δημοκρατίας στη χώρα μας, εορτασμός ο οποίος έχει κοσμικό, πανηγυρικό χαρακτήρα και δεν έχει ουσιαστικό, πολιτικό και ηθικό περιεχόμενο.
      Η δημοκρατία αποκαταστάθηκε, αφού κατέρρευσε η δικτατορία, η οποία επί επτά ολόκληρα χρόνια καταδυνάστευε τον ελληνικό λαό. Και η δικτατορία κατέρρευσε κάτω από το βάρος των αμαρτημάτων της, των ανομημάτων της, αλλά και από την ηθική παθητική και ενεργητική αντίσταση του ελληνικού λαού. Στην ψυχή του, στην ηθική διάσταση, ο ελληνικός λαός ουδέποτε αναγνώρισε και αποδέχθηκε τη δικτατορία και στο σύνολό του σχεδόν τάχθηκε αντιμέτωπος. Υπήρξε έντονη ενεργητική αντίσταση του λαού σ’ ένα μεγάλο ποσοστό με πρωτοπόρα τη νεολαία η οποία πράγματι ανέπτυξε αγώνες αντάξιους της ιστορίας και αντάξιους του ονόματός της και κατέστησε τη δικτατορία αιχμάλωτη στο διεθνές επίπεδο, επικρινόμενη και αποδοκιμαζόμενη από τα διεθνή φόρουμ και βεβαίως από τους διεθνείς οργανισμούς και τα περισσότερα κράτη, εκτός από εκείνα τα οποία την υποκίνησαν και την επέβαλαν.
      Η δικτατορία κατέρρευσε και από τη συμπαράσταση στην Αντίσταση της χώρας μας, η οποία υπήρξε από τις δυνάμεις του εξωτερικού, τους λαούς της Ευρώπης και βεβαίως τους αναγκασμένους σε αναγκαστική υπερορία Έλληνες πολίτες και Έλληνες νέους, φοιτητές στις ξένες χώρες, κυρίως στην Ευρώπη.
      Ο εορτασμός όμως έχει αποκτήσει διαφορετικό περιεχόμενο. Δεν αποδίδει την τιμή στους αγώνες του λαού μας με τρόπο πολιτικό, με τρόπο παιδαγωγικό, με τρόπο σεβασμού στο αίμα των μαρτύρων. Δεν αποδίδει τη μνήμη -και δεν εννοώ τους φορείς, τις οργανώσεις, δεν εννοώ τον ίδιο το λαό, εννοώ τους πολιτειακούς και πολιτικούς εκφραστές απέναντι σ’ εκείνους οι οποίοι μαρτύρησαν για την αποκατάσταση της δημοκρατίας. Ελάχιστη είναι η απόσταση από τα τρία θεσμικά κέντρα, του κολαστηρίου του ΕΑΤ-ΕΣΑ, μερικές δεκάδες μέτρα, τα οποία όμως δεν μπορούν να εμπνεύσουν εμάς, τους πολιτικούς, την ανάγκη για την κατάθεση ενός στεφάνου στη μνήμη ενός Παναγούλη, ενός Μουστακλή, ενός Τσαρουχά, ενός Ελλή και όλων των άλλων ανωνύμων μαρτύρων της αντιδικτατορικής αντίστασης. Πόση απόσταση χρειάζεται να διανυθεί, για να επιτελεστεί αυτό το ηθικό, πολιτικό και πατριωτικό χρέος; Πόση απόσταση χωρίζει τη συνείδησή μας από τόπους μαρτυρίων, κολαστηρίων νέων ανθρώπων, οι οποίοι επόνεσαν, μάτωσαν, για να υπάρξουν τα αξιώματα, για να υπάρξουν οι θέσεις, για να υπάρξουν οι ευωχίες του Κήπου; Ας ακολουθούσε μετά κι εκείνος ο Κήπος. Και πρέπει να εξηγηθώ, κυρίες και κύριοι συνάδελφοι, ότι δεν στρέφομαι εναντίον κανενός θεσμού και κανενός φορέως, ειδικά του φορέως σήμερα του Προέδρου της Δημοκρατίας, του κ. Κωνσταντίνου Στεφανόπουλου, τον οποίο σεβόμαστε και τιμούμε και υποκλινόμεθα στην εντιμότητά του και στο άψογον της άσκησης των καθηκόντων του. Αλλά δεν μπορούμε να μην κατηγορήσουμε αυτόν τον εσμό που συνωθείται εκεί με τα μοντελάκια, τα συνολάκια, τις επιδειξιομανίες, τις ματαιοδοξίες, τους χουντήσαντες, τους μηδίσαντες, τους καταδυναστεύσαντες το λαό. Προσκαλούνται πρώην αρχηγοί της χούντας, ο κ. Αραπάκης και ο κ. Παπανικολάου. Δε μνησικακεί η δημοκρατία εναντίον  κανενός. Είναι ανεξίκακη, όμως αισθάνεται προσβολή, όταν στο όνομα αυτών των προσκλήσεων παραλείπονται αγωνιστές της δημοκρατίας, αγωνιστές του λαού, όπως ο Γλέζος κατά καιρούς, ο Φλωράκης, η χήρα Μουστακλή και άλλοι. Αλλά αυτή η τιμή οφείλεται κυρίως στους νεκρούς του αγώνα, όχι στους βασανισθέντες. Αυτοί αισθάνθηκαν τυχεροί εν τη ατυχία τους. Ήταν ευτυχείς. Έζησαν. Και πολλοί εξ αυτών ευτύχησαν να αναλάβουν και αξιώματα δημόσια. Όχι γι’ αυτούς! Ούτε το διεκδικούν, ούτε το θέλουν! Αλλά για τους νεκρούς, τους μάρτυρες του αγώνα. Και βεβαίως δεν μπορούμε να προκαλούμε το εθνικό αίσθημα, όταν πανηγυρίζουμε την αποκατάσταση της δημοκρατίας κατ’ αυτόν τον κοσμικό τρόπο, τη στιγμή που θεμελιώνεται στον ακρωτηριασμό της Κύπρου, τη στιγμή που δεν έχει αποκατασταθεί η Κύπρος ως ενιαία και αυτόνομη πολιτειακή και πολιτική δύναμη. 
      Είναι διχασμένη, είναι υπό κατοχή η μισή Κύπρος και δεν μπορούμε εμείς να εορτάζουμε και να πανηγυρίζουμε την αυγή της δημοκρατίας στη χώρα μας όταν εκεί βασιλεύει το σκοτάδι στη μισή Κύπρο. 
      «Κύριοι στρατοδίκες, δεν υπάρχει ωραιότερο κύκνειο άσμα από τον επιθανάτιο ρόγχο ενώπιον των πολυβόλων του εκτελεστικού αποσπάσματος της τυραννίας»! Αλέξανδρος Παναγούλης. Αυτή ήταν η τελευταία του φράση στο έκτακτο στρατοδικείο των Αθηνών ο οποίος τονίζοντας τις τελευταίες λέξεις της τυραννίας έδειχνε έναν, έναν τους στρατοδίκες και το βασιλικό επίτροπο. Πώς τιμάται αυτή η ηρωική φράση η οποία σφραγίζει τον αγώνα κατά της τυραννίας; Με πανηγύρεις. Όχι, κυρίες και κύριοι συνάδελφοι, διαφωνώ! 
      Οι εορτασμοί μεγάλων επετείων όπως είναι η αποκατάσταση της δημοκρατίας πρέπει να έχουν ηθικό, πολιτικό, κοινωνικό, παιδαγωγικό, πατριωτικό περιεχόμενο. Πρέπει να αποτελούν εκδηλώσεις τιμής στους αγώνες του λαού και την ιστορία. Πρέπει να αποτελούν εκδηλώσεις μνήμης στους μάρτυρες των αγώνων και πρέπει να αναδεικνύουν τις διαχρονικές αξίες της δημοκρατίας οι οποίες τώρα τελευταία υποβαθμίζονται, αλλοιώνονται, φαλκιδεύονται από την επέμβαση της οικονομικής εξουσίας. Δεν καταλογίζω ευθύνες, καταλογίζω όμως παράλειψη τουλάχιστον διότι πρέπει επιτέλους να γίνει σαφές ότι η λαϊκή κυριαρχία είναι η υπέρτατη εξουσία σ’ αυτόν τον τόπο στην οποία υποτάσσονται όλες οι άλλες εξουσίες και κυρίως η οικονομική ιδιωτική εξουσία η οποία ως πανίσχυρη λόγω της οικονομικής της δυνάμεως θέλει να ποδηγετεί τη δημοκρατία, θέλει να επεμβαίνει στη δημοκρατία, θέλει να αλλοιώνει τις έννοιες και θέλει να διαχειρίζεται κατά αποκλειστικότητα σε πολλές περιπτώσεις εκείνη την εντολή του λαού, η οποία είναι διάφορη σε κάθε περίπτωση. Δεν κινδυνεύει σήμερα η δημοκρατία από τα άρματα, είναι μέσα και μέθοδοι άλλων εποχών, δεν χρειάζονται. Και να σας πω και κάτι; Τουλάχιστον η εμφάνιση των αρμάτων προκαλούσε και την αντίσταση του λαού, την έγερση του λαού, την αφύπνιση του λαού. Σήμερα η δημοκρατία κινδυνεύει διά της φαρμακείας, διά της υπονόμευσης, διά της δηλητηριάσεως. Καθημερινώς εξωθεσμικές δυνάμεις, παραθεσμικές δυνάμεις, επιδιώκουν να αλλοιώσουν έννοιες, να επηρεάσουν θεσμούς, να επηρεάσουν αποφάσεις προς τα συμφέροντά τους και όχι προς τα συμφέροντα όπως αυτά υπαγορεύονται ή διαμορφώνονται και σε αυτόν το χώρο με τη λαϊκή εντολή, το μεν ως εξουσία, το δε ως έλεγχος της εξουσίας επιμέρους και κατά αξιωματικό τρόπο.
      Έτσι νομίζω θα πρέπει να προσδιορίσουμε το περιεχόμενο της επετείου της δημοκρατίας η οποία πράγματι αποκαταστάθηκε στις 23 Ιουλίου 1974 κάτω από το βάρος των αμαρτιών της, όπως είπα στην αρχή, την αντίσταση του ελληνικού λαού και βεβαίως τη συμπαράσταση του λαού από τους λαούς της Ευρώπης. Το περιεχόμενό της πρέπει να αποκτήσει ηθική διάσταση, πολιτική διάσταση και μπορούμε με επίκεντρο τη Βουλή των Ελλήνων, εδώ που είναι η συντεταγμένη έκφραση της λαϊκής κυριαρχίας, να τιμήσουμε την ημέρα εκείνη με εκδηλώσεις που θα αναφέρονται στην πολιτική αρετή, θα αναδεικνύουν το ευθαρσώς βουλεύεσθαι, το καλώς πολιτεύεσθαι και το εντίμως βιούν!
      Ηθικές αξίες το δημοκρατικό οπλοστάσιο στη μακρά διαδρομή των αγώνων του λαού μας έχει πάμπολλες. Μπορούμε να τις αναδείξουμε και να τις προβάλουμε προς διδαχή των νέων γενεών και των νέων ανθρώπων.
      Δε γνωρίζουν σήμερα οι νέοι, κυρίες και κύριοι Βουλευτές, τι ήταν η δικτατορία και τι κόστισε σε αυτόν τον τόπο. Δεν γνωρίζουν ποιοι αγωνίστηκαν, δεν ενδιαφέρονται να μάθουν ποιοι θυσιάστηκαν για την αποκατάσταση της δημοκρατίας. Και ερωτώνται οι μαθητές τι ήταν ο Παναγούλης και σου απαντούν ότι ήταν ηθοποιός! Ο πρωταγωνιστής της αντίστασης κατά της δικτατορίας! 
      Απεφασίσθη πριν από λίγο καιρό να ονομαστεί ο σταθμός του Αγίου Δημητρίου σταθμός «Αλεξάνδρου Παναγούλη» και νέες σκέψεις επρυτάνευσαν να μην πάρει το όνομα του ήρωα αλλά να πάρει άλλη ονομασία. Γιατί; Για μη θυμούνται οι νέες γενιές τι ήταν ο Αλέξανδρος Παναγούλης; Δεν όφειλε η πολιτεία να αναζητήσει ένα κομμάτι πεντελικό μάρμαρο για να αναδείξει την προτομή του σε μια περίοπτη θέση της Αθήνας -άλλωστε υπήρξε Βουλευτής ο Αλέξανδρος Παναγούλης, μάρτυρας της δημοκρατίας- προς ηθικό παραδειγματισμό των νέων γενεών; 
      Πώς θέλουμε οι νέοι να ενστερνιστούν τις ηθικές αξίες, τις αγωνιστικές αξίες, όταν δεν γνωρίζουν τα πρότυπα, όταν δεν τους δίνουμε πρότυπα, όταν δεν τους δίνουμε το ερέθισμα να ακολουθήσουν εκείνο το δρόμο που επιβάλλει το χρέος και το καθήκον ενός πολίτη και ενός πολιτικού, ενός δημόσιου άνδρα σε αυτόν τον τόπο; 
      Πώς θα προσανατολίσουμε τους νέους προς κατευθύνσεις, με τις οποίες θα διασφαλίζεται η προάσπιση των λαϊκών συμφερόντων, η προάσπιση της εθνικής ανεξαρτησίας, η προάσπιση της λαϊκής κυριαρχίας και η γνήσια έκφρασή της μέσα από το Κοινοβούλιο, όπου σε κάθε συγκυρία και σε κάθε περίπτωση τη θέλει ο ελληνικός λαός;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Αναδιφώντας με την ευκαιρία της σημερινής συζήτησης ένα βιβλίο που είχα τη χαρά να γράψω το 1996 «Αντίσταση κατά της δικτατορίας 1967-1974» έκανα μια άθροιση –έχει ένα μέρος- από τις δίκες κατ’ αυτήν την περίοδο από τα έκτακτα στρατοδικεία. Βρήκα οκτακόσια τριάντα επτά χρόνια φυλακή, μερικούς αιώνες –πλέον των τριάντα- χρόνο εκτοπίσεως των χιλιάδων αγωνιστών της δημοκρατίας ή πατριωτών που πίστευαν στη δημοκρατία και εθεωρούντο ύποπτοι για τη δικτατορία ότι πιθανώς σε κάποια φάση θα την υπονομεύσουν, εκατόν σαράντα ένα ή εκατόν σαράντα πέντε χρόνια -κατά συγχώνευση είκοσι πέντε- για το συνάδελφο Γιώργο Ανωμερίτη. Δεν θέλω να κάνω άλλες αναφορές και ας μου συγχωρήσει ο σεμνός συνάδελφος Γιώργος Ανωμερίτης την αναφορά αυτή.
      ΠΡΟΕΔΡΕΥΩΝ (Κωνσταντίνος Βρεττός): Μην ξεχνάμε και το συνάδελφο κ. Βερυβάκη.
      ΠΑΝΑΓΙΩΤΗΣ Ν. ΚΡΗΤΙΚΟΣ: Βεβαίως! Υπήρξε και η πρόταση εις θάνατον για το συνάδελφο Ελευθέριο Βερυβάκη από το βασιλικό επίτροπο Λιαπή, η οποία πρόταση μετατράπηκε σε ισόβια κάθειρξη, όπως επίσης σε ισόβια κάθειρξη μετατράπηκε και η καταδίκη εις θάνατον για τον Αλέξανδρο Παναγούλη,
      Δεν γίνεται γι’ αυτά η συζήτηση σήμερα. Κάθε αγωνιστής δε διεκδικεί τίποτα! Έκανε το χρέος και δεν θέλει, εάν θέλετε, να το θυμάται –και το λέω τούτο, επειδή γνωρίζω πολλούς. Γίνεται, όμως, για την υπεράσπιση αξιών, για την αναστήλωση αξιών, οι οποίες παραμελούνται, παροπλίζονται σήμερα! Βλέπουμε καθημερινά και τα μέσα ιδιωτικής τηλεόρασης, στα οποία αξίες καθολικές του ελληνικού λαού εμφανίζονται ως περιθωριακές και περιθωριακές αξίες της κοινωνίας μας εμφανίζονται ως κυρίαρχες αξίες! Δε θέλω να το αναλύσω περισσότερο. Όλοι αντιλαμβανόμαστε πώς παρουσιάζονται ορισμένα θέματα από την τηλεόραση.
      Είμαστε υποχρεωμένοι ως εκφραστές του ελληνικού λαού, κυρίες και κύριοι συνάδελφοι, να προασπίσουμε τις αξίες και η αναθεώρηση αυτής της εορτής είναι αφετηρία για την ανάδειξη των αξιών αυτών και για τη δημιουργία προϋποθέσεων ούτως ώστε να τιμούν του αγώνες του λαού. Να τιμούμε τις αξίες της δημοκρατίας, όπως αυτές πρέπει να τιμώνται και να αναδεικνύουμε το ρόλο της δημοκρατίας και τη χρησιμότητά της, ειδικότερα σήμερα, που απειλείται περισσότερο και στα πλαίσια της παγκοσμιοποίησης, γιατί εδώ περιορίζονται τα κυριαρχικά, ατομικά και πολιτικά και οικονομικά δικαιώματα και βεβαίως και εθνικά δικαιώματα, διότι κάποιοι επιδιώκουν και τη συρρίκνωση των εθνών ή την υποβάθμιση του εθνικού –όχι του εθνικιστικού, για να μην παρεξηγηθούμε- φρονήματος των λαών. Το βλέπουν ως εμπόδιο στην κυριαρχία τους σε παγκόσμιο επίπεδο.
      Σας ευχαριστώ. Και εσάς, κύριε Πρόεδρε, για το χρόνο τον οποίο μου παραχωρήσατε.
      (Χειροκροτήματα)
      ΠΡΟΕΔΡΕΥΩΝ (Κωνσταντίνος Βρεττός): Άξιζε τον κόπο να δώσουμε και παραπάνω, κύριε συνάδελφε, διότι είναι πολύ σημαντικά θέματα αυτά, που συζητάμε σήμερα.
      ΠΑΝΑΓΙΩΤΗΣ Ν. ΚΡΗΤΙΚΟΣ: Είναι προφανές ότι ζητώ την υπερψήφιση της πρότασης.
      ΠΡΟΕΔΡΕΥΩΝ (Κωνσταντίνος Βρεττός): Πρέπει να ξέρετε ότι όλοι οι Βουλευτές  είμαστε υπερήφανοι, γιατί έχουμε συναδέλφους μας, που αγωνίστηκαν σε αυτήν την περίοδο εναντίον της δικτατορίας, ξεκινώντας από τον Πρωθυπουργό και φθάνοντας σε απλούς συναδέλφους όλων των κομμάτων.
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913» εξήντα έξι μαθητές και τέσσερις συνοδοί του 2ου Ενιαίου Λυκείου Μεγάρων.
      Η Βουλή καλωσορίζει τα παιδιά. 
      (Χειροκροτήματα απ’ όλες τις πτέρυγες της Βουλής)
      Το λόγο έχει η Βουλευτής κ. Μαρία Κόλλια-Τσαρουχά.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
      Κυρία και κύριοι συνάδελφοι, όπως κάθε ιστορική επέτειος, η 24η Ιουλίου αποτελεί για όλους τους Έλληνες ημέρα μνήμης, απόδοσης οφειλόμενης τιμής αλλά και προβληματισμού για το δικό μας αντίστοιχο χρέος.
      Οι επιφυλάξεις του αγαπητού σεβαστού συναδέλφου κ. Κρητικού, που διατυπώθηκαν κατά τη συζήτηση της πρότασης νόμου του ιδίου στη Διαρκή Επιτροπή Δημόσιας Τάξης και Δικαιοσύνης και σήμερα εδώ είχαν σχέση με τον κοσμικό χαρακτήρα του εορτασμού και την εξέλιξή του από το 1974 έως σήμερα, είναι βέβαιο ότι μας προβλημάτισαν ιδιαίτερα. Οι αναφορές σε αποξένωση και απογύμνωση της 24ης Ιουλίου από το πολιτικό και ηθικό περιεχόμενο αυτής της επετείου και της ημέρας, η πρόταση για επαναφορά στο προσκήνιο των θυσιών του λαού μας, προκειμένου να αποτελέσουν δίδαγμα των νέων γενεών, πέραν όλων των άλλων είναι η κατάθεση ψυχής ενός ανθρώπου που έζησε, αντιστάθηκε εκείνη την περίοδο και ταυτόχρονα αγωνιά, όπως πρέπει να αγωνιούμε όλοι μας και το κάνουμε. 
      Κυρία και κύριοι συνάδελφοι, όλοι γνωρίζουμε ότι τιμώντας την ημέρα της δημοκρατίας ανανεώνουμε την αυτονόητη κοινή υποχρέωσή μας για διαρκή προστασία και ουσιαστική αναβάθμιση της ουσίας της και της ποιότητάς της, των δικαιωμάτων του ανθρώπου αλλά και της εθνικής μας αξιοπρέπειας. Αυτή η μέρα μνήμης και περισυλλογής, που σήμανε το τέλος μιας σκοτεινής εποχής και την αρχή μιας άλλης, ίσως να ξεθωριάζει λίγο, αλλά ποτέ κανείς δεν πρόκειται να λησμονήσει τους αγώνες και το αίμα των ανώνυμων και επώνυμων εκείνων αγωνιστών, που ενσάρκωσαν τη βούληση της συντριπτικής πλειοψηφίας του ελληνικού λαού για ελευθερία και δημοκρατία. Οι πρωταγωνιστές εκείνης της εποχής, λαός και ηγεσία, υπερέβησαν τους εαυτούς τους, απάντησαν με σύνεση και τόλμη στην πρόκληση των καιρών και στην πρόσκληση των Ελλήνων. Πρώτος μεταξύ ίσων ο Κωνσταντίνος Καραμανλής, που με την αταλάντευτη εμμονή του παίρνει το δύσκολο δρόμο της θεμελίωσης μιας στέρεης δημοκρατίας ενός υγιούς πολιτικού βίου, μιας πορείας που θα κατοχυρώνει την ασφάλεια της χώρας, θα διασφαλίζει την ευημερία ολόκληρου του ελληνικού λαού και θα προάγει την εθνική ομοψυχία. Συμφωνούμε όλοι ότι η πατρίδα μας εισήλθε οριστικά και αμετάκλητα σε περίοδο δημοκρατίας και αδιατάρακτης πολιτικής σταθερότητας, που όμοιά της δεν γνώρισε ποτέ άλλοτε ο τόπος μας.
      Πίσω από τη δήλωση του αείμνηστου εθνάρχη «ο όγκος του πλήθους προσδιορίζει και το μέγεθος των ευθυνών μου», κρύβεται και το νόημα της σημερινής πρότασης που συζητούμε: Το μέγεθος των ευθυνών μας απέναντι σε όλους τους πρωταγωνιστές της Μεταπολίτευσης, όλες εκείνες τις μεγάλες μορφές του αντιδικτατορικού αγώνα, τους αφανείς αγωνιστές και νεκρούς και τα θύματα της εισβολής της Κύπρου, το μέγεθος των ευθυνών μας για να αναγνωρίσουμε το μεγαλείο της προσφοράς τους που διακινδύνευσαν για να υπηρετήσουν αυτά που πίστεψαν και να τους αποδώσουμε τις τιμές που τους αξίζουν, την υποχρέωσή μας να μην ξεχάσουμε τις δύσκολες εκείνες ώρες του 1974 και να σεβαστούμε το υγιές δημοκρατικό πολίτευμα που ζούμε με τις αταλάντευτες βάσεις, τους θεσμούς, τις συνθήκες, τις προϋποθέσεις που δημιουργήθηκαν και που διασφαλίζουν για πάντα τη δημοκρατία, την πολιτική ομαλότητα και τη σταθερότητα.
      Η επέτειος της δημοκρατίας πρέπει να επιβάλλει την αυτοκριτική για τον καθένα μας, γι’ αυτά που έδωσε και που πήρε, γι’ αυτά που πρόσθεσε και αφαίρεσε. Είναι διαφορετικής υφής οι σημερινοί κίνδυνοι που απειλούν τη δημοκρατία. Έννοιες, όπως η στρέβλωση των αξιών, η απαξίωση των ιδεών, η ισοπέδωση της πολιτικής, είναι κυρίαρχες, γιατί εμείς το επιτρέψαμε. Εμείς επιτρέψαμε, κυρία και κύριοι συνάδελφοι, πράξεις και μεθοδεύσεις που πλήττουν την ουσία και την ποιότητα της δημοκρατίας μας. 
      Η αναβάθμιση της δημοκρατίας δεν συμβαδίζει με διακρίσεις, διαχωρισμούς, κατεστημένες συμπεριφορές, υπεροψίες των εκλεκτών του λαού, όταν οι πολίτες συνθλίβονται στη φτώχεια και οδηγούνται σε απόγνωση από την πρωτόγνωρη έκρηξη της ανεργίας. Μπορεί να διαφωνούμε στο μέγεθος, αλλά η δημοκρατία μας σήμερα ασφυκτιά ανάμεσα στο τρίγωνο των διαπλεκόμενων σχέσεων που δημιουργούνται από την άρχουσα ομάδα, ορισμένα Μέσα Μαζικής Ενημέρωσης και ελάχιστα οικονομικά συμφέροντα.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Σήμερα η ποιότητα της δημοκρατίας μας πρέπει να κατακτηθεί από την αρχή και αυτό προϋποθέτει επίπονη διαδικασία στο επίπεδο της καθημερινής πράξης και όχι στο επίπεδο μόνο των ετήσιων εκδηλώσεων. Όπως και εσείς είπατε προηγουμένως, κύριε Κρητικέ, γενιές ολόκληρες νέων Ελλήνων δεν γνωρίζουν καν τι θα πει δικτατορία. Η δημοκρατία είναι γι’ αυτούς –ευτυχώς- δεδομένη και όχι κατακτημένο αγαθό. 
      Αυτή η αυτονόητη δημοκρατία αποτελεί το μεγαλύτερο, ίσως, επίτευγμα της Μεταπολίτευσης. Οι επέτειοι δεν επιβάλλονται με νόμους. Το ζητούμενο δεν είναι απλά να προσδώσουμε νόημα και ουσία στον εορτασμό της 24ης Ιουλίου αλλά πώς θα δώσουμε νέο νόημα και ουσία στην ίδια τη δημοκρατία.
      Αγαπητοί συνάδελφοι, πρέπει τα μηνύματά μας προς τους πολίτες να τους ενθαρρύνουν και να τους κινητοποιούν προς τη σωστή κατεύθυνση κάθε φορά και, κυρίως, να τους προστατεύουν από κάποια Μέσα Μαζικής Ενημέρωσης που, λειτουργώντας ορισμένες φορές σαν παραμορφωτικοί φακοί, καλλιεργούν την απαξίωση της πολιτικής και του Κοινοβουλίου στη συνείδηση των απλών ανθρώπων του λαού μας. 
      Η Νέα Δημοκρατία είναι σύμφωνη με τον εορτασμό της επετείου σε ουσιαστικό επίπεδο. Προτάσσει, όμως, την ανάγκη να ξαναδώσουμε στη δημοκρατία την ουσία που τριάντα χρόνια μετά την εδραίωσή της έχει όντως χάσει. Μία ουσία, όμως, κύριε συνάδελφε, που δεν επανακτάται με νόμους ή προεδρικά διατάγματα που θα επέτρεπαν στον οποιονδήποτε να αλλοιώσει το χαρακτήρα ανάλογων επετείων. 
      Με αυτές τις σκέψεις, κύριε Πρόεδρε και κύριοι συνάδελφοι, η Νέα Δημοκρατία δεν μπορεί παρά να καταψηφίσει τη συγκεκριμένη πρόταση νόμου.
       Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο εισηγητής και εκπρόσωπος του Κομμουνιστικού Κόμματος της Ελλάδος κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Εμείς, ως Κομμουνιστικό Κόμμα Ελλάδας, μπορεί να έχουμε διαφορετική άποψη για την έκταση και το βάθος της δημοκρατίας στο σύστημα που ζούμε, αλλά θεωρούμε ότι οι αγώνες του λαού μας, του πολιτικού κόσμου -συμπεριλαμβανομένου και του κόμματός μας- στη διάρκεια της δικτατορίας, πρέπει να τιμώνται και η πολιτεία και η Βουλή να έχουν πάρει εκείνα τα μέτρα, ώστε να τιμώνται ανάλογα με το μέγεθος του αγώνα και των θυσιών. Μιλάμε, εν προκειμένω, για την εποχή του αντιδικτατορικού αγώνα. 
      Τιμάται από το λαό μας ο αντιδικτατορικός αγώνας, ο οποίος δεν ήταν μόνο αντιδικτατορικός αλλά είχε και άλλες προεκτάσεις. Θα υπενθυμίσω μόνο το σύνθημα «ψωμί, παιδεία, ελευθερία, εθνική ανεξαρτησία», που ήταν τα βασικά αιτήματα στο Πολυτεχνείο. Γι’ αυτό μιλάω για ευρύτερη στόχευση εκείνων που πάλευαν εκείνη την εποχή. Αυτά τιμούνται, ανεξάρτητα από το αν είναι κάποια επέτειος θεσμοθετημένη ή όχι, ιδιαίτερα στις γιορτές του Πολυτεχνείου. Η 24η Ιουλίου είναι η ημέρα της ανατροπής της δικτατορίας και της επαναφοράς της δημοκρατίας. Αργότερα έγινε και το Σύνταγμα. 
      Εμείς, λοιπόν, βλέπουμε θετικά την πρόταση και την υποστηρίζουμε, ανεξάρτητα, όπως είπα, από το πώς βλέπουμε εμείς σήμερα τα αιτήματα εκείνα, τα οποία στα χρόνια της δικτατορίας προβλήθηκαν αλλά δεν υλοποιήθηκαν μέχρι σήμερα. 
      Ειδικότερα για το θέμα της δημοκρατίας, θα ήθελα να πω πως εμείς κρίνουμε πως και πριν τη δικτατορία, αλλά και τώρα, έχει περιορισμένο χαρακτήρα, που δυστυχώς περιορίζεται ακόμη περισσότερο. Δεν είναι μόνο ότι κάθε τέσσερα χρόνια ζητάμε τυπικά τη γνώμη του λαού για το ποια κόμματα θα μας κυβερνήσουν και ποια θα είναι η κοινοβουλευτική δύναμη για όλα τα υπαρκτά κόμματα στο Κοινοβούλιο. Υπάρχουν πολύ ευρύτερα ζητήματα, για τα οποία έχουμε διαφορετική άποψη. 
      Θα ήθελα να θέσω μόνο δύο-τρία στοιχεία. Υπάρχει ισότιμη μεταχείριση των κομμάτων; Θα πρέπει να δούμε τι προβλέπει το Σύνταγμα και τι προβλέπει η δημοκρατία. Υπάρχει δίκαιη κατανομή του χρόνου στα κόμματα και σε όλες τις απόψεις στα Μέσα Μαζικής Ενημέρωσης; Ακούγεται η γνώμη των κοινωνικών και συνδικαλιστικών οργανώσεων, όταν έρχονται διάφορα νομοσχέδια;
      Η δική μας άποψη είναι ότι η δημοκρατία συρρικνώνεται σε σχέση και με το παρελθόν. Με την ευκαιρία αυτή θα ήθελα να πω ότι και με την Αναθεώρηση του Συντάγματος αλλά και με την καθημερινή μας δράση, φθάσαμε στο σημείο να υπερασπιζόμαστε εμείς οι κομμουνιστές περισσότερο από άλλους το Σύνταγμα και ορισμένες διατάξεις, οι οποίες πάνε να καταργηθούν στην πράξη και από την πίεση των Ηνωμένων Πολιτειών και από την πίεση της Ευρωπαϊκής Ένωσης και μάλιστα τη στιγμή που αποδεχόμαστε ότι γίνονται βήματα προς τα πίσω. 
      Γι’ αυτό χαίρομαι που στο κείμενο γίνεται λόγος για τις διαχρονικές αξίες της δημοκρατίας, για τη λαϊκή κυριαρχία, για την εθνική ανεξαρτησία και για τα ανθρώπινα δικαιώματα, γιατί αυτήν τη στιγμή όλα αυτά συρρικνώνονται και τα δικαιώματα βρίσκονται υπό διωγμό.
      Και γι’ αυτόν το λόγο -και όχι μόνο σαν ανάμνηση και σαν γιορτή μνήμης- η 24η Ιουλίου, κατά τη δική μας άποψη, θα ήταν μία ευκαιρία να ξαναπροβληθεί το θέμα της ουσιαστικής δημοκρατίας και βεβαίως το κάθε κόμμα θα έλεγε τη δική του άποψη και εμείς θα λέγαμε τη δική μας.
      Με αυτήν την έννοια, εμείς είμαστε θετικοί. Βεβαίως, όποιος έχει το μαχαίρι, έχει και το πεπόνι. Όποιος θα έβγαζε εκείνο το διάταγμα –μπορεί οι Αρχηγοί των κομμάτων να έλεγαν τη γνώμη τους- θα μπορούσε να δώσει το περιεχόμενο, τον τόνο και τον τρόπο γιορτασμού, ο οποίος θα ήταν στα πλαίσια της δικής του λογικής. Αυτό είναι αντικειμενικό. Η κυβερνητική πλειοψηφία βγάζει τα διατάγματα, είναι φυσιολογικό αυτό.
      Εν πάση περιπτώσει, εμείς θεωρούμε ότι θα έπρεπε να αναβαθμιστεί ο εορτασμός της 24ης Ιουλίου, σύμφωνα με την πρόταση του κ. Κρητικού.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κουβέλης έχει το λόγο ως Κοινοβουλευτικός Εκπρόσωπος του Συνασπισμού.
      ΦΩΤΗΣ ΚΟΥΒΕΛΗΣ: Κυρία Πρόεδρε, η πρόταση του συναδέλφου κ. Κρητικού θέτει ένα ζήτημα πολιτικό. Και το πολιτικό ζήτημα είναι γιατί ξεθωριάζει και ατονεί η δημοκρατική μνήμη αναφορικά με την επτάχρονη τυραννία, γιατί η μνήμη δεν είναι ζωντανή και παρούσα για να τιμά όλους εκείνους που ύψωσαν φωνή διαμαρτυρίας, αντιστάθηκαν και φυλακίστηκαν γι’ αυτήν τους την αντίσταση, εξορίστηκαν και έθεσαν τη ζωή τους ως ζήτημα δεύτερης σημασίας μπροστά στο πρώτιστο ζήτημα αξίας, που είναι η δημοκρατία και η ελευθερία.
      Και βεβαίως, κυρίες και κύριοι συνάδελφοι, δεν είναι της παρούσης να μιλήσει κανείς για τον πολιτικό χαρακτήρα της αποκατάστασης της δημοκρατίας και όπως αυτή συνετελέστη το έτος 1974 και τα κατοπινά χρόνια. Έχω την άποψη και οφείλω με απόλυτη πολιτική ειλικρίνεια να την καταθέσω και να υποστηρίξω ότι η μορφή της δημοκρατίας, η οποία απεκατεστάθη, μέρα τη μέρα, κυρία Πρόεδρε, αποκτούσε συντηρητικά στοιχεία, με αποτέλεσμα εκείνη η ορμή, η οποία ερχόταν μέσα από τα χρόνια της δημοκρατίας να μην μπορεί να καταγραφεί –και δεν κατεγράφη εντέλει- ως το δημοκρατικό αποτέλεσμα και μάλιστα ένα αποτέλεσμα που θα έπρεπε να έχει αφήσει ένα βαθύ αποτύπωμα και στο μετέπειτα χρόνο μέχρι και σήμερα, κυρίες και κύριοι συνάδελφοι.
      Αλλά αυτό είναι μία πάρα πολύ μεγάλη συζήτηση. Ας κρατήσουμε ως κοινό τόπο ότι η αστική δημοκρατία απεκατεστάθη, εμπεδώθη, έτσι ώστε κανείς σήμερα να μην ομιλεί με όρους της περιόδου του 1967, ούτε και με συνθήκες οι οποίες είχαν σχέση με την τότε χρονική περίοδο. Και είναι σημαντικό για την πολιτική ζωή αυτού του τόπου, για ολόκληρη την κοινωνία, αυτόν τον κοινό τόπο να τον κρατήσουμε, να τον αναδείξουμε, ανεξάρτητα από τις διαφορές που έχουμε –κι έχουμε- για το περιεχόμενο και το χαρακτήρα του αντιδικτατορικού αγώνα. 
      Είναι επίσης ακριβές, κυρία Πρόεδρε, κυρίες και κύριοι συνάδελφοι, ότι έχει ξεθωριάσει τόσο πολύ η μνήμη και έχει μεταμορφωθεί και σε κολυμβήθρα του Σιλωάμ για να αποκαταστήσει και όλους εκείνους οι οποίοι, όχι μόνο δεν αντιστάθηκαν, αλλά συνήργησαν, συνέπραξαν στο να υπάρξει η επτάχρονη τυραννία σ’ αυτόν τον τόπο.
      Το γεγονός όμως ότι όλα αυτά συμβαίνουν, σημαίνει ότι δεν προέκυψαν από παρθενογένεση. Τα όσα ο συνάδελφός μας ο κ. Κρητικός ανέφερε και καταγράφει στην πρότασή του, στην πρόταση νόμου και ειδικότερα στην εισηγητική έκθεση, είναι το αποτέλεσμα μιας συγκεκριμένης πολιτικής η οποία ασκείται χρόνια ολόκληρα σε αυτόν τον τόπο.
       Θα ήταν πραγματική τιμή, θα ήταν έπαινος λόγος για όλους εκείνους που αντιστάθηκαν το να μην έχουμε σήμερα αυτές τις τεράστιες κοινωνικές ανισότητες, να μην έχουμε το 22% του ελληνικού λαού κάτω από τα όρια της βιωσιμότητας, να μην έχουμε τα τεράστια ποσοστά των νέων ανθρώπων που βρίσκονται έξω από τα εκπαιδευτικά πλαίσια, έξω από τα όρια της παρεχόμενης εκπαίδευσης, θα ήταν πραγματική τιμή για όλους εκείνους που αγωνίστηκαν εναντίον της δικτατορίας και υπέρ της δημοκρατίας, αν σήμερα θα μπορούσαμε να μιλάμε και να χαιρόμαστε την ανεμπόδιστη άσκηση των συλλογικών, των κοινωνικών δικαιωμάτων, αλλά και των ατομικών ελευθεριών. 
      Αυτά όμως δε μεταβάλλονται με κάποιες επετειακές εκδηλώσεις, αυτά δεν αλλάζουν με κάποιο προεδρικό διάταγμα ή με μία διάταξη νόμου αναφορικά με εκδηλώσεις και εορτασμούς. Αυτά αλλάζουν με πραγματικά πολιτικές διεργασίες, με πραγματικούς αγώνες και κυρίως με την ανάδειξη της συνευθύνης όλων μας, με τις υπάρχουσες μεταξύ μας διαφορές, να διευρύνουμε και να βαθύνουμε τη δημοκρατία, όχι επιφάσκοντες, αλλά αναζητούντες το πραγματικό νόημα της δημοκρατίας, με τα νέα δεδομένα που έχουν σχέση και με τη συμμετοχή της χώρας στο υπό διαμόρφωση πολιτικό ολοκλήρωμα της Ενωμένης Ευρώπης, αλλά και μέσα στο πλαίσιο μιας παγκόσμιας κοινότητας, η οποία σήμερα ταράσσει τους πολίτες αυτού του κόσμου, μια παγκόσμια κοινότητα η οποία δέχεται αναταραχές που κανείς δεν ξέρει ποιο θα είναι το τελικό αποτέλεσμα αυτών των αναταραχών, προφανώς ως αποτέλεσμα της νεοφιλελεύθερης καπιταλιστικής παγκοσμιοποίησης η οποία υπάρχει.
      Κυρίες και κύριοι συνάδελφοι, είναι γεγονός ότι η αποκατάσταση της δημοκρατίας την 24η Ιουλίου κάθε χρόνου δεν γιορτάζεται, όπως θα έπρεπε. Είναι γεγονός ότι απουσιάζουν οι εκδηλώσεις εκείνες, οι οποίες θα συντηρούσαν και θα ενεργοποιούσαν μνήμες, προκειμένου αυτές οι μνήμες να μη λειτουργούν μουσειακά αλλά να ενεργοποιούν τους πολίτες και να καθιστούν την κοινωνία, κοινωνία των ενεργών πολιτών.
      Έχω την άποψη, παρά το γεγονός ότι συμφωνώ με πάρα πολλά απ’ αυτά. που ο συνάδελφος κ. Κρητικός είπε, ότι καμία πρόταση νόμου δεν μπορεί να δώσει απάντηση στα ερωτήματα που υπάρχουν, γιατί η συλλογική μνήμη έχει ασθενήσει, γιατί έχει ξεθωριάσει αυτή η μνήμη και γιατί όλος αυτός ο αντιδικτατορικός αγώνας όλων των πολιτών έχει ξεχαστεί.
      Εμείς, παρά το γεγονός ότι η Αριστερά έδωσε αίμα, είχε θυσίες, εξορίες, φυλακίσεις, εκτοπίσεις, δε θέλουμε να μονοπωλήσουμε. Αναγνωρίζουμε και τιμούμε τη συμβολή του οποιουδήποτε πολίτη όπου και αν ανήκει πολιτικά, μία συμβολή για την πτώση της δικτατορίας και την αποκατάσταση της δημοκρατίας.
      Με αυτές τις σκέψεις επαναλαμβάνω ότι συμφωνώ με πολλές από τις επισημάνσεις του συναδέλφου μου. Επειδή όμως δεν πιστεύουμε ότι αυτά μπορούν να αντιμετωπιστούν με προεδρικά διατάγματα ή με διατάξεις νόμου, δεν θα ψηφίσω την πρόταση του συναδέλφου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βερυβάκης.
      ΕΛΕΥΘΕΡΙΟΣ ΒΕΡΥΒΑΚΗΣ: Κυρία Πρόεδρε, κυρίες και κύριοι Βουλευτές, το κατώφλι αυτού του κτηρίου, του ναού της δημοκρατίας, το πέρασα πριν από είκοσι επτά χρόνια. Προκαλώ τον οποιονδήποτε να μου πει, αν θυμάται, αν ποτέ με μία εξαίρεση, η οποία αναφέρεται σε μία άλλη πρόταση του Παναγιώτη Κρητικού για ένα άλλο θέμα αντίστασης πάνω στο οποίο δεν ήμασταν σύμφωνοι, έχω ποτέ μιλήσει είτε για τη δικτατορία είτε για τους αγώνες των αντιδικτατορικών αγωνιστών είτε για την οποιαδήποτε συνεισφορά οποιουδήποτε εντός ή εκτός αυτής της Αιθούσης σε εκείνον τον αγώνα. Τη συνειδητή σιωπή θεωρούσα και θεωρώ μία συνεισφορά για το κτίσιμο της δημοκρατίας, γιατί πράγματι, αν τυχόν πηγαίναμε στο να δούμε ακριβώς τι και πώς είχε γίνει, θα ξαναρχίζαμε από την αρχή.
      Από αυτήν την πλευρά νομίζω ότι νομιμοποιούμαι να κάνω μερικές γενικές παρατηρήσεις αυτήν τη στιγμή πάνω σε αυτό το θέμα, το οποίο πρέπει να σας πω ότι θεωρώ αφορμή και ευκαιρία και λιγότερο θέμα ανεξάρτητο και αυτοτελές.
      Η δικτατορία κατέρρευσε την 23η Ιουλίου 1974. Και κατέρρευσε, γιατί δεν κατάφερε να νομιμοποιηθεί εσωτερικά, επειδή δεν την ανεγνώρισε ο λαός. Δεν κατάφερε να αναγνωριστεί εξωτερικά, γιατί δεν την ανεγνώρισε η διεθνής κοινότητα. 
      Είναι χαρακτηριστικό και πρέπει να λέγεται -γιατί πρέπει επιτέλους να αρχίσουμε να λέμε μερικές αλήθειες προς όλες τις κατευθύνσεις, όποιος και αν είναι αυτός ο οποίος δέχεται τους επαίνους ή τα βόλια- ότι πράγματι και στο εσωτερικό, που δεν υπήρξε εμφανής λαϊκός αγώνας πριν να ωριμάσουν οι συνθήκες, και στο εξωτερικό, όπου υπήρξαν πολλές αντιφατικές κινήσεις, η δικτατορία δεν έγινε αποδεκτή και έτσι δεν μπορούσε να σταθεί.
      Θα ήθελα να αναφέρω δύο πράξεις για το εξωτερικό, οι οποίες συνήθως δεν αναφέρονται ούτε σε ειδικά μελετήματα που υπάρχουν πάνω σε αυτό το θέμα.
      Πρώτον, θέλω να πω ότι η δικτατορία μέχρι την 13η Δεκεμβρίου του 1967 δεν αναγνωρίσθηκε ούτε από τις Ηνωμένες Πολιτείες που γνωρίζουμε ποια συμμετοχή είχαν.
      Δεύτερον, η Ελλάδα απεβλήθη από το Συμβούλιο της Ευρώπης το 1969.
      Τρίτον, οι συζητήσεις, οι οποίες έγιναν στη Γερουσία των Ηνωμένων Πολιτειών, το 1972 ουσιαστικά προειδοποιούσαν τους πάντες ότι και επισήμως η Αμερική ετοιμαζόταν να την αλλάξει. Το πώς δεν το ξέραμε. Το γιατί το ξέραμε αλλά δεν το είχαμε δει.
      Πρέπει επιτέλους κάποτε να αρχίσει να λέγεται η αλήθεια γι’ αυτήν την περίοδο όπου πράγματι φαίνεται, είτε από αισθήματα ενοχής, είτε από τα δικά μας αισθήματα συναδέλφωσης, ότι δεν ανοίγουν ειλικρινώς τα πάντα. Δεν τα φωτίζουν όλα. Έτσι μπορούμε να πούμε ότι τελικά απεβλήθη η δικτατορία και πριν από την Κύπρο αλλά και για την Κύπρο. Απεβλήθη διότι ήθελαν όλοι δημοκρατία και βεβαίως απεβλήθη για την Κύπρο. Απ’ αυτήν την πλευρά είναι λάθος, και αν θέλετε, και σκόπιμη παραμόρφωση να λέμε μόνο ότι υπάρχει η 24η. Υπάρχει και η 23η. Και πάνω σ’ αυτό που είναι πολιτικά σημαντικό, θα μείνω λίγο. Θα σας πω ότι και η περίφημη πολιτικοποίηση του Παπαδόπουλου, που είχε πολλά στάδια, δεν πέτυχε, διότι ο λαός βασικά δεν το ήθελε και κάποιοι πολιτευόμενοι που έκαναν πολλές επαφές, δεν θα είχαν μοίρα. Και βεβαίως δεν θα πετύχαινε και η πολιτικοποίηση του Ιωαννίδη, διότι το αυτό  ήθελε και εκείνος, απλώς με παραλλαγές στα συντάγματα που ετοιμαζόντουσαν να φέρουν. Αυτά είναι πια γνωστά σε όσους μελετούν τα θέματα και απ’ αυτήν την πλευρά, ας είναι ήσυχοι αυτοί που θέλουν να γράψουν κάποτε ιστορία. Θα τη γράψουν με τα πραγματικά στοιχεία. Αυτό σημαίνει πάντως ότι ακόμη πρέπει να έχουμε την εθνική ομοψυχία γύρω από τη δημοκρατία. Ο λαός αρνήθηκε τότε να συμμετάσχει με τον τρόπο του. Μερικοί πρωτοπόροι από την πρώτη μέρα είπαν το όχι, μερικοί βεβαίως περίμεναν και ήρθαν μέχρι την τελευταία στιγμή και οι περισσότεροι μέχρι και αυτήν τη στιγμή. Είναι πικρό αλλά είναι αληθινό ότι στρατολογεί η δημοκρατία «πιστούς» τάχα στο όνομα του αγώνα κατά της χούντας. Δεν είναι, όμως, εκεί το θέμα μας. Το θέμα μας ήταν και είναι ότι πράγματι υπήρξε μια αποβολή του αυταρχισμού με τη μορφή της δικτατορίας και νομίζω ότι και τώρα θα συντελεστεί όσο μπορεί και όπως μπορεί, εάν και όσο αποτολμάται, γιατί αποτολμάται και σήμερα από άλλες δυνάμεις, οι οποίες έχουν μεταμορφωθεί ουσιαστικά σε «φίλες» αλλά είναι στην ουσία εχθρικές στη δημοκρατία. Πάντως με την ίδια δυνατότητα ή, αν θέλετε, επιβολή απέναντι στα δικαιώματα του λαού.
      Απ’ αυτήν την πλευρά θα έλεγα ότι είναι διπλή η αποστολή του εορτασμού εκτός ή εντός εισαγωγικών. Όλα αυτά τα οποία είπε ο Παναγιώτης Κρητικός είναι όλα αυτά τα οποία συζητά όλη η Ελλάς και το ξέρει όλη η Ελλάς. Κυρίως δεν είναι για να εορτάσει, αλλά κυρίως για να επιβεβαιώσει την εμμονή σε ορισμένες αξίες. Και πράγματι απ’ αυτήν την πλευρά η 23η Ιουλίου θα έπρεπε εδώ στο Κοινοβούλιο να είναι η ευκαιρία και η αφορμή για να διαδοθεί πάλι η αιωνίως υπάρχουσα, αλλά πάντα έχουσα ανάγκη ανανέωσης θέληση των γνησίων αξιών της δημοκρατίας. Διότι τι έχουμε πάθει και το ξέρουμε πάρα πολύ καλά; Δεν έχει εχθρούς η δημοκρατία, έχει «φίλους». Αλλά από κει και πέρα αυτοί οι περίφημοι «φίλοι» της δημοκρατίας εργάζονται για τις ασθένειες της δημοκρατίας. Γιατί η δημοκρατία ξέρουμε πάρα πολύ καλά ότι είναι το χειρότερο των πολιτευμάτων με εξαίρεση όλα τα άλλα, αλλά αυτό δεν σημαίνει –ολωσδιόλου το αντίστροφο- ότι δεν έχει ελαττώματα ή αδυναμίες. Δεν παρουσιάζει «ασθένειες».
      Ακριβώς γι’ αυτόν το λόγο θα έλεγα ότι θα πρέπει να μην επιτρέψουμε την κατολίσθηση, τη μεταλλαγή σε αντιδημοκρατία και αυτό ζούμε. Η κατολίσθηση και μεταλλαγή γίνεται με ευθύνες όλων μας και ημών των σιωπούντων. Και εμείς που σιωπήσαμε, όσο καιρό σιωπήσαμε και σιωπούμε, χάριν ορισμένων σκοπιμοτήτων βεβαίως συμμετέχουμε στην ευθύνη. Αλλά δεν είναι δυνατόν αυτό να συμβαίνει επ’ άπειρον. Εντάξει είναι εύκολο να κερδίζει κάθε «μπαγαπόντης» τον πρώτο, δεύτερο, τρίτο γύρο, αλλά να δούμε τελικά αν θα κερδίσει από τη μετατόπιση ουσιαστικά της δημοκρατίας από εκεί που πρέπει να βρίσκεται, εδώ στην «Πνύκα των Αθηνών», μέσα στο Κοινοβούλιο και όχι στα διάφορα κέντρα και παράκεντρα εξουσίας, τα οποία είτε υπαγορεύουν είτε επιβάλλουν τη θέλησή τους, στο όνομα μιας -πολλές φορές- ψευδεπίγραφης δημοκρατίας.
      Γι’ αυτό χρειάζεται και η ιστορία της Αντίστασης και η αναφορά στους ήρωες της Αντίστασης και στις αξίες της Αντίστασης, ακόμη και αν δεν υπάρχει γενική συμφωνία.
      Σύμφωνοι, λοιπόν, να παραπέμψουμε όλα όσα έπρεπε τότε, γιατί το μέλλον είναι αυτό το οποίο ανήκει στους λαούς, αλλά η μνήμη είναι ιερή παρακαταθήκη όλων, ιδιαίτερα της νεολαίας, για την οποία πρέπει όλοι εμείς να έχουμε την ύψιστη αφοσίωση και αν θέλετε μέριμνα. Αυτή πρέπει να είναι παρούσα. Δεν είναι δυνατόν να απουσιάζει οποιαδήποτε αναφορά από τα ελληνικά βιβλία ακόμη και στο γεγονός αυτό καθεαυτό. Δεν είναι δυνατόν ουσιαστικά να μην αναφέρεται από όλους και όσους μέσα σε αυτήν την Αίθουσα ουσιαστικά υποτίθεται ότι υπηρετούμε τη δημοκρατία.
      Η δημοκρατία δεν προήλθε από παρθενογένεση και δεν θα ξαναγίνει, εύκολα άξια ονόματός της, του αν υποθέσουμε ότι θα υπάρξει οποιαδήποτε «παρέκληση» και παρεκτροπή προς αντιδημοκρατικές κατευθύνσεις. Η γέννηση της Δημοκρατίας και η «συντήρησή» της «ήλθε» από αγώνες και αυτούς τους αγώνες πρέπει να τους θυμόμαστε και να τους τιμάμε όχι γιατί πρέπει να φτιάξουμε «κενοτάφιο ηρώων» αλλά πρέπει να έχουμε ζωντανές αξίες, οι οποίες αυτές καθεαυτές θα μπορούν ανά πάσα στιγμή να υπάρχουν.
      Κατεβαίνοντας από το Βήμα δηλώνω ότι ψηφίζω την ιδέα σε αυτό το Κοινοβούλιο να υπάρξει επίσημα η 23η ως ημέρα που θα τιμά την απόκρουση της δικτατορίας από τον ελληνικό λαό και από όλους τους δημοκράτες σε όλα τα μέρη της γης. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, αγαπητοί συνάδελφοι, η συνολική προσέγγιση επί της ουσίας του ζητήματος περί δημοκρατίας, η συνολική προσέγγιση της περιόδου και κυρίαρχα εκείνης της ημέρας, δεν θα μπορούσε να με αφήσει αδιάφορο και επωφελούμαι ως εκ τούτου να πω και εγώ δύο κουβέντες.
      Ακούστηκε εν τη ροή της συζήτησης, από πλευράς Έδρας, ότι ο Πρωθυπουργός και άλλα στελέχη της Κυβέρνησης συμμετείχαν σε αυτήν την προσπάθεια και την αγωνιστική και ύστερα αποκατάστασης της δημοκρατίας. Εγώ δεν θα το αντικρούσω αυτό, προς Θεού, πρέπει όμως να συμφωνήσουμε ρητά, πανηγυρικά, διότι πολλές φορές οι διακηρύξεις μας δεν είναι πλήρως βάσιμες, ότι πραγματικά πρωταγωνιστής στην αποκατάσταση της δημοκρατίας υπήρξε ο λαός. Δεν αρκεί όμως μόνο αυτό, αν θέλετε, σε επίπεδο αγώνα, αν δεν υπάρχει κάποιος που να πρωταγωνιστήσει, κάποιος ο οποίος να είναι ο ηγέτης, κάποιος ο οποίος θα ορίσει τις κατευθυντήριες αρχές, αν δεν υπάρξει κάποιος ο οποίος να έχει συγκεκριμένες στοχεύσεις, να είναι καθοδηγητής πραγματικά. Δεν άκουσα, λοιπόν, σε αυτήν την επιβαλλόμενη προσέγγιση συνολικά της αλήθειας, μια κουβέντα για τον αείμνηστο Εθνάρχη Κωνσταντίνο Καραμανλή.
      Το λέω μετά σθένους αυτό διότι παρήλθε εκείνη η περίοδος, η κοντινή σε σχέση με την 24η Ιουλίου περίοδος των αντιθέσεων των πολιτικών, περίοδος που ήταν πολιτικός αρχηγός ο αείμνηστος Εθνάρχης, παρήλθε εκείνη η περίοδος και συνάγουμε ένα αδιαμφισβήτητο συμπέρασμα, εκτός εάν για κάποιους λόγους, επικοινωνιακούς κάποιες φορές το εξωτερικεύουμε και το εκδηλώνουμε, υπάρχει μια συναντίληψη ότι πραγματικά ο Κωνσταντίνος Καραμανλής έπαιξε ορθότατα, πέραν πάσης προσδοκίας, αυτόν το ρόλο του πρωταγωνιστή, του καθοδηγητή, του έχοντος στοχεύσεις, κατευθυντήριες αρχές, του λειτουργούντος αταλάντευτα, απερίσπαστα στην εδραίωση της δημοκρατίας και τη διαμόρφωση εκείνων των συνθηκών τόσο στον εξωτερικό τομέα όσο και στον εσωτερικό, εκείνων των συνθηκών που προδιαγράφουν μια πορεία πραγματικά δημοκρατική, πορεία πραγματικά εξέλιξης σε  όλους τους τομείς της κοινωνικής και οικονομικής ζωής, μέγα ζητούμενο, εν μέσω μάλιστα και των, κατ’ εκείνη την περίοδο, αλλά και ύστερα, διαμορφωθεισών αλλά και διαμορφούμενων συγκυριών σε διεθνές επίπεδο.
      Θέλω, λοιπόν –επωφελούμαι- να επισημάνω ότι πραγματικά η συμβολή του Κωνσταντίνου Καραμανλή, αυτή η πρωταγωνιστική, η καθοδηγητική στην πορεία του λαού μας, πρέπει να «υμνολογείται». Αυτή η πρωταγωνιστική του συμβολή έχει διαμορφώσει και τις συνθήκες μιας Ελλάδος ισχυρής, την οποία επιδιώκουμε ακόμα να καταστήσουμε στον πρέποντα βαθμό ισχυρή με την έννοια ότι –και ειπώθηκε από τους λοιπούς ομιλητές- διατρέχουμε, δυστυχώς, μία περίοδο ιδιωτικοποίησης της δημοκρατίας σε αντίθεση με εκείνη την περίοδο που υπήρχε και η ομόθυμη στήριξη του Τύπου. Και αυτό είναι πάρα πολύ σημαντικό, είναι σημειολογικό. Υπήρχε, λοιπόν, η ομόθυμη στήριξη του Τύπου, διατρέχουμε τώρα μία περίοδο επικοινωνιακά που δεν υπάρχει αυτή η ομόθυμη ή, θα έλεγα, ποσοστιαίως, σε μεγάλο βαθμό, στήριξη σε πολιτικές επιλογές των εκάστοτε κυβερνώντων με την έννοια ότι συντείνουν πράγματι σε μία εξελικτική, κατά κυριολεξία, πορεία της δημοκρατίας.
      Τι θέλω να πω. Είναι επίκαιρο το ζήτημα να είμαστε ως πολιτικοί συνεπείς και αποτελεσματικοί, να είμαστε ως πολιτικοί συμβάλλοντες στην ποιότητα της δημοκρατίας, να είμαστε ως πολιτικοί εκείνοι που πραγματικά απαντούμε στα προβλήματα της κοινωνίας.
      Εγώ δεν μπορώ να μην πω σήμερα ότι η παρακαταθήκη για όλο τον πολιτικό κόσμο, παρακαταθήκη του αείμνηστου Εθνάρχου, ήταν ότι επεδίωξε από την πρώτη στιγμή -και είναι επίκαιρο το μήνυμα αν θέλετε και προς την ίδια κατεύθυνση και τώρα, δυστυχώς, πρέπει να κινούμεθα εντονότερα- περί ήρεμων πολιτικών παθών, ηρέμου πολιτικού κλίματος και διαμόρφωσης θεσμών τέτοιων που να μπορούν να προσαρμόζονται στις εκάστοτε δημιουργούμενες συνθήκες. Και επίσης ότι ο πολίτης πρέπει να είναι εργάτης της επιδιωκόμενης ευημερίας και νομέας, όμως, ταυτόχρονα, κοινωνός, συμμέτοχος αυτής της ευημερίας, για να μπορεί να νιώθει ασφαλής ο ίδιος για το παρόν και το μέλλον, αλλά να νιώθουν ασφαλή και τα παιδιά του για το παρόν και το μέλλον.
      Αυτές είναι παρακαταθήκες, είναι κατευθυντήριες αρχές, είναι, αν θέλετε, η κοίτη του ποταμού μέσα στην οποία πρέπει να λειτουργούμε, αφεθείσες από τον αείμνηστο Εθνάρχη, ο οποίος έπαιξε πρωταγωνιστικό ρόλο μαζί με το λαό μας όχι μόνο για την αποκατάσταση της δημοκρατίας, για την ύστερα εδραίωσή της, για τη διαμόρφωση στόχων και σε πολλές περιπτώσεις υλοποίησης στόχων, που διατηρούν την επικαιρότητά τους και που συντείνουν σε μία συνεχή συνέγερση, εγρήγορση των πολιτικών δυνάμεων.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Διότι πρέπει επιτέλους να αποδείξουμε κατά προσφορότερο, αποτελεσματικότερο τρόπο ότι εδώ βρισκόμαστε για να αντιμετωπίσουμε καθημερινά προβλήματα του λαού και να αναθαρρήσουμε ως πολιτικοί, να μην είμαστε μέρος αυτής της απαξιωμένης πλέον πολιτικής διαδικασίας. Πρέπει να είμαστε σε συνέγερση δυνάμεων, σε εγρήγορση, να συντείνουμε πραγματικά στην αναβάθμιση της πολιτικής ζωής του τόπου και οι παρακαταθήκες του πρωταγωνιστού της αποκατάστασης της δημοκρατίας πραγματικά να είναι οδηγός μας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατιάς)
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να ομιλήσει.
      Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, νομίζω ότι όλοι μας αναγνωρίζουμε τη δημοκρατική παιδεία και την ευαισθησία του συναδέλφου που προώθησε στη Βουλή αυτήν την πρόταση νόμου.
      Εγώ προσωπικά θέλω να αναγνωρίσω την ευαισθησία όλων των συναδέλφων που μίλησαν και όλων όσοι είναι μέσα στο Κοινοβούλιο. Νομίζω ότι δεν υπάρχει κανείς που δε θα ήθελε πραγματικά το σύνολο του λαού μας να έχει πλήρη γνώση όλων των γεγονότων που μεσολάβησαν κατά την περίοδο της δικτατορίας, όλων των αγώνων των επώνυμων και ανώνυμων Ελλήνων για να μπορέσουν να φτάσουν στο στόχο του ξεριζώματος της δικτατορίας από τον τόπο. Όλοι μας έχουμε χρέος να παλέψουμε για να γίνει αυτό.
      Όμως, σήμερα δεν μπορεί κανείς να παραγνωρίσει ότι η χώρα μας έχει εμπεδώσει μία δημοκρατία, που είναι πρωτόγνωρη σε τούτο τον τόπο, μία δημοκρατία που όχι απλώς δεν έχει να ζηλέψει τίποτα από τα καλύτερα δημοκρατικά πολιτεύματα όλου του κόσμου, αλλά αντίθετα μπορεί να αποτελέσει υπόδειγμα για πάρα πολλές προηγμένες χώρες. 
      Θεωρώ ότι αυτό ήταν μία κατάκτηση στην οποία συνέβαλαν όλα τα κόμματα που βρίσκονται ή που βρέθηκαν στη Βουλή μετά τη Mεταπολίτευση και όλες οι κυβερνήσεις που μεσολάβησαν από τότε μέχρι σήμερα. Αυτή είναι μία κατάκτηση που έχει οδηγήσει τη χώρα μας στο να μπορέσει να πάρει το δρόμο της ανάπτυξης, ώστε σήμερα η Ελλάδα να κατέχει μία αξιοζήλευτη θέση στον παγκόσμιο πίνακα των ανεπτυγμένων χωρών και να είναι πλέον μία ισχυρή χώρα και να μην είναι απλώς μία πρωταγωνίστρια στο χώρο της Βαλκανικής, αλλά μία χώρα που η φωνή της έχει διεθνές κύρος. Η Ελλάδα ανήκει πλέον στο «σκληρό πυρήνα» της Ευρώπης και μπορεί πολλές φορές να επιβάλει θέσεις.
      Εγώ θεωρώ ότι όλοι αυτοί που αγωνίστηκαν για να πέσει η δικτατορία δεν έχουν ανάγκη ούτε από μνημόσυνα ούτε από τις δικές μας φιλοφρονήσεις, ούτε από τις γιορτές ούτε από τα στεφάνια, όπως και όλοι αυτοί που αγωνίστηκαν σε όλους τους αγώνες που έχει κάνει το έθνος για να μπορέσει να κατοχυρώσει την εθνική του ανεξαρτησία, αλλά και τη λαϊκή κυριαρχία.
      Κατά την ημέρα της γιορτής της εμπέδωσης της δημοκρατίας, της 24ης Ιουλίου, εκτός από τον Πρόεδρο της Δημοκρατίας, που συμβολίζει την ενότητα του έθνους μας, καλούνται όλοι οι φορείς, όλοι οι εκλεγμένοι, οι Ένοπλες Δυνάμεις, δηλαδή καλούνται όλα εκείνα τα στοιχεία του έθνους που μπορούν, μαζί με τον Πρόεδρο της Δημοκρατίας, να συμβολίζουν την ενότητα και την πρόοδο του λαού μας.
      Εκτός, λοιπόν, από αυτήν τη γιορτή, έχουμε την επέτειο του Πολυτεχνείου, όπου πραγματικά τιμάται όλος ο αγώνας που έδωσε ο ελληνικός λαός με βασικότερο σύμβολό του την εξέγερση του Πολυτεχνείου και όλους τους αγώνες που έδωσαν οι διάφορες αντιστασιακές οργανώσεις.
      Κύριοι συνάδελφοι, ευτυχώς, αυτή η γιορτή μέχρι σήμερα είναι μία γιορτή ενότητας. Λέω το «ευτυχώς» για να πάω στο «δυστυχώς» για μία άλλη γιορτή που κι εκείνη συμβόλιζε την ενότητα του λαού μας σε μία σημαντική για το έθνος περίοδο, την περίοδο της Κατοχής. Συμβόλιζε την ενιαία Εθνική Αντίσταση. Αυτή η γιορτή σήμερα συμβολίζει τη διάσπαση, διότι αυτή η γιορτή, όπως ξέρετε πολύ καλά, δε γιορτάζεται μία συγκεκριμένη μέρα, αλλά γιορτάζεται δύο συγκεκριμένες μέρες που απέχουν μεταξύ τους μία εβδομάδα. Γίνεται ένας επίσημος εορτασμός στον οποίο υπάρχει μία μεγάλη συμμετοχή και γίνεται άλλος ένας εορτασμός, στον οποίο επίσης υπάρχει μία μεγάλη συμμετοχή.
      Αυτά τα θέματα δεν μπορούμε να τα λύσουμε; Δεν πιστεύουμε, δηλαδή, ότι δεν πρέπει να υπάρχουν κινήσεις καπηλείας ή κινήσεις «καπελώματος» κάποιων από κάποιους άλλους; 
      Εγώ νομίζω ότι αυτό είναι ένα σοβαρότατο θέμα που κάποια στιγμή πρέπει να απασχολήσει όλους μας. Πρέπει να δούμε πώς θα μπορέσει με μία κουβέντα μέσα στη Βουλή αυτός ο εορτασμός του συμβόλου της ανατίναξης της γέφυρας του Γοργοποτάμου, δηλαδή του συμβόλου της ενιαίας Εθνικής Αντίστασης, να γίνει ξανά ένας πανεθνικός ενωτικός εορτασμός.
      Και όσον αφορά αυτά που μεγάλη δημοκρατική ευαισθησία και ο κ. Κρητικός αλλά και οι άλλοι συνάδελφοι τόνισαν για τη μνήμη των αγωνιστών στην περίοδο της δικτατορίας, θέλω να πω ότι η Κυβέρνηση εκτιμά πως και η γιορτή της δημοκρατίας της 24ης Ιουλίου, αλλά και ο εορτασμός της επετείου του Πολυτεχνείου καλύπτουν όλες αυτές τις ανάγκες, οι οποίες φάνηκαν από την εισήγηση του κ. Κρητικού.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, αισθάνθηκα την ανάγκη να ζητήσω το λόγο, γιατί θεωρώ ότι και η πρόταση του κ. Κρητικού όσο και το πρόσωπό του θα πρέπει με αυτήν την πρωτοβουλία και να τιμηθούν και να αναδειχθούν οι πολιτικές προεκτάσεις της πρωτοβουλίας που είχε.
      Αισθάνομαι ιδιαίτερα υποχρέωση να τονίσω ακόμα ότι για το ΠΑΣΟΚ αυτή η πρωτοβουλία οφείλει και πρέπει να είναι μια πρωτοβουλία, η οποία πρέπει να ενεργοποιεί όλους μας και στην ηθική διάσταση των αξιών που συμβολίζει η πρόταση του συναδέλφου και στο πολιτικό σκέλος του προβληματισμού που πρέπει να αναπτύσσεται και στην ιστορική διάσταση που πρέπει να υπογραμμίζεται, αλλά πάνω από όλα, όμως, στον παιδαγωγικό και προσανατολιστικό χαρακτήρα που πρέπει να έχουν αυτές οι πρωτοβουλίες. 
      Κατά την άποψή μου αυτή η πρωτοβουλία του εκλεκτού συναδέλφου κ. Κρητικού είναι και μια έκφραση αγωνίας ότι στις μέρες μας η πολιτική με την έννοια του διαλόγου, της αντιπαράθεσης έχει υποχωρήσει και στη θέση της τείνει να επικρατήσει ο εντυπωσιασμός, η ατάκα της μιας στιγμής και η παθητικοποίηση.  Με αυτήν την έννοια ορθώς, λοιπόν, σήμερα γίνεται αυτή η συζήτηση, αναδεικνύεται αυτό το ζήτημα και τίθεται επί τάπητος το ζήτημα του περιεχομένου της δημοκρατίας, όχι μόνο στις μέρες που περάσαμε αλλά και στις μέρες που έρχονται. Διότι κανείς δεν μπορεί να αμφισβητήσει ότι η περίοδος από τη Μεταπολίτευση και μετά ήταν μια δημιουργική πολιτική περίοδος όπου το σύνολο της ελληνικής κοινωνίας και το σύνολο των πολιτικών κομμάτων συνέβαλαν αποφασιστικά στην εμπέδωση της δημοκρατίας, μια εμπέδωση που αποτελεί μια ποιότητα σε σχέση με τις λειτουργίες της δημοκρατίας και στις άλλες ευρωπαϊκές χώρες. 
      Έχουμε κάνει πάρα πολλά βήματα στη λειτουργία του δημοκρατικού μας πολιτεύματος και στην προώθησή του. Από την άλλη, όμως, πλευρά οι ίδιοι εμείς, οι πολιτικοί εκφραστές των κοινωνικών ανησυχιών, πρέπει να αναγνωρίσουμε ότι επειδή η κοινωνία έχει αλλάξει, επειδή η οικονομία σε όλο τον κόσμο με την παγκοσμιοποίηση πάει να κυριαρχήσει πάνω στην κοινωνία, άρα να υποκαταστήσει το ρόλο της πολιτικής, εμείς οι ίδιοι πρέπει να είμαστε οι φορείς των δυνάμεων εκείνων που πρέπει να αρχίσουμε να ψάχνουμε το περιεχόμενο της εμβάθυνσης της δημοκρατίας. Το βάθεμα της δημοκρατίας με την έννοια της αντιστοίχισης με την κοινωνική ανάγκη, ανησυχία και την κοινωνική αγωνία είναι ένα θέμα επίκαιρο για το οποίο κάθε προοδευτικός πολίτης, κάθε προοδευτική δύναμη πρέπει με την κριτική του σκέψη και προτάσεις να συμβάλει.
      Έτσι, λοιπόν, εγώ πιστεύω ότι αν στη μια διάσταση της πρότασης του κ. Κρητικού, πρέπει να δούμε την ιστορία και την αποτύπωσή της με κριτική σκέψη, με ανησυχία, με βάση την ανάδειξη ενός συστήματος αξιών, αν στη μια πλευρά είναι το ιστορικό σκέλος, στην άλλη πλευρά του ρόλου μας πρέπει να είναι η προοπτική, το βάθεμα της δημοκρατίας και η αυτονομία του ρόλου της. Γι’ αυτό κατά την άποψή μου είναι προφανές ότι οι εκδηλώσεις, όχι μόνο την 24η, όχι μόνο την 23η που είπε πριν ο κ. Βερυβάκης, οι εκδηλώσεις που σχετίζονται με την αποκατάσταση της δημοκρατίας πρέπει να αποκτήσουν και ένα βαθύ πολιτικό περιεχόμενο. Πιστεύω ότι είναι μια πάρα πολύ καλή ευκαιρία αυτή η συζήτηση να μας προβληματίσει όλους, ώστε να δούμε  σύγχρονες μορφές εκδηλώσεων πάνω στη μνήμη αυτού του γεγονότος που πρέπει να συμπεριλαμβάνουν και τον παιδαγωγικό και τον ιστορικό, αλλά και τον πολιτικό χαρακτήρα. Να αρχίσουμε να συζητάμε πλέον για τα μέτρα εκείνων των πολιτικών που χρειάζονται προκειμένου ο πολίτης να αισθανθεί πιο δυνατός στην άσκηση της εξουσίας, στον έλεγχο της εξουσίας, στη συμμετοχή του στην εξουσία.
      Το ΠΑΣΟΚ έχει αυτές τις ανησυχίες. Με τις προτάσεις που ήδη θέτει για διάλογο και αφορούν το διοικητικό σύστημα της χώρας, το πολιτικό σύστημα της χώρας, τη διαδικασία εκφράσεων των κοινωνιών, ανοίγει μία τέτοια αντζέντα προκειμένου να εμβαθύνουμε τη δημοκρατία, να τη φέρουμε πιο κοντά στον πολίτη να γίνει πιο χρηστική για τις ανάγκες των πολιτών.
      Κατά τη γνώμη μου, λοιπόν, αυτός ο πολιτικός διάλογος θέλει και την αντιπαράθεση και τη σύνθεση, αλλά και τη δύναμη της αμφισβήτησης.
      Η πρόταση, λοιπόν, του συναδέλφου είναι μια πρόταση-ευκαιρία για να ξαναπροσδιορίσουμε κάποια χαρακτηριστικά του ρόλου και της δράσης μας.
      Πιστεύω ότι μπορεί να αποτελέσει ένα ερέθισμα, ώστε και το Κοινοβούλιο να δει με αφορμή την επέτειο αυτών των γεγονότων μια σειρά από άλλες εκδηλώσεις. Και ο χώρος της αυτοδιοίκησης και ο συνδικαλιστικός χώρος και ο χώρος των κομμάτων μπορούμε να δούμε τον εμπλουτισμό αυτών των εκδηλώσεων, ώστε όχι μόνο να υπενθυμίζουν το ιστορικό γεγονός, αλλά να δείχνουν και το δρόμο ότι η συνέχεια περνάει μέσα από την αμφισβήτηση, τη θέση και τη δράση. 
      Πιστεύω, λοιπόν, ότι ήταν μια χρήσιμη συζήτηση και ότι όλα αυτά μπορούν να αποτελέσουν ένα πεδίο πρωτοβουλιών και της Κυβέρνησης και των κομμάτων που συνθέτουν σήμερα τον πολιτικό χάρτη.
      Τέλος θα μου επιτρέψετε να κάνω μόνο ένα σχόλιο. Είναι λάθος, αδικούμε τη δημοκρατία, αδικούμε τους αγώνες για ένα γεγονός που ολόκληρος ο ελληνικός λαός με τον τρόπο του αμφισβήτησε, συμμετείχε και προσπάθησε να αποκαθηλώσει αυτήν τη δράση της δικτατορίας και του φαινομένου αυτού του φασισμού γενικότερα, είναι λάθος να επιχειρούμε να το επιμερίσουμε σε λιγότερο ή περισσότερο προβεβλημένους. Κατά την άποψή μου πρωταγωνιστής στην εμπέδωση της δημοκρατίας ήταν ο ελληνικός λαός, πρωταγωνιστής στη διαδρομή της ολοκλήρωσης της δημοκρατίας της χώρας μας ήταν όλες οι πολιτικές δυνάμεις, πολύ περισσότερο οι δυνάμεις εκείνες, οι οποίες με τους αγώνες, με τη δράση, με τα πρόσωπα έπαιξαν έναν καθοριστικό ρόλο στις μεγάλες ανατροπές που συντελέστηκαν για να μπορούμε σήμερα να εκφραζόμαστε πλουραλιστικά και αντιπροσωπευτικά.
      Γι’ αυτό νομίζω ότι δεν τιμά την ιστορική καταγραφή η ονοματολογία περιορισμένου χαρακτήρα. Όλες οι πολιτικές δυνάμεις και όλα τα κορυφαία πρόσωπα εκείνης της εποχής συνέβαλαν με τον τρόπο τους στη διαμόρφωση και στην ολοκλήρωση του πολιτικού μας συστήματος.
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης):  Κύριοι συνάδελφοι, έχω την τιμή να ανακοινώσω στο Σώμα ότι:
      1. Οι Υπουργοί Αιγαίου, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων και Οικονομίας και Οικονομικών κατέθεσαν σχέδιο νόμου: «Αποκατάσταση, προστασία και ανάδειξη του φυσικού και δομημένου περιβάλλοντος των Νησιών που υπάγονται στην αρμοδιότητα του Υπουργείου Αιγαίου».
      2. Οι Υπουργοί Εθνικής Άμυνας, Οικονομίας και Οικονομικών, Εργασίας και Κοινωνικών Ασφαλίσεων, Ανάπτυξης και Δικαιοσύνης κατέθεσαν σχέδιο νόμου: «Ρύθμιση θεμάτων συγχώνευσης εταιρειών ΕΒΟ Α.Ε. - ΠΥΡΚΑΛ Α.Ε.».
      Παραπέμπονται στην αρμόδια Διαρκή Επιτροπή.
      Το λόγο έχει ο κ. Κρητικός προκειμένου να δευτερολογήσει.
      ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, τη βασική επιχειρηματολογία μου την ανέπτυξα κατά την εισήγηση στην πρωτολογία.
      Θα απαντήσω σε ορισμένες παρατηρήσεις, γιατί θεωρώ αναγκαίο να προκύψουν ορισμένα θετικά συμπεράσματα απ’ αυτήν τη συζήτηση. Βεβαίως δεν είμαι ρομαντικός, δεν είμαι ούτε καν ονειροπόλος. Είμαι οπαδός του πολιτικού ρεαλισμού και δεν διεκδικώ την ψευδαίσθηση ότι η Πλειοψηφία θα αποδεχτεί αυτήν την πρόταση. Ωστόσο όμως πρέπει να γίνει συνείδηση ότι το περιεχόμενο, το κοσμικό, το πανηγυρικό που έχει λάβει χώρα εδώ και είκοσι εννέα χρόνια, θα πρέπει να περιοριστεί τουλάχιστον. Δεν μπορείς να πανηγυρίζεις την αποκατάσταση της δημοκρατίας, όταν κοιτάς τον ουρανό -και εδώ είναι ο ρομαντισμός μου- και νομίζεις τα άστρα του καλοκαιρινού ουρανού είναι οι ψυχές των μαρτύρων της κυπριακής τραγωδίας. Δεν μπορείς να περιφέρεσαι μ’ ένα ουίσκι στο χέρι κάτω από τις ψυχές των μαρτύρων. Και δεν έχει καμία διάθεση προβολής αγωνιστών αυτή η πρόταση. Είναι μακριά από αυτούς αυτή η υπεροψία. Ο πραγματικός αγωνιστής –και ο ελληνικός λαός είναι πραγματικός αγωνιστής- και οι επιμέρους εκφραστές του επίσης, διακρίνονται από ένα στοιχείο: Τη σεμνότητα. Είναι συνυφασμένο το αγωνιστικό φρόνημα με τη σεμνότητα. Δεν είναι αναπόσπαστη από αυτό. Κατά συνέπεια δεν τίθεται θέμα καμιάς προσωπικής αναγνώρισης. Η δημοκρατία όμως αξιώνει να αναδειχτούν οι αρχές και οι αρετές του δημοκρατικού πολιτεύματος και να ανακύψει από συζητήσεις, από διάλογο και προβληματισμό η υπεράσπιση της δημοκρατίας. Στην πολιτική της διάσταση, στην κοινωνική της διάσταση και στην εθνική της διάσταση σήμερα με την απειλή των λαών από την παγκοσμιοποίηση που επιδιώκει την κυριαρχία με τη συρρίκνωση και εθνικών δικαιωμάτων. 
      Δεν είπα και δεν υποστηρίζει η πρόταση ότι οι επέτειοι επιβάλλονται με νόμους σε καμία περίπτωση. Διαμορφώνονται από τις συνθήκες των γεγονότων με ορόσημο την κορύφωσή τους. Και βεβαίως ένα προεδρικό διάταγμα προσδιορίζει τα πλαίσια οργάνωσης αυτής της επετείου. Προεδρικό Διάταγμα καθιέρωσε την 25η Μαρτίου 1981 ως επέτειο της Εθνικής Παλιγγενεσίας, στηριζόμενο στο μεγάλο γεγονός της Μονής της Αγίας Λαύρας. Η 28η Οκτωβρίου με προεδρικό διάταγμα προσδιορίστηκε ως αφετηρία του αντιφασιστικού αγώνα των Ελλήνων. Και από εκεί  και πέρα προσδιορίστηκε από τις ίδιες τις συνθήκες το περιεχόμενο του εορτασμού, το οποίο είναι εθνικό, πατριωτικό και στέλνει μηνύματα στις νέες γενιές, στέλνει μηνύματα στον ελληνικό λαό και βεβαίως τιμά τη μνήμη εκείνων, οι οποίοι προάσπισαν τις αξίες της ελευθερίας, της δημοκρατίας και του πολιτισμού.
      Είναι καιρός, λοιπόν, να δούμε το περιεχόμενο αυτού του εορτασμού το οποίο –εγώ δεν διαφωνώ με τον κ. Βερυβάκη- γιατί δεν διαφωνούμε με την καθιέρωση  ημέρας της 24 Ιουλίου ως ημέρα τιμής. Και για μένα κατέρρευσε η δικτατορία και το έχουμε συζητήσει αυτό.
      Και βεβαίως αυτήν την επέτειο την τιμά ο κόσμος της αντίστασης με την εκδήλωση που κάνει κάθε χρόνο από τότε στο κολαστήριο του ΕΑΤ-ΕΣΑ. Όπως είπα προηγουμένως, δεν αρκεί να εορτάζεται η επέτειος από τους φορείς, από το λαό. Πρέπει πρώτα η πολιτεία να επιβεβαιώσει αυτήν την τιμή με την παρουσία της εκεί που πρέπει και με την αποστολή μηνυμάτων σεβασμού και απότισης φόρου τιμής στους νεκρούς, χάριν στους οποίους οφείλουμε την ύπαρξή μας και ως πολίτευμα και ως πολίτες και ως πολιτικοί. Και επαναλαμβάνω επίσης ότι οι βασανισθέντες δεν έχουν καμία ανάγκη. Αυτοί ήταν οι τυχεροί. Και πολλοί εξ αυτών υπερτυχεροί, διότι ευτύχησαν να σταδιοδρομήσουν στο δημόσιο βίο. Δεν έχουν ανάγκη από καμία διάταξη. Οι νεκροί όμως έχουν ανάγκη από τιμή, όχι γι’ αυτούς καθαυτούς, αλλά για τις νέες γενιές οι οποίες δεν γνωρίζουν τους αγώνες και τις θυσίες αυτού του τόπου, το μαρτύριο αυτού του λαού στις δύσκολες ώρες της μαύρης νύχτας της δικτατορίας και δεν τα διδάσκονται, από παράλειψη της πολιτείας.
      Κύριε Υπουργέ, όλοι είμαστε ευαίσθητοι. Δεν αμφισβητείται η ευαισθησία κανενός. Εκείνο που έχει σημασία είναι πώς υλοποιείται η ευαισθησία, όταν οι συνθήκες το επιβάλλουν. Και η ευαισθησία υλοποιείται με τη διαμόρφωση συνθηκών και όρων τιμής και μνήμης και ανάδειξης των αξιών της δημοκρατίας και προάσπισής της. Η δημοκρατία έχει πάντοτε ανάγκη προάσπισης. Αν ο τρόπος που προβλέπεται στο μοναδικό άρθρο για την καθιέρωση ή την αλλαγή του εορτασμού του περιεχομένου δεν είναι πλήρης, θα μπορούσε να τροποποιηθεί προς την κατεύθυνση της δημιουργίας εκείνων των όρων και των προϋποθέσεων ούτως ώστε να αποκτήσει ουσιαστικό περιεχόμενο ο εορτασμός της αποκατάστασης της δημοκρατίας εδώ, στο ναό της, τη Βουλή των Ελλήνων με έναρξη τη δοξολογία στη Μητρόπολη, με τιμή προς τους Έλληνες νέους με τη δημιουργία Ινστιτούτου Δημοκρατίας και Μελέτης Κοινωνικών και Πολιτικών Προβλημάτων, με πρώτη αξία τα ατομικά δικαιώματα, τα οποία σήμερα υποχωρούν στο όνομα άλλων αξιών εντός ή εκτός εισαγωγικών. Και θα χρειαστεί να κάνουμε πάλι αγώνες ως εκπρόσωποι του λαού και ως πολίτες, για να προασπίσουμε ατομικά δικαιώματα, τα οποία είχαν κατακτηθεί και απειλούνται σήμερα σε πολλούς τομείς και επίπεδα. Δεν έχω χρόνο να γίνω αναλυτικός. Γι’ αυτό η επέτειος της δημοκρατίας θα άξιζε να αποτελέσει ημέρα αναφοράς στην προστασία των ατομικών δικαιωμάτων των Ελλήνων.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βερυβάκης.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, δεν νομίζω ότι κανείς νόμιζε πως από αυτήν τη συζήτηση πρότασης νόμου θα προκύψει οποιοδήποτε πρακτικό αποτέλεσμα. Ξέρουμε ότι κατά παγία αρχή –κακώς- η εκάστοτε παρούσα εξουσία απορρίπτει τις προτάσεις αυτής της Αιθούσης, αλλά πιστεύω ότι η απούσα εξουσία μπορεί να ωφεληθεί.
      Συνεπώς δεν είναι επί ματαίω η οποιαδήποτε κουβέντα. Και πρέπει να ακούσει η απούσα εξουσία.
      Αυτό που πρέπει να ακούσει είναι το εξής: Το πρόβλημα δεν είναι η οποιαδήποτε ημέρα, 23 ή 24, ημέρα Πολυτεχνείου ή οτιδήποτε άλλο. Και γι’ αυτό, κύριε Υπουργέ, με την απάντησή σας δεν νομίζω πως ούτε εσείς πρέπει να είσαστε ικανοποιημένος. Το πρόβλημα είναι ουσίας και δεν αφορά τόσο το παρελθόν όσο αφορά το παρόν και το μέλλον, για το οποίο ολοένα περισσότεροι ανησυχούν. Διότι ουσιαστικά η πολιτική εξουσία είναι άνευ εξουσίας. Συνεπώς η δημοκρατία είναι ακυρωμένη.
      Εγώ δεν έχω αντίρρηση να συναποδεχθώ το ρόλο του Κωνσταντίνου Καραμανλή μετά την 24η Ιουλίου. Αλλά ποιος θα απαντήσει στους Έλληνες για το διάστημα 21 Απριλίου 1967 έως 23 Ιουλίου1974. Εάν δεν έχει γνώμη και η πολιτεία, θα απαντήσουν άλλοι. Θα έρθει από δω κι από κει η οποιαδήποτε απάντηση. Δεν είναι όμως αυτό επιτέλεση χρέους απέναντι στο παρόν και το μέλλον. Και βεβαίως γι’ αυτό είναι απαραίτητο και το παρελθόν.
      Δεν ζητά, λοιπόν, κανείς να του αναγνωριστούν -τάχα τι;- όταν δεν τα επικαλέστηκε τότε που στο χρηματιστήριο αυτά εξαργυρώνονταν και γίνονταν «χρυσός». Ζητάω όμως να υπάρχει το ελάχιστο καθήκον ευαισθησίας για να καταλάβουμε και να συνεννοηθούμε εδώ ότι για εκείνο το διάστημα χρειάζεται ειλικρίνεια. Και για να υπάρξει ειλικρίνεια χρειάζεται να επιστρατευτούν και να καταγραφούν οι μνήμες από την παιδαγωγό-πολιτεία. Εάν αυτό το αγνοεί, θα το πληρώσει.
      Συνεπώς το θέμα δεν είναι να έρθουμε εδώ εις μίαν σεμνήν τελετήν για να πούμε και τούτα και τα άλλα. Το θέμα είναι να αισθανθεί και να συναισθανθεί κανείς ότι διαρκώς υποχωρεί η δημοκρατία που στηρίζεται στον απλό άνθρωπο, χάριν του οποίου υπάρχει και ο οποίος κάθε ημέρα αισθάνεται και πιο αποκλειόμενος. Και αν τυχόν τέτοιες στιγμές δεν αισθάνεται ότι επιτέλους τα πάντα εχάθησαν, τότε ποιος θα τον σώσει; Η δημοκρατία είναι ένα πολίτευμα –το είπα και προ ολίγου- το χειρότερο με εξαίρεση όλα τα άλλα, αλλά έχει ένα πράγμα: έχει ψυχή.
      Συνεπώς αυτοί οι οποίοι αγνοούν αυτό το πράγμα πρέπει να έχουν απέναντί τους κάποιον να τους το υπενθυμίζει. Εννοεί να το κάνει αυτό η πολιτεία ή δεν το εννοεί; Αυτή είναι η ουσία.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει άλλος να ομιλήσει επί της προτάσεως νόμου.
      Κηρύσσεται περαιωμένη η συζήτηση επί της αρχής της πρότασης νόμου αρμοδιότητος του Υπουργείου Εσωτερικών, Δημόσιας Διοίκησης και Αποκέντρωσης: «Για τον προσδιορισμό του περιεχομένου της 24ης Ιουλίου ως ημέρας αποκατάστασης της Δημοκρατίας».
      Οι αποδεχόμενοι την πρόταση νόμου παρακαλώ να εγερθούν.
      (Εγείρονται οι αποδεχόμενοι την πρόταση νόμου)
      Δεν ηγέρθη ο απαιτούμενος και προβλεπόμενος από τον Κανονισμό της Βουλής αριθμός Βουλευτών και η πρόταση νόμου αρμοδιότητος του Υπουργείού Εσωτερικών, Δημόσιας Διοίκησης και Αποκέντρωσης: «Για τον προσδιορισμό του περιεχομένου της 24ης Ιουλίου ως ημέρας αποκατάστασης της Δημοκρατίας» απορρίπτεται. 
      Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Ρύθμιση εκπαιδευτικών θεμάτων και άλλες διατάξεις».
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 13.08΄, λύεται η συνεδρίαση για αύριο ημέρα Παρασκευή 17 Οκτωβρίου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 4/3-10-2003 επερώτησης των Βουλευτών της Νέας Δημοκρατίας κυρίων Αθανάσιου Γιαννόπουλου, Αθανάσιου Κατσιγιάννη, Παναγιώτη Μελά, Γεωργίου Κωνσταντόπουλου, Σταύρου Καλογιάννη, Γεωργίου Ορφανού, Μιχάλη Λιάπη, Βασίλειου Μιχαλολιάκου και Νικήτα Κακλαμάνη προς τους Υπουργούς Υγείας και Πρόνοιας, Περιβάλλοντος, Χωροταξίας και Δημοσιών Έργων και Εσωτερικών, Δημόσιας Διοίκησης και Αποκέντρωσης, σχετικά με τη λειτουργία της Μονάδας Αποτέφρωσης στο Χώρο Υγειονομικής Ταφής Απορριμμάτων (Χ.Υ.Τ.Α.) Άνω Λιοσίων για νοσοκομειακά απορρίμματα απ’ όλη την Ελλάδα.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 16/10/03                  ΣΕΛ.153

