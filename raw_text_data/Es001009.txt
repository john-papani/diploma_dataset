
ΣΥΝΕΔΡΙΑΣΗ ΚΗ'
Δευτέρα 9 Οκτωβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α' ΕΙΔΙΚΑ ΘΕΜΑΤΑ
1. 'Αδεια απουσίας της Βουλευτού Ε. Παπαδημητρίου, Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουργών σε ερωτήσεις Βουλευτών,
3) Συζήτηση επικαίρων ερωτήσεων:

α) Προς τον Υπουργό Εθνικής Παιδείας και Θρησκευμάτων:
Ι) σχετικά με τη λήψη μέτρων επίλυσης του προβλήματος της σχολικής
στέγης στο Νομό Θεσσαλονίκης,
ΙΙ) σχετικά με την πλήρωση των κενών θέσεων σε διδακτικό προσωπικό
του Γυμνασίου Γαλατά,
β) Προς τον Υπουργό Γεωργίας, σχετικά με την καταβολή εθνικής προκαταβολής προς τους βαμβακοπαραγωγούς και ελαιοπαραγωγούς για τις ποσότητες που παρέδωσαν μέχρι 16-12-1999 κλπ.,
γ) Προς τον Υπουργό Υγείας και Πρόνοιας, σχετικά με τη στελέχωση του Κέντρου Υγείας Μεγάρων κλπ.,
5) Συζήτηση επερώτησης προς τον Υπουργό Γεωργίας, σχετικά με την
επίλυση των προβλημάτων του αγροτικού τομέα,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Ανάπτυξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της
Δημοκρατίας της Τουρκίας για συνεργασίας στον τομέα του τουρισμού",
β) Οι Υπουργοί Ανάπτυξης, Εξωτερικών, Εθνικής Οικονομίας και
Οικονομικών και Περιβάλλοντος, Χωροταξίας και Δημοσίων 'Εργων, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας για συνεργασία στους τομείς της επιστήμης και της τεχνολογίας".
γ) Οι Υπουργοί Μεταφορών και Επικοινωνιών, Εξωτερικών και Εθνικής
Οικονομίας και Οικονομικών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας για τις αεροπορικές μεταφορές μεταξύ και πέραν των αντίστοιχων εδάφων τους",
δ) Οι Υπουργοί Εθνικής Οικονομίας, Εξωτερικών και Ανάπτυξης, κατέθεσαν σχέδιο νόμου: "Κύρωση της Συμφωνίας μεταξύν της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων",
ΟΜΙΛΗΤΕΣ
1. Επί των επικαίρων ερωτήσεων:
ΑΡΓΥΡΗΣ Ι.,
ΛΕΒΕΝΤΗΣ Α.,
ΜΙΧΑΛΟΛΙΑΚΟΣ Β.,
ΞΗΡΟΤΥΡΗ ΑΙΚ.,
ΠΕΤΣΑΛΝΙΚΟΣ Φ.,
ΠΑΤΑΚΗΣ Ι.,
ΣΠΥΡΑΚΗ Χ.,
ΧΟΥΡΜΟΥΖΙΑΔΗΣ Γ.,
2. Επί της επερώτησης:
ΑΝΩΜΕΡΙΤΗΣ Γ.,
ΑΡΓΥΡΗΣ Ε.,
ΚΑΡΑΣΜΑΝΗΣ Γ.,
ΜΠΑΣΙΑΚΟΣ Ε.,
ΞΗΡΟΤΥΡΗ ΑΙΚ.,
ΠΑΠΑΔΟΠΟΥΛΟΣ Σ.,
ΠΑΤΑΚΗΣ Ι.,
ΠΟΛΥΖΟΣ Ε.,
ΣΠΥΡΟΠΟΥΛΟΣ Ρ.,
ΤΣΙΤΟΥΡΙΔΗΣ Σ.,
ΤΖΑΜΤΖΗΣ Ι.,
ΧΑΤΖΗΜΙΧΑΛΗΣ Ν.-Φ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
Σ Υ Ν Ο Δ Ο Σ Α' 
ΣΥΝΕΔΡΙΑΣΗ ΚΗ'
Δευτέρα 9 Οκτωβρίου 2000
----------


Αθήνα, σήμερα στις 9 Οκτωβρίου 2000 ημέρα Δευτέρα και ώρα 18.13' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Σταύρο Παπαδόπουλο, Βουλευτή Δράμας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 107/3-10-2000 επίκαιρη ερώτηση της Βουλευτού της
Νέας Δημοκρατίας κ. Θεοδώρας Μπακογιάννη προς τον Υπουργό Εξωτερικών, σχετικώς με τις καταγγελίες για νοθεία, κατά της Ελληνικής μειονότητας, στις πρόσφατες δημοτικές εκλογές στην Αλβανία, κλπ., διαγράφεται λόγω κωλύματος του αρμοδίου Υπουργού.
Η δεύτερη με αριθμό 114/4-10-2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων επίλυσης του προβλήματος της σχολικής στέγης στο Νομό Θεσσαλονίκης και η τρίτη με αριθμό 119/4-10-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Εθνικής Παιδείας και Θρησκευμάτων, Εθνικής Οικονομίας σχετικώς με τη λήψη των αναγκαίων μέτρων για την επίλυση του προβλήματος της σχολικής στέγης, στο Νομό Θεσσαλονίκης θα συζητηθούν από κοινού, επειδή αναφέρονται στο ίδιο θέμα.
Η επίκαιρη ερώτηση του κ. Χουρμουζιάδη έχει ως εξής:
"Σύμφωνα με τις τελευταίες εκθέσεις της Νομαρχίας Θεσσαλονίκης, τις συζητήσεις και αποφάσεις του νομαρχιακού συμβουλίου και τα δημοσιεύματα του Τύπου (που δεν αμφισβητήθηκαν) η κατάσταση όσον αφορά τη σχολική στέγη παραμένει τραγική.
Λειτουργούν σε διπλή βάρδια - ορισμένα και σε τριπλή - δύο χιλιάδες τριακοσίων σαράντα δύο τμήματα πρωτοβάθμιας και δευτεροβάθμιας εκπαίδευσης. Τριάντα εφτά σχολεία με τριακόσιους ογδόντα πέντε αίθουσες και οκτώ χιλιάδες πεντακόσιες μαθητές λειτουργούν σε ακατάλληλα κτίρια. Χρησιμοποιούνται τριακόσιες πενήντα μισθωμένες αίθουσες τις περισσότερες φορές σε χώρους εντελώς ακατάλληλους από κάθε άποψη. Λόγω της περιορισμένης χρηματοδότησης δεν μπορεί να προχωρήσει και η αγορά των απαραίτητων οικοπέδων για την ανέγερση νέων σχολικών κτιρίων.
Τα κονδύλια για την επισκευή και τη συντήρηση των διδακτηρίων έχουν
μειωθεί δραστικά και είναι τρεις-πέντε φορές κάτω από τις σταθερές ανάγκες. Επιβαρύνεται η Τοπική Αυτοδιοίκηση και εξαναγκάζεται να διαθέσει πόρους που προορίζονται για άλλες λαϊκές ανάγκες.
Με βάση τους υπολογισμούς της Νομαρχίας Θεσσαλονίκης απαιτούνται 70 δισ. σε σημερινές τιμές για να λυθεί το πρόβλημα των σχολικών κτιρίων του νομού. Οπότε τα 4,5 δισεκατομμύρια, τα οποία εξάγγειλε πρόσφατα ο Υφυπουργός Παιδείας, είναι φανερό ότι συντηρούν και διαιωνίζουν την απαράδεκτη αυτήν κατάσταση.
Ερωτάται ο κύριος Υπουργός: Προτίθεται η Κυβέρνηση να προχωρήσει στην
έκτακτη και γενναία χρηματοδότηση για τη λύση του οξύτατου και επείγοντος προβλήματος της σχολικής στέγης για το Νομό της Θεσσαλονίκης;"
Η επίκαιρη ερώτηση της κ. Ξηροτύρη-Αικατερινάρη έχει ως εξής:
"Κατά καιρούς η Κυβέρνηση εξαγγέλλει μεγάλα ποσά (άνω του ενός
τρισεκατομμυρίου) για εκπαίδευση σε νέες τεχνολογίες, όπως και στόχους για τη λειτουργία ολοήμερου σχολείου. Αντί αυτής της προοπτικής στη Θεσσαλονίκη αγωνιούμε να εξασφαλίσουμε έστω δύο κύκλους μαθημάτων έναντι τριών, να απαλλαγούμε από τα τριάντα δύο ακατάλληλα (πολλά με αμίαντο) λυόμενα σχολεία του μεγάλου σεισμού του 1978, να ενισχύσουμε τα μη αντισεισμικά κτίρια της ΜΟΜΑ και να προλάβουμε προς απαλλοτρίωση εξακόσια πενήντα στρέμματα γης. Σύμφωνα με τα στοιχεία της Ν.Α. Θεσσαλονίκης που πρόσφατα επιβεβαιώθηκαν από τον Υφυπουργό Παιδείας και σχετικό κλιμάκιο του ΟΣΚ, οι ανάγκες του νομού εκτιμώνται σε 75 δις δραχμές, για την οριστική λύση του προβλήματος στην επόμενη πενταετία και τη λειτουργία των σχολείων σ' έναν κύκλο.
Παράλληλα, για τη φετινή χρονιά: Κενές θέσεις παραμένουν πλέον των διακοσίων θέσεων εκπαιδευτικών στην Κεντρική Μακεδονία με αιχμή στη Θεσσαλονίκη, ενώ δεν εχει προβλεφθεί καμία αύξηση των κονδυλίων για τις πρόσθετες λειτουργικές δαπάνες των σχολείων, εν όψει και των ανατιμήσεων των καυσίμων.
'Εχουμε τέσσερις ερωτήσεις. Δεν είναι ο τρόπος που έχουμε συζητήσει
να κάνουμε τις επίκαιρες ερωτήσεις, κυρία συνάδελφε, αλλά εν πάση περιπτώσει θα τις διαβάσω τώρα στα γρήγορα. Είναι μία το πολύ δύο σε επίκαιρη ερώτηση.
Ερωτώνται οι κύριοι Υπουργοί:
1. Θα εκταμιευθεί άμεσα και πότε συγκεκριμένα το συνολικό ποσό των
3,5 ή 5 δισεκατομμυρίων δραχμών ώστε να προχωρήσει η ανέγερση των σχολικών συγκροτημάτων στη Θεσσαλονίκη;
2. Με βάση τις επαναδιαπιστωθείσες μεγάλες ανάγκες ποιο είναι το συνολικό ποσό που έχει εξασφαλισθεί από το Γ' Κοινοτικό Πλαίσιο Στήριξης και πώς θα κατανεμηθεί, ώστε μαζί με τις ετήσιες πιστώσεις από το πρόγραμμα δημοσίων επενδύσεων να υλοποιηθεί στην πενταετία το ειδικό πρόγραμμα σχολικής στέγης στη Θεσσαλονίκη;
3. Πώς θα καλυφθούν άμεσα οι κενές για φέτος θέσεις των εκπαιδευτικών, όπως και οι πρόσθετες λειτουργικές ανάγκες των σχολείων στους δήμους και ιδιαίτερα στους Καποδιστριακούς;
4. Στις παραπάνω ελλείψεις αν προστεθεί και η παντελής έλλειψη εκπαιδευτικού εξοπλισμού μήπως οδηγείται η εκμάθηση των Η/Υ στην πρωτοβάθμια εκπαίδευση, το ολοήμερο σχολείο, η εκπαίδευση στις νέες τεχνολογίες εκτός της κλασικής δημόσιας σχολικής στέγης και διαδικασίας". 
Ο Υφυπουργός Εθνικής Παιδείας και Θρησκευμάτων κ.Φίλιππος Πετσάλνικος
έχει το λόγο για έξι λεπτά.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Είναι αλήθεια ότι ο Νομός Θεσσαλονίκης και ιδιαίτερα το συγκρότημα
της πόλης της Θεσσαλονίκης, αντιμετωπίζει πρόβλημα σε σχέση με τη σχολική στέγη. Και αυτό είναι ένα πρόβλημα παλαιό. Και είναι ένα πρόβλημα παλαιό γιατί, εκτός των άλλων, δυστυχώς δεν είχε γίνει πριν από δεκαετίες σχεδιασμός σε ό,τι αφορά την εξασφάλιση οικοπέδων, με αποτέλεσμα στο κέντρο της Θεσσαλονίκης να έχουμε σχεδόν αξεπέραστο πρόβλημα εξασφάλισης κατάλληλων οικοπέδων.
Με βάση όμως την αναγκαιότητα που υπήρχε ξεκινήσαμε από το 1995
-ήμουν και τότε στο Υπουργείο Παιδείας- ένα πρόγραμμα ειδικής χρηματοδότησης που συμπεριελάμβανε και το Νομό Θεσσαλονίκης, με αποτέλεσμα στα χρόνια που ακολούθησαν, δηλαδή, από το 1995 μέχρι και σήμερα το 2000, το Υπουργείο Παιδείας να έχει χρηματοδοτήσει για το θέμα του εκσυγχρονισμού της σχολικής στέγης, τη Νομαρχιακή Αυτοδιοίκηση Θεσσαλονίκης με το ποσό των 31 δισεκατομμυρίων δραχμών. Αν σ' αυτά προσθέσουμε και περίπου 8 ή 9 δισεκατομμύρια που ήταν τα κονδύλια που από το νομαρχιακό πρόγραμμα, το περιφερειακό δηλαδή πρόγραμμα που διέθετε και η Νομαρχιακή Αυτοδιοίκηση, μιλάμε συνολικά για ένα πρόγραμμα 40 δισεκατομμυρίων δραχμών που έδωσε τη δυνατότητα να ανεγερθούν περί τις χίλιους διακόσιους τουλάχιστον νέες σχολικές αίθουσες στο Νομό Θεσσαλονίκης.
Επιπρόσθετα δε, ενημερώνοντας λέω ότι μέχρι το τέλος αυτού του έτους, του 2000, θα παραδοθούν άλλες εκατόν τριάντα πέντε σχολικές αίθουσες. 
Παρ' όλη αυτήν την πολύ μεγάλη προσπάθεια που έχει καταβληθεί και το μεγάλο έργο που έχει γίνει, εξακολουθεί και είναι οξύ το πρόβλημα της σχολικής στέγης. Γι' αυτό το λόγο άλλωστε θυμίζω ότι είχα επισκεφθεί και τον περασμένο Μάιο, αλλά και στο τέλος του περασμένου Αυγούστου, στις 28 Αυγούστου, τη Θεσσαλονίκη και συνεργαστήκαμε με την Τοπική Αυτοδιοίκηση, με τη Νομαρχιακή Αυτοδιοίκηση Θεσσαλονίκης, στην προσπάθεια να καταρτισθεί ένα ειδικό πρόγραμμα, όπως είχα ανακοινώσει, με ειδικά αυξημένη χρηματοδότηση για τα επόμενα χρόνια για το Νομό Θεσσαλονίκης. 
Παράλληλα είχαμε δεσμευθεί ότι μέσα στο Σεπτέμβριο θα επισκεπτόταν τη
Θεσσαλονίκη κλιμάκιο, που αποστέλαμε εδώ από την Αθήνα, του Οργανισμού Σχολικών Κτιρίων και της Διεύθυνσης Προγραμματισμού του Υπουργείου Παιδείας για να συνεργαστεί με τις υπηρεσίες και της πρωτοβάθμιας Τοπικής Αυτοδιοίκησης, δηλαδή τους δήμους, να ακτινογραφηθεί λεπτομερώς η κατάσταση και να γίνει ένας σαφής προγραμματισμός για να ξέρουμε και τα βήματα που θα πρέπει να γίνουν τα επόμενα χρόνια, αλλά για να γνωρίζουμε και το ακριβές ποσό των αναγκών, δηλαδή, τα κονδύλια που θα χρειαστεί να διατεθούν. Αυτό το κάναμε. Επί τέσσερις μέρες την προπερασμένη βδομάδα, είχα επισκεφθεί με το κλιμάκιο του ΟΣΚ τη Θεσσαλονίκη και τη Διεύθυνση Προγραμματισμού, όπως είπα, του Υπουργείου Παιδείας. Επί τέσσερις ημέρες στο Νομό Θεσσαλονίκης υπήρξε μια συστηματικότατη πλέον συνεργασία των υπηρεσιών μας και με τη Νομαρχιακή Αυτοδιοίκηση, αλλά και με τους επιμέρους δήμους και με βάση όλα αυτά τα στοιχεία, γίνεται αυτήν τη στιγμή επεξεργασία αυτού του προγράμματος του Υπουργείου Παιδείας.
Εκτιμώ ότι περίπου σε τρεις βδομάδες, μάλλον μέχρι τέλος αυτού του
μήνα, μέχρι τέλος Οκτωβρίου, θα είμαστε σε θέση να έχουμε πλέον πλήρως αποτυπωμένο αυτό το πρόγραμμα με τις ιεραρχήσεις του και βέβαια θα γνωρίζουμε επακριβώς και τα κονδύλια που χρειάζονται για την υλοποίηση αυτού του πενταετούς προγράμματος.
Με μια πρώτη εκτίμηση -αλλά είναι πρώτη εκτίμηση και γι' αυτό ίσως
είναι και παρακινδυνευμένη- εκτιμούμε ότι θα χρειαστούν περί τα 50 δισεκατομμύρια δραχμές για την υλοποίηση αυτού του προγράμματος, αλλά επαναλαμβάνω ότι τα ακριβή στοιχεία θα τα έχω στο τέλος του μήνα. Το ποσό δηλαδή των 70 δισεκατομμυρίων μάλλον είναι υπερβολικό. Αλλά εν πάση περιπτώσει, θα χρειαστούν σημαντικότατα κονδύλια για την υλοποίηση αυτού του ειδικού προγράμματος.
Σε συνεννόηση μάλιστα και με την περιφέρεια κεντρικής Μακεδονίας έχουμε αποφασίσει από τα αποκεντρωμένα κονδύλια που αφορούν το τρίτο περιφερειακό πρόγραμμα -όπου έχουμε αποκεντρώσει το μεγαλύτερο μέρος των κονδυλίων, δηλαδή χρηματοδοτήσεις που θα γίνουν και από το Γ' Κοινοτικό Πλαίσιο Στήριξης- να διατεθούν, περί τα δεκαπέντε έως τα δεκαοχτώ δισεκατομμύρια για τα επόμενα χρόνια και βέβαια το άλλο ποσό θα διατεθεί από το Υπουργείο Παιδείας, τόσο από τους εθνικούς πόρους, όσο και από τα τομεακά προγράμματα του Υπουργείου Παιδείας.
Στα πλαίσια αυτού του ειδικού προγράμματος, οι πρώτες εκτιμήσεις
είναι ότι θα χρειαστεί και ένα ποσό δέκα δισεκατομμυρίων δραχμών για την απόκτηση οικοπεδικών εκτάσεων. 'Ετσι θα έλεγα ότι με βάση την εκπόνηση αυτού του ειδικού πλέον προγράμματος, θα μπορούμε στην επόμενη πενταετία να προχωρήσουμε πολύ συγκεκριμένα στην εφαρμογή ενός μεγάλου προγράμματος εκσυγχρονισμού και απόκτησης σύγχρονης σχολικής στέγης. Στα πλαίσια αυτού του προγράμματος βέβαια, προβλέπεται και η απόκτηση των απαραίτητων οικοπεδικών εκτάσεων για την αντικατάσταση των εκατόν είκοσι τριών λυομένων αιθουσών και των διακοσίων εξήντα ενός αιθουσών, των παλαιών προκατασκευασμένων σχολικών κτιρίων της πρωτοβάθμιας και δευτεροβάθμιας εκπαίδευσης.
Θα μου επιτρέψετε να προσθέσω δύο λόγια σε ό,τι αφορά τα κενά που αναφέρουν οι συνάδελφοι στην ερώτησή τους σε εκπαιδευτικούς στο Νομό Θεσσαλονίκης.
Θα ήθελα εδώ να θυμίσω ότι φέτος διορίστηκαν, για το σχολικό έτος δηλαδή που ξεκίνησε το Σεπτέμβριο, στη δευτεροβάθμια εκπαίδευση εκατόν δεκατρείς εκπαιδευτικοί στη Νομαρχιακή Αυτοδιοίκηση Θεσσαλονίκης και επίσης, για ανάγκες που προέκυψαν μετά την έναρξη του σχολικού έτους, απρόβλεπτες ανάγκες, λόγω αδειών κλπ., λόγω λειτουργικών αναγκών που προέκυψαν μετά την έναρξη του σχολικού έτους, έχουμε ήδη αποστείλει
διακόσιες τριάντα τέσσερις πιστώσεις για αναπληρωτές για να καλύψουν τα κενά που υπάρχουν στη δευτεροβάθμια και άλλες διακόσιες δέκα πιστώσεις έχουν αποσταλεί από το Υπουργείο Παιδείας, στο διάστημα δηλαδή των προηγουμένων ημερών για να καλυφθούν αυτά τα κενά, λόγω των λειτουργικών αναγκών που παρουσιάζονται στην πρωτοβάθμια εκπαίδευση.
Επομένως, υπάρχει κάλυψη σε σημαντικό βαθμό και θα εξακολουθήσει η αποστολή πιστώσεων για κενά που δημιουργούνται αυτές τις μέρες και τα οποία, όπως, είπα, ήταν αδύνατον να προγραμματιστούν ή να προβλεφθούν από τις διευθύνσεις της πρωτοβάθμιας και δευτεροβάθμιας εκπαίδευσης στο Νομό Θεσσαλονίκης.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Φυσικά δεν έχω κανένα λόγο να αμφισβητήσω την ειλικρίνεια αυτών που είπε ο κύριος Υπουργός, γιατι ξέρω πολύ καλά και την ευαισθησία του και την ανησυχία του.
Αλλά, κύριε Υπουργέ, το πρόβλημα υπάρχει και δεν θέλω να το αναλύσω σε αριθμούς. 'Ηδη εσείς το πλησιάσατε. Ξέρετε τι σημαίνει ακατάλληλες αίθουσες, τι σημαίνει ενοικιασμένες, ξέρετε τι σημαίνει ελλείψεις αιθουσών.
Οταν όμως κανείς δει τα νούμερα των χρηματοδοτήσεων, τότε αρχίζει πια να φοβάται. Αρχίζει να είναι απαισιόδοξος, όταν σκεφθεί ότι οι χρηματοδοτήσεις πέφτουν, το επίπεδό τους χαμηλώνει. 'Ενα χαρακτηριστικό παράδειγμα είναι ότι το 1999 προβλέπονταν εννέα δισεκατομμύρια και το 2000 προβλέπονται τέσσερα δισεκατομμύρια και κάτι.
'Οταν ήλθατε, τέλη Σεπτεμβρίου εάν θυμάμαι καλά, κύριε Υφυπουργέ, στη Θεσσαλονίκη μιλήσατε για την έλλειψη έντεκα χιλιάδων αιθουσών σε όλη την Ελλάδα και είπατε ότι αυτά είναι δυνατόν να καλυφθούν από εθνικούς πόρους εάν γίνονται κάθε χρόνο δύο χιλιάδες αίθουσες, αλλά αυτήν τη φορά θα βοηθήσει και το Γ' Κοινοτικό Πλαίσιο Στήριξης. Επομένως η ανησυχία υπάρχει.
Το ερώτημα είναι επίκαιρο, είναι αρκετά σημαντικό και πραγματικά θα θέλαμε να μάθουμε, εάν υπάρχει η δυνατότητα μιας έκτακτης επιχορήγησης, γιατί και το πρόγραμμα που μας παρέδωσε ο κύριος Υπουργός φοβούμαι ότι είναι πραγματικά ένα πρόγραμμα, ένα σύνολο προτάσεων που μάλλον και αυτό στηρίζεται σε κάποιες ευχές που όλοι μας, είτε είμαστε δάσκαλοι είτε είμαστε γονείς μαθητών ευχόμαστε να γίνει πραγματικότητα. Φοβούμαι, όμως, και είμαι απαισιόδοξος. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, πραγματικά είναι
τεράστιο το πρόβλημα της σχολικής στέγης στη Θεσσαλονίκη. Το γνωρίζετε κι εσείς και ως Υπουργός Παιδείας παλαιότερα και ως Υπουργός Μακεδονίας-Θράκης. Εγώ το γνώρισα αναλυτικότερα το 1990 που ήμουν Νομάρχης Θεσσαλονίκης και τότε με τις πιστώσεις που διετίθεντο έλεγα το χαρακτηριστικό ότι σε τριακόσια χρόνια η Θεσσαλονίκη θα έχει τη λειτουργία του σχολείου σε μία βάρδια.
Πράγματι μετά το 1995 έγινε ένα ειδικό πρόγραμμα, από το οποίο τελικά φαινόταν ότι σε δέκα-είκοσι χρόνια η Θεσσαλονίκη θα αποκτήσει σχολεία που να λειτουργούν σε μία μόνο βάρδια. Αυτό το πρόγραμμα με τα οκτώ δισεκατομμύρια που τελικά υπολογίζουμε -σαράντα δισεκατομμύρια είπατε ότι διατέθηκαν από το 1995 μέχρι το 1999 πραγματικά έχουμε οκτώ δισεκατομμύρια το χρόνο. Εάν δείτε τα νούμερα, όντως σε πέντε χρόνια, αν συνεχιζόταν αυτή η χρηματοδότηση, θα μπορούσαμε να προσεγγίσουμε αυτό το ποσό το οποίο θέλουμε για τη σχολική στέγη.
Εκείνο που έκανε κι εμένα να ξεκινήσω με μία πρώτη μου ερώτηση προς
εσάς τον Ιούνιο και να την επαναλάβω το Σεπτέμβριο και σήμερα σαν επίκαιρη ερώτηση, είναι η δραματική μείωση της χρηματοδότησης που έγινε για το 2000 με αποτέλεσμα να σταματήσουν τα προς ανέγερση σχολικά συγκροτήματα αφού χρειάζονται επτά δισεκατομμύρια τουλάχιστον για να τελειώσουν αυτά.
Και με αυτήν την πρόσθετη χρηματοδότηση του 1,5 δις που εξαγγείλατε δεν θα τελειώσουν αυτά τα οποία είναι στη μέση, ενώ πράγματι φοβόμουν ότι θα παραπεμφθεί στις καλένδες το ειδικό πρόγραμμα, το οποίο είχε ξεκινήσει και το οποίο για να το ασπαστείτε τα προηγούμενα χρόνια πάει να πει ότι τα στοιχεία της Νομαρχιακής Αυτοδιοίκησης της Θεσσαλονίκης και των δήμων ήταν επαρκή. Και δεν χρειαζόταν το κλιμάκιο ΟΣΚ το οποίο όπως είπατε ήρθε. Παρ' όλα αυτά, και από τα αποτελέσματα του κλιμακίου μαθαίνω

ότι και αυτό επιβεβαίωσε επακριβώς τις προβλέψεις της νομαρχίας και μάλλον θα σας δώσει και μεγαλύτερα οικονομικά στοιχεία από αυτά που λέει η νομαρχία.
Επομένως, κύριε Υπουργέ, θα πρέπει έστω στις είκοσι μέρες που θα σας δώσουμε προθεσμία να μας πείτε επακριβώς πώς θα επανέλθει αυτό το πρόγραμμα που είχατε ξεκινήσει και που φαινόταν ότι θα έλυνε το πρόβλημα των σχολείων, και πως θα διαθέσετε τις πιστώσεις.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μία τελευταία ερώτηση τώρα, που έχω
κάνει και δεν μου απαντήσατε.
ΠΡΟΕΔΡΕΥΩΝ (Κωνσταντίνος Βρεττός): Δεν έχετε άλλο χρόνο, κυρία
Αικατερινάρη.
Ο κύριος Υφυπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κατ' αρχήν εγώ είμαι αισιόδοξος, κύριε Χουρμουζιάδη, γιατί όταν υπάρχει ένας συγκεκριμένος σχεδιασμός και όταν επίσης ως πολιτεία εξασφαλίζουμε και τα απαραίτητα κονδύλια και παρακολουθούμε από κοντά την εκτέλεση των εργασιών, τότε πραγματικά επιλύονται τα προβλήματα.
Το δοκίμασα το 1995 και από το 1995 με το ειδικό αυτό χρηματοδοτικό
πρόγραμμα αποκτήσατε στη Θεσσαλονίκη χίλιες διακόσιες αίθουσες. 'Εχοντας λοιπόν αυτήν τη θετική εμπειρία γι' αυτόν το λόγο έκανα και τις τρεις επισκέψεις και ανέβασα -ας μου επιτραπεί η έκφραση- στη Θεσσαλονίκη και τον ΟΣΚ για να υπάρξει πλέον μία, θα έλεγα, επιστημονική εκπόνηση ενός προγράμματος για να μη συζητάμε θεωρητικά για εβδομήντα, για ογδόντα, για ενενήντα δισεκατομμύρια. Αυτές ήταν εκτιμήσεις, οι οποίες όμως δεν στηρίζονταν σε πολύ συγκεκριμένα και αναλυμένα στοιχεία.
Με βάση λοιπόν αυτό το πρόγραμμα που εκπονείται τώρα η πρώτη μου

εκτίμηση είναι ότι πιθανόν να χρειαστούν περί τα πενήντα δισεκατομμύρια. Και βέβαια η πρόβλεψή μας, κυρία Ξηροτύρη, είναι ότι αυτά τα πενήντα δισεκατομμύρια μπορούν να χρηματοδοτηθούν μέσα στα επόμενα πέντε χρόνια τόσο όπως είπαμε από τα κονδύλια που έχουμε προβλέψει στα περιφερειακά προγράμματα από το ένα μέρος, από τα σημαντικά κονδύλια για το περιφερειακό πρόγραμμα της Θεσσαλονίκης για την παιδεία, όσο επίσης και από τα κονδύλια των εθνικών πόρων του προγράμματος δημοσίων επενδύσεων, αλλά και του τομεακού προγράμματος για την παιδεία του Υπουργείου Παιδείας.
Παράλληλα δε σκέφτομαι, ότι θα πρέπει όπως και το 1995 να βρούμε τον τρόπο να αυξήσουμε ακόμη περισσότερο τη δυνατότητα χρηματοδότησης

σχολικής στέγης για ορισμένους ειδικά νομούς, για ορισμένες περιφέρειες της Ελλάδας. 'Εχουμε την εμπειρία των κονδυλίων που είχαμε αντλήσει από το ΤΑΣΕ, το Ταμείο Αποκατάστασης του Συμβουλίου της Ευρώπης. Υπάρχουν τέτοιες σκέψεις πάλι στην παρούσα πολιτική ηγεσία του Υπουργείου Παιδείας.
Εγώ είμαι αισιόδοξος ότι μπορούμε πράγματι εφόσον θα έχουμε στα
χέρια μας μέχρι το τέλος του μήνα πολύ συγκεκριμένα πλέον και ιεραρχημένα τις ανάγκες, να χρηματοδοτήσουμε, να εφαρμόσουμε και να υλοποιήσουμε αυτό το πρόγραμμα για τη σχολική στέγη στη Θεσσαλονίκη. Δεν θα ισχυριστώ ότι σε πέντε χρόνια θα έχουν αντιμετωπιστεί όλα τα προβλήματα, θα είμαι όμως πράγματι και εγώ ικανοποιημένος, αν έχουμε προσεγγίσει σημαντικότατα αυτούς τους στόχους, δηλαδή το να μην υπάρχουν σχολεία διπλής βάρδιας και να έχουν αντικατασταθεί και τα κτίρια που είναι πάρα πολύ παλαιά ή παρουσιάζουν προβλήματα επειδή ήταν προκατασκευασμένα και αντιμετώπιζαν ειδικές έκτακτες ανάγκες. Με αισιοδοξία όμως μπορώ να πω ότι θα μπορούμε να χρηματοδοτήσουμε αυτό το ειδικό πλέον πρόγραμμα για τη Νομαρχιακή Αυτοδιοίκηση, για το Νομό μάλλον Θεσσαλονίκης.
Θα ήθελα στην απάντησή μου αυτή να προσθέσω επίσης, και κάτι άλλο που αναφέρεται στην ερώτησή σας. Λέτε ότι δεν έχει προβλεφθεί καμία αύξηση των κονδυλίων, για τις πρόσθετες λειτουργικές δαπάνες των σχολείων.
Εδώ μάλλον κάνετε λάθος. Θα έπρεπε ίσως να γνωρίζετε και εσείς ως
Βουλευτής που ενδιαφέρεται για την περιοχή της Θεσσαλονίκης, ότι ήδη για το πρώτο τετράμηνο του νέου σχολικού έτους τα κονδύλια που έχουν διατεθεί στη Nομαρχιακή Aυτοδιοίκηση -στο σύνολο δηλαδή του νομού- για τις λειτουργικές ανάγκες των σχολείων είναι αυξημένα κατά 25%.
Yπενθυμίζω ότι τα κονδύλια αυτά προέρχονται από τους κεντρικούς αυτοτελείς πόρους, δηλαδή από το Υπουργείο Εσωτερικών μεταβιβάζονται απευθείας στην Τοπική Αυτοδιοίκηση, αλλά υπάρχει μια σημαντική αύξηση. 
Αυτό είχε ανακοινωθεί από το νομάρχη και στη συνάντηση που είχαμε με τους δημάρχους πριν από δύο εβδομάδες στη Θεσσαλονίκη, ότι έχουμε αύξηση κατά 25% των κονδυλίων για λειτουργικές δαπάνες σε ό,τι αφορά τα σχολεία του Νομού Θεσσαλονίκης.
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στις επίκαιρες
ερωτήσεις δεύτερου κύκλου:
Πρώτη είναι η με αριθμό 111/4-10-2000 επίκαιρη ερώτηση του Βουλευτή
της Νέας Δημοκρατίας κ. Βασιλείου Μιχαλολιάκου προς τον Υπουργό Εθνικής Παιδείας και Θρησκευμάτων, σχετικώς με την πλήρωση των κενών θέσεων σε διδακτικό προσωπικό του Γυμνασίου Γαλατά.
Η επίκαιρη ερώτηση του κυρίου συναδέλφου έχει ως εξής:
"Το πρόβλημα ομαλής λειτουργίας των σχολείων δευτεροβάθμιας εκπαίδευσης και κατά τη φετινή σχολική χρονιά συνεχίζεται με οξύτητα. 
Συγκεκριμένα, παρά τα διακηρυγμένα από το Υπουργείο Παιδείας το
Γυμνάσιο Γαλατά, λόγω σοβαρών ελλείψεων σε διδακτικό προσωπικό όσο και λόγω αντιδεολογικής συμπεριφοράς του Γυμνασιάρχου κ. Στ. Σταματιάδη, σταμάτησε -μετά από απόφαση του Δήμου Γαλατά και του Συλλόγου Γονέων και Κηδεμόνων- να λειτουργεί από 2-10-2000.
Η αναστάτωση στην τοπική κοινωνία είναι μεγάλη και ακόμη μεγαλύτερη
στον ψυχικό κόσμο των μαθητών.
Ο κύριος Υπουργός ερωτάται:
1) Γιατί δεν έχουν ακόμη λυθεί τα προβλήματα του Γυμνασίου Γαλατά,
ένα μήνα μετά την έναρξη του σχολικού έτους;
2) Σε ποιες άμεσες ενέργειες πρόκειται να προβεί, ώστε όχι μόνον να
μην συνεχισθούν, αλλά και να μην επαναληφθούν τα ίδια φαινόμενα;"
Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Σε ό,τι αφορά την κάλυψη των αναγκών που παρουσιάστηκαν μετά την έναρξη του σχολικού έτους το Υπουργείο Παιδείας έχει αποστείλει, κύριε Πρόεδρε, δεκατρείς πιστώσεις για δεκατρείς χιλιάδες αναπληρωτές συνολικά για την πρωτοβάθμια και δευτεροβάθμια εκπαίδευση σε όλες τις εκπαιδευτικές περιφέρειες της χώρας.
Μάλιστα φέτος με βάση τις διαδικασίες που είχαμε κάνει στη διάρκεια του καλοκαιριού -δηλαδή έγκαιρα έγιναν οι μεταθέσεις, έγκαιρα επίσης έγιναν οι αποσπάσεις από νομό σε νομό ή από περιφέρεια σε περιφέρεια, έγκαιρα έγιναν οι διορισμοί- είχαμε πετύχει και με βάση τις ανάγκες που μέχρι την έναρξη του σχολικού έτους μας είχαν στείλει οι προϊστάμενοι των διευθύνσεων να ξεκινήσουν τα σχολεία χωρίς να υπάρχουν κενά.
Κενά δημιουργήθηκαν μετά την έναρξη του σχολικού έτους πράγματι, λόγω -επαναλαμβάνω- λειτουργικών αναγκών που παρουσιάστηκαν (εκπαιδευτικές άδειες, άδειες για λόγους υγείας, γονικές άδειες κλπ.) και γι' αυτό το λόγο δημιουργήθηκαν κενά και στο Γυμνάσιο Γαλατά.
Οι ελλείψεις σε διδακτικό προσωπικό του Γυμνασίου Γαλατά είναι τρεις εκπαιδευτικοί, είναι του κλάδου ΠΕ5 για τη γαλλική γλώσσα, του κλάδου ΠΕ8 για τα καλλιτεχνικά και του κλάδου τεχνολογίας και με βάση τις πιστώσεις που έχουμε αποστείλει στην αρμόδια διεύθυνση θα αναπληρωθούν. Μάλιστα ο προϊστάμενος της διεύθυνσης μου είπε ότι ήδη κάνουν τις τοποθετήσεις των εκπαιδευτικών. Πιθανά να τις έχουν κάνει σήμερα, αλλά εν πάση περιπτώσει γίνονται οπωσδήποτε αυτήν την εβδομάδα, γιατί οι πιστώσεις, όπως είπαμε, έχουν διατεθεί.
Επίσης σε ό,τι αφορά το πρόβλημα που έχει δημιουργηθεί από τη συμπεριφορά του εκπαιδευτικού κ. Σταματιάδη -ένας εκπαιδευτικός που πραγματικά έχει δημιουργήσει προβλήματα, έχουν διαταχθεί επανειλημμένα σε βάρος του ένορκες διοικητικές εξετάσεις, θα ήθελα να σας γνωρίσω ότι το ΠΥΣΔΕ Πειραιά με απόφασή του στις 15 Σεπτεμβρίου 2000 όρισε αναπληρώτρια Διευθύντρια του Γυμνασίου Γαλατά την κ. Αναστασία Μυραλιώτη αντί του κ. Σταματιάδη, του οποίου άλλωστε είχε λήξει η θητεία και δεν την ανανεώσαμε και λόγω των προβλημάτων, όπως είπαμε, που έχουν δημιουργηθεί.
Εκκρεμεί σε βάρος του πάλι η διαδικασία μιας πειθαρχικής δίωξης και το ΠΥΣΔΕ Πειραιά την προσεχή Τρίτη -δηλαδή αύριο- θα συνεδριάσει με θέμα και την προσωρινή απομάκρυνση του ως άνω εκπαιδευτικού από το Γυμνάσιο Γαλατά. Η αντικατάσταση του ανωτέρω εκπαιδευτικού γίνεται προκειμένου να διευκολυνθεί το ανακριτικό έργο για όσο διάστημα διαρκεί η ΕΔΕ, την οποία είχαμε διατάξει από τον περασμένο Ιούνιο, από πλευράς της ηγεσίας του Υπουργείο Παιδείας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν έχω κανένα λόγο να μην δεχθώ τη διαβεβαίωση του κυρίου Υπουργού ότι τα κενά, τα οποία έχουν προκύψει θα καλυφθούν ή καλύπονται. Είναι ένα γενικό φαινόμενο, αρκετούς μήνες μετά την έναρξη της σχολικής χρονιάς σε πολλά σχολεία της πατρίδος μας, να δημιουργούνται κενά, είτε από λειτουργικές ανάγκες είτε από έλλειψη καλού σχεδιασμού.
'Ομως, το βασικό ερώτημα είναι πώς μπορεί να αντιδράσει τέλος πάντων μια δημοκρατική πολιτεία, όταν έχει να αντιμετωπίσει έναν πολύ ιδιαίτερο άνθρωπο, ο οποίος συμβαίνει να είναι δημόσιος λειτουργός και όταν αυτός ο πολύ ιδιαίτερος άνθρωπος επί πολλά χρόνια, επί σειρά ετών, προκαλεί τουλάχιστον δυσλειτουργία στην εκπαιδευτική διαδικασία.
Δεν θα δεχθώ ότι αυτό οφείλεται σε μία ευαισθησία στα ανθρώπινα

δικαιώματά του ή στα εργασιακά δικαιώματά του. Για όνομα του Θεού! Φοβούμαι ότι και τον ίδιο τον βλάπτουμε.
Πρόκειται, κύριε Πρόεδρε, για έναν άνθρωπο εναντίον του οποίου έχουν ξεσηκωθεί οι πάντες, δηλαδή και το ΠΥΣΔΕ και η Διεύθυνση Δευτεροβάθμιας Εκπαίδευσης και ο Προϊστάμενος του Γραφείου και ο Σύλλογος Γονέων και Κηδεμόνων και οι συνάδελφοί του όλοι, όλοι οι καθηγητές και οι μαθητές, είτε γιατί χειροδικεί είτε γιατί υβρίζει τους πάντες είτε γιατί διαφωνεί
με τους πάντες.
Υπάρχει μία κωλυσιεργία του κράτους, τουλάχιστον. Δεν μπορώ να
χρησιμοποιήσω μια επιεικέστερη διατύπωση. Από το 1997-1998 έγιναν πορίσματα, έγιναν ένορκες διοικητικές εξετάσεις. 'Ηταν όλα καταδικαστικά, αλλά το Υπουργείο, αντί να προχωρήσει σε κάποια πράξη, διέταξε συμπληρωματικές διαδικασίες.
Υποχρεώθηκε η δημοτική αρχή, για την οποία θέλω να διαβεβαιώσω το

Σώμα ότι πρόκειται για μία πολύ μετριοπαθή δημοτική αρχή, ιδιαίτερα μετριοπαθή, ένας πάρα πολύ σοβαρός άνθρωπος είναι δήμαρχος του Γαλατά, να προχωρήσει στο κλείσιμο των σχολείων, που στεγάζονται σε όλο το συγκρότημα.
Θα ήθελα να σας πω, κύριε Υπουργέ -και ελπίζω ότι θα κάνετε ουσιαστική παρέμβαση- ότι ένα πολύ μεγάλο ποσοστό των μαθητών του Γαλατά ήδη κινείται προς εγγραφή σε άλλα σχολεία ομόρων δήμων με ό,τι αυτό σημαίνει.
Νομίζω ότι η μόνη λύση, κάτω από τις παρούσες συνθήκες, είναι να
τεθεί αυτός ο άνθρωπος στη διάθεση των κεντρικών υπηρεσιών του Υπουργείου Παιδείας, για να λυτρωθεί. 'Ολο το κτιριακό συγκρότημα είναι υπό κατάληψη. Εδώ και δέκα μέρες δεν λειτουργεί και κανείς δεν πειθαρχεί σε κανέναν.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Eθνικής Παιδείας και Θρησκευμάτων):
Δεν χρειάζεται να προσθέσω πολλά σε όσα είπα στην πρωτολογία μου, κύριε Πρόεδρε. Θα επαναλάβω αυτά που είπα, ότι και από τη θέση του αναπληρωτή διευθυντή απομακρύνθηκε, δηλαδή δεν έγινε ανανέωση της θητείας του και τοποθετήθηκε άλλη εκπαιδευτικός.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Νομίζω ότι ήμουν πολύ σαφής.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Eθνικής Παιδείας και Θρησκευμάτων): Ζητήσαμε επίσης από το ΠΥΣΔΕ, γιατί οι διατάξεις αυτό προβλέπουν, να εξετάσει και την προσωρινή τουλάχιστον απομάκρυνση. Βέβαια ο κ. Σταματιάδης προσφεύγει στα διοικητικά εφετεία, ζητά προσωρινά μέτρα κλπ., αλλά οι εντολές που έχουν δοθεί από το Υπουργείο Παιδείας προς το αρμόδιο γραφείο της δευτεροβάθμιας εκπαίδευσης, είναι να προχωρήσουν όλες αυτές οι διαδικασίες.
Και γι' αυτό κατατέθηκε και αίτηση ανάκλησης της χορηγηθείσης
προσωρινής αναστολής εκτέλεσης, την οποία είχε ζητήσει από το διοικητικό εφετείο ο κ. Σταματιάδης και τελικώς, με βάση την επιχειρηματολογία που κατέθεσε το Υπουργείο Παιδείας, έγινε δεκτή από τον Πρόεδρο Εφετών του Διοικητικού Εφετείου Πειραιά πρόσφατα στο τέλος Σεπτέμβρη. Γιατί πράγματι και η εικόνα που έχω εγώ, είναι ότι δημιουργεί προβλήματα και πρέπει να παιδιά να έχουν τη διευθύντρια που τους αρμόζει και σαφώς ο κ. Σταματιάδης θα πρέπει να αντιληφθεί ότι άλλο είναι το έργο και η αποστολή του.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Αν είχαμε δράσει από το 1998.
ΠΡΟΕΔΡΕΥΩΝ (Κωνσταντίνος Βρεττός): Δεύτερη είναι η με αριθμό 115/4.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικώς με την

καταβολή εθνικής προκαταβολής προς τους βαμβακοπαραγωγούς και ελαιοπαραγωγούς για τις ποσότητες που παρέδωσαν μέχρι 16.12.1999 κλπ. 
Η επίκαιρη ερώτηση του κ. συνάδελφου έχει ως εξής:
"Η Κυβέρνηση το φθινόπωρο του περασμένου έτους για προεκλογικούς 
ψηφοθηρικούς λόγους, όπως επιβεβαιώθηκε εκ των υστέρων, κατέβαλε επιπλέον από την κοινοτική επιδότηση εθνική προκαταβολή τριάντα δραχμές ανά κιλό στους ελαιοπαραγωγούς και σαράντα δραχμές ανά κιλό στους βαμβακοπαραγωγούς που παρέδωσαν την παραγωγή τους μέχρι 16.12.1999, ενώ για τους βαμβακοπαραγωγούς που παρέδωσαν την παραγωγή τους μετά τις 16.12.1999 δόθηκε προκαταβολή τριάντα δύο δραχμές το κιλό.
Παρά τις ρητές προεκλογικές υποσχέσεις της Κυβέρνησης και του Υπουργού Γεωργίας ότι δεν θα συμψηφιστούν οι παραπάνω προκαταβολές μετεκλογικά η ΑΤΕ με διάφορες εγκυκλίους προσπάθησε να συμψηφίσει τις προκαταβολές των βαμβακοπαραγωγών. Οι προσπάθειες αυτές μετατέθηκαν προσωρινά κάτω από την πίεση των βαμβακοπαραγωγών με αποτέλεσμα το θέμα να παραμένει ανοιχτό και σύμφωνα με πρόσφατες δηλώσεις του Υφυπουργού Γεωργίας οι προκαταβολές αυτές να θεωρούνται σχέσεις ΑΤΕ-αγροτών, δηλαδή να θεωρούνται δάνειο που πρέπει να αποπληρωθεί από τους βαμβακοπαραγούς ή να συμψηφιστεί από τους ελαιοπαραγωγούς.
Ερωτάται ο κύριος Υπουργός:
- Θα θεωρήσει την προκαταβολή δάνειο των βαμβακοπαραγωγών που πρέπει να εξοφληθεί ή θα δοθεί σαν εθνική επιδότηση επιπλέον της κοινοτικής;
- Θα συμψηφιστεί η προκαταβολή των ελαιοπαραγωγών με το υπόλοιπο της κοινοτικής επιδότησης ή θα θεωρηθεί επιπλέον εθνική επιδότηση;"
Ο Υφυπουργός Γεωργίας έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Κύριε Πρόεδρε, κυρίες και κύριοι συνάδελφοι, είχαμε πολλές φορές την
ευκαιρία να απαντήσουμε σε παρόμοια ερώτηση και γραπτή αλλά και κατά τη διαδικασία επερώτησης στην αρχή της Συνόδου. Με έκπληξη βλέπω μία επιμονή για ένα θέμα που όλοι γνωρίζουμε, για την προσπάθεια που καταβλήθηκε να μπορέσουν οι παραγωγοί να απολαύσουν κάποιο εισόδημα σε μία περίοδο πρωτογενώς, θα έλεγα, δηλαδή την περίοδο που εκφράζονται οι προκαταβολές γιατί και στο ένα προϊόν και στο άλλο προϊόν υπάρχει η διαδικασία της προκαταβολής και η διαδικασία της εκκαθάρισης.
Η τιμή της προκαταβολής και η εμπορική τιμή που υπήρχε πέρυσι στην
αρχή της περιόδου του βαμβακιού ήταν πολύ χαμηλή. 'Ετσι, λοιπόν, με απαίτηση και συνεννόηση των παραγωγών αλλά και της Αγροτικής Τράπεζας και της Κυβέρνησης, δόθηκε αυτή η διευκόλυνση με αποτέλεσμα πέρυσι οι τιμές στο βαμβάκι μετά τις προκαταβολές και την εκκαθάριση να έχουν τη δυνατότητα να δημιουργήσουν ένα ικανοποιητικό εισόδημα.
Ξέρουμε όμως όλοι -και ξέρει πολύ καλά και το Κομμουνιστικό Κόμμα,
όπως επίσης και όλοι οι συνάδελφοι στη Βουλή- ότι απαγορεύεται οποιαδήποτε εθνική ενίσχυση σε οποιοδήποτε προϊόν και μάλιστα σε προϊόντα τα οποία είναι στον κοινοτικό κανονισμό.
Θα ήθελα να θυμίσω λίγο στους αγαπητούς συναδελφους για το θέμα του βαμβακιού, για να μη μας διαφεύγει -γιατί έτσι, με αυτές τις διαδικασίες μάλλον τορπιλίζουμε και δεν βοηθάμε την κατάσταση- το εξής: Το βαμβάκι σε μία παραγωγή ενός εκατομμυρίου τριακοσίων πενήντα χιλιάδων τόνων που ήταν πέρυσι, όλη η αξία της παραγωγής του ήταν διακόσια πενήντα δισεκατομμύρια (250.000.000.000) δραχμές. Η επιδότηση που απολαμβάνει από το σύστημα των ελλειμματικών πληρωμών της κοινότητας είναι διακόσια οκτώ δισεκατομμύρια (208.000.000.000) δραχμές. Αυτό δείχνει ότι είναι ένα προϊόν που ενισχύεται πάρα πολύ καλά στα πλαίσια του κανονισμού της Ευρωπαϊκής 'Ενωσης και το σύστημα των ελλειμματικών πληρωμών.
Για το δε ελαιόλαδο θα πρέπει να πω ότι τα ίδια περίπου υπήρχαν
πέρυσι κατά την έναρξη της εμπορικής περιόδου, της προκαταβολής δηλαδή. 'Ηταν πάρα πολύ χαμηλή.
Εκείνο που έχω να ανακοινώσω και για το βαμβάκι αλλά και για το
ελαιόλαδο είναι το εξής:
Για μεν το βαμβάκι φέτος έχουμε μία καινούρια εξέλιξη. Οι τιμές τις
οποίες απολαμβάνουν αυτήν τη στιγμή οι παραγωγοί είναι γύρω στις διακόσιες τριάντα (230) δραχμές συν την επιστροφή της συνυπευθυνότητας που υπολογίζουμε ότι θα κυμανθεί τουλάχιστον στις σαράντα δραχμές. Χωρίς να βάλουμε τον ανταγωνισμό ο οποίος αρχίζει να δημιουργείται θα έχουμε το ίδιο ακριβώς εισόδημα με το περυσινό.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Αν μου επιτρέπετε, κύριε Πρόεδρε, μισό λεπτό. Δεν θα χρειασθεί στη
δευτερολογία.
Για το ελαιόλαδο, πέρυσι είχαμε προκαταβολή διακόσιες ογδόντα επτά
(287) δραχμές γι' αυτό και δόθηκε αυτή η βοήθεια, αν θέλετε, της προκαταβολής από την Αγροτική Τράπεζα με τη διαδικασία της ενίσχυσης της προκαταβολής. Φέτος η προκαταβολή στο ελαιόλαδο θα είναι τριακόσιες σαράντα μία (341) δραχμές. 'Εχουμε δηλαδή μία πολύ μεγάλη διαφορά. Πέρυσι φθάσαμε το ανώτερο στις διακόσιες σαράντα (240) δραχμές και φέτος θα πάμε στις τριακόσιες ενενήντα δύο (392) δραχμές.
Καταλαβαίνετε, λοιπόν, ότι όλες αυτές οι προσπάθειες, βοηθούμενες αν θέλετε και από την εξομάλυνση της αγοράς, δείχνουν πράγματι το μεγάλο ενδιαφέρον της Κυβέρνησης απέναντι στο εισόδημα του παραγωγού, αλλά και τη συνεννόηση των ίδιων των παραγωγών για να διαμορφώνουν καλύτερους όρους στην αγορά.
ΠΡΟΕΔΡΕΥΩΝ (Κωνσταντίνος Βρεττός): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υφυπουργέ, σήμερα ήσασταν πιο ξεκάθαρος αλλά να βγείτε έξω στον κόσμο και να τους πείτε, ότι το σαραντάδραχμο και το τριαντάδραχμο για τους βαμβακοπαραγωγούς και τους ελαιοπαραγωγούς, θα παρακρατηθεί και ότι είναι δάνειο όπως φαίνεται μέσα στις καρτέλες τους.
Αφήσατε αυτόν τον κόσμο σε μια αβεβαιότητα όλο αυτό το χρόνο, γιατί για ένα χρόνο πρόκειται, υποσχεθήκατε ότι αυτά τα λεφτά θα δοθούν ως εθνική επιδότηση και τώρα έρχεστε, υπολογίζοντας ότι οι τιμές και του βαμβακιού και του λαδιού θα είναι υψηλές, άρα λοιπόν δεν υπάρχει κανένας λόγος να μην παρακρατηθεί το σαραντάδραχμο και το τριαντάδραχμο.
Κύριε Υπουργέ, από χωριό και σεις από χωριό και εγώ. Σας είπα
ξεκάθαρα και θέλω μια ξεκάθαρη απάντηση. Θα τα χαρίσετε ή θα τα παρακρατήσετε. Αυτήν τη λέξη περιμένω από σας, όχι μόνο εγώ, την απάντηση την περιμένουν όλοι οι αγρότες που άλλοι έχουν την εντύπωση ότι χαρίστηκε πλέον και άλλοι έχουν την εντύπωση, οι περισσότεροι βέβαια, ότι το σαραντάδραχμο και το τριαντάδραχμο θα παρακρατηθεί. Επειδή λοιπόν στο λάδι υπάρχει ακόμη υπόλοιπο προκαταβολής θα το συμψηφίσετε το τριαντάδραχμο ή θα το δώσετε ως εθνική επιδότηση. Αυτό περιμένει ο κόσμος.
Και γιατί είπατε για το βαμβάκι ότι θα έχουμε υψηλές τιμές; Σκεφθήκατε ότι μπορεί το βαμβάκι να έχει πάνω από το 1.250 παραγωγή -ας είναι οι καιρικές συνθήκες αυτές- και ξέρετε πολύ καλά ότι κάθε
πενήντα χιλιάδες τόνους έχουμε και 11 με 11,5 δραχμές μείον της τιμής κατά κιλό. Λοιπόν μην προκαταλαμβάνετε τώρα και λέτε ότι το βαμβάκι θα φθάσει πολύ ψηλά. Ακόμα να σας πω ότι και με αυτές τις τιμές που λέτε όλα αυτά τα χρόνια και το 1995 και το 1996 και το 1997, και το 1998 μέχρι και πέρσι οι αγρότες έκαναν αγώνες, διότι οι τιμές που απολάμβαναν στο βαμβάκι ήταν πολύ χαμηλές όπως και στο λάδι.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με λύπη θα πω ότι έχετε μια
αγωνία αν θα υπάρξει πρόβλημα ή όχι στα αγροτικά προϊόντα. Και αυτή η αγωνία φαίνεται ότι εκφράζεται κάθε φορά, τη μια φορά στο βαμβάκι ότι η τιμή θα είναι 190 δραχμές, άρα να τρέχουν οι παραγωγοί με 200 δραχμές να δώσουν το βαμβάκι, να μην υπάρχει καμία αντίσταση να λειτουργήσουν στην αγορά, το ίδιο κάνετε και για το λάδι.
Ξέρετε πολύ καλά ότι δημιουργήθηκαν κάποιες προϋποθέσεις, ξέρετε ότι η αγορά λειτουργεί, ότι έχει κανόνες, δεν την τορπιλίζουμε, γιατί αυτό κάνετε κάθε φορά να βγάζετε ανακοινώσεις 190 δραχμές το βαμβάκι, ξέρετε ότι η Ενωση Λάρισας έχει σήμερα 235 δραχμές προκαταβολή στο βαμβάκι, δηλαδή δίνει σήμερα 235 δραχμές, ξέρετε πολύ καλά ότι εγώ δεν υπολογίζω επιστροφή 60 δραχμές που θα είναι και υπολογίζω 40 δραχμές, άρα λοιπόν θα έχουμε άμεσα ένα μεγάλο όφελος και αντί να βοηθήσετε προς αυτήν την κατεύθυνση, κάθε φορά ρωτάτε πως θα δημιουργηθεί πρόβλημα στο προϊόν. Εξίσου θα πω ότι στο ελαιόλαδο από τις 287 δραχμές προκαταβολή με μια συμφωνία διαπεγγελματική όλων των παραγωγών των μεταποιητών καθήσαμε στο Υπουργείο και δημιουργήσαμε τις προϋποθέσεις η προκαταβολή φέτος να είναι 341 δραχμές. Καταλαβαίνετε λοιπόν την ωφέλεια που υπάρχει γι' αυτό το προϊόν. Επαναλαμβάνω ότι οι 341 δραχμές τελική τιμή που απολαμβάνει ο παραγωγός στο ελαιόλαδο θα φθάσει στις 392 δραχμές.
Καταλαβαίνετε λοιπόν ότι αυτές οι κινήσεις οι οποίες κάνει η
Κυβέρνηση με τις διεπαγγελματικές συμφωνίες βοηθάνε το προϊόν. Επιτέλους λοιπόν τι θέλετε να δημιουργήσετε πρόβλημα;
ΓΙΑΝΝΗΣ ΠΑΤΑΚΗΣ: Να δώσετε αυτά που υποσχεθήκατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ξέρετε πολύ καλά, κύριε Πατάκη, ότι δεν υπάρχει δυνατότητα εθνικής ενίσχυσης σε κανένα προϊόν. 
ΓΙΑΝΝΗΣ ΠΑΤΑΚΗΣ: Βγείτε στον κόσμο και πέστε το.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το είπαμε στον κόσμο σε
όλους τους τόνους. Διευκολύναμε τον κόσμο μέσα από την Αγροτική Τράπεζα να έχει την ευχέρεια να απολαμβάνει καλύτερη τιμή όπως το κάναμε και πέρσι. Το ίδιο θα κάνουμε όποτε ξαναχρειατεί. 'Αρα έχει μεγάλη σημασία το πως δημιουργείται κάθε φορά ένα πρόβλημα. Γιατί είναι αδιανόητο κάθε φορά αντί να βοηθάτε, να προσπαθείτε να δημιουργήσετε πρόβλημα σε κάθε προϊόν. 
ΠΡΟΕΔΡΕΥΩΝ (Κωνσταντίνος Βρεττός): Τρίτη είναι η με αριθμό
118/4.10.2000 επίκαιρη ερώτηση του Βουλευτού του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Υγείας και Πρόνοιας, σχετικώς με τη στελέχωση του Κέντρου Υγείας Μεγάρων κλπ.
Η επίκαιρη ερώτηση έχει ως εξής:
"Το Κέντρο Υγείας Μεγάρων λειτουργεί υπό απαράδεκτες συνθήκες, γεγονός που διαπιστώσαμε και κατά πρόσφατη επιτόπια επίσκεψή μας.
Ο περιβάλλων χώρος ευρίσκεται σε κακή κατάσταση. Το κτίριο δεν έχει
βαφεί από τότε που άρχισε τη λειτουργία του το Κέντρο Υγείας. Στους περισσότερους θαλάμους στάζουν τα νερά της βροχής από την οροφή, αφήνοντας τα αποτυπώματά τους στους τοίχους και δημιουργώντας μια εικόνα τριτοκοσμικής αθλιότητας. Οι ελλείψεις προσωπικού είναι μεγάλες.
Δεν υπάρχει καρδιολόγος, παιδίατρος, γυναικολόγος, χειρουργός, το νοσηλευτικό προσωπικό δεν επαρκεί, υπάρχει μόνο ένας οδηγός ασθενοφόρου, απουσιάζει ακόμη και ο θυρωρός.
Ο τεχνολογικός εξοπλισμός είναι από υποτυπώδης έως ανύπαρκτος. Συνέπεια όλων αυτών είναι το κέντρο να αδυνατεί να καλύψει έστω και
στοιχειωδώς τις λειτουργικές του ανάγκες και το κοινωνικό έργο που οφείλει να επιτελέσει.
Σήμερα εφημερεύει μόνο δύο φορές την εβδομάδα, τις υπόλοιπες ημέρες εργάζεται έως τις 3 μ.μ., ενώ τις απογευματινές-βραδινές ώρες καθώς και τα Σαββατοκύριακα είναι κλειστό.
Ως εκ τούτου, ερωτάται ο κύριος Υπουργός:
Τι μέτρα προτίθεται να λάβει ώστε:
1. Να στελεχωθεί το Κέντρο Υγείας με όλο το απαραίτητο για την
κανονική λειτουργία του προσωπικό;
2. Να εξοπλισθεί με τον αναγκαίο σύγχρονο εξοπλισμό;
3. Να συντηρηθεί, ευπρεπισθεί και προστατευθεί το οίκημα και ο
περιβάλλων αυτό χώρος;"
Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, στο Κέντρο Υγείας Μεγάρων υπηρετούν δύο παιδίατροι, ένας επιμελητής Β' και ένας επιμελητής Α', πέντε επιμελητές Β' γενικής ιατρικής, ένας διευθυντής παθολόγος, τρεις οδοντίατροι, ένας επιμελητής Α' ακτινολόγος και ένας επιμελητής Β' πνευμονολόγος.
Πραγματικά, δεν υπάρχουν οι ειδικότητες γυναικολόγου, καρδιολόγου και χειρουργού, αλλά αναλαμβάνει το νοσοκομείο στο οποίο ανήκει το Κέντρο Υγείας, την υποχρέωση να καλύπτει με επισκέπτες ιατρούς τις παραπάνω ειδικότητες.
Επίσης, υπηρετούν έντεκα άτομα νοσηλευτικό προσωπικό και τέσσερις σε παραϊατρικό, τέσσερις διοικητικοί, ένας οδηγός αυτοκινήτου και δέκα άτομα σε λοιπό προσωπικό, όπως τραυματιοφορείς, θυρωροί κλπ.
Είναι γεγονός βέβαια ότι δεν επαρκεί αυτό το προσωπικό και έχουμε
στείλει προς το Υπουργείο Εσωτερικών, μέσω περιφέρειας, έναν προγραμματισμό, ούτως ώστε να προσληφθεί επιπλέον τακτικό προσωπικό για το 2001 και έχω σχετικούς πίνακες τους οποίους θα καταθέσω.
Επίσης, φύλακας και θυρωρός υπάρχει, εκτός αν κατά την επιτόπια επίσκεψη του κ. Λεβέντη δεν ήταν εκεί, κάτι που είναι πολύ πιθανό.
'Οσον αφορά τον τεχνικό εξοπλισμό δεν υπάρχει πρόσφατη ανανέωση, αλλά μάλλον είναι υπερβολικός ο χαρακτηρισμός ότι είναι ανύπαρκτος ο εξοπλισμός αυτός. Θα καταθέσω πάλι το τι υπάρχει από άποψη εξοπλισμού εκεί και είναι αρκετά αυτά τα οποία υπάρχουν, για να μη σας κουράσω με λεπτομέρειες.

Επίσης, έχει προγραμματιστεί να γίνει προμήθεια συμπληρωματικού τεχνολογικού εξοπλισμού αξίας περίπου οκτώ εκατομμυρίων για φέτος. 
Η κατάσταση του κτιρίου όχι ιδιαίτερα καλή, αλλά όχι απαράδεκτη. 
Τουλάχιστον, υπήρχε ένα σημείο στο οποίο έσταζε το κτίριο, όχι όμως σε όλα τα δωμάτια. 'Ισως με την πρόσφατη βροχή να παρατηρηθούν επιπλέον σημεία στα οποία εισέρχεται υγρασία μέσα στο κτίριο, αλλά έχει δρομολογηθεί η διαδικασία για να αντιμετωπιστούν αυτές οι ανεπάρκειες και να γίνει η βαφή του κτιρίου.
'Οσον αφορά τον περιβάλλοντα χώρο χρειάζονται να γίνουν επεμβάσεις
στην αθέατη πίσω πλευρά.
Ως προς τις εφημερίες, το Κέντρο Υγείας εφημερεύει τρεις φορές την εβδομάδα, Τετάρτη, Σάββατο και Κυριακή και τις επίσημες αργίες. Παρ' ότι δεν είμαστε ικανοποιημένοι από τη γενική ανταπόκριση, προσφέρει κοινωνικό έργο το Κέντρο Υγείας και ανταποκρίνεται σε ικανοποιητικό βαθμό στις ανάγκες της περιοχής. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεβέντης έχει το λόγο. ΑΘΑΝΑΣΙΟΣ ΛΕΒΕΝΤΗΣ: Είναι γνωστές οι ελλείψεις που υπάρχουν στα
κέντρα υγείας, όπως και στα νοσοκομεία όλης της χώρας και σε ιατρικό και σε νοσηλευτικό προσωπικό. Μία επιτόπια όμως επίσκεψη πάντοτε αποκαλύπτει πτυχές που κανένας δεν τις φαντάζεται.
Κυρία Υπουργέ, δεν ξέρω αν έχετε επισκεφθεί το κέντρο. Αν το
επισκεφθείτε τώρα, θα δείτε ότι δεν είναι ένας θάλαμος που τρέχουν νερά, αλλά οι περισσότεροι θάλαμοι έχουν "ταπετσαρίες" ολόκληρες από τα νερά της βροχής στους τοίχους τους.
Επίσης, οι διατυπώσεις που κάνουμε εδώ είναι μετριοπαθείς. Είπατε ότι υπάρχει νοσηλευτικό και άλλο προσωπικό και η ίδια βέβαια παραδεχθήκατε ότι λείπουν γιατροί, όπως ο καρδιολόγος, ο χειρουργός και ο γυναικολόγος. 
Κυρία Υπουργέ, τα στοιχεία που παραθέτω είναι από το διευθυντή του
κέντρου, ύστερα από επιτόπια επίσκεψη που έκανα. Μου είπε ότι δεν εφημερεύει τα Σαββατοκύριακα. Εφημερεύει δύο φορές την εβδομάδα. Θα πρέπει να σκεφθείτε ότι αυτό το Κέντρο Υγείας εξυπηρετεί πενήντα χιλιάδες μόνιμο πληθυσμό των Μεγάρων, της Νέας Περάμου, της Κινέτας, του Αλεποχωρίου μέχρι Αγίους Θεοδώρους, και το καλοκαίρι, ιδιαίτερα τα Σαββατοκύριακα αυτός ο πληθυσμός ξεπερνάει τις διακόσιες χιλιάδες. Και δεν είναι δυνατόν να πιστεύουμε ότι αυτός ο πληθυσμός θα καλυφθεί με επισκέπτες ιατρούς του νοσοκομείου Ελευσίνας οι οποίοι δεν πηγαίνουν
ποτέ γιατί δεν υπάρχει αυτό το προσωπικό για να καλύψει αυτές τις ανάγκες.
Πρέπει επίσης να τονίσω και κάτι άλλο που μου έκανε εντύπωση. Δεν υπάρχει καμιά μέριμνα φαγητού για τους γιατρούς και το άλλο προσωπικό. Αυτό το διαπίστωσα και στο Κέντρο Υγείας Ελευσίνας, όπου δεν υπάρχει ούτε καθαρίστρια. Ξέρετε τι είναι να καθήσουν ένα και δύο εικοσιτετράωρα μέσα χωρίς να έχουν να φάνε; Και έτσι αναγκάζονται να φέρνουν από το σπίτι τους.
Επίσης, στο Κέντρο Υγείας Μεγάρων κάνουν έκκληση να φροντίσετε να
κάνετε κάτι για τα φίδια που περιφέρονται στην αυλή. Στο δε Κέντρο Ελευσίνας να κάνετε κάτι για τα ποντίκια που κυκλοφορούν εκεί.
Είναι πράγματα, κυρία Υπουργέ, που δεν νομίζω ότι μας τιμούν. Γνωρίζω την ιδιαίτερη ευαισθησία σας και θέλω να ελπίζω ότι θα λάβετε γρήγορα τα απαραίτητα μέτρα για να μπορέσει να επιτελέσει το έργο που οφείλει και αυτό το κέντρο, όπως και όλα τα κέντρα υγείας. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η Υφυπουργός Υγείας και Πρόνοιας
κ. Σπυράκη, έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε συνάδελφε, γενικά υπάρχουν ανεπάρκειες στην παροχή υπηρεσιών πρωτοβάθμιας φροντίδας στη χώρα. Αυτό είναι γνωστό και γι' αυτό και με τις νέες προτάσεις του Υπουργείου Υγείας δίνεται έμφαση στο να αναπτυχθούν όσο το δυνατόν καλύτερα αυτές οι υπηρεσίες.
Επίσης, έχουμε ήδη εξασφαλίσει ένα μεγάλο αριθμό θέσεων και σε
ιατρικό αλλά κυρίως σε νοσηλευτικό προσωπικό, πέντε χιλιάδες περίπου. Αυτήν τη στιγμή γίνεται η καταγραφή των αναγκών και θα δοθούν μετά από αυτήν τη καταγραφή και ανάλογα με τις ανάγκες και στο Κέντρο Μεγάρων και όπου αλλού χρειάζονται θέσεις.
Τώρα, όσον αφορά το θέμα του φαγητού που θέσατε, είναι κάτι το οποίο δεν ξέρω αν έχουμε τη δυνατότητα να το καλύψουμε, γιατί υπάρχουν ορισμέναν προβλήματα διαδικασίας. Θα το κοιτάξω μήπως χρειάζεται κάτι να
γίνει.
Αναφορικά τώρα με τα φίδια θέλω να πω ότι δεν έχω επισκεφθεί το συγκεκριμένο κέντρο. Δεν είχα χρόνο. Επισκέφθηκα μόνο ορισμένα κέντρα υγείας που είναι σε νησιά. Στο πρόγραμμά μας είναι να επισκεφθούμε όλα τα κέντρα υγείας.
ΑΘΑΝΑΣΙΟΣ ΛΕΒΕΝΤΗΣ: Δεν μας είπατε τίποτε για τους φύλακες, κυρία
Υπουργέ. Φοβούνται να κυκλοφορήσουν από τους ναρκομανείς κλπ.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Υπάρχουν φύλακες. Πιθανόν όταν πήγατε να μην υπήρχαν. Θα πακαλούσα να το επισημάνετε διότι δεν είναι δυνατόν να έχουμε ελεγκτικό μηχανισμό ανά πάσα στιγμή και να ξέρουμε αν είναι εκεί ο φύλακας. Το νοσοκομείο είναι υποχρεωμένο να ελέγχει. Είναι πρόβλημα το ότι τα κέντρα υγείας ανήκουν στα νοσοκομεία και τα νοσοκομεία δεν παρέχουν σε αυτά ότι χρειάζονται. Γι' αυτό και πρόκειται να ανεξαρτητοποιηθούν ως υπηρεσίες για να αντιμετωπισθούν καλύτερα αυτά τα προβλήματα. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι η Βουλευτής κ. 'Ελσα Παπαδημητρίου ζητάει ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
Κύριοι συνάδελφοι ολοκληρώθηκε η συζήτηση των επικαίρων ερωτήσεων. ΠΡΟΕΔΡΕΥΩΝ (Κωνσταντίνος Βρεττός): Κύριοι Βουλευτές, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 10/29.9.2000 επερώτηση των Βουλευτών της
Νέας Δημοκρατίας κυρίων Αθανασίου Νάκου, Ευάγγελου Μπασιάκου, Γεωργίου Καρασμάνη, Αλέξανδρου Κοντού, Σταύρου Παπαδόπουλου, Ευάγγελου Πολύζου, Ιορδάνη Τζαμτζή, Κωνσταντίνου Τσιπλάκη, Ηλία Φωτιάδη, Ανέστη Αγγελή και Γεωργίου Δεικτάκη, προς τον Υπουργό Γεωργίας, σχετικά με την επίλυση των προβλημάτων του αγροτικού τομέα.
Κύριοι συνάδελφοι, έχω την τιμή να ανακοινώσω στο Σώμα ότι η Νέα Δημοκρατία με επιστολή της στον Πρόεδρο της Βουλής, γνωρίζει ότι κατά τη συζήτηση της σημερινής επερωτήσεως ορίζει Κοινοβουλευτικό Εκπρόσωπο το Βουλευτή κ. Σάββα Τσιτουρίδη, το Κομμουνιστικό Κόμμα Ελλάδος ορίζει τον Βουλευτή κ. Γιάννη Πατάκη και ο Συνασπισμός της Αριστεράς και της Προόδου τη Βουλευτή κ. Ασημίνα Ξηροτύρη-Αικατερινάρη.
Τον λόγο έχει ο κ. Ευάγγελος Μπασιάκος.
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, η Νέα Δημοκρατία φέρνει προς συζήτηση στη Βουλή σήμερα το πολύ επίκαιρο και πολύ κρίσιμο ζήτημα της μείωσης του αγροτικού εισοδήματος και ιδιαίτερα της μείωσης του εισοδήματος παραγωγών φυτικής παραγωγής που αντιμετωπίζουν πραγματικά τη μεγαλύτερη κρίση τους.
Τα τελευταία πέντε χρόνια, τα χρόνια της πενταετίας του κ. Σημίτη ο
αγροτικός τομέας και ειδικότερα η φυτική παραγωγή αντιμετωπίζει την μεγαλύτερη παρακμή της.
Τα στοιχεία που συνθέτουν αυτήν την πενταετία του κ. Σημίτη δεν είναι άλλα παρά η μείωση του εισοδήματος των αγροτών μας και ιδιαίτερα των καλλιεργητών βάμβακος, σιτηρών, καπνού, εσπεριδοειδών, ελαιολάδου αλλά και η μείωση του εισοδήματος των παραγωγών της ζωϊκής παραγωγής. 'Εχουμε ραγδαία αύξηση του κόστους παραγωγής και ειδικότερα του κόστους των 
καυσίμων, του κόστους του χρήματος, των φυτοφαρμάκων και των λιπασμάτων. 'Εχουμε διεύρυνση του ελλείμματος του εμπορικού ισοζυγίου αγροτικών προϊόντων και έχουμε και ραγδαία αύξηση της ανεργίας στην ύπαιθρο, χωρίς να παρέχεται κανένα κίνητρο για την παραμονή των αγροτών που άνεργοι

πλέον μετακινούνται από τα χωριά τους στα μεγάλα αστικά κέντρα σε ανεύρεση τύχης, διογκώνοντας αν θέλετε τα ήδη διευρυμένα και απαράδεκτα προβλήματα, κοινωνικά, οικονομικά και πολλές φορές εθνικά, από την απερήμωση της υπαίθρου και ιδιαίτερα των ευαίσθητων εθνικά παραμεθώριων περιοχών.
Ας έρθουμε στα συγκεκριμένα προϊόντα για να δούμε τι έγινε την τελευταία πενταετία και ποιες προοπτικές διανοίγονται για τα επόμενα χρόνια για τους παραγωγούς αυτών των προϊόντων της φυτικής παραγωγής. 
Το βαμβάκι είναι ένα σημαντικό προϊόν. Η βαμβακοκαλλιέργεια είναι μία
δυναμική καλλιέργεια που αφορά και επηρεάζει το εισόδημα εκατόν είκοσι χιλιάδων περίπου βαμβακοπαραγωγών της χώρας και διαμορφώνει εάν θέλετε
τους όρους της οικονομικής ζωής στην περιφέρεια.
Το βαμβάκι έχει πολύ δυσάρεστη εξέλιξη τα τελευταία χρόνια. Μετά τον απαράδεκτο κανονισμό που απεδέχθη η Κυβέρνηση και ο κ. Τζουμάκας, τόσο η τιμή του προϊόντος κατέρρευσε όσο και οι προοπτικές και οι δυνατότητες για τη διεύρυνση, την επέκταση και την καλύτερη διάθεση του προϊόντος. Φτάσαμε στο σημείο να έχουμε σήμερα, κύριε Υπουργέ, με τον κανονισμό που ισχύει τα τελευταία χρόνια -τον προηγούμενο κανονισμό, δεν φτάσαμε ακόμα στον καινούριο κανονισμό τον οποίο συζητείτε εσείς- να έχουμε χαμηλότερη τιμή και από την τιμή του 1993.
Εμείς όταν φύγαμε από την Κυβέρνηση, είχαμε διαμορφώσει όρους και
προϋποθέσεις, ώστε η τιμή των παραγωγών βάμβακος να διαμορφώνεται -αναφέρομαι στη μέση σταθμισμένη τιμή παραγωγού- στις 280-300 δραχμές το κιλό. Πέρασαν επτά ολόκληρα χρόνια για να αντιμετωπίζουν οι παραγωγοί του βάμβακος το ενδεχόμενο μειωμένης τιμής, σε σχέση ακόμα και με την περίοδο του 1993.
Τα τελευταία χρόνια η τιμή διακυμάνθηκε σε αυτά τα επίπεδα περίπου
και την περασμένη χρονιά, γιατί αυτή μπορεί να αποτελέσει και σημείο αναφοράς, η τιμή φτάνει γύρω στις 270-280 δραχμές το κιλό, εάν συνυπολογίσει κανείς και τις 40 δραχμές, τη δόση αυτήν την οποία δώσατε παραμονές των εκλογών και για την οποία μας είχατε διαβεβαιώσει ότι δεν πρόκειται να επιστραφεί από τους αγρότες προς την Αγροτική Τράπεζα, μια και είχε καταβληθεί, όπως είναι γνωστό, υπό τη μορφή ατόκου δανείου με επιβάρυνση της καρτέλας των παραγωγών.
Παρακολούθησα την επίκαιρη ερώτηση του κ. Πατάκη και διαπίστωσα ότι τώρα μας τα γυρίζετε. Πέρασαν οι εκλογές, τελείωσε το πρόβλημα που είχατε με τους αγρότες, σας ψήφισαν ορισμένοι αγρότες γιατί παραπλανήθηκαν, και αυτό συμβαίνει δυστυχώς σε πάρα πολλούς τομείς της κυβερνητικής πολιτικής, και τώρα μας λέτε, ότι θα τα πάρετε μεν αλλά κάποια άλλη χρονιά όταν η τιμή και οι προϋποθέσεις θα είναι πολύ καλύτερες.
Εγώ από την πρώτη στιγμή είχα διαπιστώσει ότι η Κυβέρνηση είχε
εμπαίξει τον αγροτικό κόσμο με τη διαβεβαίωσή της ότι έστω και αν υπερβούμε το πλαφόν πληρωμών για το λογαριασμό του βάμβακος, δεν θα ζητήσει πίσω τις σαράντα δραχμές που είχε καταβάλει στους αγρότες. Το είχε πει αυτό γιατί είχαμε εκλογές τότε και ήθελε η Κυβέρνηση να παραπλανήσει τους αγρότες για να κερδίσει τις εκλογές.
Θυμάμαι και μου κάνει δυσάρεστη εντύπωση, το γεγονός ότι αρμόδιος Υφυπουργός ήταν ο Προεδρεύων σήμερα κ. Βρεττός, ο οποίος από τη θέση τη δική σας, κύριε Υπουργέ -και ας με διαψεύσει- είχε διαβεβαιώσει και είναι καταγεγραμμένο στα Πρακτικά ότι δεν πρόκειται να εισπράξει η Κυβέρνηση απο τους αγρότες τις σαράντα δραχμές. 'Ερχεσθε σήμερα και αντιφάσκετε με άλλο συνάδελφό σας, τον προκάτοχό σας Υφυπουργό, μετά τις εκλογές και λέτε "θα τα πάρουμε αλλά κάποια άλλη στιγμή". Εγώ θα σας πω ότι ανεξάρτητα από το τι θα συνέβαινε δεν έχετε κάνει καμιά ενέργεια στην Ευρωπαϊκή 'Ενωση, όπως δεν δικαιούσθε άλλωστε, για να εξασφαλίσετε αυτές τις σαράντα δραχμές.
Μπορείτε να πείτε ευθέως στον ελληνικό λαό ότι τον εμπαίξατε και του υφαρπάξατε την ψήφο υποσχόμενοι -ενώ δεν είχατε τέτοιο δικαίωμα, ούτε προέκυπτε από κανέναν κανονισμό τέτοια δυνατότητα- ότι δεν θα εισπράξετε τις σαράντα δραχμές; Χρειάζεται μια εξήγηση.
Εσείς, κύριε Βρεττέ, Προεδρεύοντα, αν έχετε οποιαδήποτε επιφύλαξη σ'αυτά τα οποία λέω, να μας την πείτε γιατί υπάρχουν τα Πρακτικά. 'Ολα αυτά είναι καταγεγραμμένα στα Πρακτικά. Δεν είναι δυνατόν να μας λέτε προεκλογικά "δεν θα πάρουμε τις σαράντα δραχμές" και να έρχεται ο κύριος Υπουργός έξι μήνες μετά τις εκλογές να μας λέει "θα τα πάρουμε κάποια άλλη στιγμή" και να μην έχει κάνει καμιά ενέργεια στα αρμόδια όργανα της Ευρωπαϊκής 'Ενωσης, μήπως τυχόν και εγκριθεί.
Βλέπετε, λοιπόν, ότι με τα ψέματα πήρατε τις εκλογές, παραπλανώντας τον ελληνικό λαό. Φοβάμαι, αγαπητοί συνάδελφοι, ότι ο τομέας της γεωργίας αντιμετωπίζεται με παχιά λόγια, με υποσχέσεις, με παραπληροφόρηση, με παραπλάνηση, με εμπαιγμό. Είναι ένας τομέας χωρίς έργα, χωρίς κυβερνητικές αποφάσεις, χωρίς καμιά προοπτική για ανάπτυξη και πρόοδο της ελληνικής γεωργίας.
Τι κάνατε ακόμα με τον τομέα του βάμβακος; Μας είπατε φέτος, ενώ δεν είχατε καμιά υποχρέωση, από κανέναν κανονισμό ή καμιά εντολή από την Ευρωπαϊκή 'Ενωση ότι θα πρέπει να προχωρήσουμε σε μείωση της καλλιέργειας
βάμβακος για περιβαλλοντικούς λόγους. Κάποιοι σας έβαλαν αυτήν τη σκέψη, εσείς αποδεχτήκατε την προϋπόθεση της ρύπανσης του περιβάλλοντος, δημιουργώντας ένα τεράστιο πρόβλημα στη μελλοντική αντιμετώπιση κρίσιμων τομέων και κλάδων της ελληνικής γεωργίας και είπατε ότι για λόγους προστασίας του περιβάλλοντος -σαν το βαμβάκι να ήταν η αιτία της ρύπανσης του περιβάλλοντος- θα πρέπει να περιορίσετε τις εκτάσεις. Ανακατέψατε τον αγροτικό χώρο, ανακατέψατε την περιφέρεια, ισχυριζόμενοι ότι θα πρέπει να μειωθεί σημαντικά η καλλιέργεια, ώστε να μειωθεί το κόστος παραγωγής και να υπάρχουν προϋποθέσεις για αύξηση της τιμής.
Και αυτό λογικό θα ήταν, αν τελικώς η κυβερνητική σας πολιτική
οδηγούσε στη μείωση των εκτάσεων. Ταυτόχρονα όμως θα έπρεπε να εξασφαλίσετε τις προϋποθέσεις για την αξιοποίηση των εκτάσεων αυτών και για εναλλακτικές λύσεις καλλιέργειας, ώστε αυτοί οι ταλαίπωροι αγρότες να μην προχωρήσουν σε αγρανάπαυση ή σε άλλες ζημιογόνες καλλιέργειες. 
Προχωρήσατε, όμως, κύριε Υπουργέ, σε πέντε αλληλοαναιρούμενες και
αντιφάσκουσες μεταξύ τους αποφάσεις, κατά τη διάρκεια των τριών-τεσσάρων μηνών και πάντως μετά την καλλιέργεια -ακόμα και μετά τον Απρίλιο είχατε εκδώσει απόφαση μέχρι να οριστικοποιήσετε την πέμπτη απόφαση- με την οποία ουσιαστικά επιτύχατε ανακατανομή των στρεμματικών δυνατοτήτων και των δικαιωμάτων, που συνδυαζόμενες με τη μέση καλλιέργεια κατά στρέμμα οδηγούν σε ποσόστωση, ουσιαστικά σε ατομικά δικαιώματα. Δεν επιτύχατε όμως τίποτα σε σχέση με αυτά που μας λέγατε ότι θέλετε να πετύχετε αρχικά. Οι εκτάσεις είναι περίπου ίδιες με πέρυσι και η αναμενόμενη ποσότητα παραγωγής θα είναι ίδια με πέρυσι, ίσως και μεγαλύτερη.
Ποιο είναι το αποτέλεσμα; Λόγω του απαράδεκτου, καταστροφικού
κανονισμού του 1995 έχετε προοπτικές, όπως ελέχθη προηγουμένως από τον Υφυπουργό Γεωργίας κ. Αργύρη, να είναι η ίδια τιμή με πέρυσι και θα είμαστε ευχαριστημένοι. Να σας πούμε και ευχαριστώ, κύριε Υφυπουργέ, διότι εξασφαλίζετε την ίδια τιμή με πέρυσι, όταν το κόστος παραγωγής αυξάνει ραγδαία και όταν χάνετε τη μια μετά την άλλη τις μάχες στις Βρυξέλλες. Και έχετε την καινούρια διαπραγμάτευση όταν αποδέχεστε αύξηση του ποσοστού συνυπευθυνότητας και δημιουργείτε προϋποθέσεις για περαιτέρω μείωση της τιμής του προϊόντος.
Δεν μας λέτε τι θα γίνει του χρόνου με τις σαράντα δραχμές. Γιατί όλα αυτά που συζητάμε περί διατήρησης της περσινής τιμής, προϋποθέτουν καταβολή αντίστοιχου ποσού σαράντα δραχμών. Κάτι αντίστοιχο συμβαίνει με τις καλλιέργειες ελαιολάδου των τριάντα δραχμών. Τι θα κάνετε με αυτό; 
Αγαπητοί συνάδελφοι, θα έχουμε και μείωση της τιμής και του
εισοδήματος των βαμβακοπαραγωγών την ίδια στιγμή που επιβαρύνεται ιδιαίτερα το κόστος παραγωγής.
Κάνετε όμως και ένα άλλο ατόπημα. Δεν μελετήσατε το θέμα της

προκαταβολής του 1% ως εισφοράς των εκκοκκιστηρίων σε σχέση με τον τζίρο. Εκδώστε κάποια απόφαση. Κάποιοι καλόπιστοι -και αυτοί ήταν οι ενώσεις αγροτικών συνεταιρισμών- των ενώσεων εκκοκκιστηρίων κατέβαλαν το 1%. 
Δεν κατέβαλαν όμως κάποιοι άλλοι ιδιώτες. Σας πίεσαν. 'Εκαναν απεργία. Και δικαίως οι υπάλληλοι του οργανισμού βάμβακος. Προχώρησαν σε επίσχεση εργασίας. Κάνατε κάποιες συσκέψεις και τελικά υποχωρήσατε και ανατρέψατε την απόφασή σας. Καταργήσατε το 1% αποδεσμεύοντας τα ιδιωτικά εκκοκκιστήρια απ' αυτήν την υποχρέωση. Ουσιαστικά όμως δημιουργήσατε δυσμενείς συνθήκες ως προς τη μεταχείριση για το θέμα αυτό μεταξύ εκκοκκιστηρίων. Και καθυστερήσατε για μεγάλο χρονικό διάστημα τουλάχιστον ενός μηνός το άνοιγμα των εκκοκκιστηρίων με κίνδυνο να καταστρέφεται η παραγωγή βάμβακος και να υποβαθμίζεται η ποιότητα του βάμβακος. Τι πετύχατε; Απλώς καθυστέρηση της ενάρξεως συλλογής του βάμβακος. Ποιο είναι το αποτέλεσμα; Χάνουμε τη μια μάχη μετά την άλλη.
Κύριε Υπουργέ, το 25% της ευρωπαϊκής κατανάλωσης βαμβακιού είναι ευρωπαϊκή παραγωγή. Θα μπορούσαμε κάλλιστα, συνεργαζόμενοι και με την Ισπανία, που είναι η δεύτερη βαμβακοπαραγωγός χώρα, να εξασφαλίσουμε προϋποθέσεις και όρους ικανοποιητικής στήριξης του εισοδήματος των βαμβακοπαραγωγών, όταν μάλιστα έχετε ως επιχείρημα ότι για να αυξηθεί η βαμβακοκαλλιέργεια προφανώς φεύγουμε από κάποια άλλη καλλιέργεια όπως π.χ. από την καλλιέργεια σιτηρών.'Αρα δεν εισπράττουμε από την Ευρωπαϊκή
'Ενωση αντίστοιχες επιδοτήσεις που εισπράτταμε στο παρελθόν. Θα μπορούσατε, λοιπόν, διαπραγματευόμενοι το θέμα αυτό και ειδικότερα τη νέα αναθεώρηση του κανονισμού για το βαμβάκι, να τους πείτε "κύριοι, πάψαμε να παίρνουμε από τα σιτηρά γιατί υποχωρήσαμε". Γιατί αυτό κάνατε, κύριε Υπουργέ. Υποχώρησε το 1997 η Κυβέρνησή σας και ο τότε Υπουργός Γεωργίας, και από εννέα εκατομμύρια τριακόσιες χιλιάδες στρέμματα επιδοτούμενα από την Κοινότητα για τα σιτηρά, υποχωρήσατε στα έξι εκατομμύρια εκατόν εβδομήντα χιλιάδες στρέμματα. Ουσιαστικά μειώσατε τα στρέμματα που επιδοτούνται κατά 40% περίπου, χωρίς να κερδίσετε καμία ουσιαστικά αντιστάθμιση. Αυτά θα λέγατε στις Βρυξέλλες και θα επιτυγχάνατε τη διεύρυνση της καλλιέργειας αυτής με κάλυψη από κοινοτικούς πόρους, που πλέον δεν εισπράττονται, γιατί αποχωρούμε από μια καλλιέργεια όπως είναι αυτή του σκληριού σταριού.
Αυτά είναι τα θαύματά σας, αυτά είναι τα κατορθώματά σας στον τομέα
της βαμβακοκαλλιέργειας και των σιτηρών όπως σας είπα. Γιατί τα σιτηρά τι πρόβλημα αντιμετωπίζουν; Το σκληρό στάρι έχει μικρότερη τιμή. 'Οσο περνάνε τα χρόνια τόσο μειώνεται η τιμή του ή μένει σταθερή αν θέλετε. Δεν έχετε πετύχει όμως αντιστάθμιση της μείωσης της τιμής και άρα του εισοδήματος των παραγωγών σκληριού σταριού με ανάλογη αύξηση της στρεμματικής ενίσχυσης, όπως πέτυχε η Νέα Δημοκρατία ακόμη και με την κοινή οργάνωση αγοράς σιτηρών, σκληρού σταριού το 1992. Ως αποτέλεσμα έχουμε τη ραγδαία μείωση του εισοδήματος των καλλιεργητών σιτηρών.
Σε προηγούμενη επερώτησή μας, κύριε Υπουργέ, μας είχατε πει ότι είναι επαρκείς οι εκτάσεις για το σκληρό σιτάρι και δεν χρειαζόμαστε άλλες. Δηλαδή ότι είναι επαρκή τα έξι εκατομμύρια εκατόν εβδομήντα χιλιάδες στρέμματα. Εμείς θα συμφωνούσαμε εάν ήταν πράγματι επαρκείς οι εκτάσεις. Αλλά εγώ ξέρω ότι υπερβήκαμε κατά τριακόσιες χιλιάδες στρέμματα πέρυσι την ποσόστωση και φέτος την υπερβαίνουμε κατά ένα εκατομμύριο στρέμματα. Τι θα κάνετε τώρα που θα μειωθεί ραγδαία η επιδότηση; Τι θα πείτε στους αγρότες; Και οι αγρότες αυξάνουν την καλλιέργειά τους στο στάρι προφανώς γιατί δεν έχουν άλλες ευκαιρίες σε κάποιες άλλες καλλιέργειες παρά το γεγονός ότι και για το σκληρό στάρι υπάρχουν δυσμενέστατες προϋποθέσεις καλλιέργειας και άρα προσδοκίες για την είσπραξη ενός ικανοποιητικού εισοδήματος.
Πέραν αυτών όμως έχουμε το θέμα του ελαιολάδου. Μήπως εκεί τα
πήγατε καλύτερα; Θα σας αναφέρω ορισμένα συγκριτικά στοιχεία που νομίζω ότ πείθουν το Σώμα για το αποτέλεσμα αυτής της αντιαγροτικής πολιτικής που εφαρμόζετε. Το ελαιόλαδο επί Νέας Δημοκρατίας -και το αναφέρω γιατί από την εποχή εκείνη, από το 1992, 1993 οι τιμές τουλάχιστον στον τομέα της φυτικής παραγωγής κατέρρευσαν- ήταν στην τιμή των χιλίων-χιλίων διακοσίων (1.000-1.200) δραχμών.
Σήμερα η τιμή του ελαιόλαδου μετά από τα έργα και τα κατορθώματά σας έχει κατρακυλήσει στις εξακόσιες (600) δραχμές το κιλό και συμφωνείτε κανονισμούς, τροποποιήσεις και κοινοτικές ρυθμίσεις, οι οποίες ουσιαστικά 
αποβαίνουν σε όφελος άλλων χωρών, όπως είναι η Ισπανία και η Ιταλία. Ο κ. Τζουμάκας κατηγορούσε τους 'Ελληνες ότι δηλώνουν πλασματική παραγωγή και του είπαν οι Ευρωπαίοι: "Αφού δηλώνουν πλασματική παραγωγή, κύριε
Υπουργέ, γιατί ζητάτε παραπάνω ενίσχυση για το ελαιόλαδο;". Αυτά έκανε, αυτή ήταν η διαπραγματευτική πρακτική του κ. Τζουμάκα την εποχή που ήταν Υπουργός Γεωργίας.
Αυτό κάνετε και εσείς τώρα. Ανέχεστε, λοιπόν, μια πολύ χαμηλή τιμή

του ελαιόλαδου, δηλαδή, εξακόσιες (600) δραχμές, παρά τη ραγδαία αύξηση του κόστους παραγωγής και ιδιαίτερα του κόστους συλλογής, γιατί αυτό είναι το μεγαλύτερο μέρος του κόστους παραγωγής του ελαιολάδου, την ίδια στιγμή που συμφωνείτε για τη μείωση της επιδότησης κατά κιλό που ενώ μέχρι πέρυσι ήταν τετρακόσιες ογδόντα τρεις (483) δραχμές για τους μικρούς παραγωγούς που είναι περισσότεροι και, αν θέλετε, είναι πιο κρίσιμη μερίδα των αγροτών που καλλιεργούν ελαιόλαδο, αποδέχεστε τη μείωση των επιδοτήσεων αυτών στις τριακόσιες είκοσι(320) δραχμές. Αυτό πετύχατε και έχουμε για δεύτερη συνεχή χρονιά μεγάλη μείωση των κοινοτικών επιδοτήσεων με αποτέλεσμα όσο είναι η τιμή του ελαιολάδου συν την επιδότηση φέτος και πέρυσι τόσο και παραπάνω ήταν η τιμή μόνο του ελαιολάδου το 1993.
Ουσιαστικά ξέρετε τι κάνατε; Απεμπολήσατε την κοινοτική επιδότηση στο
ελαιόλαδο. Αυτό βγάζουν τα στοιχεία. Διαψεύστε μας αν δεν είναι έτσι. 'Ετσι είναι τα πράγματα.
Δεν πετύχατε βέβαια τίποτα σε σχέση με την τυποποίηση του ελαιόλαδου και σε σχέση με την εκστρατεία η οποία έχει γίνει από το Διεθνή Οργανισμό Ελαιόλαδου. Στην Κίνα, για παράδειγμα, τι κάνατε;
Αφήνετε, λοιπόν, όλα τα κυκλώματα τα οποία λυμαίνονται τον τομέα, προσπαθείτε εκ των υστέρων με πυροσβεστικά μέτρα να μειώσετε την πλασματική παραγωγή σε κάποιες περιοχές -δικοί σας άνθρωποι είναι, με δική σας παρότρυνση προχωρούν στην εξέλιξη αυτή- και τελικώς όλα αυτά αποβαίνουν σε βάρος των έντιμων, των μικρών παραγωγών ελαιόλαδου της χώρας που είναι εκατόν είκοσι, εκατόν τριάντα χιλιάδες. Υπάρχουν και άλλοι οι οποίοι έχουν μικρότερη παραγωγή αλλά επηρεάζεται το εισόδημά τους από την καλλιέργεια ελαιολάδου.
Αλλά μήπως στον τομέα των εσπεριδοειδών πήγατε καλύτερα; Είναι
γνωστός ο καταστροφικός κανονισμός του 1996. Η Κυβέρνησή σας τον υπέγραψε και τον αποδέχτηκε. Τότε ο αρμόδιος Υπουργός πανηγύριζε για τη μεγάλη του επιτυχία -ποια επιτυχία;- η οποία μείωνε ραγδαία, σταδιακά, μέχρι κατάργησης τις κοινοτικές επιδοτήσεις για την απόσυρση και για τις εξαγωγές. Και φθάσαμε στο σημείο, κύριε Υπουργέ, για τα νωπά εσπεριδοειδή να έχουμε τιμές μειωμένες κατά το ήμισυ σε σχέση με τις τιμές του 1994. Τι έχετε να πείτε γι' αυτό;
Ειδικότερα για τη χυμοποίηση έχουμε τέτοια ποσά, τα οποία είναι τόσο μικρά, που ο αγρότης διερωτάται αν θα πρέπει να προχωρήσει στη συλλογή του προϊόντος ή να το αφήσει να σαπίσει στα χωράφια. Αυτό συμβαίνει επί των ημερών σας.
Τι κάνετε για την αναδιάρθρωση των εσπεριδοειδών; Είχατε μια δυνατότητα, κάνατε ένα αίτημα -καλά κάνατε- αλλά δεν το στηρίξατε. Απορρίφθηκε το αίτημα της ελληνικής πλευράς για την αναδιάρθρωση των καλλιεργειών εσπεριδοειδών των εκατόν σαράντα επτά χιλιάδων στρεμμάτων. Τι θα κάνουν αυτοί οι άνθρωποι; Ολόκληροι νομοί της Ελλάδος, πολλοί νομοί της Μακεδονίας, κάποιοι της Ηπείρου, κάποιοι της Πελοποννήσου, βουλιάζουν ως αποτέλεσμα της κακής, της απαράδεκτης πολιτικής σας.
'Οταν τα συνδέσει όλα αυτά κάποιος με τη ραγδαία αύξηση του κόστους παραγωγής, την τεράστια διαφορά μεταξύ κόστους χρήματος, εννοώ επιτοκίων δανεισμού και επιτοκίων καταθέσεων, είναι απαράδεκτη. Επαίρεστε ότι έχετε διαμορφώσει τα επιτόκια στο 10% ή στο 11% ή στο 12%, όταν ο πληθωρισμός επίσημα είναι στο 2% ή στο 2,5%. Επαίρεστε γιατί έχετε επιτόκιο δανεισμού πενταπλάσιο και εξαπλάσιο του πληθωρισμού.
Αυτό κάνετε, πέραν του ότι προχωρείτε σε σκανδαλώδεις ρυθμίσεις για
τις οποίες απολογούμαστε στην Ευρωπαϊκή 'Ενωση και εκτιθέμεθα. Εξευτελίζεται η ελληνική πλευρά όταν θέτει ως μοναδικό αίτημα τη στήριξη αυτών των σκανδαλωδών ρυθμίσεων που μάλιστα τέθηκαν και υπόψη της Βουλής και πέρασαν με την κυβερνητική πλειοψηφία. Είναι ντροπή, κύριε Υπουργέ. 
Πέραν όλων αυτών έχετε και την ανακολουθία μεταξύ των προεκλογικών
λόγων του κ. Σημίτη και των πράξεών του. Τι μας έλεγε ο Πρωθυπουργός; "Εξασφαλίζουμε" έλεγε "για τον αγροτικό τομέα εννέα τρισεκατομμύρια" (9.000.000.000.000) δραχμές. Εσείς είπατε δώδεκα τρισεκατομμύρια (12.000.000.000.000) δραχμές. Μιλούσατε για πρόσθετους πόρους. Και έλεγε ο αγρότης: "Α, πέραν αυτών που παίρνουμε, έστω αυτά τα λίγα, θα παίρνουμε και άλλα δώδεκα τρισεκατομμύρια (12.000.000.000.000) δραχμές την επόμενη επταετία, κάτι θα γίνει".
Πού είναι αυτά; Πώς γίνεται, κύριε Υπουργέ, να παίρνουνε πρόσθετα
δώδεκα τρισεκατομμύρια (12.000.000.000.000) δραχμές, αλλά όλοι οι κλάδοι της γεωργικής παραγωγής να υστερούν και να βρίσκονται στη μεγαλύτερη κρίση τους; 'Ολα τα προϊόντα έχουν μείωση τιμής, μείωση επιδοτήσεων. Δεν υπάρχει παραγωγός της χώρας μας που να έχει αύξηση του εισοδήματός του. Στην καλύτερη περίπτωση θα έχει διατήρηση του περσινού εισοδήματος.

Τα επίσημα στοιχεία της Ευρωπαϊκής 'Ενωσης μιλούν για ραγδαία μείωση του αγροτικού εισοδήματος τα τελευταία πέντε χρόνια, που υπερβαίνει το 12%. Η ύπαιθρος ερημώνεται. Δεν γίνεται κανένα έργο υποδομής. Για τις αγροτικές συντάξεις πιεστήκατε πάρα πολύ από τη Νέα Δημοκρατία για να συμφωνήσετε σε μία αύξηση, που δεν καλύπτει την απώλεια εισοδήματος των τελευταίων ετών. Το ίδιο συνέβη και με το ΕΚΑΣ, όταν αντιφάσκατε και κατηγορούσατε τη Νέα Δημοκρατία λέγοντας ότι δεν υπάρχουν πόροι για την καταβολή συντάξεων και επιδομάτων. 'Ομως μετά από μια εβδομάδα τα
βρήκατε. Γενικώς με αυτήν την πολιτική παραπλανήσατε τον αγροτικό κόσμο. Αυτή είναι η πολιτική σας.
Σήμερα η ελληνική γεωργία αντιμετωπίζει τη μεγαλύτερη κρίση της, όχι μόνο εξαιτίας της ανικανότητάς σας στη διαχείριση κρίσιμων αγροτικών εθνικών αξιώσεων στα όργανα της Ευρωπαϊκής 'Ενωσης, αλλά και γιατί διστάζετε και δεν έχετε διαμορφώσει την απαραίτητη πολιτική βούληση, για να λάβετε συγκεκριμένα μέτρα εθνικού χαρακτήρα, συμβατά προς τις κοινοτικές μας υποχρεώσεις, για τη στήριξη του αγροτικού τομέα.

Πιστεύετε στην αγροτική ανάπτυξη, στη διατήρηση του αγροτικού
πληθυσμού στην ύπαιθρο, στην κατασκευή έργων υποδομής στην ύπαιθρο, ώστε να μειωθεί το κόστος παραγωγής και να βελτιωθεί η ανταγωνιστικότητα των αγροτικών μας προϊόντων για να έχουμε ανάπτυξη και μείωση της ανεργίας; Αν τα πιστεύετε αυτά, πρέπει να αλλάξετε πολιτική.
Μήπως θεωρείτε ότι έχετε δεδομένους τους αγρότες και αδιαφορείτε για το μέλλον; Είμαι βέβαιος ότι ένας αξιόπιστος και αντικειμενικός παρατηρητής αν δει τα συγκριτικά στοιχεία, θα πεισθεί για τον ολισθηρό δρόμο, τον οποίο ακολουθείτε και για την έλλειψη οποιασδήποτε προοπτικής διατήρησης του αγροτικού τομέα στη χώρα μας, όσο ακολουθείται αυτή η πολιτική και όσο βρίσκεσθε εσείς, κύριε Υπουργέ, στο τιμόνι της εξουσίας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δεν υπάρχει καμία αμφιβολία ότι οι νευραλγικότεροι κλάδοι της ελληνικής γεωργίας βρίσκονται σε μεγάλο αδιέξοδο. Αυτό οφείλεται στην ανυπαρξία αγροτικής πολιτικής. 'Ετσι τα χρονίζοντα προβλήματα της ελληνικής γεωργίας αντί να επιλύονται οξύνονται.
Θα αναφερθώ στις δραματικές επιπτώσεις, που έχει -θα έχει επιπτώσεις και στο άμεσο μέλλον- η έκρηξη στις τιμές των καυσίμων στο κόστος παραγωγής, στη διακίνηση και στην ανταγωνιστικότητα των αγροτικών προϊόντων. Ολόκληρος ο αγροτικός κόσμος σε αυτό το σημείο έχει υποστεί μεγάλο εμπαιγμό. Μιλούσατε για δραστική μείωση του ειδικού φόρου κατανάλωσης και το συνδέατε αυτό με το μητρώο αγροτών. Το μητρώο αγροτών έχει υλοποιηθεί εδώ και τρία χρόνια, αλλά οι υποσχέσεις σας για τη μείωση του ειδικού φόρου κατανάλωσης μένουν στα χαρτιά.
'Εχουμε δραστική συρρίκνωση του αγροτικού εισοδήματος στους δενδροκαλλιεργητές και ειδικότερα στους ροδακινοπαραγωγούς. Οι μέρες τους 
είναι εφιαλτικές, συνοδευόμενες από ένα όργιο εξαπατήσεων και εμπαιγμού. Αυτό οφείλεται στους τραγικούς χειρισμούς της ηγεσίας του Υπουργείου Γεωργίας, διότι προσυπέγραψε η Κυβέρνησή σας κανονισμό το 1996, χωρίς να προβλέψει αντισταθμίσεις. Το χειρότερο ήταν ότι ο κ. Ανωμερίτης

αποδέχεται αμαχητί ότι ο καινούριος κανονισμός που θα ισχύσει από το 2001, πριν ξεκινήσει τη διαπραγμάτευση, κινείται προς τη σωστή κατεύθυνση. Λέει ότι θα ισορροπήσει την παραγωγή με την κατανάλωση. 
Σας ικανοποιεί, κύριε Υπουργέ, το γεγονός ότι θα μας "φορέσουν"

πλαφόν διακοσίων εξήντα πέντε χιλιάδων τόνων; Σας ικανοποιεί το γεγονός ότι θα φύγουν οι βιομήχανοι από το σύστημα των επιδοτήσεων και θα παίρνουν τις τιμές που θέλουν, όπως θέλουν και θα πληρώνουν όπως θέλουν; Σας ικανοποιεί το γεγονός ότι ο παραγωγός ροδακίνων θα εισπράττει δεκαέξι (16) δραχμές ως επιδότηση και μάλιστα σε δύο δόσεις; Δηλαδή αν ξεπεράσουμε τoυς διακόσιους εξήντα πέντε χιλιάδες τόνους παραγωγής και απορρόφησης, δεν θα παίρνει τίποτα.
Σας ικανοποίησε η συμφωνία που επετεύχθη το καλοκαίρι; Για όνομα του 
Θεού! Τριτοκοσμικό παζάρι εμφάνιζαν οι Νομοί Πέλλας και Ημαθίας. Εκμαυλισμός συνειδήσεων.
Από κει και πέρα στο ίδιο χάος βρίσκονται και οι βαμβακοπαραγωγοί. 

'Εχουμε ανυπαρξία ελέγχου στα εκκοκκιστήρια, με αποτέλεσμα οι αετονύχηδες να φουσκώνουν την παραγωγή σε βάρος των σωστών νοικοκυραίων και τα μέτρα του περιορισμού που πήρατε της βαμβακοκαλλιέργειας αποδεικνύονται ατελέσφορα και μάλιστα αντίκεινται προς τους κανονισμούς της Ευρωπαϊκής 'Ενωσης και πρόσφατα ακούσατε τον κ. Φίσλερ ο οποίος έλεγε ότι είναι παράνομα και βλέπουμε ότι μια τρύπα στο νερό είναι. Η ίδια παραγωγή η φετινή με την περσινή, ίσως και μεγαλύτερη και το αποκορύφωμα του εμπαιγμού είναι ότι το τριακοσάρι που υποσχόσασταν προεκλογικά σήμερα ακούσαμε ότι η τιμή του βαμβακιού θα είναι στα περσινά επίπεδα.
Να μιλήσω για την αδυναμία του αγροτικού εμπορικού ισοζυγίου, τον
κατακλυσμό των ξένων προϊόντων και τη μείωση των εξαγωγών. Να μιλήσω ακόμα για την τοκογλυφική συμπεριφορά της ΑΤΕ που κρατάει με τις ευλογίες της Κυβέρνησης τα επιτόκια πάνω από τον πληθωρισμό τέσσερις φορές; Να μιλήσω για τη μη πληρωμή των επιδοτήσεων και των ενισχύσεων στους παραγωγούς, οι οποίοι δεν μπορούν να προγραμματίσουν τη δουλειά τους και δεν μπορούν να ανταποκριθούν στις υποχρεώσεις τους την ίδια στιγμή που οι παραγωγοί δεν μπορούν να ανταποκριθούν. Πρέπει να σας πω ακόμα ότι συνεχίζεται τοκογλυφική συμπεριφορά της ΑΤΕ για όσους έχουν κάποιες υποχρεώσεις απέναντι σ' αυτή καθώς και οι διώξεις και οι πλειστηριασμοί. 
Πρέπει να πω ότι τα περιβόητα μέτρα για τους νέους αγρότες είναι
γράμμα κενό. Στις 18 Δεκεμβρίου σαν εισηγητής του προϋπολογισμού σας είχα προειδοποιήσει ότι δεν υπάρχουν τα αναγκαία κονδύλια, με αποτέλεσμα να υπάρχουν μεγάλες καθυστερήσεις αποπληρωμής στα σχέδια βελτίωσης. Μην ξεχνάμε ότι αυτοί οι άνθρωποι έχουν πάρει δάνεια από την ΑΤΕ, τρέχουν τα πανωτόκια και κάποιοι έχουν υπογράψει συναλλαγματικές στους προμηθευτές και κινδυνεύουν να χάσουν την περιουσία τους.
Κύριε Υπουργέ, η αγροτική σας πολιτική συνοψίζεται στο τρίπτυχο:
Ανυπαρξία στόχων, διαπραγματευτική ανικανότητα, παντελής αδιαφορία για τα αγροτικά προβλήματα.
(Χειροκροτήματα από τη πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σταύρος Παπαδόπουλος έχει το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, λυπάμαι, αλλά είμαι υποχρεωμένος να πω κάποιες φράσεις που είναι σκληρές, γιατί είναι και σκληρή η πραγματικότητα που υπάρχει στον αγροτικό τομέα. Οι γεωργοκτηνοτρόφοι αυτήν τη στιγμή βρίσκονται σε άθλια οικονομική κατάσταση και αυτή η κατάσταση υπάρχει εξαιτίας της αλόγιστης, ανάλγητης και αντικοινωνικής πολιτικής που εφαρμόζεται στον αγροτικό τομέα, όλα αυτά τα χρόνια. Η πολιτική αυτή έχει φέρει σε αδιέξοδα τους αγρότες που πολλές φορές αγγίζουν τα όρια του τραγικού.
Λέγατε και λέτε ότι το εισόδημα του αγρότη τα τελευταία χρόνια αυξήθηκε. Σε ποιο αγροτικό προϊόν; Είτε είναι στάρι είτε βαμβάκι είτε καλαμπόκι είτε καπνός είτε πατάτες που έχουμε στην περιοχή μας, που τα τελευταία χρόνια να έχει ανοδική πορεία. 'Ολα τα αγροτικά προϊόντα έχουν φθίνουσα πορεία και σε τέτοιο βαθμό που το εισόδημα του αγρότη έχει μειωθεί κατά 12% τουλάχιστον.
Για το σιτάρι, η περιβόητη ψαλίδα που πάντοτε αναφέρατε συνεχώς
μεγαλώνει πρέπει να σας πω ότι οι αγρότες κάποτε πουλούσαν δύο κιλά στάρι για να αγοράσουν ένα κιλό ψωμί. Αυτήν την ώρα πουλάνε επτά και οκτώ κιλά στάρι για να πάρουν ένα κιλό ψωμί. Πέρα από το γεγονός ότι έχετε δείξει μεγάλη αδιαφορία στις διαπραγματεύσεις με την Ευρωπαϊκή 'Ενωση και αυτήν τη στιγμή τα στρέμματα που σπέρνουν οι 'Ελληνες αγρότες για στάρι υπερβαίνουν το ένα εκατομμύριο στρέμματα και η επιδότηση θα είναι χαμηλότερη με αποτέλεσμα να είναι χαμηλότερο και το εισόδημά τους.
Πέρα από το σιτάρι, στο βαμβάκι η τιμή στα χέρια του παραγωγού
ξεκινάει από εκατόν ενενήντα (190) δραχμές και στην καλύτερη των περιπτώσεων να πω ότι θα φτάσει στις περσινές τιμές.
Είναι κατάσταση αυτή, να λέτε ότι αυξήθηκε το εισόδημα του αγρότη και ότι εσείς εφαρμόζετε πολιτική πρόνοιας και αγάπης απέναντι σ'αυτούς τους ανθρώπους;
Είναι πολιτική πρόνοιας και αγάπης, όταν οι άνθρωποι αυτοί χρωστούν
προς την Αγροτική Τράπεζα τόσα χρήματα εξ αιτίας της πολιτικής που εφαρμόζετε στα πανωτόκια, όπως είπε και ο συνάδελφος, με τους τόκους υπερημερίας και τα πανωτόκια, που αυτήν τη στιγμή κινδυνεύουν οι αγρότες να χάσουν και τα ίδια τους τα σπίτια;
Και θα πω εδώ, ότι σ'αυτόν τον τομέα επηρεάζεται το κόστος της
παραγωγής από τα ψηλά εποτόκια, με αποτέλεσμα οι αγρότες να βρίσκονται σε άθλια οικονομική κατάσταση.
Κύριε Υπουργέ, στην περιοχή Καβάλας το ποσό των τετρακοσίων

χιλιάδων (400.000) δραχμών συν εκατόν τριάντα χιλιάδες (130.000) δραχμές από το '78 και το '85 με τις αλλεπάλληλες αυξήσεις και με τα πανωτόκια αυτήν τη στιγμή έχει φτάσει στα δεκαοκτώ εκατομμύρια επτακόσιες πενήντα οκτώ χιλιάδες (18.758.000) δραχμές.
Λέγεται αυτό ρύθμιση αγροτική; Λέγεται πολιτική αγάπης απέναντι σ'αυτούς τους ανθρώπους; Το αφήνω στη δική σας κρίση και στην κρίση του
ελληνικού λαού.
Ποσό έξι εκατομμυρίων εξακοσίων τόσων χιλιάδων βεβαιωθέν το 1993 στο Δημόσιο Ταμείο Δράμας αυτήν τη στιγμή υπερβαίνει τα είκοσι δύο εκατομμύρια (22.000.000) δραχμές και είναι περίπου είκοσι τρία (23.000.000) εκατομμύρια δραχμές. Αυτά είναι από πανωτόκια τα οποία βεβαιώθηκαν και όχι από δάνειο στο Δημόσιο Ταμείο της Δράμας.

Πέραν αυτού, όσον αφορά στα τεύτλα, οι παραγωγοί του Νομού Δράμας
αυτήν τη στιγμή εξαναγκάζονται να πληρώσουν τα έξοδα μεταφοράς, γιατί είναι εκτός έδρας των εργοστασίων παραγωγής ζάχαρης είτε προς το Νομό Σερρών είτε προς το Νομό Ξάνθης είτε, αν θέλετε, και μέχρι τον 'Εβρο.
Για τις πατάτες υπάρχει το τραγικό της περιοχής του Κάτω Νευροκοπίου, κύριε Υπουργέ. Οι τιμές στα χέρια παραγωγού είναι απαράδεκτες. Το ξέρετε πολύ καλά ότι με το ψύχος που επικρατεί στην περιοχή, εφαρμόζετε την ίδια πολιτική, ιδιαίτερα στα καύσιμα, που εφαρμόζετε και στην περιοχή της Κρήτης, όπου υπάρχει καλοκαιρία.
Δεν είναι δυνατόν οι άνθρωποι αυτοί, που το χειμώνα έχουν ψύχος μέχρι -28 βαθμούς μείον, όπως λένε πολλές φορές στα δελτία, να πληρώνουν το πετρέλαιο και τα ξύλα όπως τα πληρώνουν και στην Κρήτη. Είναι απαράδεκτο! 
Οι άνθρωποι αυτοί, χρωστούν πάνω από επτά δισεκατομμύρια
(7.000.000.000) δραχμές. Και όλη την κινητή και ακίνητη περιουσία τους να πουλήσουν αυτήν τη στιγμή, δεν μπορούν να ξοφλήσουν.
Λυπούμαι για μια ακόμα φορά, αλλά αυτή η πολιτική που εφαρμόζετε όλα αυτά τα χρόνια εξαγγέλοντας αυτές τις αναλήθειες, μου θυμίζει ένα άρθρο του Ποινικού Κώδικα που αναφέρεται στην απάτη και λέει: "'Οστις εν γνώσει του διαδίδει ψευδή γεγονότα ως αληθή -όρα ΠΑΣΟΚ- με σκοπό να περιποιήσει στον εαυτό του παράνομο περιουσιακό όφελος...", δηλαδή, τις ψήφους του ελληνικού λαού,"...διαπράττει κάποιο αδίκημα". 'Ετσι κάνατε. Κοροϊδέψατε τον αγροτικό κόσμο για να πάρετε τις ψήφους του και να είστε αυτήν τη στιγμή στην Κυβέρνηση. Λυπούμαι για άλλη μια φορά.
( Χειροκροτήματα από τη Νέα Δημοκρατία )
ΠΡΟΕΔΡΕΥΩΝ (Κωνσταντίνος Βρεττός): Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κυρίες και κύριοι συνάδελφοι, τον Ιούλιο του 2000 στις Βρυξέλλες, το Συμβούλιο των Υπουργών Γεωργίας της Ευρωπαϊκής 'Ενωσης και με σύμφωνη γνώμη του 'Ελληνα Υπουργού Γεωργίας, επικύρωσε τη διατήρηση για δέκατη πέμπτη συνεχή χρονιά της λιτότητας στον αγροτικό τομέα, μέσω του παγώματος ή και της μείωσης των θεσμικών τιμών των αγροτικών προϊόντων για την καλλιεργητική περίοδο 2000-2001.
Τα τελευταία χρόνια και ύστερα από τις αλλεπάλληλες αναθεωρήσεις της Κοινής Αγροτικής Πολιτικής η λιτότητα στα γεωργικά εισοδήματα έχει πλέον γίνει θεσμός. 'Εχει θεσμοθετηθεί σε τέτοιο βαθμό, που οι παραδοσιακές μαραθώνιες, σκληρές διαπραγματεύσεις για τις τιμές έχουν εξελιχθεί πλέον για την ελληνική Κυβέρνηση σε μια καθαρά απλή τυπική διαδικασία. Διότι τι κάνει η ελληνική Κυβέρνηση; Τι έκανε μέχρι τώρα; Απλώς προσυπογράφει κάθε φορά τις τιμές που προτείνει η Ευρωπαϊκή 'Ενωση. Ποιες μάχες έδωσε; Αυτό όμως είναι δυστυχώς εις βάρος των Ελλήνων αγροτών με τις γνωστές επιπτώσεις.
Με άλλα λόγια, υπάρχει πάγος στις τιμές του βαμβακιού, του ελαιολάδου, των καπνών, της ζάχαρης, του ρυζιού, των κρασιών, του χοιρινού και του αιγοπρόβειου κρέατος και παράλληλα υπάρχουν μειώσεις των τιμών στα δημητριακά, στο βόειο κρέας, στα φρούτα και τα λαχανικά.
'Οσον αφορά μάλιστα τις διάφορες στρεμματικές ενισχύσεις και πριμοδοτήσεις η όποια αύξησή τους δεν αντισταθμίζεται σε καμιά περίπτωση από την περικοπή των τιμών.
Περνώντας στην κατ' ιδίαν εξέταση ορισμένων καλλιεργειών και
προϊόντων δυσοίωνη προμηνύεται και φέτος η χρονιά στα καπνά καθώς με την ολοκλήρωση των διαπραγματεύσεων για την κατάρτιση των συμβολαίων και τον καθορισμό των εμπορικών τιμών για τα καπνά εσοδείας 2000, είναι φανερό ότι οι παραγωγοί θα υποστούν περαιτέρω μείωση των τιμών, περαιτέρω μείωση στο εισόδημά τους. Οι καπνέμποροι κατόρθωσαν τελικά και πάλι να επιβάλουν μέσα στα πλαίσια της διαπλοκής τις διαθέσεις τους. Για πρώτη φορά στα χρονικά υπογράφηκαν συμβόλαια καλλιέργειες με τιμές για τη γ' κατηγορία μέχρι και είκοσι πέντε δραχμές (25) το κιλό. Συγκεκριμένα οι τιμές στην α' κατηγορία είναι στα περσινά επίπεδα, ενώ για τη β' και γ' κατηγορία έχουν δραματικές μειώσεις. Αυτό σημαίνει ότι με το κατάλληλο "στήσιμο" των ποιοτικών συνθέσεων που θα κάνει και πάλι αυθαίρετα το εμπόριο, οι
τιμές που θα απολαύσουν οι παραγωγοί θα είναι χαμηλότερες και πάλι από τις περσινές.
Κυρίες και κύριοι συνάδελφοι, επιπλέον όχι μόνο η Κυβέρνηση δεν κάνει τίποτε για να προστατεύσει τους 'Ελληνες καπνοπαραγωγούς, αλλά τους θέτει και υπό διωγμό. Πώς αλλιώς εξηγείται το γεγονός ότι η κ. Σπυράκη η Υφυπουργός Υγείας και Πρόνοιας έφθασε να καταψηφίσει την τρίχρονη εξαίρεση από τις νέες προδιαγραφές τσιγάρων που έδινε στη χώρα μας και τις ελληνικές καπνοβιομηχανίες η Ευρωπαϊκή 'Ενωση; Βέβαια έπρεπε να επαναληφθεί αυτό το οποίο έκανε ο κ. Γείτονας πριν από μερικά χρόνια ως προς τον τομέα της αντικαπνιστικής εκστρατείας.
(Στο σημείο αυτό κτυπάει προειδοποιητικά το κουδούνι λήξεως του
χρόνου ομιλίας του κυρίου Βουλευτή)
Κύριε Πρόεδρε, επειδή έχω πρόβλημα με το χέρι μου θα μιλήσω ολόκληρο το οκτάλεπτο.
Στο βαμβάκι η εικόνα που επικρατεί αυτήν τη στιγμή είναι κυριολεκτικά χαώδης. Ουδείς είναι σε θέση να εντοπίσει με ακρίβεια τα χωράφια στα οποία έχουν καλλιεργηθεί μεταλλαγμένοι σπόροι, όπως επίσης ουδείς πληροφορεί υπεύθυνα τους καλλιεργητές αυτούς για το πως και το πόσο θα αποζημιωθούν. Την ίδια ώρα αποδεικνύονται φιάσκο τα δήθεν μέτρα περιορισμού της καλλιέργειας. Φέτος δηλώνουμε παραγωγή μεγαλύτερη από πέρυσι. Ξεσκεπάζονται έτσι τα προεκλογικά πυροτεχνήματα με τις διαβεβαιώσεις, ότι δήθεν φέτος το βαμβάκι θα πιάσει περίπου τις τριακόσιες (300) δραχμές το κιλό. Σύμφωνα με όλα τα στοιχεία η τελική τιμή, εμπορική συν επιδότηση θα είναι περίπου η περσινή ίσως και μικρότερη.
Ξέρετε, κύριε Υπουργέ, ότι στην εκλογική μου περιφέρεια στην Πιερία αυτήν τη στιγμή παραδίδουν βαμβάκια στους εμπόρους με ανοικτή τιμή χωρίς να ξέρουν τι θα διαμορφωθεί μέχρι το τέλος;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Θα μιλήσετε άλλα δύο λεπτά, κύριε συνάδελφε, και θα κλείσετε και τη δευτερολογία σας.

ΕΥΑΓΓΕΛΟΣ ΠΟΛΥΖΟΣ: Εντάξει, κύριε Πρόεδρε.
Συνοπτικά η Κυβέρνηση θα πρέπει να δείξει τις πραγματικές της προθέσεις και να απαντήσει σε μία σειρά ερωτημάτων και με τους 'Ελληνες παραγωγούς και να ξεκαθαρίσει τις θέσεις και την πολιτική που θα ακολουθήσει σε νευραλγικούς τομείς, όπως:
Πρώτον, στην καπνοπαραγωγή, πως θα στηρίξει το εισόδημα των καλλιεργητών μετά και τη νέα μείωση στο σταθερό πριμ, τις χαμηλές τιμές που με θεμητά και αθέμητα μέσα διαμορφώνει το καπνεμπόριο και τις περικοπές ποσοστώσεων σε ορισμένες ποικιλίες.
Τι θα κάνει με τα καπνά της Κατερίνης που είναι αρίστης ποιότητας,
που, ενώ δεν αντιμετωπίζουν πρόβλημα διάθεσης -και η μεγαλύτερη απόδειξη είναι ότι το καπνεμπόριο απορροφάει και την πάνω από την ποσόστωση παραγωγή- η ποσόστωση από τη δική μας ποικιλία μεταφέρθηκε στην Ιταλία; Τι θα γίνει με αυτό το θέμα;
Δεύτερον στην βαμβακοπαραγωγή. Τι θα κάνει με την οριστική εφαρμογή των μέτρων περιορισμού της καλλιέργειας; Ποια στάση θα τηρήσει στο θέμα της αύξησης της εισφοράς συνυπευθυνότητας με το νέο κοινοτικό καθεστώς; Τι θα κάνει με τις τιμές που συνεχώς κατρακυλούν;
Τρίτον, στα δημητριακά. Θα αντισταθμιστούν και πώς οι απώλειες των παραγωγών από τις μειώσεις τιμών και ενισχύσεων, αλλά και το δραστικό περιορισμό των καλλιεργουμένων εκτάσεων;
Τέταρτον, όσον αφορά στο ρύζι, φέτος σπάρθηκαν τριάντα χιλιάδες στρέμματα λιγότερα από πέρσι και οι τιμές πριν ακόμη αρχίσει η συγκομιδή είναι μικρότερες είναι περίπου εβδομήντα πέντε με ογδόντα (75-80) δραχμές, ενώ πέρσυ ήταν ογδόντα δύο με ογδόντα πέντε (82-85).
Στην ελαιοπαραγωγή πότε και πως θα εφαρμοστούν επιτέλους τα μέτρα
κατά του πανωγραψίματος;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Τελειώνετε, κύριε συνάδελφε.
ΕΥΑΓΓΕΛΟΣ ΠΟΛΥΖΟΣ: Μισό, λεπτό, κύριε Πρόεδρε, τελειώνω.
Πώς θα αντιμετωπιστούν οι συνέπειες από τη μεγάλη γενικώς δηλωθείσα
φέτος παραγωγή που συρρικνώνει την κοινοτική επιδότηση με θύματα τους έντιμους και νομοταγείς καλλιεργητές.
Για την κτηνοτροφία -επειδή δεν με παίρνει ο χρόνος- τι θα κάνετε, κύριε Υπουργέ; 'Εχουν φτάσει οι κτηνοτρόφοι σε τέτοια απόγνωση με αυτά που οφείλουν στην Αγροτική Τράπεζα, που δεν ξέρουν τι να κάνουν. 
ΠΡΟΕΔΡΕΥΩΝ (Κωνσταντίνος Βρεττός): Τελειώσατε, κύριε συνάδελφε. ΕΥΑΓΓΕΛΟΣ ΠΟΛΥΖΟΣ: Γιατί είναι μεγάλη η προσφορά στην εθνική μας
οικονομία.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω προς το Σώμα τα εξής:
Πρώτον, οι Υπουργοί Ανάπτυξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για συνεργασία στον τομέα του Τουρισμού". 
Δεύτερον, οι Υπουργοί Ανάπτυξης, Εξωτερικών, Εθνικής Οικονομίας και
Οικονομικών και Περιβάλλοντος, Χωροταξίας και Δημοσίων 'Εργων, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας για συνεργασία στους τομείς της επιστήμης και της τεχνολογίας".

Τρίτον, οι Υπουργοί Μεταφορών και Επικοινωνιών, Εξωτερικών και
Εθνικής Οικονομίας και Οικονομικών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας για τις αεροπορικές μεταφορές μεταξύ και πέραν των αντίστοιχων εδαφών τους".
Τέταρτον, οι Υπουργοί Εθνικής Οικονομίας, Εξωτερικών και Ανάπτυξης,
κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων".
(Παραπέμπονται στις αρμόδιες Διαρκείς Επιτροπές)
Το λόγο έχει ο κ. Τζαμτζής Ιορδάνης.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, θα σας παρακαλούσα αν δεν ολοκληρώσω μέσα στο πρώτο πεντάλεπτο να πάρω και λίγο χρόνο από το δίλεπτο της δευτερολογίας μου.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, θα πάρετε
τη δευτερολογία σας τώρα, ή καθόλου. Μετά δεν θα έχετε δευτερολογία. ΙΟΡΔΑΝΗΣ ΤΖΑΜΤΖΗΣ: Θα το δούμε, κύριε Πρόεδρε. Θα προσπαθήσω να είναι
όσο γίνεται πιο σύντομος και μέσα στο χρόνο που έχω.
Πράγματι, όλα αυτά τα οποία ανέφεραν οι προλαλήσαντες συνάδελφοι είναι απολύτως αληθινά. Τα προβλήματα στο βαμβάκι είναι γνωστά, αλλά με κακούς χειρισμούς που κάνατε το 1995 ταλαιπωρείται σήμερα ο "λευκός χρυσός". 'Εχουμε χαμηλές τιμές σε σχέση με το 1993, καταργήσατε ουσιαστικά σιωπηρά το 1%, μένουν απλήρωτοι το έκτακτο προσωπικό από το 1999 και τους αναλογούν τουλάχιστον από πεντακόσιες χιλιάδες (500.000) δραχμές στον καθένα, δεν εξοφλούνται τα χρήματα των ενστάσεων που υπέβαλαν πέρσι οι παραγωγοί, καταργήσατε ουσιαστικά το κλείσιμο των εκκοκκιστηρίων, ιδιαίτερα φέτος που υπάρχει αυξημένη απόδοση σε ίνα από το βαμβάκι. Το Μάιο, όταν έγινε επερώτηση για το βαμβάκι, είχατε πει εδώ ότι δεν θα επιστραφεί ουσιαστικά το σαραντάρι από τους παραγωγούς. Βλέπουμε, λοιπόν, ότι οι βαμβακοπαραγωγοί χάνουν από τους κακούς χειρισμούς σας.
Στον καπνό υπάρχουν τα ίδια προβλήματα. Ο έμπορος ορίζει τις
ποιότητες, αλλά δυστυχώς, κύριε Υπουργέ, έχουμε και σκάνδαλα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κάποιοι συνδικαλιστές συγκεντρώνουν άδειες ποσοστώσεων καπνού τη στιγμή που είναι σε καίριες θέσεις και μαθαίνουν από πριν ότι κάποια στιγμή θα αλλάξει το "καμπάκουλακ" και θα υπάρχει η δυνατότητα να μπει άλλη ποικιλία. Εκτρέφονται, λοιπόν, και τέτοια φαινόμενα από τους κακούς χειρισμούς τους οποίους κάνετε.
Στα σιτηρά "πετύχατε" το 1997 να μειωθεί η εγγυημένη καλλιεργήσιμη έκταση. Πετύχατε ουσιαστικά να πάει από τα εννέα εκατομμύρια τριακόσιες εβδομήντα χιλιάδες στρέμματα στα έξι εκατομμύρια εκατόν εβδομήντα χιλιάδες. Και φέτος από αυτήν την έκταση θα καλλιεργηθούν ένα εκατομμύριο περισσότερα στρέμματα.
'Ερχομαι και στα ροδάκινα πολύ σύντομα. Το 1999 τα προβλήματα των ροδακινοπαραγωγών ήταν τεράστια, διότι η παραγωγή ήταν μεγάλη και οι τιμές ήταν κάτω του κόστους.
Φέτος ήταν το ίδιο μεγάλη η παραγωγή. Πόσο θα πληρωθούν φέτος τα ροδάκινα, κύριε Υπουργέ; Η μέση τιμή, η οποία βγαίνει από τα καλά, το χυμό και την απόσυρση, θα είναι κάτω από σαράντα (40) δραχμές για τα συμπύρηνα και ουσιαστικά για τα επιτραπέζια θα κυμανθεί μεταξύ σαράντα και πενήντα (40 και 50) δραχμών. Ουσιαστικά, δηλαδή, κάτω από το κόστος. 
Πώς θα ζήσουν οι ροδακινοπαραγωγοί με αυτές τις τιμές; Του χρόνου,
μετά την ψήφιση του νέου κανονισμού για τα οπωροκηπευτικά, οι ροδακινοπαραγωγοί θα καταστραφούν ολοκληρωτικά. Από το 2001 δεν θα υπάρχει τιμή ασφαλείας για τα ροδάκινα, δεν θα υπάρχει επιδότηση στην τυποποίηση.
Η επιδότηση, μόλις 16,2 δραχμές ανά κιλό, θα πάει απευθείας στον
παραγωγό. Και αυτό μόνο για διακόσιους εξήντα πέντε χιλιάδες τόνους, όταν ξέρουμε ότι το συμπύρηνο ροδάκινο στην Ελλάδα είναι πάνω από πεντακόσιες χιλιάδες τόνους. 'Αρα, λοιπόν, η επιδότηση θα είναι οκτώ (8) δραχμές ανά κιλό.
Και με τα επιτραπέζια τι θα γίνει, κύριε Υπουργέ; Αυξήθηκαν φέτος οι εξαγωγές. Οι τιμές, όμως, ήταν πολύ χαμηλά. Η Κυβέρνησή σας εγκατέλειψε τους ροδακινοπαραγωγούς, αλλά και όλους τους αγρότες στην τύχη τους. Από την πλευρά του Υπουργείου Γεωργίας δεν υπάρχει κανένας προγραμματισμός.
Η αγροτική πολιτική της Κυβέρνησης είναι ανύπαρκτη. Η Κυβέρνηση
είναι απούσα για τον αγρότη. Αδιαφορεί, παρ' ότι βλέπει τον αγρότη να βουλιάζει στα χρέη του στην Αγροτική Τράπεζα. Οι αγρότες, λόγω των χρεών που έχουν στην Αγροτική Τράπεζα, δεν μπορούν να σηκώσουν κεφάλι, κύριε Υπουργέ.
Η ΑΤΕ καταδυναστεύει τον αγρότη. Αυτή είναι που στήριξε προεκλογικά
το χρηματιστήριο και την Κυβέρνησή σας. Είναι η ΑΤΕ, που μέσα από αυτήν χαρίζονται χρέη σε αμαρτωλούς συνεταιρισμούς, οι οποίοι λειτουργούν με αδιαφάνεια. Και εσείς φταίτε γι' αυτό το φαινόμενο, γιατί καταργήσατε την εποπτεία στους συνεταιρισμούς.
Κύριε Υπουργέ, οι αγρότες στην Πέλλα δεν έχουν χρήματα να πληρώσουν
το ρεύμα και το τηλέφωνο στο σπίτι τους. Ζουν κάτω από τα όρια της φτώχειας. Αγωνίζονται πραγματικά να επιβιώσουν και εσείς αδιαφορείτε. Επιτέλους, κύριε Υπουργέ, κάντε κάτι για τους αγρότες, πάρτε μέτρα για τους αγρότες.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Γεωργίας κ. Ανωμερίτης έχει το λόγο για τριάντα λεπτά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, για μια ακόμη φορά θα συζητήσουμε θέματα της αγροτικής πολιτικής, μόνο που αυτά δεν είναι θέματα πολιτικής. Είναι το αποτέλεσμα πολιτικών και πολύχρονων μάλιστα πολιτικών, οι οποίες έχουν δημιουργήσει και δυσλειτουργίες, αλλά έχουν δημιουργήσει και μεγέθυνση. 
Και είναι κρίμα και με τις φράσεις και με τα λόγια και με τις
ανακρίβειες να προσπαθείτε να δημιουργήσετε μια κλασική για το κόμμα σας πλέον στάση του μηδενισμού των πάντων, λες και δεν έχει υπάρξει ανάπτυξη και μεγένθυση σε αυτήν τη χώρα. Λες και η μεγένθυση των ελληνικών πόλεων της περιφέρειας έχει γίνει από ξένους, λες και τα εισοδήματα δεν μετριούνται.
Δεν θα αναφερθώ σε επί μέρους θέματα, που θίγετε στην επερώτησή σας, αλλά όσον αφορά τουλάχιστον ένα θέμα, γιατί το υπογράφετε δεκαπέντε, να μου πει ένας πότε η τιμή βαμβακιού ήταν τρικόσιες εβδομήντα (370) δραχμές, όταν είναι γνωστό ότι η τιμή στόχου είναι τριακόσιες σαράντα (340) δραχμές και η πραγματική ήταν η ιδεατή τιμή, αν φτάναμε, δηλαδή, στις ποσότητες και στις τιμές που συμφωνήσατε εσείς το 1992 στη μεταρρύθμιση τότε της ΚΑΠ .
Πώς υπογράφετε δεκαπέντε άνθρωποι ένα τέτοιο μέγεθος, όταν η ανώτατη τιμή που έφτασε ποτέ στην Ελλάδα τα τελευταία αυτά χρόνια είναι διακόσιες ογδόντα πέντε (285) δραχμές και μάλιστα με πολύ λιγότερα στρέμματα, με ένα εκατομμύριο στρέμματα λιγότερα και με δεκάδες χιλιάδες παραγωγούς λιγότερους;

Πρέπει να είμαστε πιο προσεκτικοί. Δεν το μεγαλοποιώ, το επισημαίνω. Δεν στέκομαι σε αυτό, για να κάνω εγώ θέση ή αντιπολίτευση σε εσας, αλλά επισημαίνω ότι πρέπει να είμαστε πιο προσεκτικοί και να χρησιμοποιούμε τους δείκτες και τα μακρομεγέθη.
Και θα πάμε σιγά-σιγά εκεί, που είναι τα πραγματικά προβλήματα μιας ανισόρροπης, πολύχρονης κατάστασης, η οποία δεν είναι ανισόρροπη ανάμεσα στα μεγάλα κέντρα και στην περιφέρεια, αλλά είναι πολλές φορές ανισόρροπη

και στην ίδια περιοχή. Και εκεί είναι το δικό μας κέντρο του ενδιαφέροντος.
Κυρίες και κύριοι συνάδελφοι, ο πρωτογενής τομέας της οικονομίας ήταν και εξακολουθεί να έχει σημαντική θέση στην οικονομική ζωή του τόπου. 
Αυτό λένε τα μεγέθη, γι'αυτό και για μας έχει πρωτεύουσα σημασία η
αντιμετώπιση των θεμάτων και η χάραξη των πολιτικών, είτε αυτές είναι νέες πολιτικές, είτε νέοι θεσμοί. Και εμείς δημιουργήσαμε και στηρίζουμε νέους θεσμούς. Και χαίρομαι γιατί ο καινούριος νόμος-πλαίσιο για τους συνεταιρισμούς ήδη άρχισε να εφαρμόζεται και μάλιστα αυτό το τρίμηνο, σήμερα που μιλάμε, όπου για πρώτη φορά μετά από πενήντα χρόνια στην Ελλάδα γίνονται εκλογές χωρίς κομματικά ψηφοδέλτια και, αγαπητέ μου συνάδελφε, πράγματι και χωρίς εποπτικά συμβούλια, όχι τα εποπτικά συμβούλια της παρέας, γιατί οι συνεταιρισμοί στο εξής θα ελέγχονται από ελεγκτικές εταιρίες και από το Σώμα Ορκοτών Λογιστών. Και αυτό είναι ένα βήμα, είναι κατάκτηση.
ΙΟΡΔΑΝΗΣ ΤΖΑΜΤΖΗΣ: Τα λέγαμε αυτά, κύριε Υπουργέ, τόσα χρόνια. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εσείς τα λέγατε. Εμείς τα
κάνατε και εσείς τα καταψηφίσατε.
ΙΟΡΔΑΝΗΣ ΤΖΑΜΤΖΗΣ: Δεν τα κάνατε τόσα χρόνια.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, πράγματι μέσα από νέους θεσμούς, μέσα από τομές, μέσα από αυτές τις αποφάσεις που εμείς έχουμε, γιατί και στρατηγική έχουμε και πολιτικές έχουμε και μάχες δίνουμε. Και απορώ, πού διαβάσατε ότι εγώ είπα για τη νέα κοινή οργάνωση αγοράς εσπεριδοειδών αυτά που είπατε. Φαίνεται ότι δεν έχετε διαβάσει πρώτον, ότι εγώ από πέρσι έχω στείλει σε όλες τις συνεταιριστικές και συνδικαλιστικές οργανώσεις επιστολή με την οποία τους καλώ να συνενοηθούμε, γιατί έχουν και αντίθετοι απόψεις μεταξύ τους οι ίδιοι οι παραγωγοί, για τα θέματα του νέου κανονισμού της νέας κοινής οργάνωσης αγοράς. Και συνενοηθήκαμε και έχουμε πάει σε όλα τα όργανα και έχουμε πει τις θέσεις μας και έχουμε δώσει τις μάχες μας, όπως δίνουμε σε κάθε διαμόρφωση θέσης μέσα στην Ευρωπαϊκή 'Ενωση.
Και φυσικά μιλάμε για μία κοινή οργάνωση αγοράς όταν μόνο μέσα στο επόμενο τρίμηνο θα αναθεωρηθούν τέσσερις κοινές οργανώσεις αγοράς. Και έχουμε θέσεις, έχουμε προτάσεις και φυσικά πάμε κόντρα στα συμφέροντα. Γιατί τα συμφέροντα της Ενωμένης Ευρώπης δεν είναι ενιαία, ιδιαίτερα όταν εμείς στο νότο παράγουμε τόσα πολλά διαφορετικά προϊόντα.
Εμείς με στόχο φυσικά πρώτα απ'όλα την ανάπτυξη της γεωργίας, την ανταγωνιστικότητα των προϊόντων μας και κυρίως την ανασυγκρότηση της υπαίθρου που είναι το μεγάλο στοίχημα που συμφωνήσαμε μέσα από τις πολιτικές "Ατζέντα 2000" πραγματικά θα στηρίξουμε τις πολιτικές εκείνες μέσα σε ένα πλαίσιο που έχουμε διαμορφώσει και που διαμορφώνεται, μέσα στο πλαίσιο της "Ατζέντα 2000", μέσα στο πλαίσιο του Γ' Κοινοτικού Πλαισίου Στήριξης, μέσα στο πλαίσιο του αγροτοδιατροφικού περιβάλλοντος που διαμορφώνεται ήδη μέσα στον ΠΟΕ και φυσικά μέσα στα πλαίσια των δικών μας εθνικών πολιτικών.
Και φυσικά γι'αυτά -και γι'αυτό είμαστε αισιόδοξοι- πήραμε τους
πόρους. Και οι πόροι -και θα το πω για μια ακόμη φορά εδώ μέσα με ακρίβεια- είναι αυτοί που από τότε λέγαμε και είναι: επτά τρισεκατομμύρια (7.000.000.000.000) δραχμές για επιδοτήσεις, 1,1-1,25 κατέληξε- για τα προγράμματα αγροτικής ανάπτυξης, 0,3 για το επιχειρησιακό της αλιείας, 0,2 για το Leader plus, 0,4 θα είναι οι προσαυξήσεις του 2000-2006 που σημαίνει συνολική δαπάνη για τον αγροτικό τομέα έντεκα τρισεκατομμύρια (11.000.000.000.000) δραχμές.
Μέσα σε αυτό το πλαίσιο έχουμε τους δικούς μας άξονες και οι άξονες της πολιτικής μπορούν να έχουν σχέση με πολλά και διάφορα θέματα, όπως το περιβάλλον, οι υδάτινοι πόροι, η παραγωγή προϊόντων ποιότητας και προς αυτήν την κατεύθυνση κάνουμε τις συγκεκριμένες τομές, αλλά έχουν έναν κοινό παρονομαστή. Και αυτός ο κοινός παρονομαστής είναι το αγροτικό εισόδημα. Αν σκεφθείτε ότι το αγροτικό εισόδημα, κύριε συνάδελφε, διαμορφώνεται από τις επιδοτήσεις κατά 40%, έχουμε κατακτήσει, έχουμε πάρει για τα υπόλοιπα επτά χρόνια το 40% του αγροτικού εισοδήματος. Το έχουμε αυτήν τη στιγμή αποκτήσει.
Δεύτερον, μέσα από το κόστος εισροών αυτό είναι που στη δεκαετία του '90 έσωσε το θέμα των εισοδημάτων στην Ελλάδα. Και εδώ έχουμε κάνει πάρα

πολλά βήματα.
Θα σας πω ένα απλό παράδειγμα, γιατί ψάχνουμε να βρούμε λύση για το πετρέλαιο για πάρα πολλές περιπτώσεις και στον αγροτικό τομέα, αλλά και στην αλιεία.
Και ήλθαν οι αλιείς και είπαν "κοίταξε έξω τι γίνεται, διαμαρτύρονται, κάτι παίρνουν". Ναι, αλλά έξω διαμαρτύρονται και κάτι παίρνουν γιατί κάθε χώρα έχει το δικό της διαμορφωμένο πλαίσιο που δεν είναι σαν το δικό μας. Ποιο είναι το δικό μας; Μα, το πετρέλαιο στην αλιεία είναι τράνζιτ, απαλλάσσεται του ειδικού φόρου κατανάλωσης 100%, απαλλάσσεται του ΦΠΑ τελείως. Δηλαδή, ψάχνουμε να βρούμε τρόπους. Θα είναι άμεση επιδότηση από εθνικούς πόρους και αυτό είναι κάτι που πολεμήσαμε να το αποφύγουμε και δεν θα αφήσουμε κανέναν να μας παρασύρει σε μια τέτοια πολιτική.
Το αγροτικό εισόδημα και το κατά κεφαλήν αγροτικό εισόδημα διαμορφώνεται μέσα από την καθαρή προστιθέμενη φυσικά αξία μόνο όταν διαιρεθεί με την ετήσια μονάδα εργασίας. Και έχω εξηγήσει πολλές φορές 
σ' αυτήν την Αίθουσα ότι δεν μπορούμε να μιλάμε για τέτοια μακρομεγέθη με δείκτες ενός έτους.
Αλήθεια, δεν πιστεύετε τα δικά μας στοιχεία, πάρτε τα στοιχεία της EUROSTAT, της Ευρωπαϊκής Στατιστικής Υπηρεσίας, τα οποία αποδεικνύουν ότι στη δεκαετία του '90 -μη σας πάρω από χρόνο σε χρόνο, να πω από το 1990 έως το 1999 ή από το 1993 έως το 1999- ενώ στη Δανία τα εισοδήματα μειώθηκαν από 11% έως 18%, στη Μεγάλη Βρετανία από 16% έως 2% τουλάχιστον για τα τελευταία χρόνια ή να σας πω για τα δύο τελευταία χρόνια στην Ευρώπη των δεκαπέντε από μείον 3,7% και από μείον 3%, σε μας παρέμεινε σταθερό.
Πολλές φορές έχουμε μιλήσει για τις επιδοτήσεις και πρέπει να
σας πω ότι μόνο σε αυτήν τη χρονιά, σε αυτό το έτος FEOGA έχουμε δώσει ήδη οκτακόσια πενήντα δισεκατομμύρια (850.000.000.000) δραχμές σε επιδοτήσεις χωρίς καμία καθυστέρηση. Επομένως, μπορούμε να μιλάμε για το αγροτικό εισόδημα και μάλιστα σε μία χώρα -σημειώστε το- όπου η ακαθάριστη αξία παραγωγής το 1999 ήταν 2,9 τρισεκατομμύρια και οι εισροές πόρων στον αγροτικό τομέα ανήλθαν σε 2,3 τρισεκατομμύρια και να λέμε ότι δεν στηρίζουμε τον αγροτικό τομέα; Μόνο για κρατική γεωργία θα μπορούσε κάποιος να μας κατηγορήσει, όταν στα τρία τρισεκατομμύρια τα 2,3 τρισεκατομμύρια είναι εισροές, κάθε είδους εισροές, μπορούμε να λέμε ότι δεν στηρίζουμε τον αγροτικό τομέα;
Κυρίες και κύριοι συνάδελφοι, το θέμα δεν είναι οι πόροι. Το θέμα δεν είναι η επιμέρους και σε κάθε προϊόν στήριξη, και αυτό γίνεται.
Θα μπορούσα να μιλήσω για το κάθε προϊόν, για να σας πω γιατί αυτό
στηρίζεται.
Λάδι. Δεν διατέθηκαν σαράντα πέντε δισεκατομμύρια (45.000.000.000) δραχμές παραπάνω για τη στήριξη του ελαιολάδου αυτήν τη χρονιά που πέρασε;
ΕΥΑΓΓΕΛΟΣ ΜΠΑΣΙΑΚΟΣ: Το αποτέλεσμα να μας πείτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Φθάσαμε τα εκατόν ογδόντα
πέντε δισεκατομμύρια (18.000.000.000) δραχμές στο λάδι ως επιδοτήσεις. Δεν είχε πρόπερσι η τιμή διακόσιες είκοσι (220) δραχμές, πήγε στις διακόσιες τριάντα (230) δραχμές τόσο και τώρα η προκαταβολή μόνο πήγε στις τριακόσιες σαράντα (340) δραχμές; Αυτό είναι απώλεια εισοδήματος; 
Στην επερώτησή σας αναφέρεσθε στις εξαγωγές. Διαλέξατε άτυχη χρονιά.
Δε λέω, είναι ανάλογα με τη χρονιά. Πολλές φορές δεν είναι θέματα πολιτικών που ασκείς. Εμείς στήνουμε τους μηχανισμούς, στήνουμε τις εταιρείες, προωθούμε τα προϊόντα μας με όποιο τρόπο μπορούμε, αλλά μιλάμε για τη φετινή χρονιά ...
ΓΕΩΡΓΙΟΣ ΣΑΛΑΓΚΟΥΔΗΣ: Το πρώτο εξάμηνο να μας πείτε. Τα αποτελέσματα του '99.
ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, σας παρακαλώ. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ακούστε και να πείτε στον
τομέα του κόμματός σας να σας δίνει ακριβή στοιχεία.
Πορτοκάλια αύξηση εξαγωγών 31,49%, λεμόνια 9,13%, κεράσια 26,70%,
βερίκοκα 45%, ροδάκινα 20,2%, νεκταρίνια 19,9%, καρπούζια 2%, βοτριόκαρποι 22,9%. Αυτές είναι οι φετινές εξαγωγές. 'Εχουν παρουσιάσει όλες αύξηση σημαντική και μία στροφή σε νέες αγορές όχι μόνο της Ενωμένης Ευρώπης, ίσως γιατί μετά από κάποια χρόνια άρχισε να ανεβαίνει στις κεντρικές ανατολικές χώρες κάποιο εισόδημα.
Αλλά και για το αγροτικό ισοζύγιο και για την εξέλιξη του αγροτικού ισοζυγίου ποιος είπε ότι δεν είναι αρνητικό; Αρνητικό είναι. Διαβάσατε όμως τις στήλες να δείτε ότι είναι αρνητικό επειδή αυξήθηκαν οι εισαγωγές παρ'ότι αυξήθηκαν και οι εξαγωγές;

Δεν μειώθηκαν οι εξαγωγές στη δεκαετία που πέρασε στον τόπο μας. Αυξάνονται οι εξαγωγές αγροτικών προϊόντων. Απλώς αυξήθηκαν ταχύτερα οι
εισαγωγές και κυρίως οι εισαγωγές κρέατος. Με δεκαπέντε εκατομμύρια τουρίστες και με σιτηρέσιο σαν αυτό που έχουμε, συν την άνοδο του βιοτικού επιπέδου, φυσικά ο δείκτης -και με όλο τον κόσμο και μέχρι την Ευρωπαϊκή 'Ενωση και με τις τρίτες χώρες- οδηγήθηκε σε αρνητικό αγροτικό εμπορικό ισοζύγιο, αλλά με ταυτόχρονη αύξηση των εξαγωγών των ελληνικών αγροτικών προϊόντων. Αυτά είναι στοιχεία, τα οποία δεν μπορεί κανείς φυσικά να τα διαψεύσει.
Θα ήθελα να μείνω σε δύο-τρία προϊόντα.
Βαμβάκι. Είναι εθνικό προϊόν, πρέπει να το στηρίξουμε, έχουμε κάνει όμως κάποιες συμφωνίες το 1992 και αυτές οι συμφωνίες -η μεταρρύθμιση του 1992 στην Ευρωπαϊκή 'Ενωση- εντάχθηκαν μέσα στους όρους του ΠΟΕ, της GATT που λέγαμε τότε. Αυτή είναι μία συμφωνία. Λέτε αν παλέψαμε. Μα, κύριοι συνάδελφοι, ο επίτροπος Φίσλερ κατέθεσε και δημοσίευσε στην εφημερίδα των ευρωπαϊκών κοινοτήτων, πέρσι το Δεκέμβριο, το νέο κανονισμό για το βαμβάκι. Το ότι δεν έχει ψηφιστεί μέχρι αυτήν τη στιγμή που μιλάμε, πράγμα ασυνήθιστο για την Ευρωπαϊκή Επιτροπή, είναι προϊόν μιας απλής διαδικασίας, ότι δεν κάναμε τίποτα; Δεν συνεννοηθήκαμε με τους Ισπανούς, δεν ήρθαν εδώ οι Ισπανοί;
ΕΥΑΓΓΕΛΟΣ ΜΠΑΣΙΑΚΟΣ: 'Ηταν εκλογές.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Η Ευρωπαϊκή 'Ενωση δεν ξέρει από εκλογές, γιατί, αν ελάμβανε υπόψη τις εκλογές, κάθε μήνα εκλογές έχουμε στην Ευρώπη οι δεκαπέντε χώρες ή κάθε τρεις μήνες ή κάθε πέντε μήνες. Αλίμονο!
Είναι η νέα ΠΟΑ μαζί με τα διοικητικά μέτρα που τολμήσαμε να τα πάρουμε προεκλογικά. Κανείς δεν μπορούσε να φανταστεί ότι εμείς θα προτείναμε ένα άλλο σύστημα για ένα χρόνο. Και ας έρθουν τώρα οι διεπαγγελματικές οργανώσεις και οι διεπαγγελματικοί φορείς να παίρνουν αποφάσεις για το βαμβάκι.
Ναι, μειώθηκε. Δεν πετύχαμε το στόχο; Φυσικά δεν πετύχαμε το στόχο,
αλλά μειώθηκε για να φθάσει στα τρία εκατομμύρια εννιακόσιες
πενήντα χιλιάδες (3.950.000) με τέσσερα εκατομμύρια (4.000.000)
στρέμματα και αν δεν παίρναμε τα μέτρα τα τέσσερα εκατομμύρια τριακόσιες χιλιάδες (4.300.000) θα είχαν γίνει πέντε εκατομμύρια (5.000.000). Αν δείτε τα στατιστικά στοιχεία, θα παρατηρήσετε ότι από χρόνο σε χρόνο είχαμε άνοδο κατά τριακόσιες χιλιάδες (300.000) με τετρακόσιες χιλιάδες (400.000) στρέμματα ετησίως, θα δείτε όμως ότι οι τελικές ροές από την Ευρωπαϊκή 'Ενωση είναι πολύ μεγάλες. Δηλαδή, οι τελικές ροές έχουν ξεπεράσει κάθε προηγούμενο. Αυτό είναι που "καταλογίζει" για άλλες δεκατρείς χώρες που δεν παράγουν βαμβάκι στην Ευρωπαϊκή 'Ενωση και που φυσικά θα ήθελαν να εφαρμοστούν μέτρα δημοσιονομικής πειθαρχίας.
Θα ήθελα να πω ότι πήραμε μέτρα, στηριγμένοι σε ένα έγγραφο που είναι ο νέος κανονισμός που δημοσιεύτηκε σε ΦΕΚ της Ευρωπαϊκής 'Ενωσης και ο οποίος αφού έχει δημοσιευθεί -παρ' ότι δεν έχει τη γνώμη που Ευρωπαϊκού Κοινοβουλίου ακόμη- οι κατευθύνσεις του δεν μπορούν παρά να δεσμεύουν όλους.
Εμείς έχουμε τις δικές μας προτάσεις, γιατί ο νέος κανονισμός, η νέα ΚΟΑ βαμβακιού στο μόνο που διαφοροποιείται είναι στην αύξηση του ποσοστού συνυπευθυνότητας και μάλιστα όταν η ίδια η Ευρωπαϊκή 'Ενωση, η ίδια η επιτροπή, η ίδια η Γενική Διεύθυνση Δημοσιονομικών ζητούσε 1 προς 1, κατέβηκε στο 1 προς 9, στο 1 προς 8, οι Σουηδοί παλεύουν και λένε 1 προς 1 μέσα στο συμβούλιο, ο επίτροπος πρότεινε το 0,5 να γίνει 0,6 και εμείς έχουμε αντιπροτείνει και παλεύουμε όλους αυτούς τους μήνες να παραμείνει το 0,5 τουλάχιστον γι' αυτήν την παραγωγή, φωτογραφίζοντάς την με τις περσινές εκτάσεις, ποσότητες, χρήματα και πόρους, για να παραμείνει το ίδιο. Σ' αυτό έχουμε συμφωνήσει και με τους Ισπανούς.
Και θα κλείσω το θέμα βαμβάκι για να μην το αναλύω. 'Εχω όμως όλα τα ιστορικά στοιχεία των τελευταίων είκοσι ετών και καλά θα κάνει κάποιος να τα δει, για να δει ποια είναι η κίνηση και να στηρίξουμε το βαμβάκι σαν εθνικό προϊόν, αλλά όχι άναρχα, όχι όποιος θέλει φυτεύει, όχι όποιος θέλει καλλιεργεί, όχι όποιος θέλει, χωρίς να λάβει υπόψη του τα
συμφέροντα της χώρας και των ίδιων των παραγωγών, θα παράγει.
Θα ήθελα να πω γι'αυτό που άκουσα για το 1% ότι το 1% είναι αυτό που πληρώνουν οι εκκοκκιστές στον Οργανισμό Βάμβακος. 'Ακουσα ότι εμείς καταργήσαμε το 1%. Μα το 1% είναι στο νόμο και δεν καταργείται χωρίς νόμο. Ποιος είπε ότι καταργήσαμε το 1%; Θα πρόκειται για κάποια παρεξήγηση. Διότι είναι υποχρεωμένοι να δώσουν το 1% και όσοι το έδωσαν καλώς το έδωσαν και θα το δώσουν και οι άλλοι ειδάλλως, δεν θα πάρουν προκαταβολή.
Κυρίες και κύριοι συνάδελφοι, όσον αφορά τα σιτηρά, πολλές φορές μιλάμε για τις κοινές οργανώσεις αγορών και αναφερόμαστε στο '95 ή '97 λες και δεν μεσολάβησε η "Ατζέντα 2000". Και στην "Ατζέντα 2000" συμφωνήσαμε μείωση της τιμής παρέμβασης κατά 7,5% αλλά με παράλληλη αύξηση του βασικού ποσού της ενίσχυσης κατά 4,3 ευρώ τον τόνο. Αυτή η τιμή παραγωγού στην εσωτερική αγορά από τα στοιχεία που έχουμε για το σκληρό και μαλακό σίτο, ήταν σημαντικά υψηλότερη στη χώρα μας και από την τιμή παρέμβασης. Και φυσικά, η βασική τιμή ενίσχυσης, σίγουρα έχει αποβεί υπέρ του 'Ελληνα παραγωγού. Αποτελεί ένα καθαρό εισοδηματικό όφελος.
Δεν θέλω να ξανασυζητήσουμε το θέμα των στρεμμάτων. Αυτό έχει λήξει. Είτε το θέλουμε είτε όχι, αυτό που έχουμε το μάξιμουμ των επτά εκατομμυρίων στρεμμάτων είναι αυτό. Ποτέ δεν το υπερβήκαμε την τελευταία δεκαπενταετία. Το θεωρητικό των εννέα το οποίο υπήρχε απλώς για να το βλέπουμε μας νοιάζει; Δεν κάναμε καμία υποχώρηση. Εξάλλου, είναι γνωστή σε όσους παρακολουθούν τα αγροτικά μας θέματα όλη αυτή η πορεία της γεωργίας, που παράγει προϊόντα υψηλού κινδύνου, που δεν είναι μια σταθερή εργασία για να πηγαίνεις να παίρνεις το μισθό σου, έχει και τις καλές χρονιές και τις κακές χρονιές, έχει και τις διεθνείς τιμές που επηρεάζουν και φυσικά όλα τα μεγέθη προσφοράς και ζήτησης, μέσα στις διεθνείς αγορές και στις δικές μας αγορές. Δεν είναι κάτι σταθερό και είναι λάθος να πανηγυρίζουμε εμείς ότι το '95 ήταν καλύτερη η τιμή στο βαμβάκι. Μα, επειδή ήταν το ΠΑΣΟΚ, ήταν καλύτερη η τιμή στο βαμβάκι; Γι'αυτό πιστεύω ότι πρέπει με πολύ διαφορετική λογική να προσεγγίζουμε αυτά τα μεγέθη. 
Κυρίες και κύριοι συνάδελφοι, είναι γεγονός ότι βρισκόμαστε σε μια
άλλη εποχή και πρέπει να ασχοληθούμε μ'αυτά τα μεγέθη. Μεγέθη που δίνουν αισιοδοξία για το παρόν και το μέλλον της ελληνικής γεωργίας και δίνουν αισιοδοξία γιατί πολλά από τα σλόγκαν γίνονται πράξη. Αλήθεια, περισσότερο πιστεύω ότι έπρεπε να ασχοληθούμε με το θέμα του νέου περιβάλλοντος στο αγροτονομισματικό σύστημα. Εμείς φυσικά υπερηφανευόμαστε που πετύχαμε τους στόχους για να ενταχθεί η χώρα μας στην ΟΝΕ και στη Ζώνη ΕΥΡΩ. Και αυτό, δεν έχει να κάνει με γενικές πολιτικές ή εθνικές επιδιώξεις. 'Εχει αποτέλεσμα και το αποτέλεσμα είναι παντού και είναι και στα αγροτικά προϊόντα. Και ξεκαθαρίζω τι εννοώ. 
Πρώτον, στο μεγάλο κόστος της παραγωγής που είναι το κόστος χρήματος,
πράγματι είχαμε υψηλό πληθωρισμό, άρα είχαμε υψηλά επιτόκια. Αυτήν τη στιγμή είμαστε σε μια πορεία στο ενιαίο νόμισμα ότι τουλάχιστον στο μεγάλο πρόβλημα της ελληνικής γεωργίας, που είναι τα θέματα της ανταγωνιστικότητας των προϊόντων μας, θα έχουμε θετικότατη πορεία, θα γίνουμε πολύ πιο ανταγωνιστικοί αφού το κόστος του χρήματος, το φουκαρά τον 'Ελληνα παραγωγό που δανειζόταν τις Χ μονάδες χρήματος ετησίως με 23% φυσικά τώρα με την ένταξή μας θα το δανείζεται με το ίδιο κόστος χρήματος, με το ίδιο επιτόκιο που το δανείζεται και ο ανταγωνιστής του. 
Και αυτό είναι ένα μεγάλο βήμα. Αν δε σκεφθεί κανείς ότι από το 23%
σήμερα είμαστε στο 9% και θα πάμε πολύ γρηγορότερα απ'ό,τι πιστεύουμε στο 6% ή 7%, το όποιο επιτόκιο ευρώ, αφού θα είναι ενιαίο το επιτόκιο, καταλαβαίνετε τη θετική πορεία που θα έχει όχι μόνο για την ανταγωνιστικότητα, αλλά για τα γενικότερα μεγέθη και φυσικά ως επακόλουθο και για το ίδιο το εισόδημα του 'Ελληνα παραγωγού.
Δεύτερον. Αυτή η πορεία φαίνεται ότι έχουμε ξεχάσει πως μας έχει οδηγήσει σε ένα πολύ σημαντικό γεγονός για το αγροτικό εισόδημα. Και το γεγονός αυτό είναι ότι δεν υπάρχουν πια οι γνωστοί μηχανισμοί της πράσινης δραχμής, των διάφορων ΝΕΠ που είχαμε παλιά, το Σουίτσ Οβερ κλπ. Αυτά όλα τα οποία λόγω της διαφοράς των μονάδων πληθωρισμού από τις μονάδες διαμόρφωσης πράσινης δραχμής, δημιουργούσαν σοβαρά προβλήματα στην ελληνική γεωργία, αυτά όλα καταργήθηκαν. Τα περίεργα αυτά και
πολύπλοκα συστήματα που ήθελες δέκα ηλεκτρονικούς υπολογιστές για να προσδιορίσεις την τιμή ενός προϊόντος ή για να δεις την πολιτική σου για τα επόμενα χρόνια, αυτά εξαφανίστηκαν. Αυτά πλέον δεν υπάρχουν.
Η κατάργηση, λοιπόν, τώρα και των εθνικών νομισμάτων, άρα και η άρση της συναλλαγματικής αβεβαιότητας, θα λειτουργήσει προς όφελος των παραγωγών. Και νομίζω ότι αυτό κάνει πολύ πιο απλούστερο το σύστημα και δίνει τη δυνατότητα, ακριβώς επειδή δεν υπάρχουν πια οι εξελίξεις του υψηλού πληθωρισμού με τη διαμόρφωση της πράσινης δραχμής μέσα από τα πολύπλοκα συστήματα που εφαρμόσαμε, είτε των θετικών ΝΕΠ είτε των αρνητικών ΝΕΠ, του συστήματος "Σουίτς Οβερ" κλπ. πραγματικά να έχουμε μια ακόμα θετική προοπτική.
Αυτό οδηγεί και σε απλούστευση της GATT και σε διαφάνεια για να
μπορούμε καλύτερα να υπολογίζουμε, αν κάποιες αποφάσεις είναι εις βάρος του Νότου και υπέρ του Βορρά. Και φυσικά μέσα απ'αυτές τις σημαντικές διαφορές πληθωρισμού και διολίσθησης δεν θα έχουμε πια και έναν ακόμα λόγο μείωσης των εισοδημάτων.
Κύριοι συνάδελφοι, πιστεύουμε ότι βρισκόμαστε πράγματι σε ένα κομβικό σημείο. Και εμείς έχουμε αποφασίσει να χτίσουμε μέσα από νέους θεσμούς, μέσα από αλλαγές υπαρχόντων θεσμών, αυτό που μας δίνει η ιστορική ευκαιρία της "Ατζέντα 2000" μέσα στην περίοδο 2000-2006, με τρεις κύριους και βασικούς στόχους.
Πρώτον, την παραγωγή προϊόντων ποιότητας. Γι'αυτό και δεν θέλουμε μεταλλαγμένα προϊόντα στη χώρα μας και είμαστε αντίθετοι, χωρίς να έχουμε άλλου είδους δογματικές αντιλήψεις. Η παραγωγή προϊόντων ποιότητας είναι το μεγάλο συγκριτικό πλεονέκτημα της αγροτικής μας οικονομίας και θα το στηρίξουμε με κάθε τρόπο.
Δεύτερον. Η πολιτική ανασυγκρότησης υπαίθρου. Είναι ανάγκη να

περάσουμε από την ανάπτυξη της γεωργίας στην ανασυγκρότηση υποίθρου. Διότι μόνο αν ανασυγκροτήσουμε και αναπτύξουμε μια ύπαιθρο με κοινωνικούς
και οικονομικούς θεσμούς, με κοινωνικες και οικονομικές βάσεις καλύτερες απ'αυτές που έχουμε, θα κάνουμε τον πολίτη της περιφέρειας να μείνει στην περιφέρεια.
'Οπως έχω πει πολλές φορές, και χίλιες δραχμές παραπάνω να δώσουμε
στην τιμή ενός προϊόντος, ο πολίτης δεν θα μείνει στην ελληνική περιφέρεια, αν δεν εντείνουμε τις προσπάθειές μας όχι απλώς να μειώσουμε τις αποστάσεις ανάμεσα στο κέντρο και την περιφέρεια, αλλά να μειώσουμε τις αποστάσεις ανάμεσα στην περιφέρεια και την περιφέρεια, εκείνες τις αποστάσεις που θα κάνουν έναν πολίτη να μείνει σε μια βιώσιμη ύπαιθρο. Και φυσικά πάνω απ'όλα να δούμε μέσα από όλους τους άλλους πόρους, αυτήν την πολιτική που ξεκινήσαμε εδώ και ένα-δυο χρόνια πολύ πιο δυναμικά, την πολιτική της διαχείρισης των υδάτινων πόρων.
Είναι σίγουρο ότι έχουμε κάνει πάρα πολλά βήματα. Και είναι κρίμα που οι τοποθετήσεις των συναδέλφων έστω και στο λίγο χρόνο που είχαν -γιατί λίγο χρόνο είχαν- ήταν τελείως αρνητικές έως δραματικές. Δεν είναι έτσι τα πράγματα. Διαβάστε όλα τα διαθέσιμα στοιχεία. Σίγουρα υπάρχουν προβλήματα, αλλά δεν είναι ίδια για όλους. Σίγουρα πρέπει να ξαναδούμε τις πολιτικές μας, εκτός εάν ξεχνάμε ότι το 73% των επιδοτήσεων πάει σε τέσσερα προϊόντα που είναι σε πλούσιες περιοχές και εκτός εάν ξεχνάμε ότι πραγματικά πρέπει μαζί με το εισόδημα να δούμε και άλλες δράσεις. Γιατί στην ευρωπαϊκή γεωργία σε αυτό που λέμε πολυλειτουργικότητα, τουλάχιστον αυτό που επίσης εμείς θέλουμε εδώ, το συμπληρωματικό εισόδημα, αποτελεί λέξη-κλειδί.
Και προς αυτήν την κατεύθυνση εμείς με τον πιο σοβαρό τρόπο χωρίς πανηγυρισμούς -δεν είμαστε εδώ για να πανηγυρίζουμε- αλλά και χωρίς να ισοπεδώνουμε προς τα κάτω τα πάντα δημιουργώντας απαισιοδοξία στον 'Ελληνα αγρότη, νομίζουμε ότι πραγματικά σε έναν κόσμο που το κυρίαρχο θέμα του αυτήν τη στιγμή δεν είναι τα θέματα παραγωγής, αλλά τα θέματα της διαμόρφωσης υγιεινών και ασφαλών τροφίμων -αυτό συζητάει η Ενωμένη Ευρώπη- έχουμε μεγάλο ρόλο και σημαντική θέση. Αλλά για να τα κάνουμε χρειάζεται να στηρίξουμε θεσμούς και πρέπει να αποδείξουμε ότι πρέπει να στηρίξουμε θεσμούς.
Εγώ ακούγοντας τον Πρόεδρό σας, τον κ. Καραμανλή, στη Γενική Συνέλευση της ΠΑΣΕΓΕΣ πριν από λίγους μήνες, θα μπορούσα να πω ότι προσυπογράφω εκείνα που είπε και ειδικά εκείνα που είπε -γιατί ήταν το σλόγκαν, το κυρίαρχο στοιχείο στην ομιλία του- για να αφήσουμε την
επιχειρηματικότητα μέσα στην αγροτική ζωή, για να αφήσουμε τους συνεταιρισμούς να παίξουν το δικό τους ρόλο. Μόνο που αυτά πολλές φορές που εσείς οι ίδιοι και τα συνδικαλιστικά στελέχη λέτε και έξω από αυτήν την Αίθουσα δεν τα τηρείτε.
Γι' αυτό εγώ χαίρομαι, γιατί δύο-τρεις μήνες μόνο πριν τις εκλογές με σύμφωνη γνώμη της ΟΚΕ επιχειρήσαμε να κάνουμε μια βαθιά τομή στο συνεταιριστικό κίνημα. Γιατί μόνο με ένα ισχυρό συνεταιριστικό κίνημα, μόνο με ισχυρές διεπαγγελματικές οργανώσεις, μόνο με φορείς οι οποίοι πραγματικά θα δώσουν τη μάχη στο αδύνατο σημείο της ελληνικής αγροτικής παραγωγής, που είναι η εμπορική τιμή, εκεί θα κριθούμε. Τα άλλα τα έχουμε. Εκεί θα κριθούμε.
Γι' αυτό και προς αυτήν την κατεύθυνση εμείς τουλάχιστον, πέρα από τις διαφορετικές απόψεις που μπορείτε να έχετε, πιστεύουμε ότι όλοι οι 'Ελληνες αγρότες -αν μη τι άλλο- τουλάχιστον ξέρουν ότι θα φτάσουμε στην Ατζέντα και θα μπούμε σ' αυτήν την περίοδο του Γ' Κοινοτικού Πλαισίου στήριξης συντονισμένα, με στρατηγική, με επεξεργασμένες πολιτικές, με μεθόδους που πλησιάζουν εκείνες τις αγορές.
Και δεν είναι τυχαίο ότι εκτός από τους δεκατέσσερις Υπουργούς Γεωργίας της Ενωμένης Ευρώπης έχω δει άλλους είκοσι οκτώ Υπουργούς Γεωργίας των Βαλκανικών, των Μεσογειακών χωρών, των χωρών της Ανατολικής και Κεντρικής Ευρώπης. Γιατί εκεί είναι το επόμενο πρόβλημα, το οποίο θα συζητήσουμε. Δεν είναι αυτό που έφυγε, είναι αυτό που έρχεται. Κι εμείς θέλω να σας διαβεβαιώσω ότι ετοιμαζόμαστε για να δώσουμε ακόμα πιο αισιόδοξες εικόνες, ακόμα πιο μεγάλο εισόδημα στην αγροτική οικονομία και στον 'Ελληνα αγρότη.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Μπορώ να πω ότι αισθάνομαι ασφαλέστερος που
άκουσα τον κύριο Υπουργό να διαβεβαιώνει την Εθνική Αντιπροσωπεία ότι θα προχωρήσει χωρίς πανηγυρισμούς στο έργο του. Αλίμονο, τι έπρεπε να κάνετε; Τι περιμέναμε από εσάς να ακούσουμε; 'Οτι θα πανηγυρίσετε, κύριε Υπουργέ, για την κατάσταση η οποία υπάρχει σήμερα στον τομέα;
Ξεκινήσατε με την πάγια τελευταίως "σημιτική" τακτική περί διάχυσης ευθυνών. Ξεκινήσατε λέγοντας ότι τα προβλήματα υπάρχουν εδώ και πολλά χρόνια: "Τι να κάνουμε; 'Ολοι φταίμε".

Περί διαχύσεως ευθυνών ομιλούν οι ένοχοι. Κυβερνάτε δεκαεννέα χρόνια. Είστε στην κυβέρνηση συνεχώς από το 1993. 'Αρα, λοιπόν, όχι σε εμάς περί
του όλοι ευθυνόμαστε. Ευθύνεστε αποκλειστικώς για το κατάντημα της ελληνικής γεωργίας. Ευθύνεστε αποκλειστικώς ως ΠΑ.ΣΟ.Κ. και εσείς προσωπικώς και οι προηγούμενοι από εσάς και ο κ. Σημίτης προσωπικώς, διότι φέτος το κυρίαρχο χαρακτηριστικό στον αγροτικό τομέα είναι το ότι θα πεινάσουν οι αγρότες. Περίπου ό,τι θα εισπράξουν τα χρωστούν ήδη στην Αγροτική Τράπεζα και ευθύνεσθε αποκλειστικώς ως ΠΑ.ΣΟ.Κ., διότι έχετε ένα διαλυμένο κράτος.
Μιλήσατε περί νέων θεσμών, ότι αυτή είναι η πολιτική σας, ότι θα δημιουργήσετε νέους θεσμούς και αυτοί θα λύσουν τα προβλήματα. Αυτή η θεσμολαγνεία σας διέκρινε και κατά την προηγούμενη περίοδο.
Θα σας υπενθυμίσω τι κάνατε τα τελευταία χρόνια, τι ψηφίσατε ως
νόμους και ως νέους θεσμούς.
Με το ν. 2520/1997 πήρατε μέτρα για τους νέους αγρότες. Ε, δεν
υλοποιείται η πολιτική των νέων αγροτών. Σήμερα φτάσαμε το μήνα Οκτώβριο και δεν πληρώνονται οι νέοι αγρότες σε όλη την ελληνική επικράτεια ακόμα και για εντάξεις που έγιναν το 1999. Δεν πληρώνονται. Δώστε μας μία απάντηση πότε θα πληρωθούν για τα σχέδια βελτίωσης. Φτάσαμε στον Οκτώβριο.
Επίσης, το 1997 με το ν. 2538 ρυθμίσατε τα χρέη των συνεταιριστικών οργανώσεων με εκείνο το νομοσχέδιο που ψηφίσατε -όνειδος- ρυθμίζοντας, χαρίζοντας και χρέη ιδιωτικών εταιρειών επιλεκτικά. Εκκρεμεί ακόμη η διαδικασία, σε μεγάλο μέρος, της ρύθμισης των αγροτικών χρεών.

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Εχει τελειώσει.
ΣΑΒΒΑΣ ΤΣΙΤΟΥΡΙΔΗΣ: Καλώς. Εάν έχει τελειώσει, να μας το πείτε εδώ για να ξέρουμε.
Το 1998 με το ν. 2612 αναθέσατε τη δασοπυρόσβεση στο Πυροσβεστικό Σώμα. Αναφέρομαι στη θητεία σας από το 1996 έως σήμερα. Η ευθύνη, όμως,

για το δασικό τομέα, εάν εξαιρέσουμε τη δασοπυρόσβεση, παραμένει δική σας, του Υπουργείου Γεωργίας. Τρία χρόνια τώρα δεν έχετε γενικό γραμματέα στη Γενική Γραμματεία Δασών και οι πιστώσεις για πρόληψη πυρκαγιών χρόνο με το χρόνο μειώνονται.
Αντιπλημμυρικά έργα, για να έλθουμε σε ένα επίκαιρο θέμα: 'Εχετε πολύ μεγάλη ευθύνη. Δεν προχωρούν. Στο Υπουργείο σας δεν υπάρχει μόνο η δασοπυρόσβεση, την οποία αναθέσατε τότε στο Πυροσβεστικό Σώμα. Φτάσαμε φέτος, με αυτό το οποίο κάνατε, σε ρεκόρ καμένων εκτάσεων. Τουλάχιστον δύο εκατομμύρια στρέμματα έχουν καεί. Τι παρεμβάσεις κάνατε στις εκτάσεις αυτές, για να μη θρηνήσουμε θύματα; 'Ηδη μπήκαμε στον Οκτώβριο. Ο Οκτώβρης και ο Νοέμβρης είναι οι πιο δύσκολοι μήνες σε ό,τι αφορά τους κινδύνους των βροχοπτώσεων. Τι έργα κάνατε στις καταστραφείσες περιοχές φέτος; Τι μελέτες κάνατε; Πείτε μας εδώ. Πώς ξεκινήσατε να μελετάτε τι θα κάνετε στη Σάμο, στη Φθιώτιδα, στην 'Ηπειρο -ό,τι κάηκε φέτος- στην Κόρινθο, στην Αχαϊα; 'Εχω τα στοιχεία, αν θέλετε να σας τα παραθέσω, για το τι δεν κάνατε.
Το 1998 -για να αναφερθούμε ξανά στους θεσμούς σας- με το ν. 2637
ιδρύσατε έναν Οργανισμό Πιστοποίησης Λογαριασμών. Δεν λειτουργεί. Ιδρύσατε τον Οργανισμό Πληρωμών Ελέγχου Κοινοτικών Επιδοτήσεων, τον ΟΠΕΚΕΠΕ. Δεν λειτουργεί. Ιδρύσατε και τον Οργανισμό Πιστοποίησης και Επίβλεψης Γεωργικών Προϊόντων. Αυτός ξεκίνησε, αλλά τα αποτελέσματα δεν τα είδαμε ακόμη. Και καταργήσατε τον Εθνικό Οργανισμό Καπνού που υπάρχει -τον καταργήσατε πριν δύο χρόνια- και τον Ελληνικό Οργανισμό Γάλακτος, όπου καταλάβατε εκ των υστέρων ότι ήταν λάθος και τον ξανακάνετε. Καταργήσατε τον Οργανισμό Βάμβακος, που λειτουργεί, όπως λειτουργεί -δύο χρόνια τώρα είναι κατηργημένος- και καταργήσατε και τη ΓΕΓΙΔΑΓΕΠ. 
Αποτέλεσμα; Οργανισμοί, τους οποίους καταργήσατε, υπάρχουν. Ο
πρόεδρος του Οργανισμού Καπνού πληρώνεται με οκτακόσιες χιλιάδες (800.000) δραχμές το μήνα και ο πρόεδρος του Οργανισμού Βάμβακος με οκτακόσιες πενήντα χιλιάδες (850.000) δραχμές. Στήσατε τα προεδρεία των άλλων οργανισμών που δεν λειτουργούν. Στον ΟΠΕΚΕΠΕ ο πρόεδρος παίρνει δύο εκατομμύρια (2.000.000) δραχμές το μήνα, οι δύο αντιπρόεδροι από ενάμισι εκατομμύριο (1.500.000) δραχμές το μήνα, ο Διευθύνων Σύμβουλος ένα εκατομμύριο διακόσιες χιλιάδες (1.200.000) δραχμές το μήνα και δεν λειτουργεί. Στον ΟΠΕΓΕΠ, τον άλλον οργανισμό που στήσατε...

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Τσιτουρίδη ...
ΣΑΒΒΑΣ ΤΣΙΤΟΥΡΙΔΗΣ: Μια στιγμή, κύριε Υπουργέ, με συγχωρείτε. Επειδή αναφερθήκατε σε θεσμούς, εγώ αναφέρομαι σε θεσμούς όπου στήθηκαν τα προεδρεία και πληρώνονται, αλλά δεν λειτουργούν, και σε οργανισμούς που καταργήθηκαν διά νόμου, υπάρχουν οι πρόεδροι και δεν λειτουργούν και αυτοί. Ποια προστασία μπορεί να έχει ο παραγωγός καπνού και βάμβακος από τους κατηργημένους οργανισμούς οι οποίοι υπολειτουργούν σήμερα; Τι δουλειά να κάνουν αυτοί;
'Οταν ρωτάμε τον Οργανισμό Καπνού, τι γίνεται με τις μετατροπές από ανατολικές ποικιλίες προς ευγενείς ποικιλίες, όπως φέρνουν κάποιοι το θέμα, δεν υπάρχει απάντηση στις περιφερειακές υπηρεσίες του Οργανισμού Καπνού.
Συστήσατε με το ν. 2732/99 τις διεπαγγελματικές οργανώσεις. Αν είσθε ικανοποιημένοι από το πώς ξεκίνησαν οι πρώτες διεπαγγελματικές οργανώσεις, να μας πείτε κι εμάς, διότι και αυτές δεν λειτουργούν. 
Τέλος, αναφερθήκατε στο θεσμικό πλαίσιο των συνεταιριστικών
οργανώσεων με το ν. 2810/2000. Εδώ θα αναφερθώ στις ευθύνες σας περί ευτελισμού του συνεταιριστικού κινήματος. Πείτε μας πώς λειτουργούν οι τριτοβάθμιες συνεταιριστικές οργανώσεις σήμερα και τι κάνατε γι' αυτές, για να τις προστατεύσετε.
'Οποιοι σας βόλευαν στα πλαίσια των εσωκομματικών σας παιχνιδιών, υπάρχουν ακόμη αλλά μόνο για να δίδουν αποζημιώσεις σε κομματικά στελέχη σας. Δεν λειτουργούν. Τις άλλες τριτοβάθμιες συνεταιριστικές οργανώσεις -όταν δεν ελέγχατε στα εσωκομματικά σας παιχνίδια τους διευθύνοντες- τις θάψατε.

Και επειδή αναφερθήκατε και στον τελευταίο νόμο σας, ρωτώ. Προσαρμόστηκαν τα καταστατικά των συνεταιριστικών οργανώσεων στο νέο
νόμο, όπως προβλεπόταν από το νόμο; 'Οχι. Προχωράτε σε εκλογές, χωρίς να προσαρμοστούν τα καταστατικά.
'Εκαναν εκκαθάριση των μητρώων τους οι συνεταιριστικές οργανώσεις,
όπως προβλεπόταν από το νόμο; 'Οχι. Προχωράτε στις εκλογές.

Τι γίνεται με το θέμα ρυθμίσεων των χρεών των μελών των συνεταιριστικών οργανώσεων; 'Αρα πήρατε το νέο νόμο, τον χρησιμοποιήσατε προεκλογικά ως πανάκεια των προβλημάτων του αγροτικού τομέα, εφαρμόσατε το ενιαίο ψηφοδέλτιο, το οποίο είχε θεσπίσει με το νόμο το 1993 η Νέα Δημοκρατία, το καταργήσατε το ενιαίο ψηφοδέλτιο το 1994, το επαναφέρατε ως λύτρωση των προβλημάτων του αγροτικού τομέα το 2000 και είναι το μόνο το οποίο εφαρμόζετε. Αυτή είναι η πραγματικότητα.
Εις ό,τι αφορά τα προϊόντα τώρα: 'Ακουσα με ιδιαίτερη προσοχή και
ενδιαφέρον μπορώ να πω αυτό το οποίο κάνατε στο βαμβάκι. Αν είσθε ευτυχείς εσείς και δεν έχετε καταλάβει ακόμη τώρα το ολέθριο λάθος σας να πάρετε αυτήν την απόφαση πριν από ένα χρόνο, τότε λυπούμαι πάρα πολύ. 'Οταν χάνετε ισχυρή διαπραγματευτική δύναμη αυτοπεριοριζόμενοι, πώς θα πάτε στις Βρυξέλλες να ζητήσετε επέκταση της παραγωγής σε στρέμματα και σε κιλά; Και ποια είναι τα αποτελέσματα; Υπερβάσεις θα έχουμε και φέτος. 
Για να πάω στον καπνό. Οι έμποροι συνεχίζουν να αποφασίζουν από μόνοι
τους για την ποιότητα. Δεν υπάρχει Οργανισμός Καπνού αρωγός στους παραγωγούς.
Αναφέρθηκα και στην ενημέρωση. Δεν υπάρχουν απαντήσεις στους
καπνοπαραγωγούς. Πολύ ωραίες οι διαλέξεις σας εδώ πέρα περί προγραμματισμού του μέλλοντος. Να σας πάρω ένα Σαββατοκύριακο στο Κιλκίς, να τα πείτε έτσι στους αγρότες και να εισπράξετε όμως και το μήνυμα, διότι, κύριε Υπουργέ, όταν η χώρα πάει από τραγωδία σε τραγωδία, όταν αντί της οικονομικής και κοινωνικής σύγκλισης βλέπουμε απόκλιση ανάμεσα στο κέντρο και στην περιφέρεια, όταν το χάσμα μεγαλώνει ανάμεσα στους νεόπλουτους που φτιάξατε με τις πολιτικές σας και στις στρατιές νεόπτωχων και ανέργων και στην εγκατάλειψη της υπαίθρου από τους αγρότες, τότε απαγορεύεται να προγραμματίζετε εσείς το μέλλον. Λογοδοτείστε για το παρελθόν, διαχειριστείτε το παρόν και μετά ελάτε να συζητήσουμε για το μέλλον, αν θέλετε. Αλλά προγραμματισμός μέλλοντος, όταν πεινάει ο κόσμος στην ύπαιθρο, όχι. Είναι πρόκληση.
ΦΛΩΡΟΣ ΚΩΝΣΤΑΝΤΙΝΟΥ: Μας το απαγορεύετε δηλαδή;
ΣΑΒΒΑΣ ΤΣΙΤΟΥΡΙΔΗΣ: Μάλιστα, σας το απαγορεύω. Να λογοδοτήσετε πρώτα για το παρελθόν, για να συζητήσουμε και για το μέλλον. Αλλά αυτά τα γνωστά και εύκολα πασοκικά, το μέλλον και τα όνειρα, απαγορεύονται. Αρκετά χορτάσατε τον ελληνικό λαό με όνειρα και άλλα. Αρκετά πια.
ΦΛΩΡΟΣ ΚΩΝΣΤΑΝΤΙΝΟΥ: Αποφασίζετε και διατάσσετε; Μας τα απαγορεύετε; ΣΑΒΒΑΣ ΤΣΙΤΟΥΡΙΔΗΣ: Σας απαγορεύουμε. Σας τα απαγορεύουν οι 'Ελληνες
αγρότες, κύριε συνάδελφε. Να λογοδοτήσετε για την πείνα που υπάρχει πρώτα και μετά να συζητήσουμε για το μέλλον. Τις εξηγήσεις στους αγρότες και όχι εδώ.
Προχωρώ με το λάδι. 'Οταν καταρρέουν οι τιμές, τι μας λέτε τώρα για το περί του τι δώσατε στον τομέα του ελαιολάδου; Το 1992 το λάδι είχε φτάσει τις χίλιες διακόσιες δραχμές στον παραγωγό. Το 1999 έφτασε στις επτακόσιες ογδόντα δραχμές το κιλό και τώρα πάμε στις πεντακόσιες ογδόντα δραχμές το κιλό. Τι μας μιλάτε περί στηρίξεως τόσων δισεκατομμυρίων δραχμών;
Σε ό,τι αφορά τα δημητριακά τώρα. Πράγματι αισθάνομαι πρόκληση, όταν φαίνεται εδώ ότι δεν κατανοείτε το τι κάνατε πρόπερσι. Λέτε ότι ποτέ δεν φτάσαμε τα εννιάμισι εκατομμύρια στρέμματα. Επί πέντε χρόνια είχατε τη δυνατότητα να δώσετε, να καλύψετε με τριάμισι εκατομμύρια στρέμματα σιτοπαραγωγούς σε δώδεκα-δεκαπέντε νομούς της χώρας. Δεν το κάνατε. Κρατούσαμε παγωμένα δικαιώματα τριάμισι εκατομμυρίων στρεμμάτων και ερχόμαστε μετά από το ολέθριο αποτέλεσμα της διαπραγμάτευσής σας να πληρώνουμε τα πρόστιμα συνυπευθυνότητας. Κατά 18%-19% θα υπερβεί φέτος το πλαφόν της εγγυημένης έκτασης. 'Εχουμε πρόστιμα.
'Αρα λοιπόν το ότι δεν καλύπταμε επί πολλά χρόνια τη μέγιστη εγγυημένη έκταση, δεν σημαίνει ότι απαλλάσσεσθε από τις ευθύνες σας. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα μεγαλώναμε την Ελλάδα. ΣΑΒΒΑΣ ΤΣΙΤΟΥΡΙΔΗΣ: 'Οχι δεν θα μεγαλώνατε την Ελλάδα. 'Οταν υπήρχαν
νέοι παραγωγοί που έξαχναν δικαιώματα για τα σιτάρια και όταν υπήρχαν παλαιοί παραγωγοί οι οποίοι ήθελαν δικαιώματα για να επεκτείνουν τη σιτοπαραγωγή τους, επί πέντε χρόνια τριάμισι εκατομμύρια στρέμματα τα είχατε παγωμένα. Και τα δίδετε χωρίς κανένα αντάλλαγμα στην κοινοτική διαπραγμάτευση.
ΦΛΩΡΟΣ ΚΩΝΣΤΑΝΤΙΝΟΥ: Μπορούσαμε να μοιράσουμε;
ΣΑΒΒΑΣ ΤΣΙΤΟΥΡΙΔΗΣ: Μπορούσαμε να μοιράσουμε, μάλιστα. Εάν δεν
ζητούσατε, κύριε Κωνσταντίνου, το 1994 τίτλους κυριότητας, που δεν μας τα ζήταγε το κοινοτικό καθεστώς, θα μπορούσατε να μοιράσετε. Και είναι μεγάλες οι ευθύνες σας από το 1994.
ΦΛΩΡΟΣ ΚΩΝΣΤΑΝΤΙΝΟΥ: Γι' αυτό το 1992 μοιράσατε...
ΣΑΒΒΑΣ ΤΣΙΤΟΥΡΙΔΗΣ: Το 1992 πήγαμε...
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα, κύριε Κωνσταντίνου, να μη διακόπτετε. Θα απαντήσει ο κύριος Υπουργός, θα απαντήσει ο Κοινοβουλευτικός Εκπρόσωπος του ΠΑΣΟΚ. Σας παρακαλώ!
ΣΑΒΒΑΣ ΤΣΙΤΟΥΡΙΔΗΣ: Το 1993 φθάσαμε στα εννιάμισι εκατομμύρια
στρέμματα. Το 1998 πέντε έτη μετά, τα εγκαταλείψατε. Εδώ είναι οι ευθύνες σας.
Προχωρώ στην κτηνοτροφία, παρά το ότι δεν είναι στοιχείο της επερώτησής μας, αλλά η πίεση είναι τρομακτική. Φθάσαμε να έχουμε φέτος πενήντα εννιά δραχμές πρόστιμο στο αγελαδινό γάλα. Πείτε μας, με ποιους μηχανισμούς διασφαλίζετε -εγώ να δεχθώ ότι δεν μπορείτε να διασφαλίζετε μεγαλύτερη εγγυημένη ποσότητα, μεγαλύτερη ποσόστωση- ότι η ποσόστωση όλα αυτά τα χρόνια βρίσκεται εκεί που πρέπει να βρίσκεται; Με τον Οργανισμό Γάλακτος, τον οποίον καταργήσατε και τον ξαναφτιάξατε; Με αναποτελεσματικούς μηχανισμούς δεν διασφαλίζεται. Εμείς σας λέμε και πάλι υπάρχει ποσόστωση αγελαδινού γάλακτος. Φτιάξτε ένα σοβαρό και αποτελεσματικό μηχανισμό ελέγχου.
Σε ό,τι αφορά τα προγράμματα, είπα για τους νέους αγρότες. Να σας πω για την πρόωρη συνταξιοδότηση, να σας πω για αναδασμούς ή για αγροτοτουρισμό, να σας πω προγράμματα τα οποία θα έπρεπε να τρέχουν σε όλη τη χώρα, να δημιουργούν εισόδημα, να δημιουργούν θέσεις εργασίας και είναι παγωμένα από τις εκλογές και δώθε. Θα το ξαναπώ και πάλι, περιμένω απάντηση, γιατί μας ρωτούν οι αγρότες: Πότε θα πληρωθούν οι νέοι αγρότες που ενετέχθησαν το 1999 σε προγράμματα βελτίωσης; Πότε θα εγκριθούν για το 2000 οι νέες αιτήσεις για τις εντάξεις στα προγράμματα των νέων αγροτών;
Και επειδή η καλλιεργητική περίοδος ξεκίνησε, πώς θα λειτουργήσει το σύστημα για τη μειωμένη τιμή των καυσίμων; Ξέρετε, άρχισαν να οργώνουν ήδη οι παραγωγοί και χρησιμοποιούμε κατά παγία περίπου τακτική -ας το ομολογήσουμε, μην κρυβόμαστε πίσω από το δάκτυλο-πετρέλαιο θέρμανσης για τις ανάγκης της γεωργίας.
Είπατε υπό την πίεση πολλών παραγόντων προσφάτως ότι θα μειώσετε τα καύσιμα και για τους αγρότες. Πότε θα τα μειώσετε και πώς θα λειτουργήσει το σύστημα αυτό;
Και επειδή αναφερθήκατε και στα αγροτονομισματικά, εγώ να δεχθώ ως
ορθή την παρατήρησή σας ότι το σύστημα απλουστεύεται. Σας έχει απασχολήσει όμως το ότι η λειτουργία εκείνου του συστήματος με την πράσινη ισοτιμία, με τις διευθετήσεις ισοτιμιών, δημιουργούσε δραχμικές αυξήσεις στους παραγωγούς; Δημιουργούσε δραχμικές αυξήσεις και πολλές φορές οι δραχμικές αυξήσεις του εισοδήματος εστηρίζοντο, ειδικά στη δεκαετία του 1980, ακριβώς σ' αυτό το σύστημα, της πράσινης ισοτιμίας. Από του χρόνου δεν θα έχουμε αυτήν τη δυνατότητα, άρθρα θα έχουμε νέο πάγωμα.
Στο πάγωμα των τιμών που αναφέρθηκε ο κ. Πολύζος, το πάγωμα των
θεσμικών τιμών επί πολλά χρόνια εκαλύπτετο, υπερκαλύπτετο από τις αλλαγές της ισοτιμίας. Τώρα τελείωσε αυτό. Απασχοληθείτε πάρα πολύ σοβαρά με το τι θα γίνει και στον τομέα αυτόν, και μη μας λέτε μόνο το πόσο απλούστερο έγινε το σύστημα.
Σε ό,τι αφορά την πολιτική των υδάτινων πόρων, δεν ξέρω γιατί την επικαλεστήκατε όταν χάνετε τη δυνατοτητα να εντάξετε στο Γ' Κοινοτικό Πλαίσιο Στήριξης έργα τα οποία βεβαίως θα ήταν και αρδευτικά, αλλά τα οποία θα μπορούσαν να έχουν σοβαρές και θετικές επιπτώσεις στο περιβάλλον. Αναφέρομαι σε υδάτινους πόρους, οι οποίοι θα μπορούσαν να λύσουν σημαντικά περιβαλλοντικά στη Θεσσαλία και σε άλλες περιοχές της χώρας. Αυτή η δυνατότητα δεν υπάρχει με το Γ' Κοινοτικό Πλαίσιο Στήριξης και δεν ξέρω πώς θα κάνετε πολιτική υδάτων χωρίς κοινοτική χρηματοδότηση. 
'Ενα άλλο ζήτημα, το οποίο θα θέλαμε να θίξουμε, διότι στους μήνες
που πέρασαν είδαμε ύποπτα και δυσώδη χρηματιστηριακά παιχνίδια, πάντως όχι προς όφελος των αγροτών, είναι αυτό της Αγροτικής Τράπεζας. Σας διαβεβαιώνω ότι σήμερα, μήνα Οκτώβριο, που μιλάμε και ενώ πέρασε πάνω από ένας χρόνος από τη δυνατότητα που είχαν οι αγρότες να επιλέξουν σε ποια ρύθμιση χρεών θα ήθελαν να πάνε, σήμερα οι αγροτικές τράπεζες, τα
υποκαταστήματα, περίπου σε όλη τη χώρα ή αρνούνται ή αδυνατούν να δώσουν στοιχεία στους χρεωμένους αγρότες, οι οποίοι πηγαίνουν και ζητούν να μάθουν τι θα πληρώσουν με τη μια ρύθμιση, τι θα πληρώσουν με την άλλη. 
Δεν υπάρχουν απαντήσεις. Και έχω στο νομό μου περιπτώσεις αγροτών που
αναγκάζονται να κάνουν εξώδικα στους διευθυντές της Αγροτικής Τραπέζης, για να δεηθούν οι διευθυντές της Αγροτικής Τραπέζης να τους απαντήσουν σε ποια ρύθμιση πρέπει να ενταχθούν. Και επειδή και προεκλογικά είδαμε ότι δαπανήσατε πάρα πολλά λεφτά για τη διαφήμιση των προμετόχων, τα προμέτοχα 
πήγαν σε θεσμικούς επενδυτές, πήγαν σε υπαλλήλους της Αγροτικής Τραπέζης. Δεν θα βρείτε πολλούς αγρότες οι οποίοι να έτυχαν αυτής της δυνατότητας, όπως προφανώς δεν θα υπάρξουν και πολλοί αγρότες οι οποίοι θα
προμηθευτούν την αγροκάρτα, την οποία διαφημίζετε μέσα από πολυτελείς δεξιώσεις με τη διοίκηση της Αγροτικής Τραπέζης.
Πιάστε τα πραγματικά προβλήματα. Με τα προμέτοχα και με τις
αγροκάρτες δεν λύνετε προβλήματα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συνέντευξη Τύπου δώσαμε για
τους υπαλλήλους.
ΣΑΒΒΑΣ ΤΣΙΤΟΥΡΙΔΗΣ: Καλώς.
Εις ό,τι αφορά τα επιτόκια να προλάβω και πάλι κάποιες ερωτήσεις -για
πρώτη φορά το 1999 και το 2000 έχουμε τετραπλάσια του πληθωρισμού πραγματικά επιτόκια. Και μην αναφερθείτε πάλι στο πού πήγαν επί Νέας Δημοκρατίας. Αναφέρομαι στα πραγματικά επιτόκια. Τετραπλάσια δεν ήταν

ποτέ.
Με αυτήν την τράπεζα, ό,τι και να κάνετε, όσο η τράπεζα αυτή
λειτουργεί όχι με επιχειρηματικές αποφάσεις, αλλά κυρίως με κομματικές, τα γενεσιουργά αίτια για το χάλι που υπάρχει θα συνεχίσουν να υπάρχουν στην τράπεζα αυτή και δεν θα μπορεί να είναι αρωγός στην όποια προσπάθεια θα θελήσει η όποια κυβέρνηση να κάνει για τη στήριξη του αγροτικού τομέα. 
Θα ήθελα να θέσω και ένα άλλο ζήτημα, το οποίο είναι ιδιαίτερως
επίκαιρο και περιμένω μια απάντηση.
Με την κοινοτική απόφαση 418/2000 που ισχύει από την 1η Οκτωβρίου του 2000, σε κάθε σφαγείο της χώρας οι κτηνίατροι οφείλουν να αφαιρούν από το σφαζόμενο ζώο ορισμένα μέρη, τα οποία χαρακτηρίζονται "υλικά ειδικού κινδύνου" και να τα στέλνουν στον πλησιέστερο αποτεφρωτικό κλίβανο για καύση. Επειδή όμως 90% των σφαγείων δεν έχουν τέτοιους κλιβάνους, εδώ και μια εβδομάδα περίπου έχουμε τους κτηνιάτρους οι οποίοι πολύ δύσκολα χορηγούν πιστοποιητικά στα σφαγμένα κρέατα χωρίς να κινδυνεύουν να παρανομούν και αυτό το οποίο βλέπουμε είναι ότι με τα προβλήματα που υπάρχουν στα σφαγεία της χώρας, αυξάνουν τελευταία επικίνδυνα οι εισαγωγές κρεάτων από τρίτες χώρες.
Επειδή αναφερθήκατε και στο εμπορικό ισοζύγιο και είπατε, "τι να κάνουμε, αφού εισάγουμε κρέατα", πείτε μου ένα μέτρο της πολιτικής σας από το '96 μέχρι σήμερα, το οποίο να έχει ως στόχο την αναδιάρθρωση στη σχέση φυτικής με ζωικής παραγωγής, το 72% φυτικής παραγωγής και το 28% ζωικής παραγωγής. Πείτε μου ένα μέτρο το οποίο έφερε αποτέλεσμα, ότι κάνουμε κάτι παραπάνω στη χώρα για την κτηνοτροφία, ώστε να μην έχουμε την επιβάρυνσή της στο εμπορικό ισοζύγιο. Εγώ δεν βρήκα κανένα.
Θα τελειώσω, κύριοι συνάδελφοι, λέγοντας το εξής. Πέρα από την
έλλειψη πολιτικής, από την πολιτική απάθεια η οποία σας διακρίνει, πέρα από τη διάλυση του κράτους, το οποίο όχι μόνο δεν μπορεί να στηρίξει εισόδημα, όχι μόνο δεν μπορεί να κάνει μια ολοκληρωμένη προσέγγιση, στα έργα υποδομής -για να έρθω στο επίκαιρο θέμα- δεν μπορείτε να αντιμετωπίσετε στοιχειωδώς τις πλημμύρες. Η Ελλάδα με την πρώτη πλημμύρα είναι ανοχύρωτη πολιτεία και έχετε ευθύνες, επαναλαμβάνω, ως Υπουργείο Γεωργίας.
Τι έργα κάνατε για τη διευθέτηση ορεινών υδάτων; Πόσα φράγματα κατασκευάσατε για να συγκρατούν χειμάρρους και φθαρτά υλικά στα ορεινά; Τι πιστώσεις διαθέσατε τα τελευταία χρόνια; Απαντήστε μας.
Θα τελειώσω λέγοντας ότι είναι προφανές ότι έξι μήνες μετά την
πρόσφατη λαϊκή εντολή σας, οι αγρότες και όσοι πίστεψαν τις προεκλογικές υποσχέσεις σας της τελευταίας ώρας, δεν μπορούν να περιμένουν τίποτε από εσάς. Και είμαστε βέβαιοι ως Νέα Δημοκρατία ότι θα είναι πάλι οι αγρότες οι οποίοι θα πρωταγωνιστήσουν στην κοινωνική πανστρατιά για την κατάρρευση μιας κυβέρνησης, η οποία με τη δράση της εντείνει και επιτείνει τα προβλήματα του αγροτικού τομέα. Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΚΚΕ ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, είναι γεγονός ότι αν προσπαθήσει κανείς να απαριθμήσει όλα τα προβλήματα που αντιμετωπίζει σήμερα ο αγροτικός κόσμος της χώρας μας, δεν θα του φτάσουν ούτε τα δέκα λεπτά, αλλά θα χρειαστεί πολλές ώρες να συζητάει γι' αυτά τα προβλήματα. Βεβαίως τα προβλήματα που έχουν δημιουργηθεί είναι αποτέλεσμα της αντιαγροτικής πολιτικής της Ευρωπαϊκής 'Ενωσης και των κυβερνήσεων που εφαρμόζουν κατά γράμμα αυτές τις πολιτικές, αφού συμφωνούν σε όλες αυτές τις αναθεωρήσεις ή τους κανονισμούς της Ευρωπαϊκής 'Ενωσης.
'Ακουσα με προσοχή τον κύριο Υπουργό. Αν μας ακούν οι αγρότες,θα
νομίσουν με σκυμμένο το κεφάλι και χαμογελώντας με πικρία ότι μάλλον δεν πρέπει να είναι 'Ελληνας Υπουργός και ότι αυτοί που τον ακούν δεν πρέπει να βρίσκονται στην Ελλάδα, αλλά να ζουν σε κάποιο άλλο κράτος. Ο κύριος Υπουργός είπε απορώντας: "Μα, δεν υπάρχει ανάπτυξη; 'Ολα ισοπεδώθηκαν;" 
Κύριε Υπουργέ, ανάπτυξη υπάρχει, αλλά για ποιον; Μπορείτε να μας
απαντήσετε σε αυτό το ερώτημα; Γι' αυτούς που αγοράζουν τα προϊόντα πάμφθηνα και τα πουλάνε πανάκριβα στην αγορά, είτε είναι εκκοκκιστές είτε είναι βιομήχανοι, βεβαίως, υπάρχει ανάπτυξη, αλλά ανάπτυξη για τους αγρότες που ξεκληρίζονται, εγκαταλείπουν τα χωράφια τους, για τους νέους αγρότες, που δεν ασχολούνται με τη γεωργία, δεν μπορούμε να μιλάμε. 
Μιλήσατε για θεσμούς και αναφερθήκατε στον καινούριο νόμο περί
συνεταιρισμών. Τους συνεταιρισμούς, κύριε Υπουργέ, τους διαλύετε. Ενώ είπατε ότι οι συνεταιρισμοί είναι πολλοί και ότι θα πρέπει να μειωθούν, από επτά χιλιάδες να γίνουν χίλιοι διακόσιοι, από την άλλη επτά αγρότες μπορούν να κάνουν ένα συνεταιρισμό και δύο συνεταιρισμοί μία ένωση. Αυτό απλούστατα γιατί η στρατηγική σας έχει ένα στόχο, το ξεκλήρισμα της μικρομεσαίας αγροτιάς. Στο Υπουργείο σας υπάρχει το σχέδιο αυτό που μέχρι το 2007 ο αγροτικός πληθυσμός θα μειωθεί κατά 7,5%.
Μιλήσατε για το Γ' Κοινοτικό Πλαίσιο Στήριξης. Δεν είπατε όμως ότι είναι για επτά χρόνια και ότι με τα χρήματα από τα άλλα δύο Κοινοτικά Πλαίσια Στήριξης τα οποία δόθηκαν στον αγροτικό κόσμο, όχι όμως στους αγρότες, κανείς δεν είδε προκοπή στο σπίτι του, κανείς δεν είδε αύξηση του εισοδήματός του, γιατί και τα τελευταία στοιχεία της EUROSTATE, αλλά και παλαιότερα που εσείς επικαλεστήκατε, αποδεικνύουν ότι το εισόδημα του 'Ελληνα αγρότη μειώνεται κάθε χρόνο.
Είπατε επίσης ότι στη Δανία το εισόδημα μειώθηκε κατά 3% περίπου. 
Δεν είπατε όμως, κύριε Υπουργέ, ποιος είναι ο μέσος όρος του εισοδήματος της Δανίας σε σχέση με το Α.Ε.Π. της Ευρωπαϊκής 'Ενωσης και ποιος είναι ο δικός μας. Από τις έντεκα φτωχότερες περιφέρειες της Ευρωπαϊκής 'Ενωσης οι επτά είναι στην Ελλάδα και βεβαίως τον πρώτο λόγο έχει η 'Ηπειρος. 
Μιλήσατε για την "Ατζέντα 2000" και είπατε ότι εκεί πρέπει να δώσουμε
το βάρος. Ποιο βάρος; Είναι προδιαγεγραμμένη η κατάσταση. Μειώθηκαν λοιπόν τα χρήματα στον αγροτικό τομέα και από την άλλη πλευρά από αυτά τα χρήματα, από αυτήν την πίτα που δεν φτάνει για τους 'Ελληνες αγρότες, θα φάνε και άλλοι, με αποτέλεσμα να μείνουν φτωχοί.
Είναι γεγονός ότι οι πολιτικές που εφαρμόστηκαν μέχρι σήμερα στα αγροτικά προϊόντα, στο αγροτικό εισόδημα, στην αγροτική απασχόληση και στην οικονομία της χώρας γενικότερα, έφεραν αρνητικά αποτελέσματα. Μιλήσατε για το βαμβάκι και φέρατε παραδείγματα. Εγώ θα σας πω ένα προσωπικό παράδειγμα, κύριε Υπουργέ. Το 1971 το βαμβάκι είχε 8,20 δραχμές το κιλό. Το 1980 είχε 38 δραχμές το κιλό. Αν κάνουμε έναν αποπληθωρισμό των 38 δραχμών στα είκοσι χρόνια, το βαμβάκι σήμερα έπρεπε να είναι στις 460 δραχμές, τιμή που έπρεπε να πληρώνει εξ ολοκλήρου ο εκκοκκιστής.
Για ποια χρήματα μιλάτε, για ποιο πακτωλό μιλάτε, για ποια τρισεκατομμύρια για τους αγρότες μιλάτε, όταν αυτές οι επιδοτήσεις πηγαίνουν στους εμπόρους; Πώς φαίνεται αυτό; 'Οταν ξεφυτρώνουν τα εκκοκκιστήρια σαν μανιτάρια, αυτό θα πει ότι και οι ιδιώτες εκκοκκιστές κερδίζουν. Από την άλλη πλευρά οι βαμβακοπαραγωγοί είναι υπερχρεωμένοι και εγκαταλείπουν τα χωράφια τους, εγκαταλείπουν τη γεωργία.
Δεν μπορούμε, λοιπόν, για να δημιουργήσουμε εντυπώσεις να λέμε ότι συντελείται μία αλλαγή στην ύπαιθρο και ότι ο κόσμος σήμερα "τρώει με
χρυσά κουτάλια", όπως έλεγαν το 1980.
Επίσης αναφερθήκατε στο ελαιόλαδο. Κύριε Υπουργέ, ξέρετε πολύ καλά ότι η παραγωγή στην Ελλάδα δεν είναι τετρακόσια δέκα εννιάμισι χιλιάδες τόνοι, όπως εσείς συμφωνήσατε. Πήγατε με πεντακόσιους είκοσι χιλιάδες τόννους, αλλά δεχθήκατε τις τετρακόσιες δεκαεννιάμισι χιλιάδες τόννους. Με τον κανονισμό που ψηφίσατε πριν δύο χρόνια, δεχθήκατε αυτή την ποσόστωση, μειώσατε την επιδότηση και καταργήσατε την επιδότηση του μικρού παραγωγού. Από αυτό φαίνεται πόσο κόπτεσθε για τους μικρούς αγρότες.
Οι ελαιοπαραγωγοί της χώρας μας για ένα προϊόν που είναι εθνικό και από παλιότερα βέβαια -και χιλιάδες οικογένειες ασχολούνται με αυτό το προϊόν- αυτήν τη στιγμή αντιμετωπίζουν σοβαρό πρόβλημα, όταν πριν από δύο χρόνια η τιμή του ελαιολάδου είχε 1.300-1.400 δραχμές και τώρα το πρώτο λάδι το πουλάνε 500 δραχμές το κιλό.
'Οσον αφορά τα ροδάκινα, ο κύριος Υφυπουργός έλεγε ότι διαπραγματευτήκαμε τις διεπαγγελματικές οργανώσεις και πετύχαμε τιμές. Σας προκαλώ να μου πείτε τη μέση τιμή. Τι απόλαυσε ο παραγωγός κι απ' αυτά που δεν πούλησε και απ' αυτά που πούλησε για ένα κομμάτι ψωμί; 'Ετσι θα δείτε πού έχει φθάσει σήμερα η μέση τιμή του ροδακίνου.
Για τα καπνά τι να πει κανείς; Ψηφίσατε έναν καινούριο κανονισμό πριν από δύο χρόνια, που εφαρμόζεται από την περσινή παραγωγή, όπου τον έλεγχο τον έχει ο έμπορος και αυτός καθορίζει την ποιότητα, αυτός εκβιάζει ακόμη και τις ομάδες παραγωγών. 'Εχουμε το παράδειγμα στην Ελασσόνα, όπου η ένωση είναι ομάδα παραγωγών. Τους εκβίαζαν ότι αν δεν υπογράψουν τα συμφωνητικά, δεν θα τους δώσουν το πριμ. Και αναγκάστηκαν οι άνθρωποι να υπογράψουν.
'Οσον αφορά τα "βιρτζίνια", από 350 δραχμές που είχαν πριν απο
τρία-τέσσερα χρόνια, αυτήν τη στιγμή έχουν 150 δραχμές. Το ίδιο συμβαίνει και για τα "μαύρα" Ελασσόνας και για όλες τις ποικιλίες καπνου όπου κάθε χρόνο οι τιμές μειώνονται. Μιλάμε για ένα προϊόν που είναι οικογενειακής εκμετάλλευσης. Παίρνουν και τα παιδιά τους τεσσάρων και πέντε χρονών για να σπάσουν τον καπνό. Και παρ' όλες τις διαμαρτυρίες, παρ' όλα τα αιτήματα, παρ' όλες τις προτάσεις για στήριξη του εισοδήματος αυτών των ανθρώπων, όχι μόνο δεν στηρίξατε το εισόδημα, αλλά τους αφήσατε και στο έλεος των εμπόρων. 'Ετσι οι αγρότες αναγκάζονται να εγκαταλείψουν τα χωριά των ορεινών, ημιορεινών προβληματικών περιοχών. Ελάτε να δείτε την Ελασσόνα. 'Εμειναν μονάχα οι παππούδες για να φυλάνε τα σπίτια. Τα σχολεία έκλεισαν.
Κύριε Υπουργέ, για ποια ανάπτυξη μιλάμε, όταν έχουμε αυτά τα
παραδείγματα; Τι προτείνετε, όταν βλέπουμε ότι σε όλα τα προϊόντα έχουμε ποσοστώσεις, είτε λέγεται βαμβάκι είτε λέγεται λάδι είτε λέγεται καπνός είτε λέγονται τεύτλα είτε λέγεται βιομηχανική ντομάτα; Με την αλλαγή του κανονισμού επί Νέας Δημοκρατίας την ποσόστωση την έχει ο βιομήχανος και αυτός εκβιάζει και καθορίζει την τύχη αυτών των ανθρώπων. Τι να πούμε για τα σταφύλια ή για τα αμύγδαλα; Σε όλα αυτά τα προϊόντα οι αεριτζήδες αγοράζουν πάμφθηνα και πουλάνε πανάκριβα.
Κύριε Πρόεδρε, κυρίες και κύριοι συνάδελφοι, αυτές οι πολιτικές έχουν σαν αποτέλεσμα να εξανεμίζεται το αγροτικό εισόδημα, να μειώνεται η απασχόληση στην ύπαιθρο και να αυξάνεται η ανεργία και οι εισαγωγές αγροτικών προϊόντων. 'Εχουμε φθάσει στο σημείο η χώρα μας, που είναι η πιο αγροτική χώρα της Ευρωπαϊκής 'Ενωσης, να έχει έλλειμμα στο αγροτικό εμπορικό ισοζύγιο ένα δισεκατομμύριο δολάρια το χρόνο. Δεν εισάγουμε μόνο ζωοκομικά προϊοντα αλλά και φυτικά προϊόντα, παρόλο που είμαστε ως χώρα πλεονασματική σ' αυτά. Και μπανάνες από τη Χιλή φέρνουμε και μήλα από την Αργεντική και πατάτες και αμύγδαλα από την Τουρκία και φυστίκια αιγίνης από την Περσία και καρπούζια από τον Παναμά, ακόμη και ντομάτες...
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Βουλευτή)
Κύριε Πρόεδρε, δώστε μου λίγο ακόμα χρόνο και τελειώνω.
Aκόμα και οι ντομάτες, που έχουμε τις καλύτερες σε ποιότητα λόγω κλιματολογικών συνθηκών, έρχονται από την Ολλανδία, το Μαρόκο, την Τυνησία κλπ.
Αγαπητοί φίλοι, η επερώτηση της Νέας Δημοκρατίας πράγματι προκαλεί εντύπωση. Η κριτική της είναι υποκριτική και ψηφοθηρική, δηλαδή αποσκοπεί με την ίδια πολιτική του ΠΑ.ΣΟ.Κ να επωφεληθεί από τη δυσαρέσκεια των αγροτών. Καλή, βέβαια, είναι η κριτική, αλλά εξίσου καλή είναι και η

αυτοκριτική. Γι' αυτό πρέπει να σας θυμίσω τι κάνατε το 1990-1993, όπου με την καινούρια αναθεώρηση του 1992 της Κοινής Αγροτικής Πολιτικής θάψατε στην κυριολεξία τρεις βασικούς τομείς της αγροτικής μας οικονομίας: και τα δημητριακά και τον καπνό και την κτηνοτροφία.
Δεν έχω το περιθώριο να αναφερθώ σε στοιχεία. Θα θυμίσω μόνο ένα και αυτό είναι αρκετό.
(Στο σημείο αυτό κτυπάει το κουδούνι λήξεως του χρόνου ομιλίας του
κύριου Βουλευτή)
Μισό λεπτό, κύριε Πρόεδρε, και τελειώνω, για να αντιληφθούν οι αγρότες πόσο ειλικρινής είναι η πολιτική σας, και αυτό από προσωπικές εμπειρίες που έχω ζήσει. Ο ίδιος ο Αρχηγός σας σε ειδικές αγροτικές κομματικές συσκέψεις αλλά και σε περιοδεία, όταν συναντούσε τους αγρότες, τους έλεγε να εγκαταλείψουν τον αγώνα και να περιοριστούν σε κοσμικές διεκδικήσεις, για να μη δυσαρεστηθεί η κοινή γνώμη.
Θα ήταν πολύ ειλικρινής η κριτική σας, αγαπητοί συνάδελφοι, εάν οδηγούσε και σε κάποια συμπεράσματα, που πλέον είναι οφθαλμοφανή, όταν και ο τελευταίος αγρότης έχει καταλάβει ποια είναι η αγροτική πολιτική της Ευρωπαϊκής 'Ενωσης και ποια είναι τα δεινά τα οποία ζει σήμερα εξαιτίας αυτής της πολιτικής .
Τα ίδια στοιχεία...
ΠΡΟΕΔΡΕΥΩΝ (Παναγιώτης Σγουρίδης): Κύριε Πατάκη...
ΓΙΑΝΝΗΣ ΠΑΤΑΚΗΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Οχι τελειώνετε, έχετε μία ολόκληρη σελίδα και δεν το βλέπω να τελειώνετε. Τελειώστε με μία λέξη. 
ΓΙΑΝΝΗΣ ΠΑΤΑΚΗΣ: Μια μικρή ανοχή και τελειώνω.
ΠΡΟΕΔΡΕΥΩΝ (Παναγιώτης Σγουρίδης): 'Οχι, μικρή ανοχή, σας παρακαλώ.
Τελειώστε με μία λέξη.
ΓΙΑΝΝΗΣ ΠΑΤΑΚΗΣ: 'Ενα λεπτό, κύριε Πρόεδρε. Θα είχα ήδη τελειώσει. 'Ετσι, λοιπόν, αγαπητοί συνάδελφοι, ο ισχυρισμός αυτός επιβεβαιώνει
ότι η αγροτική πολιτική της Νέας Δημοκρατίας είναι υποταγμένη στην Κοινή Αγροτική Πολιτική και την GATT. Είναι υποταγμένη στη λογική των ποσοστώσεων και των προστίμων συνυπευθυνότητας.
Εμείς ως Κομμουνιστικό Κόμμα Ελλάδος αποκαλύπτουμε στον αγροτικό κόσμο την αγροτική πολιτική και του ΠΑ.ΣΟ.Κ και της Νέας Δημοκρατίας, που είναι ίδιες, γιατί έχουν ως βάση την Κοινή Αγροτική Πολιτική. Δεν μένουμε όμως σε αυτό, δηλαδή στην ενημέρωση των αγροτών, αλλά οργανώνουμε και την πάλη τους για να ανατρέψουν αυτές τις πολιτικές, επειδή εκτιμάμε ότι η ανατροπή αυτών των πολιτικών είναι η βασική προϋπόθεση για να αναπτυχθεί η γεωργία και να αναζωογονηθεί συνολικά η ύπαιθρος. 'Ετσι, λοιπόν, για να γίνει αυτό χρειάζεται μια άλλη πολιτική, φιλοαγροτική, φιλολαϊκή, την οποία δεν μπορούν να την εφαρμόσουν ούτε οι κυβερνήσεις της Νέας Δημοκρατίας ούτε οι κυβερνήσεις του ΠΑΣΟΚ, αλλά μια φιλολαϊκή κυβέρνηση. 
Θα πω εδώ και θα κλείσω, κύριε Πρόεδρε, ότι...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πατάκη. Να μη γράφεται τίποτα στα Πρακτικά, από όσα λέγονται αυτή τη στιγμή.
ΓΙΑΝΝΗΣ ΠΑΤΑΚΗΣ:...
ΠΡΟΕΔΡΕΥΩΝ (Παναγιώτης Σγουρίδης): Κύριε Πατάκη, σας παρακαλώ πολύ. Εάν θέλετε, να κάνετε επερώτηση και να έχετε είκοσι λεπτά. Αυτή ήταν η πρώτη φορά που μιλήσατε από το Βήμα για επερώτηση, αλλά δεν θα σας ξαναδοθεί αυτή η ανοχή, να το ξέρετε.
Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Πραγματικά η επερώτηση της Νέας Δημοκρατίας είναι εφ'όλης της ύλης των πολύ σοβαρών προβλημάτων που αντιμετωπίζει για την επιβίωση και την αναβάθμισή της η ελληνική γεωργία και τελικά για την επιβίωσή τους οι 'Ελληνες αγρότες. Μου δημιουργούνται και εμένα κάποιες σκέψεις, το ότι η εφ'όλης της ύλης αυτή επερώτηση ενδεχομένως να έχει και κάποια άλλη σκοπιμότητα, δηλαδή να μην μπούμε στην ουσία και στο βάθος των προβλημάτων για το βαμβάκι, για το λάδι, για τα οπωροκηπευτικά, και έτσι να διαπιστώσουμε τις πολλές ευθύνες που υπάρχουν και κατά τη διακυβέρνηση της Νέας Δημοκρατίας. 'Οπως και τις ευθύνες που υπάρχουν τώρα από την Κυβέρνηση του ΠΑΣΟΚ στο να προσεγγίσουμε τους νέους θεσμούς, να εφαρμόσουμε τα νέα μέτρα, να εφαρμόσουμε ένα σωστό σχεδιασμό, ώστε να μπορέσουμε να αξιοποιήσουμε και όχι συνεχώς να χάνουμε από την ένταξη της χώρας μας στην Ευρωπαϊκή 'Ενωση και τελικά να χάνει τραγικά η γεωργία από αυτή τη διαδικασία της ένταξης της χώρας μας στην Ευρωπαϊκή 'Ενωση.
'Ετσι είμαι αναγκασμένη μέσα σε δέκα λεπτά που διαθέτω να αναφερθώ αποσπασματικά στα τέσσερα-πέντε μεγάλα θέματα που θέτει αυτή η επερώτηση.
Κατ' αρχήν, όσον αφορά το βαμβάκι, αναπτύχθηκε ένας διάλογος μόνο για τους αριθμούς. Ο Υπουργός υποσχέθηκε 300 δραχμές το κιλό στους βαμβακοπαραγωγούς. Φυσικά κινδυνεύει να πέσει έξω ή έχει εφησυχάσει δραματικά, αφού δεν υπάρχει μηχανισμός ελέγχου και μια πολιτική περιορισμού της καλλιεργούμενης έκτασης. Γνωρίζατε, κύριε Υπουργέ, ότι οι παραγωγοί λένε ότι θα καλλιεργούν ακόμα και στις γλάστρες το βαμβάκι. 'Εφθασαν τα τεσσεράμισι εκατομμύρια στρέμματα. 'Οπως ήταν επόμενο, η ελάχιστη τιμή υπολογίζεται στις 190 δραχμές το κιλό.
Το βαμβάκι είναι ένα μεγάλο πρόβλημα, που σχετίζεται με τις διαρθρωτικές αλλαγές που απαιτούνται στη γεωργία και έχει ανάγκη πολιτικής προγραμματισμένων αλλαγών με άλλες εναλλακτικές καλλιέργειες. Δεν δείξατε όμως κανένα ενδιαφέρον και δεν ενεργοποιήσατε ελεγκτικούς μηχανισμούς π.χ. για την προσφιλή τακτική των εκκοκκιστηρίων να μην αγοράζουν το προϊόν, μετά από συνεννόηση μεταξύ τους στην αρχή της περιόδου, ώστε να κρατούν τις τιμές χαμηλά. Οι παραγωγοί δεν έχουν τη 
δυνατότητα αποθήκευσης, αλλά δεν κάνετε τίποτα προς αυτήν την κατεύθυνση. Αυτές οι μικρές λεπτομέρειες αποτελούν το βασικό σχεδιασμό που
προστατεύει τους αγρότες από έναν άλλον ανταγωνισμό που δημιουργείται από αυτούς που αγοράζουν τα προϊόντα τους.'Ομως με τα κόλπα τα οποία κάνουν αποκομίζουν οι έμποροι τα οφέλη και όχι οι αγρότες.
Με απόφαση του πρώην Υπουργού κ. Τζουμάκα καταργήθηκε ο Οργανισμός Βάμβακος και έχει υπαχθεί στο ΕΘΙΑΓΕ. Αυτό ήταν ένα μεγάλο λάθος. Εσείς,

κύριε Υπουργέ, βρίσκετε σε δύσκολη θέση αυτή τη στιγμή για να υλοποιήσετε αυτό το σχέδιο. Γι' αυτό δεν υλοποιείτε και κανένα άλλο σχέδιο. Η κατάσταση παραμένει έτσι. Πρέπει να μας απαντήσετε τι σκοπεύετε να κάνετε με τον οργανισμό και πώς πιστεύετε ότι μπορεί να εξυπηρετηθεί η βαμβακοκαλλιέργεια. Ποιος και με ποιον τρόπο θα υποστηρίξει τεχνικά το βαμβάκι;
Εάν στα προβλήματα για το βαμβάκι προσθέσουμε και το πρόβλημα του μεταλλαγμένου σπόρου με τις παλινωδίες της Κυβέρνησης και τη σταδιακή της υποχώρηση στο να καταστρέψει ένα μεγάλο μέρος μεταλλαγμένης παραγωγής βαμβακιού, γίνεται ακόμη μεγαλύτερη η ανησυχία μας και η ανάγκη μιας τεχνικής επιστημονικής στήριξης και αυτού του προϊόντος.
'Οσον αφορά το λάδι, η αιτιολογία για την κατάργηση της ενίσχυσης
στους μικρούς παραγωγούς ήταν ότι αφορούν μικρό μέρος της παραγωγής. Για εμάς το 30% δεν είναι μικρό μέρος της παραγωγής. Η δεύτερη αιτιολογία σας ήταν ότι υπάγονται και άλλα επαγγέλματα με συμπληρωματικό εισόδημα προς αυτό της ελαιοκαλλιέργειας. Εμείς διαφωνούμε με την κατάργηση της ενίσχυσης των μικρών παραγωγών, διότι δεν θεωρούμε ότι το 30% είναι μικρό μέρος της παραγωγής. Ο μικρός κλήρος με παραγωγή κάτω από πεντακόσια κιλά έχει ανάγκη ενίσχυσης είτε πρόκειται για καθαρά αγροτικά νοικοκυριά είτε σαν αγροτικό εισόδημα λοιπών επαγγελμάτων.
Χρησιμοποιείτε και εδώ τους αριθμούς εξισώνοντας εδώ την ενίσχυση
σε 554 δραχμές για όλους και για τους μεγάλους και για τους μικρούς παραγωγούς και εγκαταλείπετε, όπως πάντα, το ποιοτικό και διαρθρωτικό μέρος της όλης υπόθεσης.
Οι μικροί παραγωγοί πρέπει να στηριχθούν με ποιοτικά μέτρα και δεν
πρέπει να στηριχθούν μέσα από τις εξισώσεις και από τις αλχημίες των αριθμών.
Στον τομέα της τυποποίησης υπάρχει μεγάλη ευθύνη της Κυβέρνησης. 'Εχει επιδείξει χαρακτηριστική ολιγωρία, με αποτέλεσμα να θεωρείται η χύμα διακίνηση του λαδιού ως παράδοση.
Κύριε Υπουργέ, επαναλάβατε πάρα πολλές φορές εδώ την αρχική σας τοποθέτηση ότι η Κυβέρνηση δείχνει μεγάλη ευαισθησία στην ποιότητα και τυποποίηση των προϊόντων. 'Ομως εδώ που είναι καθοριστική για την επιβίωση του λαδιού η τυποποίηση των προϊόντων, δεν έχετε κάνει τίποτα προς αυτήν την κατεύθυνση. Είναι γνωστές οι συνέπειες αυτού του φαινομένου -νοθεία- αλλά κύρια η αγορά από την Ιταλία και η τυποποίησή του εκεί. 'Οπως ο ορυκτός μας πλούτος, έτσι και το λάδι και άλλα προϊόντα φεύγουν ως πρώτη ύλη σε ξένη χώρα, τυποποιούνται εκεί, γιατί εμείς δεν έχουμε εκσυγχρονίσει σε τίποτα τους μηχανισμούς μας, δεν έχουμε κάνει τίποτα με τους νέους θεσμούς και τις νέες πρακτικές, επαναλαμβάνω

τυποποιούνται εκεί και αποκομίζουν εκείνες οι χώρες τα μεγάλα οφέλη. Η μέχρι τώρα αναγνώριση είκοσι δύο ελαιόλαδων προστατευόμενης
ονομασίας, προέλευσης και προστατευόμενης γεωγραφικής ένδειξης δεν μπορεί να θεωρείται ικανοποιητική. Απαιτείται ταχεία επέκταση του ποιοτικού επώνυμου ελαιολάδου. Λάδι με ονομοσία προέλευσης είναι μία καλή λύση για τις εξαγωγές, αρκεί να σχεδιαστεί σοβαρά από το Υπουργείο. Εμείς το επαναλαμβάνουμε, εσείς το μεταθέτετε στο μέλλον, στα οράματά σας για την ελληνική γεωργία, ενώ αυτήν την ώρα στις πρακτικές σας την έχετε εγκαταλείψει. Η σταδιακή μείωση της απόσυρσης από 25% σε 20% για το 2001, σε 15% για το 2002 και σταθερά 5% αντί 10% που ίσχυε για τα επόμενα
χρόνια. Αντί αυτού πρέπει να αυξηθεί σταδιακά η ενίσχυση της μεταποίησης. Αιτήματα που προβάλλουμε αναγκαστικά είναι: H μεταποίηση να ενισχυθεί ανάλογα, ώστε να καλυφθεί η απώλεια από τη μείωση της απόσυρσης.
Ο βασικός ρόλος του Υπουργείου Γεωργίας είναι στη βελτίωση της
ποιότητας των οπωροκηπευτικών με τις διευθύνσεις Γεωργίας στο πλευρό του 'Ελληνα αγρότη, με σχεδιασμό μακρόπνοων προγραμμάτων για διαρθρωτικές αλλαγές.
Η αύξηση του πλαφόν των εσπεριδοειδών που πάνε για μεταποίηση με υπολογισμό του μέσου όρου την τελευταία πενταετία 1996-2000 και όχι μέχρι το 1996 όπως θέλει η Κοινότητα. 'Ετσι υπολογίζεται ότι θα έχουμε μία

αύξηση 10% περίπου.
'Οσο για τις εξαγωγικές επιστροφές, επειδή συνδέονται έμμεσα και με
τιμές παραγωγού, απαιτείται η προώθηση του μεικτού συστήματος με ενδεικτική τιμή σταθερή και των τιμών που διαμορφώνονται από διαπραγμάτευση σε δημοπρασία. Εν πάση περιπτώσει, είναι ένα θέμα για το οποίο και εμείς έχουμε έναν έντονο προβληματισμό και απαιτείται πολύ σοβαρή συζήτηση και λύση.
Επίσης για την ενίσχυση των ταμείων και προγραμμάτων προωθείται η επιδότηση 3% του επιχειρησιακού ταμείου στις ομάδες παραγωγών. Θέλουμε κίνητρα για τις μικρές ομάδες παραγωγών, συγχωνεύσεις και συνεργασία ή αδελφοποίηση με ομάδες άλλων χωρών στην έννοια της συμπληρωματικότητας και όχι του ανταγωνισμού. Η Κυβέρνηση έχει ευθύνη, γιατί καθυστέρησε τη συγκρότηση ομάδων παραγωγών και γιατί επέτρεψε ή συνέβαλε στη λειτουργία τους κατά τα πρότυπα των συνεταιρισμών. Αμαρτίες των συνεταιρισμών μεταφέρθηκαν στις ομάδες των παραγωγών με αρνητικά αποτελέσματα. 
Τελειώνοντας θέλω να πω ότι πέρα από μία σειρά λανθασμένων επιλογών,
τα σοβαρότερα προβλήματα δημιουργούνται από τις μεγάλες καθυστερήσεις που έχει κάνει η Κυβέρνηση στο σχεδιασμό και στη λήψη διαρθρωτικών μέτρων, ούτως ώστε να προλάβει τις μεγάλες διαρθρωτικές αλλαγές και προσαρμογές της ελληνικής οικονομίας. Επίσης είναι απαραίτητη η ενίσχυση του ρόλου του Υπουργείου του επιστημονικού και τεχνικού προσωπικού στην υποστήριξη ως τεχνικού συμβούλου των Ελλήνων αγροτών και όχι να κάνει μόνο τη διεκπεραίωση των επιδοτήσεων και να αφήνει τους 'Ελληνες αγρότες να στηρίζονται και να καθοδηγούνται από τους ιδιώτες που τους πουλάνε τα διάφορα φυτοφάρμακα ή τους κατευθύνουν σε αυτήν την πολιτική.
Τέλος, μεγάλο είναι το έλλειμμα του Υπουργείου στις έγκαιρες και τεκμηριωμένες διαπραγματεύσεις στα όργανα της Ευρωπαϊκής 'Ενωσης. 
Επιτέλους, θα πρέπει σε αυτά τα θέματα να επιδείξετε αυτό το οποίο
τώρα είπατε στο λόγο σας, ένα σοβαρό και υπεύθυνο σχεδιασμό.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο για δέκα λεπτά.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έγινε απόλυτα ορατή η πολιτική βάση της επερώτησης, ειδικότερα από το κατ' εξοχήν επερωτών κόμμα τη Νέα Δημοκρατία, αλλά και από την τοποθέτηση του Κοινοβουλευτικού Εκπροσώπου του Κομμουνιστικού Κόμματος Ελλάδος, δεν θα έλεγα το ίδιο για το Συνασπισμό.
Η πολιτική βάση συνέπεσε με έναν και μοναδικό στόχο, το μηδενισμό της πολιτικής και την προσδοκία της κοινωνικής εξέγερσης μέσα από μία διαδικασία και μια επιχειρηματολογία όπου είχε στοιχεία ενός έντονου πολιτικού αυταρχισμού. Αυτό έγινε ειδικότερα από το σεβαστό Κοινοβουλευτικό Εκπρόσωπο της Νέας, Δημοκρατίας, ο οποίος ούτε λίγο ούτε πολύ υπαγόρευσε στον Υπουργό Γεωργίας και στο Σώμα ότι απαγορεύεται να προγραμματίζουμε για το μέλλον, δηλαδή κατά βάση απαγορεύεται να υλοποιούμε τη συνταγματική εντολή που μας έδωσε ο λαός στις 9 Απριλίου.
Κύριε Τσιτουρίδη, δεν ξέρω αν κατανοήσατε ότι στις 9 Απριλίου ο
ελληνικός λαός εν πλήρη δημοκρατία μας έδωσε εντολή να προγραμματίζουμε το μέλλον. Και την εντολή του ελληνικού λαού κανείς εξ υμών, κανείς Κοινοβουλευτικός Εκπρόσωπος ούτε του κόμματος της Αξιωματικής Αντιπολίτευσης μπορεί να την αναστείλει.
Για να μην υπεκφύγετε λέγοντας ότι δεν εννοούσατε αυτό, σαφώς αυτό εννοούσατε. Βέβαια, δεν εννοούσατε να μην προγραμματίζουμε την πολιτική ωστόσο περάσατε ένα μήνυμα, γιατί μιλούσατε στους υπό εξέγερση αγρότες, που δεν θα σας ακολουθήσουν, λέγοντάς τους ότι αυτή η Κυβέρνηση ουσιαστικά δεν κάνει τίποτα.
Θέλω να κλείσω την ένταση, που δεν με χαρακτηρίζει, το δυσάρεστο σημείο της τοποθέτησης του κ. Τσιτουρίδη και να πιάσω τη θετική πλευρά που προσδοκούμε όλοι μας να έχει μια επερώτηση.
Μια επερώτηση σαφώς έχει τη θετική της πλευρά, του εντοπισμού καθυστερήσεων, στο να συμβάλει μέσα από τη θεσμική της λειτουργία η Αξιωματική Αντιπολίτευση να προσπορήσει οφέλη -είναι θεμιτό- αλλά ταυτόχρονα να οικοδομήσει μια ελάχιστη τουλάχιστον δημιουργική ενότητα, μια ενότητα που είναι αναγκαία σε μια ώριμη κοινοβουλευτική δημοκρατία, όποιος και είναι στην Κυβέρνηση και όποιος και αν είναι στην Αντιπολίτευση. Τουλάχιστον να οικοδομήσουμε μία αισιοδοξία για τους ασχολούμενους με τον πρωτογενή τομέα.
Ουδείς λοιπόν έχει τη δυνατότητα να περνά ένα κλίμα απαισιοδοξίας σε μια κοινωνική ομάδα, που μπροστά της έχει δυσκολίες για την αναδιάρθρωση, δυσκολίες για την προώθηση των προϊόντων, πολλές δυσκολίες για το δέον γενέσθαι στον αγροτικό τομέα.
ΓΙΑΝΝΗΣ ΠΑΤΑΚΗΣ: Τι κάνουμε;
ΡΟΒΕΡΤΟΣ ΣΠΥΡΟΠΟΥΛΟΣ: Πάντως είμαι πιο πολύ αγρότης από σας!
ΓΙΑΝΝΗΣ ΠΑΤΑΚΗΣ: Αυτό παίζεται μέσα στην πίτα, παρασύρεσθε και εσείς από τις διαφημίσεις!
ΡΟΒΕΡΤΟΣ ΣΠΥΡΟΠΟΥΛΟΣ: Και επειδή λοιπόν ξέρω πάρα πολύ καλά την αγροτική ζωή, γιατί προέρχομαι από αγροτική οικογένεια και συνεχίζω να ασκώ το επάγγελμα του αγρότη, πιστεύω ότι ο Υπουργός στους τρεις άξονες που προσδιόρισε σαν κύριους άξονες κυβερνητικής πολιτικής έθεσε το θέμα: Ποιοτικά προϊόντα, πολιτικές αναδιάρθρωσης, θεσμική παρέμβαση.
ΒΑΣΙΛΗΣ ΚΕΔΙΚΟΓΛΟΥ: 'Εχει λήψει όμως η κοινωνική καταξίωση, κύριε
συνάδελφε.
ΡΟΒΕΡΤΟΣ ΣΠΥΡΟΠΟΥΛΟΣ: Να προχωρήσω. Υπάρχουν σαφώς ευθύνες της Κυβέρνησης για την υλοποίηση της πολιτικής στα ποιοτικά προϊόντα. Δεν αρκεί όμως η κυβερνητική η εξουσία. 'Ενα απλό παράδειγμα για να δείτε τι πεδίον δόξης λαμπρόν έχουμε για δημιουργική δράση τα κόμματα, οι Βουλευτές, τα πρόσωπα. Τα ποιοτικά προϊόντα για να γίνουν χρειάζεται εγρήγορση και δημιουργική παρέμβαση πολλών και ημών των Βουλευτών. Κανείς δεν εμπόδισε εμάς να μιλήσουμε στον αγροτικό τομέα για την έλλειψη της πολιτικής του κ. Ανωμερίτη ή να συμβάλουμε στη δημιουργία δομών που θα βοηθήσουν τα ποιοτικά προϊόντα στους νομούς μας.
ΒΑΣΙΛΗΣ ΚΕΔΙΚΟΔΛΟΥ: Χωρίς εκπαίδευση;
ΓΙΑΝΝΗΣ ΠΑΤΑΚΗΣ: Χωρίς κόστος; Γεννηθήκατε μέσα στα χωράφια και τώρα μου λέτε...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πατάκη! ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πατάκη, δεν σας διέκοψα ποτέ.
Κανείς δεν εμπόδισε λοιπόν εμάς και κανείς δεν εμπόδισε και εσάς να
κάνουμε δημιουργικές παρεμβάσεις ή να αναπτύξουμε ένα διάλογο, επί μέρους πολιτικές για τα ποιοτικά προϊόντα, για την αναδιάρθρωση. Πιστεύω βέβαια ότι δεν είναι δουλειά του Κοινοβουλευτικού Εκπροσώπου του κόμματος της Συμπολίτευσης να μπαίνει σε λεπτομέρειες, μίλησε ο Υπουργός, αλλά εγώ θα κάνω μία -δυο επισημάνσεις και θα τελειώσω.
Θεωρώ ότι όταν μιλάμε για την ανάγκη της αναδιάρθρωσης της υπαίθρου
-αυτή είναι η σωστή διατύπωση- πρέπει να γνωρίζουμε ότι είναι ένα τεράστιο θέμα. Και θεωρώ ότι στη δοκιμαζόμενη κοινωνική ομάδα που είναι οι αγρότες, ανεξάρτητα από τα όποια πολιτικά ή κομματικά οφέλη, πρέπει να διαμορφώσουμε ένα ελάχιστον modus vivendi. Ποιο είναι αυτό; Ενός στοιχειώδους σεβασμού, μιας αυτοδύναμης πορείας αυτού του σώματος να πορευθεί για να λύσει μεγάλα προβλήματα που έχει. Εν πάση περιπτώσει πρέπει να ισορροπίσουμε μεταξύ μας, να μειώσουμε τον κομματικό ή τον πολιτικό μεταπρατισμό πάνω σ' αυτό το σώμα. Αν δεν το πράξουμε αυτό, είτε είμαστε σήμερα στην Κυβέρνηση είτε είμαστε αύριο στην Αντιπολίτευση και
επαναλάβουμε την πολιτική σας, να είστε σίγουροι ότι δεν θα συμβάλουμε στο να διαμορφώσουμε όρους και προϋποθέσεις ανάτασης και ανάταξης μιας αισιόδοξης προοπτικής που χρειάζεται όλος αυτός ο κόσμος και όλα αυτά τα πρόσωπα.
Πιστεύω, κυρίες και κύριοι συνάδελφοι, ότι ήταν σωστή η διαδικασία της επερώτησης και προσδοκούσα ότι μέσα από αυτήν τη θεμιτή και την απόλυτα κατανοητή τακτική, όπου όλα τα κόμματα προσπαθούμε να προσποριστούμε πολιτικά οφέλη, θα είχαμε οριοθετήσει αυτό μας το στόχο. Ελπίζω ότι μπορούμε να το κάνουμε στο μέλλον, όταν μιλάμε για τη γεωργία. 
Κλείνω λοιπόν ενωτικά. Πιστεύω ότι η καινούρια χρονιά δεν θα είναι
μια χρονιά που θα επαναφέρει σε κοινωνικό επίπεδο και ειδικότερα στη μέση αντίληψη του αγρότη ότι όλοι εμείς, Κυβέρνηση, κόμματα είμαστε ένας συσχετισμός εξουσίας που, ενώ κατανοούμε τα μεγάλα προβλήματά του, δεν μπορούμε να διαμορφώσουμε ούτε ένα ελάχιστο όριο συνεννόησης για να αυξήσουμε το δημιουργικό μας χρέος, το χρέος ανάτασης, που είναι αναγκαίο για να προχωρήσει η γεωργία!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με εξέπληξε η πρωτολογία του
κυρίου Υπουργού αλλά και το θράσος των κυβερνητικών παραγόντων οι οποίοι επαίρονται για το δήθεν έργο το οποίο έχουν επιτελέσει στον αγροτικό τομέα τα τελευταία εφτά χρόνια ως Κυβέρνηση αλλά και τα τελευταία είκοσι χρόνια ως καθεστώς στη χώρα μας. Και το λέω αυτό γιατί μία απλή απαρίθμηση, καταγραφή και σύγκριση των μεγεθών τα οποία επικαλείται η Νέα Δημοκρατία πείθει, νομίζω, και τον τελευταίο καλόπιστο παρατηρητή ότι οι μέρες της ελληνικής γεωργίας είναι πολύ άσχημες, είναι τραγικές θα έλεγα! 
Το αγροτικό εισόδημα μειώνεται ραγδαία, το βιοτικό επίπεδο της
περιφέρειας καταρρέει και δεν υπάρχει καμία προοπτική στο μέλλον, αν μάλιστα σκεφτεί κανείς ότι ήδη είστε υπερήφανοι και αυτοδιαφημίζεστε για την πολιτική την οποία ακολουθείτε.
Δεν διαθέτετε ένα περίσσευμα ψυχής να κάνετε μία αυτοκριτική για
εκείνα τα οποία έχουν συμβεί τα τελευταία χρόνια, ώστε να ελπίζει ο αγρότης ή ο κάτοικος της περιφέρειας ότι κάτι καλύτερο θα έρθει. 'Οταν είστε ευτυχείς και ευχαριστημένοι για την πολιτική σας, φανταστείτε τι θα κάνετε από εδώ και πέρα, όταν οι εξελίξεις θα είναι ακόμη πιο δύσκολες και όταν τα μεγέθη και οι πιέσεις θα είναι περισσότερο ασφυκτικές.
Θα έλεγα, λοιπόν, ότι επί της ουσίας δεν αρνηθήκατε κανένα από τα
μεγέθη τα οποία επικαλεστήκαμε. Το σύνολο των προϊόντων τα οποία αναφέρονται στην επερώτηση, τα συγκεκριμένα στοιχεία...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τα στοιχεία σας είναι λάθος. ΕΥΑΓΓΕΛΟΣ ΜΠΑΣΙΑΚΟΣ: Μείνατε σε ένα τυπογραφικό λάθος. Κανένας μας
δεν έχει πει σε λόγο του στη Βουλή για 370 δραχμές, κύριε Υπουργέ. Βρήκατε ένα επιχείρημα. Για 285 δραχμές σας μίλησα προηγουμένως, που ήταν η μέση σταθμισμένη τιμή παραγωγού το 1993. Δεν υπάρχει καμία δήλωση στελέχους της Νέας Δημοκρατίας που να αναφέρεται σε τέτοια στοιχεία. Και εσείς μένατε σε αυτό.
Το 1993 ήταν 285 δραχμές. Πόσο έχει φέτος το βαμβάκι, πόσο είχε
πέρυσι το βαμβάκι, πότε υπερβήκατε αυτήν την τιμή, κύριε Υπουργέ; Κάντε μια σύγκριση. Επτά ολόκληρα χρόνια πέρασαν, για να αγωνίζεται ο βαμβακοπαραγωγός της χώρας μας να διατηρήσει την τιμή του 1993. Αυτή είναι η επιτυχία σας.
Το ίδιο συμβαίνει και με το λάδι. Σας είπα συγκεκριμένα στοιχεία. Η
τιμή του ελαιόλαδου το 1993 ήταν στις χίλιες (1000) με χίλιες διακόσιες (1200) δραχμές. Η τιμή του ελαιόλαδου φέτος είναι στις εξακόσιες (600) δραχμές το κιλό. Αν προσθέσετε και την επιδότηση -είστε υπερήφανοι που δίνετε τριακόσιες είκοσι (320) δραχμές, λέτε, για πρώτη δόση- είναι πολύ μικρότερη η τιμή παραγωγού φέτος σε σχέση με την τιμή του παραγωγού χωρίς επιδότηση το 1993. Διαψεύστε το αν δεν είναι έτσι! 'Εχουμε ραγδαία μείωση δραχμικά της τιμής του ελαιόλαδου και άρα και του εισοδήματος των παραγωγών, από τη στιγμή που έχουμε ραγδαία αύξηση του κόστους παραγωγής. 
'Οσον αφορά στα σιτηρά: κάνουμε μεγάλη προσπάθεια να διατηρήσουμε τις
τιμές του 1993. Τριάντα πέντε με σαράντα δραχμές ήταν. Επί Νέας Δημοκρατίας είχε φτάσει και πενήντα, κύριε Υπουργέ.
Πώς λοιπόν λέτε ότι έχουμε ίδια στοιχεία; 'Εχουμε ραγδαία πτώση των
τιμών των αγροτικών προϊόντων και έχουμε και ραγδαία μείωση του
εισοδήματος. Εκτός αν αμφισβητείτε και τα στοιχεία της Ευρωπαϊκής 'Ενωσης. Δώδεκα τοις εκατό (12%) μείωση συνολικά την τελευταία τετραετία του αγροτικού εισοδήματος καταγράφουν τα αρμόδια όργανα της Ευρωπαϊκής 'Ενωσης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πόσο;
ΕΥΑΓΓΕΛΟΣ ΜΠΑΣΙΑΚΟΣ: Συνολικά 12% την τελευταία τετραετία για όλη την αγροτική παραγωγή.
ΒΑΣΙΛΗΣ ΚΕΔΙΚΟΓΛΟΥ: Αυτά είναι ανά κεφαλή ή συνολικά;
ΕΥΑΓΓΕΛΟΣ ΜΠΑΣΙΑΚΟΣ: Τα στοιχεία στα οποία αναφερόμαστε και τα προϊόντα τα οποία περιγράφουμε στην επερώτηση έχουν ακόμα μεγαλύτερη μείωση του εισοδήματος των παραγωγών, κύριε Κεδίκογλου. Αυτό είναι μία πραγματικότητα. Εκτός αν είστε υπερήφανοι που πέφτουν οι τιμές, γιατί εξασφαλίζεται κάτι άλλο.
ΒΑΣΙΛΗΣ ΚΕΔΙΚΟΓΛΟΥ: Αν είναι ανά κεφαλή, τότε έχει δίκιο ο Υπουργός. ΕΥΑΓΓΕΛΟΣ ΜΠΑΣΙΑΚΟΣ: Εγώ σας λέω συγκεκριμένα στοιχεία, τα οποία δεν
μπορείτε να διαψεύσετε.
Και βέβαια υπάρχουν και άλλα σοβαρά προβλήματα με μία σειρά άλλα προϊόντα, αλλά υπάρχει και το κόστος παραγωγής. Είπατε προεκλογικά -και το επαναλάβατε και τώρα ως υπόσχεση- ότι θα αυξήσετε στο 50% την επιστροφή μέρους του ειδικού φόρου κατανάλωσης στο πετρέλαιο κίνησης για τους αγρότες. Ξέρετε, κύριε Υπουργέ, πόσοι κάνουν χρήση του μέτρου αυτού; Ελάχιστοι!
Θυμάστε πόσα είχατε βάλει στον προϋπολογισμό του τρέχοντος έτους ως απώλεια κρατικών εσόδων, ως δημοσιονομική δαπάνη για το 2000; Μόνο δώδεκα δισεκατομμύρια. Ο κ. Τζουμάκας, ο προκάτοχός σας Υπουργός, τι έλεγε; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τριάντα έξι δισεκατομμύρια. ΕΥΑΓΓΕΛΟΣ ΜΠΑΣΙΑΚΟΣ: Δώδεκα δισεκατομμύρια έχετε βάλει για το σύνολο
του μέτρου.
Ο κ. Τζουμάκας είχε πει ότι το σύνολο του μέτρου είναι εκατό με
εκατόν είκοσι δισεκατομμύρια. Ποιος λέει την αλήθεια; Δεν μπορεί να λέει η Κυβέρνηση ότι το σύνολο του μέτρου είναι εκατό με εκατόν είκοσι δισεκατομμύρια απώλεια εσόδων για τον κρατικό προϋπολογισμό και εσείς να διαθέτετε μόνο τόσο μικρό ποσό για το 50%. Διότι προβλέπεται μία σειρά από παραστατικά και έγγραφα ως υποχρέωση κατάθεσης, τα οποία δεν μπορούν προφανώς να συντάξουν και να καταθέσουν οι αγρότες, οι μικροπαραγωγοί, αυτοί θα υποφέρουν.
Χαίρεστε, γιατί δεν μπορεί να εφαρμοστεί το μέτρο της μείωσης της τιμής των καυσίμων. Και δεν προσχωρείτε στην άποψη της Νέας Δημοκρατίας, που χρόνια τώρα σας πιέζει μαζί με άλλα κόμματα, όπως το Κουμμουνιστικό Κόμμα και ο Συνασπισμός, και μαζί με εκπροσώπους των αγροτών -και έχει μεγάλη σημασία αυτό- για την κατάργηση του ειδικού φόρου κατανάλωσης. Γιατί δεν το κάνετε;
Το κάνετε σε άλλες κατηγορίες καταναλωτών και δεν το κάνετε εδώ, όταν μάλιστα έχουμε ραγδαία αύξηση της τιμής του πετρελαίου και όταν η πετρελαϊκή πολιτική της Κυβέρνησης είναι τελείως αποτυχημένη, όπως απεδείχθη από τις εξελίξεις. Και δεν είναι μόνο αυτό ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τον ειδικό φόρο κατανάλωσης εσείς ...
ΕΥΑΓΓΕΛΟΣ ΜΠΑΣΙΑΚΟΣ: Μη με διακόπτετε, αν θέλετε, κύριε Υπουργέ.
Τώρα για το τι κάνουμε εμείς και το τι κάνετε εσείς, επαίρεσθε για
τον τελευταίο νόμο για τους συνεταιρισμούς. Δικό μας μέτρο ήταν. 'Ηταν το τελευταίο νομοσχέδιο της Νέας Δημοκρατίας, του 1993. 'Ημουν εγώ στη θέση τη δική σας τότε, κύριε Υπουργέ.
Φέραμε το μοναδικό ψηφοδέλτιο και το καταψηφίσατε και στη συνέχεια το καταργήσατε. Και τώρα επαίρεσΘε ότι φέρατε κάτι, το οποίο ψηφίσαμε, εισαγάγαμε και το καταργήσατε. Αυτές είναι οι τομές που φέρνετε στη γεωργία, μίμηση δικών μας μέτρων, που όμως αρχικά τις είχατε κατηγορήσει και τις είχατε καταψηφίσει.
Τώρα, όσον αφορά το θέμα της υπερβάσεως για το βαμβάκι και το θέμα της δεύτερης δόσης των (40) σαράντα δραχμών, δεν μας απαντήσατε τι θα κάνετε. Τι θα γίνει με τις (40) σαράντα δραχμές, κύριε Υπουργέ της Γεωργίας; Θα ισχύσει αυτό που είχε πει ο κ. Βρεττός προεκλογικά ή αυτό που μας λέτε εσείς με υπαινιγμούς σήμερα; Τι θα γίνει τελικά; Ο κ. Βρεττός είπε ότι "δεν θα πάρετε τις (40) σαράντα δραχμές". Πείτε στον αγρότη σήμερα ότι "θα τις πάρετε κάποια άλλη χρονιά".
Τι θα γίνει; 'Εχουν άτοκο δάνειο, έχουν υπογράψει, έχουν χρεωθεί οι
άνθρωποι. Δεν είναι δυνατόν να μας τα λέτε προεκλογικά και έτσι να εκλέγεται η Κυβέρνηση και να παίρνει το θρίαμβο, όπως λέει ο κ. Σπυρόπουλος και χαίρεται που παραπλάνησε τους αγρότες και κέρδισε. 
ΝΙΚΟΛΑΟΣ ΣΑΛΑΓΙΑΝΝΗΣ: Θα τους κρεμάσουμε, αν τα πάρουν.
ΕΥΑΓΓΕΛΟΣ ΜΠΑΣΙΑΚΟΣ: Κύριε συνάδελφε, πείτε τι θα γίνει στην Καρδίτσα με το σαραντάρι.
ΝΙΚΟΛΑΟΣ ΣΑΛΑΓΙΑΝΝΗΣ: Θα τους κρεμάσουμε, αν τα πάρουν.
ΕΥΑΓΓΕΛΟΣ ΜΠΑΣΙΑΚΟΣ: Θα τους κρεμάσετε, αν τα πάρουν.
Αυτό να ξέρετε, κύριε Υπουργέ. Θα σας κρεμάσουν οι Βουλευτές του κυβερνητικού κόμματος, του κόμματός σας, αν τα πάρετε πίσω, αλλά όχι μόνο φέτος, αλλά και του χρόνου, γιατί θα τα συμψηφίσετε του χρόνου, όπως λέει ο κύριος Υπουργός.
ΝΙΚΟΛΑΟΣ ΣΑΛΑΓΙΑΝΝΗΣ: Ποτέ.
ΕΥΑΓΓΕΛΟΣ ΜΠΑΣΙΑΚΟΣ: "Ποτέ", λέτε εσείς. Για να δούμε τι θα κάνει η Κυβέρνηση. Διότι αυτήν την εντύπωση του κ. Σαλαγιάννη έχω και εγώ, κύριε Υπουργέ.
ΝΙΚΟΛΑΟΣ ΣΑΛΑΓΙΑΝΝΗΣ: 'Ετσι είπε η Κυβέρνηση.
ΕΥΑΓΓΕΛΟΣ ΜΠΑΣΙΑΚΟΣ: 'Ετσι είπε η Κυβέρνηση, ο κ. Βρεττός το είπε. Εγώ τον προκάλεσα προηγουμένως, γιατί προήδρευε ο κ. Βρεττός και δεν διέψευσε δηλώσεις του, διότι είναι γραμμένες στα Πρακτικά. Δεν είναι δυνατόν η Κυβέρνηση μέσα σε λίγους μήνες να αλλάζει έτσι την πολιτική της και την τοποθέτησή της και να εκτιθέμεθα και στην Ευρωπαϊκή 'Ενωση.
Και βέβαια δεν μας είπατε τίποτε για το θέμα της καθυστέρησης
καταβολής των αποζημιώσεων και των επιδοτήσεων. Είστε ευχαριστημένοι; Δεν υπήρχε κανένας οργανισμός, κύριε Υπουργέ, απ' όσους φέρατε. Μας λέτε εδώ ότι "φέραμε θεσμούς, φτιάξαμε οργανισμούς για την καλύτερη καταβολή των επιδοτήσεων των αποζημιώσεων και ούτω καθεξής".
Πέρα από τη θεσμοθέτηση θέσεων και την καταβολή υπέρογκων μισθών, που δεν έχουν καμία σχέση ούτε με την απόδοση των στελεχών, αλλά ούτε με τις συνθήκες που επικρατούν στα οικονομικά της χώρας, δεν υπάρχει τίποτα άλλο. Φτιάξατε διοικητικά συμβούλιο για το "Δήμητρα", για την εκπαίδευση των αγροτών. Θα στήσετε τον ΟΠΕΚΕΠΕ. 'Εχετε φτιάξει οργανισμούς. 'Εργο δεν υπάρχει. Την ίδια στιγμή ο Οργανισμός Βάμβακος λειτουργεί. Οι υπάλληλοι, όμως, δεν πληρώνονται.
Και είπατε για το 1%. Εγώ σας είπα για τη δυσμενή μεταχείριση του να μην επιβάλλεται προκαταβολή και στα ιδιωτικά εκκοκκιστήρια, όπως κάνετε με τις ενώσεις. Τι εξήγηση, λοιπόν, μας δώσατε; Υπάρχει διαφορετική μεταχείριση και υπάρχει και μια μεγάλη καθυστέρηση στην έναρξη εισκόμισης βάμβακος στα εκκοκκιστήρια επί ένα μήνα, με κίνδυνο να καταστραφεί η παραγωγή και να υποβαθμιστεί η ποιότητα. Δεν μας δώσατε καμία εξήγηση επ' αυτού, απολύτως καμία εξήγηση.
Επαίρεσθε για τα μέτρα σας περιορισμού της καλλιέργειας βάμβακος. Δεν μας είπατε εδώ όμως τι σας είπε η Ευρωπαϊκή 'Ενωση, αν πρέπει να υπάρξουν αυτά τα μέτρα ή όχι. Είναι δική σας πρωτοβουλία, χωρίς να τα επιβάλλει κανείς, για να μη μένει η εντύπωση στους συναδέλφους ότι επεβλήθη από την Ευρωπαϊκή 'Ενωση οποιαδήποτε τέτοια πολιτική.
Η Ευρωπαϊκή 'Ενωση καταγγέλλει τα μέτρα σας αυτά. Δεν είναι σύννομα, 
δεν είναι σύμφωνα με την κοινοτική νομοθεσία. Δεν σας τα επέβαλε κανείς. Και ούτε φέρατε και αποτέλεσμα. Το είπατε, το ομολογήσατε σε μια κρίση,
σε ένα διάλειμμα αυτοκριτικής, είπατε ότι δεν πετύχατε το στόχο σας. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από τους αγρότες δεν
προσέφυγε. Εκκοκκιστής προσέφυγε.
ΕΥΑΓΓΕΛΟΣ ΜΠΑΣΙΑΚΟΣ: Δεν ξέρω τι έκανε. Εγώ ξέρω το αποτέλεσμα. Εγώ δεν είπα τίποτα, εγώ είπα το αποτέλεσμα. Εμείς είχαμε καταγγείλει την πολιτική σας να περιορίσετε την καλλιέργεια και να μη στρέφεστε να διεκδικείτε τις δίκαιες εθνικές αγοτικές αξιώσεις των βαμβακοπαραγωγών. Σ' αυτό έχουμε αντίρρηση.
Και βγαίνετε την ίδια στιγμή -και το έχετε πει και στη Βουλή- για τα τρία σημαντικά προϊόντα που συζητάμε, για το βαμβάκι, για το ελαιόλαδο
και για τα σιτηρά και λέτε ότι είναι επαρκείς οι κοινοτικές επιδοτήσεις. Για το βαμβάκι, είπατε ότι είναι επαρκείς οι ποσότητες που
καλύπτονται με κοινοτικές επιδοτήσεις. Το έχετε πει εσείς ο ίδιος. Είναι γραμμένο στα Πρακτικά. Για το ελαιόλαδο, είπατε ότι οι τετρακόσιες δέκα εννέα χιλιάδες τόνοι είναι επαρκέστατη ποσότητα για τους ελαιοπαραγωγούς. Και φθάσαμε στους εξακόσιους χιλιάδες τόνους και δεν μπορούσατε να μαζέψετε την παραγωγή, γιατί ήταν δικοί σας άνθρωποι στην Κρήτη, αυτοί

που υπερέβαιναν τις ποσότητες.
Είπατε επίσης -και το είπατε και άλλη μια φορά σήμερα, διαψευδόμενος άμεσα όμως από τα γεγονότα και τις εξελίξεις- ότι για το σκληρό στάρι ήταν επαρκείς οι εκτάσεις, που επιδοτούνται με κοινοτικές επιδοτήσεις, οι στρεμματικές ενισχύσεις των έξι εκατομμυρίων εκατόν εβδομήντα χιλιάδων στρεμμάτων, όταν φέτος υπερβήκαμε τουλάχιστον κατά ένα εκατομμύριο στρέμματα την έκταση αυτή, η οποία καλλιεργείται.
Τι μας λέτε, λοιπόν, για κάλυψη των αναγκών θα μεγαλώνουμε τη χώρα;
Δηλαδή μεγάλωσε η χώρα φέτος, που είναι επτά εκατομμύρια διακόσιες χιλιάδες στρέμματα οι εκτάσεις που καλλιεργούνται με σκληρό στάρι; Μεγάλωσε η Ελλάδα; Αυτά τα επιχειρήματα λέτε, σας ακούνε στις Βρυξέλλες και δεν μπορείτε να πετύχετε μετά την ικανοποίηση καμιάς από τις δίκαιες εθνικές αγροτικές αξιώσεις. Αυτή είναι η πραγματικότητα.
Και σας είπαμε και για άλλα θέματα, όπως είναι τα αντιπλημμυρικά
έργα. Τι έχετε κάνει γι'αυτό; Και τι έχετε κάνει για το ζήτημα της δασοπυρόσβεσης; Η κυρία Υπουργός Εσωτερικών, η οποία είναι πρόεδρος του συντονιστικού διϋπουργικού οργάνου για τις έκτακτες ανάγκες -προεδρεύει όποτε θέλει κατά βούληση, στο ναυάγιο δεν προήδρευσε- ομολόγησε και είπε ότι θα αλλάξει το σύστημα δασοπυρόσβεσης. Δεν μας λέτε τι θα κάνετε. Αυτοδιαφημίστηκε το σχέδιο αυτό, βγάλατε από πάνω σας τη δασοπυρόσβεση για να έρθει η Κυβέρνηση μετά από τη χωρίς προηγούμενο καταστροφή του φυσικού περιβάλλοντος στη χώρα μας με την απώλεια δύο εκατομμυρίων στρεμμάτων -δεν έχει προηγούμενο στα χρονικά της χώρας μας- να λέει "θα αλλάξουμε το σύστημα". Να μας πείτε, να έχετε μια υπεύθυνη πολιτική. Δεν μπορεί κάθε έξι μήνες, κάθε ένα χρόνο, να αλλάζετε πολιτική, να αλλάζετε τις δηλώσεις σας και αυτό να οδηγεί σε καταστροφή του τομέα συνολικά και τα μοναδικά θύματα να είναι οι αγρότες.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μπασιάκο.
Ο κ. Καρασμάνης έχει το λόγο για τρία λεπτά να δευτερολογήσει.
ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, θα συμφωνήσουμε σε ένα σημείο: Το ότι είσθε η κυβέρνηση που έχετε εισπράξει τρισεκατομμύρια επί τρισεκατομμυρίων. Αλλά πείτε μου ένα έργο που έχετε φτιάξει στον αγροτικό τομέα, που να έχει αλλάξει τη μορφή της υπαίθρου.
'Εγιναν κάποια έργα αμφισβητούμενης ποιότητας και αμφισβητούμενης
σκοπιμότητας. Από κει και πέρα λέτε ότι οι αγρότες θα εισπράξουν τρισεκατομμύρια από επιδοτήσεις, επτά τρισεκατομμύρια (7.000.000.000.000). Δεν είναι έτσι ακριβώς όπως τα λέτε. Ο μέσος όρος των επιδοτήσεων κάθε χρόνο είναι γύρω στα οκτακόσια εξήντα. 'Αρα, λοιπόν, είναι στα έξι (6.000.000.000.000) τρισεκατομμύρια. Εν πάση περιπτώσει, αυτά είναι θεσμοθετημένα, βρέξει, χιονίσει οι παραγωγοί θα τα πάρουν.
Ως προς τα δυόμισι τρισεκατομμύρια (2.500.000.000.000) που θα πάνε,
όπως είπατε, σε έργα. Δεν είναι έτσι ακριβώς. Μέσα στα δυόμισι τρισεκατομμύρια (2.500.000.000.000) είναι και οι πρόωρες συντάξεις, είναι και οι αναδασώσεις, είναι και ο αγροτοτουρισμός, είναι και τα προγράμματα νέων αγροτών. Και μέσα στα δυόμισι τρισεκατομμύρια είναι και η δική μας συμμετοχή.
Ως προς το άλλο θέμα, που αμφισβητήσατε ότι δεν αποδεχθήκατε τις νέες προτάσεις του νέου Κανονισμού, εγώ, κύριε Υπουργέ, δεν λέω τίποτε εξ ονόματος. Αυτό το στοιχείο ανεγράφη σε όλο τον ελληνικό Τύπο, ότι στο Συμβούλιο Υπουργών είπατε ότι οι προτάσεις είναι θετικές και εποικοδομητικές στο σύνολό τους, υποστηρίζοντας μάλιστα ότι οι αρχές που διέπουν τις προτάσεις αυτές είναι σωστές και ότι θα βοηθήσουν στην υλοποίηση του βασικού στόχου στον τομέα των οπωροκηπευτικών, δηλαδή, όπως είπατε, στη βελτίωση της προσφοράς στην παραγωγή φρούτων και λαχανικών. Είναι λόγια δικά σας, δεν είναι δικά μου.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ο Κανονισμός τις δικές μας
προτάσεις αποδέχθηκε.
ΓΕΩΡΓΙΟΣ ΚΑΡΑΣΜΑΝΗΣ: Από κει και πέρα οι θέσεις, τις οποίες πήρατε φέτος με τη διεπαγγελματική συμφωνία, τι λένε; Δεχθήκατε διακόσιους πενήντα χιλιάδες τόνους, όταν ξέρετε ότι η πρόταση είναι διακόσιοι εξήντα πέντε χιλιάδες τόνοι. Και πώς βγαίνει το διακόσιοι εξήντα πέντε χιλιάδες τόνοι; Παίρνουν την τελευταία τριετία 1997, 1998, 1999. Το 1997, το 1998 και το 1999 εμείς δεν είχαμε παραγωγή, είχαμε καταστροφές. 'Αρα,λοιπόν, φέτος τον πήχυ της εθνικής ποσόστωσης έπρεπε να τον βάλετε πιο ψηλά, να το έχετε ως διαπραγματευτικό ατού. Και μάλιστα το 1999 απορροφήσαμε
τριακόσιους τριάντα χιλιάδες τόνους. Φέτος έπρεπε να πάμε πολύ υψηλότερα για να μπορέσουμε να έχουμε διαπραγματευτικό ατού στη νέα πρόταση.
Τώρα για το θέμα του βαμβακιού, εγώ θέλω να σας ρωτήσω: 'Εχουν μπει εκατό χιλιάδες στρέμματα επιπλέον εκτός ποσόστωσης. Τι θα κάνετε; Δεν θα την πάρετε την παραγωγή, όταν ο κ. Φίσλερ λέει ότι τα μέτρα, τα οποία πήρατε της μείωσης καλλιέργειας, αντίκεινται στους κανονισμούς της Ευρωπαϊκής Κοινότητας.
Και έχουν γίνει τραγικά λάθη στο ξεκίνημα της εκκοκκιστικής περιόδου με την απεργία των γεωπόνων. Αυτό έχει σαν αποτέλεσμα να μείνει το 50% με 60% του βαμβακιού πάνω στη Μακεδονία στα χωράφια. Και βλέπετε οι καιρικές συνθήκες πώς είναι. Κινδυνεύει η παραγωγή να μείνει στα χωράφια, με το ποσοστό υγρασίας που μπορεί να είναι στη θετική κατεύθυνση, αλλά άλλες οι καιρικές συνθήκες στη Μακεδονία και άλλες στη Θεσσαλία.
Από κει και πέρα, κύριε Υπουργέ, οι αγρότες μετράνε τα τελευταία όρια αντοχής και ανοχής. Πρέπει να πάρετε γενναίες αποφάσεις προκειμένου να μπορέσουμε να στηρίξουμε το αγροτικό εισόδημα.
Υπάρχει αυτήν τη στιγμή μια απαξίωση της αγροτικής απασχόλησης με τα προγράμματα νέων αγροτών, τα οποία έχετε παγώσει. Κυκλοφορούσατε προεκλογικά αιτήσεις μέσω Αγροτικής Τράπεζας για την ένταξη πενήντα χιλιάδων στην πρόωρη συνταξιοδότηση, όταν ακόμα δεν είχατε πάρει την έγκριση της Ευρωπαϊκής Κοινότητας, όταν ακόμη δεν είχατε πάρει την έγκριση της αύξησης στους παλιούς εντασσόμενους στο πρόγραμμα της πρόωρης συνταξιοδότησης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόπουλος έχει το λόγο. ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κύριε Υπουργέ, ειλικρινά για
άλλη μια φορά λυπούμαι και λέω ότι δεν μπορεί κανείς να καταλάβει αυτά που λέγονται αν ο ιδρώτας με την κοπριά δεν έχει κυλήσει να μπει στο στόμα, όπως πιστεύω ότι το έχει υποστεί ο κύριος Υφυπουργός με την παραγωγή που έχει και όπως άκουσα και από τον κύριο συνάδελφο, τον Κοινοβουλευτικό Εκπρόσωπο του ΠΑΣΟΚ, ότι προέρχεται από αγροτική οικογένεια.
Και ερωτώ όλους εμάς που προερχόμαστε από αγροτικές οικογένειες το
εξής: Πείτε μου ειλικρινά, κύριε Σπυρόπουλε, σε ποιο αγροτικό προϊόν αυτήν τη στιγμή η τιμή του έχει ανιούσα πορεία; Εδώ και τέσσερα πέντε χρόνια, όλες οι τιμές των αγροτικών προϊόντων έχουν μια φθίνουσα πορεία. Από την άλλη πλευρά οι συντελεστές παραγωγής των αγροτικών προϊόντων, που είναι τα καύσιμα, τα φυτοφάρμακα, τα αγροτικά εργαλεία, οι σπόροι, τα λιπάσματα έχουν υπερτριπλασιαστεί.
Και λέει ο κύριος Υπουργός και οι υπεύθυνοι του ΠΑΣΟΚ αυτήν τη στιγμή ότι το εισόδημα των αγροτών αυξήθηκε. Πείτε μου ειλικρινά, αν είναι αληθή αυτά τα πράγματα ή αν δεν είναι, πραγματικά είναι ντροπή αυτήν τη στιγμή να κοροϊδεύουμε αυτούς τους ανθρώπους που μέρα-νύχτα μοχθούν, ιδιαίτερα οι κτηνοτρόφοι. Τριακόσιες εξήντα πέντε μέρες είναι μέσα στην κοπριά κάτω από ανθυγιεινές συνθήκες και αυτοί οι άνθρωποι χρωστάνε.
Ελάτε, κύριε Υπουργέ, στη δική μου την περιφέρεια, στην πιο πλούσια περιοχή, εκεί που καλλιεργούν το βαμβάκι, στην περιοχή του Καλαμπακίου και τραβήξτε μια κάρτα ή αν θέλετε τραβήξτε όλες τις κάρτες. 'Ολοι χρωστάνε. 'Οχι γιατί τα τρώνε στα κέντρα διασκέδασης; Χρωστάνε, γιατί ακριβώς οι τιμές που έχουν δεν καλύπτουν το κόστος της παραγωγής για να μείνει και ένα λογικό κέρδος για να μπορούν να ανταποκριθούν στις υποχρεώσεις τους προς την Αγροτική Τράπεζα. Την Αγροτική Τράπεζα που καταδυναστεύει το μόχθο και το μεδούλι του 'Ελληνα αγρότη και αυτή τη στιγμή κινδυνεύουν ακόμα και τα σπίτια τους.
Και το ξέρετε πολύ καλά, έχω ιδία προσωπική αντίληψη. Και αυτήν τη στιγμή για ποσό ενός εκατομμυρίου οκτακοσίων χιλιάδων (1.800.000) δραχμών αρχικό δάνειο, επιδοτούμενο με 60% εκείνη την εποχή, αφού πλήρωσαν, πλήρωσαν, πλήρωσαν ... χρωστάνε σαράντα έξι εκατομμύρια. Από πού; Από πανωτόκια. Από τους απατεώνες που κυβερνούν την Αγροτική Τράπεζα όλα αυτά τα χρόνια, όποιοι και αν ήταν.
Είμαι υποχρεωμένος και αγανακτώ γιατί ζω το πρόβλημα των ανθρώπων αυτών και πολλοί άνθρωποι πέθαναν, όπως και ο αδελφός μου. Πέθαναν και πολλοί φίλοι μου από την πολιτική, που εφαρμόζεται όλα αυτά τα χρόνια στον αγροτικό τομέα.
Λυπούμαι, αλλά αυτή είναι η αλήθεια. Μια τέτοια, λοιπόν, πολιτική δεν μπορώ να τη συγχωρέσω όποιος και αν είναι στην εξουσία είτε η Νέα
Δημοκρατία είτε το ΠΑΣΟΚ ή όποιος κι αν είναι. Εάν, λοιπόν, εφαρμόσουμε και εμείς ανάλογη πολιτική σαν τη δική σας να είσθε σίγουρος ότι με ακόμη σκληρότερα λόγια απ' αυτό το Βήμα θα την καταδικάσω.
Γι' αυτό, λοιπόν, κύριε Υπουργέ, να αναλάβετε τις ευθύνες σας να
δείτε ότι αυτά που βεβαιώθηκαν στις εφορίες είναι από πανωτόκια και δεν είναι από αρχικά συναφθέντα δάνεια, που δεν επιτρέπεται ο ανατοκισμός. Και όλα αυτά τα χρέη που υπάρχουν αυτήν τη στιγμή προέρχονται από ανατοκισμούς.
Μιλήσατε για την ύπαιθρο ότι μεγάλωσε. Μιλήσατε για τις παραμεθόριες περιοχές και για την περιφέρεια. Ελάτε στη δική μου την περιοχή ή πηγαίνετε στην Ξάνθη, όπου είναι και ο Πρόεδρος για να δείτε ότι δεν έμεινε τίποτε όρθιο. Πώς, λοιπόν, με τόση ευκολία ...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Δεν θα με πάρεις σύμμαχο για να σε αφήσω να μιλήσεις περισσότερο χρόνο, κύριε συνάδελφε.
ΣΤΑΥΡΟΣ ΠΑΠΑΔΟΠΟΥΛΟΣ: Σε όλες τις παραμεθόριες περιοχές δεν έχει μείνει τίποτα όρθιο και ο κόσμος φεύγει ψάχνοντας την τύχη του είτε στην εσωτερική είτε στην εξωτερική μετανάστευση, όπως έγινε και στην περίπτωση τη δική μου στη Δράμα, έμεινε ο μισός πληθυσμός τα τελευταία χρόνια.
Αυτή είναι η πολιτική σας και αυτήν τη πολιτική θα πρέπει ... ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.

ΣΤΑΥΡΟΣ ΠΑΠΑΔΟΠΟΥΛΟΣ: ... να την καταδικάσουμε όλοι σ' αυτήν την
Αίθουσα, που προερχόμεθα από αγροτικές οικογένειες και αισθανθήκαμε στα παιδικά μας χρόνια εκείνο το μόχθο, εκείνο τον ιδρώτα και εκείνο το μεροκάματο, που με δυσκολία έβγαινε για να τρώμε ξερό ψωμί. Αυτή είναι η αλήθεια. Λυπούμαι για άλλη μια φορά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει το λόγο. ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, μας είπατε και εσείς, αλλά και ο
κ. Σπυρόπουλος, ο Κοινοβουλευτικός σας Εκπρόσωπος, ότι έχουμε λάθος στοιχεία.
Λάθος στοιχεία δεν έχουμε και το ξέρετε πολύ καλά γιατί η πραγματικότητα είναι ωμή. Δεν κυκλοφορεί άνθρωπος στην επαρχία, στα χωριά.
Τα καφενεία αδειάζουν το αργότερο στις οκτώ το βράδυ -και το ξέρετε
πολύ καλά- γιατί ο κόσμος δεν έχει χρήματα ούτε για να καθήσει στο 
καφενείο, γιατί ο κόσμος αυτός είναι καταχρεωμένος στην Αγροτική Τράπεζα,
γιατί ο κόσμος αυτός προσπαθεί με κάθε τρόπο να τα βγάλει πέρα.
Εγώ ειλικρινά θα σας καλέσω κι εσάς, κύριε Υπουργέ -το έκανα ήδη με
τους κυρίους Υφυπουργούς- να έρθετε στην Πέλλα να πείτε αυτά τα πράγματα,
να έρθετε να τους μιλήσετε για τις εξαγωγές, που είπατε. Για ποιο λόγο
έγιναν αυξητικές εξαγωγές στα ροδάκινα; Γιατί υπήρχε και καλό προϊόν και
πολύ χαμηλές τιμές. Μήπως κάνατε τίποτα εσείς; Μήπως διασφαλίσατε το
συνάλλαγμα για τις εξαγωγές στις χώρες της Ανατολικής Ευρώπης; 'Οχι. Μήπως δημιουργήσατε κανένα φορέα για τις εξαγωγές; 'Οχι.
Κύριε Υπουργέ, θα πρέπει επιτέλους να δείτε τα προβλήματα του αγρότη. Το κόστος παραγωγής, είναι δυσβάσταχτο. Θα είναι κάθε χρόνο και

χειρότερα. Θα έχουμε κάθε χρόνο το φαινόμενο να έρχονται ισπανικά ροδάκινα και να τρώνε οι Αθηναίοι ισπανικά ροδάκινα, γιατί η Ισπανία επιδοτεί τα μεταφορικά. Εσείς δεν τα επιδοτείτε. Οι Ισπανοί έχουν φροντίσει να μειώσουν το κόστος παραγωγής, για τους αγρότες τους. Εμείς δεν το έχουμε μειώσει. Ούτε μειωμένη τιμή στο ρεύμα έχουμε ούτε μειωμένη τιμή πετρελαίου για την αγροτική χρήση.
Θα πρέπει, λοιπόν, επιτέλους να μας ακούσετε για το καλό των αγροτών. Θα πρέπει να υπάρξει μείωση του κόστους παραγωγής, θα πρέπει να

στηριχθούν ουσιαστικά τα αγροτικά προϊόντα, θα πρέπει να υπάρξει εκσυγχρονισμός των συνεταιρισμών, θα πρέπει το Υπουργείο Γεωργίας να λειτουργήσει επιτελικά, θα πρέπει να υπάρξουν συγκεκριμένες μελέτες για τα προϊόντα, να ξέρει τι θα κάνει ο άλλος.
Από εκεί και πέρα, θα πρέπει να δημιουργήσετε έναν οργανισμό προώθησης των αγροτικών προϊόντων, να διασφαλιστεί το συνάλλαγμα στις εξαγωγές, να στηριχθούν οι εξαγωγές των αγροτικών προϊόντων, ιδιαίτερα για το ροδάκινο. Ξέρετε πολύ καλά ότι έχουμε ιδιαίτερα στο συμπύρηνο κάποιες δυνατότητες. Θα πρέπει να ληφθούν μέτρα, διότι όλες οι ενέργειες, 
οι αναδιαρθρώσεις και οι εκριζώσεις που έγιναν κατά το παρελθόν απέτυχαν. 

Θα πρέπει να γίνουν αναδιαρθρώσεις για τους κατά κύριο επάγγελμα αγρότες και εκριζώσεις και να δοθεί η δυνατότητα στους μη κατά κύριο επάγγελμα να βγουν, για να μπορέσει να υπάρξει μία ισορροπία.
Από τη στιγμή που του χρόνου, κύριε Υπουργέ, δεν θα υπάρχει τιμή ασφαλείας, οι βιομήχανοι θα λένε "τριάντα (30) δραχμές και άμα θέλεις". Πού θα πάει αυτή η κατάσταση; Οι άνθρωποι αυτοί δεν μπορούν να τα βγάλουν πέρα.
Θέλω να κλείσω λέγοντας ότι πρέπει να στηρίξετε τους αγρότες. Δεν είμαστε μεγαλοκαλλιεργητές. Σας μιλώ πλέον σαν ροδακινοπαραγωγός. Δεν έχουμε πολλά στρέμματα, λίγα στρέμματα υπάρχουν. Εφόσον δεν μπορείτε αυτόν τον κόσμο να τον κάνετε βιομηχανικό εργάτη ή οτιδήποτε άλλο, στηρίξτε τον για να μπορέσει να μείνει στη γη του, αλλά να μπορεί να ζήσει αξιοπρεπώς και αυτός και η οικογένειά του, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αργύρης έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κυρίες και
κύριοι συνάδελφοι, ο Υπουργός περιέγραψε με σαφήνεια τους στόχους της αγροτικής μας πολιτικής, καθώς επίσης είπε με σαφήνεια ότι υπάρχουν προβλήματα στον αγροτικό τομέα.
Από το να υπάρχουν προβλήματα μέχρι να μηδενίζουμε τα πάντα, υπάρχει διαφορά και θεωρώ ότι δεν προσφέρουμε κανένα έργο στον ευαίσθητο αυτό, αλλά και πολύ γρήγορα μεταβαλλόμενο τομέα, που από καθαρά αγροτικός τομέας έχει μεταβληθεί σήμερα σε έναν αγροτοδιατροφικό τομέα με πολύ μεγαλύτερες απαιτήσεις, μια και μιλάμε όλοι πλέον για την ελεύθερη αγορά. 
Θα μπορούσα να δικαιολογήσω τις κορώνες αυτές υποστήριξης του 'Ελληνα
αγρότη μέσα από τις οποιεσδήποτε μεθόδους, από τον αγαπητό και φίλο Κοινοβουλευτικό Εκπρόσωπο του Κομμουνιστικού Κόμματος, γιατί θεωρεί ότι πρέπει να παραβούμε όλους εκείνους τους κανόνες, που έχουμε και στα πλαίσια του Παγκόσμιου Οργανισμού Εμπορίου, αλλά και στα πλαίσια της ευρωπαϊκής μας πολιτικής.
Αν, λοιπόν, οι αγαπητοί συνάδελφοι της Νέας Δημοκρατίας έχουν
αποφασίσει να συγκλίνουν προς αυτήν την άποψη, τότε σίγουρα έχουν δίκιο, αλλά είναι σίγουρο ότι αυτό θα οδηγούσε με μαθηματική ακρίβεια τους αγρότες, όχι σε καλύτερη θέση, αλλά σε δυσκολότερη θέση.
Είπαμε πριν ότι σε αυτόν τον μεταβαλλόμενο αγροτικό τομέα θα πρέπει
να καταλάβουμε ένα πράγμα.
Πρέπει να προσαρμοστούν. Η προσαρμογή είναι δύσκολη, δεν θα είναι καθόλου εύκολη, αλλά χρειάζονται κάποιες προϋποθέσεις. Οι προϋποθέσεις είναι να έχεις πολιτική και να έχεις μία στρατηγική στο το τι ακριβώς θέλεις να κάνεις στην προσαρμογή σου. Δεν μπορείς να το κάνεις με τα μέσα που είχες μέχρι σήμερα ούτε σε θεσμικό επίπεδο ούτε και σε οποιοδήποτε άλλο μέσο πολιτικής.
Και γίνομαι πιο σαφής. Ξέρετε πολύ καλά ότι αυτήν τη στιγμή, αν δεν απελευθερωθούν οι δυνάμεις για να υπάρξει μία επιχειρηματικότητα στον αγροτικό τομέα, τότε είναι σίγουρο ότι δεν θα μπορέσουμε να προσαρμόσουμε την ελληνική γεωργία στα δεδομένα που έχουμε μπροστά μας. Αλλά για να απελευθερώσεις την οποιαδήποτε επιχειρηματικότητα, πρέπει να έχεις ενημέρωση και το Κοινοβούλιο έχει ευθύνη και χρέος να έχει σωστή πληροφόρηση και ενημέρωση και να μη διαστρεβλώνεται η αλήθεια, γιατί έτσι δεν προσφέρεται στον 'Ελληνα αγρότη και στην ελληνική γεωργία στη μεταβατική αυτή περίοδο έργο, γι'αυτό απαιτείται σωστή και έγκυρη ενημέρωση.
Το δεύτερο είναι ότι πέρα από την ενημέρωση πρέπει ο 'Ελληνας αγρότης να αγρότης να είναι καταρτισμένος, εκπαιδευμένος. Να έχει τη δυνατότητα την ενημέρωση αυτή να τη μετατρέψει σε εργαλείο, που θα μπορέσει να του δώσει όλες τις δυνατότητες.
Συζητούσα κάποτε με κάποιους συναδέλφους και με τον αγαπητό φίλο κ. Σπυρόπουλο, τον εκπρόσωπο του ΠΑ.ΣΟ.Κ. Ο ίδιος ασκεί το επάγγελμα αυτό στον αγροτικό τομέα και δεν ασκεί το επάγγελμα πουλώντας τα σταφύλια, 
αλλά προσθέτοντας σε κάθε διαδικασία προστιθέμενη αξία στο προϊόν. Φθάνει, λοιπόν, να έχει ένα πολύ καλό μεταποιημένο προϊόν.
'Ημουν προχθές στην Αργολίδα -γιατί λέτε κάποιοι να τα πούμε στους αγρότες- και εκεί που φώναζαν γιατί δεν πήραν τις επιδοτήσεις και γιατί

δεν έχουν καλό εισόδημα, τους είπα το εξής πράγμα. 'Οτι υπάρχει η δυνατότητα το πορτοκάλι να το πάρεις από την πορτοκαλιά και να κάνει πενήντα (50) δραχμές. Υπάρχει η δυνατότητα, όμως, αυτές τις πενήντα (50) δραχμές να τις ανεβάσεις. Το χειρότερο, όμως, είναι να τις κατεβάσεις. 
Και πολλές φορές κάνουμε αυτό. Παίρνουμε το πορτοκάλι που κάνει πενήντα (50) δραχμές και το πάμε στο χυμό που κάνει τριάντα (30). Αντί να προσθέσουμε αξία στο προϊόν του αφαιρούμε. Η πολιτεία κάνει τίποτα γι'αυτό; Κάνει πολλά. Δίνει τη δυνατότητα της μεταποίησης, δίνει τη δυνατότητα όλων εκείνων των προγραμμάτων, για να μπορέσουν πράγματι και οι ομάδες παραγωγών και οι συνεταιρισμοί να διαμορφώσουν ένα πλαίσιο λειτουργίας μεταποιητικό τέτοιο, που να μπορέσει να δώσει προσθετική αξία στο προϊόν.
ΒΑΣΙΛΗΣ ΚΕΔΙΚΟΓΛΟΥ: Το λέτε εκπαίδευση αυτό εσείς;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μίλησα για την εκπαίδευση και νομίζω ότι έχει δημιουργηθεί το πλαίσιο εκείνο για να δημιουργηθεί και η εκπαίδευση. 'Ομως, κύριε Κεδίκογλου, δεν έχω τη δυνατότητα να μπορώ να μιλάω με διακοπές. 'Εχω μία σκέψη, θα ήθελα να την εκφράσω στους αγαπητούς συναδέλφους.
Θα ήθελα, λοιπόν, να πω ότι εκείνο που έχει μεγάλη σημασία είναι το εξής. Μιλήσαμε για κάποια στοιχεία, τα οποία δεν είναι αληθινά. Θα πρέπει να σταματήσουν αυτές οι κονταρομαχίες. Και θα πρέπει να απαντήσω στους αγαπητούς συναδέλφους της Νέας Δημοκρατίας ότι είχα την ευτυχία να τους δω, σαν Κυβέρνηση, όταν ήμουν πρόεδρος της ΠΑ.Σ.Ε.Γ.Ε.Σ. Θα πρέπει να πω ότι το 1986 έγινε η πρώτη αλλαγή στον κανονισμό για το βαμβάκι, για τις ποσότητες επτακόσιες πενήντα δύο χιλιάδες τόνοι ανώτερη εγγυημένη ποσότητα. Μετά από έξι χρόνια που έγινε η αναθεώρηση της Κοινής Αγροτικής Πολιτικής επτακόσιοι πενήντα χιλιάδες (750.000) τόνοι ήταν, αγαπητέ κύριε Τσιτουρίδη και αγαπητέ κύριε Μπασιάκο, οι ποσότητες. 'Αρα να μη μιλάμε για ικανότητες, θα σας μιλήσω για τις τιμές.
ΕΥΑΓΓΕΛΟΣ ΜΠΑΣΙΑΚΟΣ: Διπλασιάστηκε η τιμή. Από εκατόν τριάντα εννιά
έφθασε διακόσιες τριάντα πέντε.
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, σας παρακαλώ. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας άκουσα με ευλάβεια εγώ.
Μιλάτε μονίμως για τις τιμές. Με αγανάκτηση ο κ. Παπαδόπουλος -και κατανοητή αγανάκτηση- γι'αυτό που είπε για τα επιτόκια για το κόστος, αλλά να ξέρετε ότι εισόδημα δεν είναι μόνο η τιμή στο προϊόν. Θα πρέπει να σας πω, λοιπόν, ότι με επιτόκιο 25% και με υπερημερία 33% δεν προσφέρεται έργο στη μείωση του κόστους παραγωγής, αλλά με επιτόκιο 9% είναι σίγουρο ότι προσφέρουμε έργο στη μείωση της τιμής.
Το δεύτερο είναι ότι ξέρετε πολύ καλά ότι είχαμε πολύ μεγάλο
πληθωρισμό.
'Αρα, λοιπόν, θα μιλήσουμε για εκείνα τα πράγματα; Θα μπορέσουν να
υπάρξουν πολλές τέτοιες παρατηρήσεις.
Είχα την ευκαιρία στην επερώτηση που ξανακάνατε και συζητήσαμε εδώ να πούμε πάλι τα ίδια πράγματα. Αλλά περίμενα μετά απ' αυτήν τη συζήτηση να έχετε κάποιες εποικοδομητικές παρατηρήσεις και προτάσεις τις οποίες κάνατε την προηγούμενη φορά για το ροδάκινο και εδώ βλέπω ότι τις έχετε αποσιωπήσει. Μιλάτε για το ροδάκινο και λέτε ότι υπάρχουν πολύ μεγάλες ποσότητες, θα μείνουν αδιάθετες κλπ. Και οι ποσότητες έφυγαν και οι εξαγωγές αυξήθηκαν και οι τιμές στα επιτραπέζια ροδάκινα είναι μεγαλύτερες από τις περσινές...
ΙΟΡΔΑΝΗΣ ΤΖΑΜΤΖΗΣ: Μη λέτε τέτοια πράγματα. Ποιες τιμές αυξήθηκαν;
Γι'αυτό έφυγαν στη Ρωσία και Πολωνία;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη διακόπτετε. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στα επιτραπέζια, οι τιμές
είναι πολύ μεγαλύτερες. Πάντα οι συγκρίσεις γίνονται με την προηγούμενη χρονιά.
'Οσον αφορά τα σιτηρά, θα σας πω το εξής: Το 1996, έξι εκατομμύρια οχτακόσιες είκοσι δύο χιλιάδες, το 1991 επτά εκατομμύρια ογδόντα τρεις χιλιάδες, το 1992 έξι εκατομμύρια είκοσι οκτώ χιλιάδες, το 1993
πέντε εκατομμύρια τετρακόσιες χιλιάδες. Τι σημαίνει αυτό; Αρχίζουμε να έχουμε μια μείωση στις καλλιεργούμενες εκτάσεις, στα σιτηρά, και αυτές οι εκτάσεις μετατοπίζονται προς το βαμβάκι. 'Εχουμε μετατόπιση συνολική από τις αροτραίες 49% των δημητριακών εκτάσεων που πήγαν προς το βαμβάκι. Αυτό σημαίνει ότι το βαμβάκι έχει μια μεγαλύτερη δυναμική και έχει καλύτερο εισόδημα απ'ό,τι έχουν τα δημητριακά.
Επίσης, θα πρέπει να σας πω και κάτι άλλο, για να σταματήσει αυτό το περί διαπραγμάτευσης. Τα σιτηρά, δεν είναι εθνικό προϊόν ελληνικό. Είναι αν θέλετε εθνικό προϊόν της Γερμανίας, της Γαλλίας. Σας πληροφορώ ότι ασκούμε την ίδια πολιτική και ακολουθούμε την ίδια τακτική που έχουν και
οι βόρειες χώρες. Αφού όλα λέμε ότι τα κάνουν οι βόρειες χώρες, εδώ που είναι δικό τους προϊόν, προς τι, λοιπόν, όλη αυτή η διαδικασία;
'Ακουσα κάποιους που έλεγαν ότι καταργήσαμε την παρέμβαση. Για πέστε μου λοιπόν, τα τελευταία χρόνια πήγε καθόλου σιτάρι στην παρέμβαση; 'Η εκδηλώνονται οι εμπορικές τιμές; Αλλά βέβαια εδώ, αποκρύπτουμε ότι έχουμε μια διαφοροποίηση ως προς τη στρεμματική ενίσχυση, όπως στο καλαμπόκι και στα σιτηρά. Αυτό εδώ, δεν το θεωρούμε εισόδημα. Μιλάμε δηλαδή μόνο για την τιμή, αλλά δεν το θεωρούμε εισόδημα. Δεν θεωρούμε δηλαδή ως προς το λάδι ότι με την καινούρια ΚΟΑ έχουμε 8,5 δισεκατομμύρια επιπλέον, διότι έχουμε εκατόν ογδόντα δισεκατομμύρια, τα οποία εισρέουν στους ελαιοπαραγωγούς.
Θα πρέπει όμως, κύριοι συνάδελφοι, να πω ένα πράγμα. 'Οσο θα
επιμένουμε να λέμε στους παραγωγούς ότι μπορούν να στηρίζονται μόνο στις επιδοτήσεις, αυτό θα είναι ολέθριο λάθος, θα είναι οπισθοδρόμηση της ελληνικής οικονομίας. Πρέπει, λοιπόν, να κάνουμε το εξής και η προσπάθειά μας είναι συγκεκριμένη: Ποιότητα προϊόντων και μείωση του κόστους για να μπορέσουμε ...
ΙΟΡΔΑΝΗΣ ΤΖΑΜΤΖΗΣ: Τι είναι αυτά που λέτε;...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αφού έχετε όλη την ευχέρεια, έχετε έλθει στο γραφείο μου εκατό χιλιάδες φορές και σας έχω μιλήσει επίσης εκατό χιλιάδες φορές, γιατί δεν με αφήνετε να μιλήσω τώρα εδώ; Εγώ σας ακούω με ευλάβεια. Αφήστε με, λοιπόν, να συνεχίσω.
ΠΡΟΕΔΡΕΥΩΝ (Παναγιώτης Σγουρίδης): Κύριε Τζαμτζή, θα πρέπει να

καταλάβετε ότι μέσα στο Κοινοβούλιο δεν παίζουμε με όρους του καφενείου. Σας παρακαλώ, λοιπόν, αφήστε τον κύριο Υφυπουργό να ολοκληρώσει. Είπατε
αυτά που είχατε να πείτε, μιλά τώρα ο κύριος Υφυπουργός, στη συνέχεια θα μιλήσει ο επόμενος Υφυπουργός και από κει και πέρα, ο Κοινοβουλευτικός 
σας Εκπρόσωπος θα πάρει το λόγο και θα κλείσει πάλι ο κύριος Υπουργός. Αυτοί είναι οι κανόνες του Κοινοβουλίου. Δεν είναι καφενείο. Προς Θεού!

ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να πω δυο κουβέντες για τους συνεταιρισμούς και για τις διεπαγγελματικές οργανώσεις. Για τις διεπαγγελματικές οργανώσεις και τους συνεταιρισμούς, καταβάλλουμε μια μεγάλη προσπάθεια. Πρέπει να διαμορφώσουμε εθνική πολιτική στα πλαίσια των δυνατοτήτων που έχουμε, για να έχουμε ενιαία έκφραση στα προϊόντα. Αυτό επιδιώκουμε με τις διεπαγγελματικές οργανώσεις. 'Ολοι οι εμπλεκόμενοι στο τραπέζι, όχι για να έχουν όλοι τις ίδιες ευθύνες, αλλά για να μην έχουμε τον ελληνοελληνικό πόλεμο στα προϊόντα μας. Να μπορούν τα προϊόντα μας να εκφράζονται πολύ καλύτερα και με καλύτερο μέγεθος προς τις αγορές.
Αγροτικοί συνεταιρισμοί. Σας είπε ο κύριος Υπουργός ότι μετά από πολλά χρόνια έχουμε σήμερα ένα νέο πλαίσιο, που δίνει τη δυνατότητα της ευελιξίας, της αποτελεσματικότητας να δημιουργηθούν επιχειρήσεις συνεταιρισμοί -και αυτό είναι το πιο σημαντικό- και σε επίπεδο μικρής κοινωνίας αλλά και σε επίπεδο χώρας, που μπορεί κάποιος να είναι συνεταίρος από τον ένα νομό μέχρι τον άλλο νομό. 'Οχι μόνο από το ένα χωριό στο άλλο. Μπορεί έτσι να διαμορφώσει κλαδικούς συνεταιρισμούς, για να μπορέσει να υπάρξει μέγεθος στα προϊόντα.
Στην περίοδο της υπερσυγκέντρωσης του λιανικού εμπορίου πρέπει να εκφραστούμε με ένα μέγεθος και για να εκφραστείς με μέγεθος πρέπει να φτιάξεις επιχειρήσεις. Και αυτές τις δυνατότητες τις δίνουμε. Μόνο που, αγαπητοί συνάδελφοι, αυτό το νόμο δεν τον ψηφίσατε. Παρ' ότι είπατε εδώ με πολύ μεγάλη ευχέρεια ότι "αυτά που λέγαμε εμείς κάνετε τώρα", το νόμο που φέραμε εμείς δεν τον ψηφίσατε. Αυτή είναι, λοιπόν, η βοήθεια που θέλετε να προσφέρετε στους αγρότες μας;
Θα πρέπει να κλείσω με μια κουβέντα. 'Ακουσα τον κ. Μπασιάκο και
κάποιους άλλους συναδέλφους να μιλάνε για κατεστημένο. Στις δημοκρατίες δεν υπάρχουν κατεστημένα. Στη δημοκρατία μιλάει ο ελληνικός λαός. Και ο ελληνικός λαός μίλησε στις 9 του Απρίλη.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θα είμαι
πολύ σύντομος. Δεν θέλω να μείνει αναπάντητη η παρέμβαση του κ. Τσιτουρίδη, αλλά και του κ. Μπασιάκου, στο τέλος, που έχει σχέση με τα αντιπλημμυρικά έργα, επειδή είναι ένα θέμα επίκαιρο, είναι ένα θέμα ιδιαίτερα ενδιαφέρον, πολύ σοβαρό και ευαίσθητο, που πιστεύω ότι δεν
προσφέρεται σε κανενός είδους αντιπολιτευτική τακτική, γιατί μπορεί πολύ εύκολα να οδηγηθεί σε τυμβωρυχία.
Πριν απ' αυτό όμως θέλω να κάνω ένα σχόλιο. 'Ακουσα με πολύ προσοχή όλους τους συναδέλφους της Νέας Δημοκρατίας και με θλίψη μου διαπίστωσα ότι στο ελληνικό Κοινοβούλιο και από την πλευρά του κόμματος της Αξιωματικής Αντιπολίτευσης υπάρχει μια σημαντική, που μπορεί να καταλήξει ολέθρια, υστέρηση φάσης.
'Εχουμε έξι μήνες από τις εκλογές -και αυτό είναι πρώτη αδυναμία- και απευθύνεστε στο Κοινοβούλιο, αλλά και στον ελληνικό λαό σαν να βρισκόμαστε μπροστά σε μια προεκλογική περίοδο.
Το χειρότερο δεν είναι αυτό. Αυτή η υστέρηση φάσης στην πολιτική
σκέψη, αλλά και στη μεθοδολογία και στην έκφραση έχει μεγαλύτερη σημασία επειδή απευθύνεστε στον ελληνικό λαό θεωρώντας ότι έχει και αυτός υστέρηση φάσης. Οι 'Ελληνες παραγωγοί σήμερα δεν είναι αγρότες της προηγούμενης εικοσαετίας. 'Εχουν αλλάξει αντιλήψεις, πρακτικές, συνειδήσεις, αντιλαμβάνονται τις εξελίξεις στην ελληνική κοινωνία, αλλά και όχι μόνο, τα παγκόσμια δεδομένα που αλλάζουν και μας παρασύρουν και 
θέλουν, απαιτούν από εμάς ένα σαφή λόγο, συγκεκριμένο και με προτάσεις. Κραυγές του είδους, καταστρέφονται όλοι, πεινάνε όλοι, συγκρουστείτε με

τους βιομήχανους -ποιους, ποιοι, πώς και πότε- νομίζω ότι δεν συμβάλλουν σε έναν σοβαρό διάλογο που έχει ανάγκη το ελληνικό Κοινοβούλιο.
Θα αναφερθώ πολύ γρήγορα, απαντώντας στο ερώτημα του κ. Τσιτουρίδη, για το αν υπάρχουν μελέτες ή όχι ή αν γίνονται ή όχι αντιπλημμυρικά έργα μετά τις καταστροφικές πυρκαγιές.
Δεν ξέρω πώς και δεν θυμάμαι αν ο ίδιος ή ο κ. Μπασιάκος έκανε
καταμέτρηση των καμένων εκτάσεων και τα έβγαλε δυο εκατομμύρια στρέμματα. Είναι ένας αυθαίρετος υπολογισμός. Δεν ξέρω πού στηρίζεται. Δεν έχει καμιά βάση. Και θεωρώ ότι είναι και επικίνδυνος, ως αναφορά. Δεν έχω

όμως, δυστυχώς, το χρόνο να μείνω σ' αυτό.
ΣΑΒΒΑΣ ΤΣΙΤΟΥΡΙΔΗΣ: Πόσα είναι; Πέστε μας.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Τσιτουρίδη, σήμερα
εκτελούνται έργα σε ολόκληρη την Ελλάδα.
ΠΡΟΕΔΡΕΥΩΝ (Παναγιώτης Σγουρίδης): Πόσες είναι οι καμένες εκτάσεις
κύριε Υπουργέ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας πω.
Σήμερα εκτελούνται έργα σε όλη την Ελλάδα, σε όλες τις περιοχές που υπήρξαν πυρκαγιές. Ολοκληρώθηκαν μελέτες και εκτελούνται έργα. Δεν είναι δύσκολο να το διαπιστώσει κανείς αυτό, αρκεί να αφήσει τον ευρύχωρο και φιλόξενο χώρο της Αθήνας και του κέντρου της και να επισκεφθεί τις συγκεκριμένες περιοχές ή να ενημερωθεί από τους συναδέλφους του που ζουν σ' αυτές τις περιοχές. 'Η, αν δεν μπορεί να το κάνει αυτό, να ενημερωθεί από τους νομάρχες με πολλούς από τους οποίους έχει και ιδιαίτερη πολιτική σχέση.
Στο Νομό Αττικής συντάσσονται μελέτες, ολοκληρώνονται για τις δασικές περιοχές των Κυθήρων, των Σπετσών και του Λαυρίου. Ολοκληρώθηκε η μελέτη για τις δασικές περιοχές της Νέας Πεντέλης, προϋπολογισμού τριακοσίων εβδομήντα εκατομμυρίων (370.000.000) δραχμών.
Στη δυτική Ελλάδα ολοκληρώθηκαν οι μελέτες για τις δασικές περιοχές
του Αιγίου, μία από τις περιοχές υψηλού κινδύνου, οκτακοσίων πενήντα εκατομμυρίων (850.000.000) δραχμών. Του Μενιδίου εξακοσίων δέκα εκατομμυρίων (610.000.000) δραχμών και θεισόας προϋπολογισμού εκατόν δέκα εκατομμυρίων (110.000.000) δραχμών επίσης.
Εκτελέστηκαν αντιδιαβρωτικά και αντιπλημμυρικά έργα σε έκταση δώδεκα χιλιάδων στρεμμάτων στις δασικές περιοχές του Αιγίου και είναι εύκολο να το διαπιστώσετε. Και σε έκταση δύο χιλιάδων στρεμμάτων στις δασικές περιοχές του Μενιδίου. Και το σημαντικότερο για μας είναι ότι αυτά τα έργα εκτελέστηκαν από δασικούς συνεταιρισμούς.
Ολοκληρώνονται οι μελέτες στις δασικές περιοχές της Αγίας Μαρίνας στη Λάβδανη. Και εκεί εκτελούνται αντιδιαβρωτικά και αντιπλημμυρικά έργα. Στη Στερεά Ελλάδα, στις δασικές περιοχές Πλατυστόμου, Αρχανίων, Τριλόφου, Τραγάνας, Μαλεσίνας και Μαρτίνου στο Νομό Φθιώτιδας. Και στο Νομό Εύβοιας στις δασικές περιοχές Ρουβιών και Κριμπατσίου. 'Εχουν αρχίσει να εκτελούνται τα αντιδιαβρωτικά και αντιπλημμυρικά έργα στις συγκεκριμένες περιοχές.
Στην Πελοπόννησο υπάρχουν ανάλογες μελέτες στο Νομό Κορινθίας. Τα έργα έχουν εκτελεσθεί εν μέρει από εργολάβους και εν μέρει από δασικούς

συνεταιρισμούς.
Στο βόρειο Αιγαίο και ιδιαίτερα στη Σάμο συντάχθηκαν μελέτες την
πρώτη εβδομάδα μετά την κατάσβεση της πυρκαγιάς. Τα έργα εκτελούνται ήδη και σε ποσοστό περίπου 50% έχουν ολοκληρωθεί. Προϋπολογισμός εξακόσια εξήντα εκατομμύρια (660.000.000) δραχμές.
Στην κεντρική Μακεδονία συντάχθηκε μελέτη αντιδιαβρωτικών και αντιπλημμυρικών έργων στις δασικές περιοχές Λητής προϋπολογισμού σαράντα εκατομμυρίων (40.000.000) δραχμών.
'Ολα αυτά έγιναν σε ένα πάρα πολύ σύντομο χρονικό διάστημα, γιατί η Κυβέρνηση έχει συνείδηση των κινδύνων που υπάρχουν. Αυτοί οι κίνδυνοι, όμως, δεν είναι αντικείμενο ούτε φθηνής δημαγωγίας ούτε πρόχειρης κινδυνολογίας. Δεν θα πρέπει να αντιμετωπίζονται έτσι τουλάχιστον στο Εθνικό Κοινοβούλιο τέτοιου είδους καταστροφές και τέτοιου είδους πιθανοί κίνδυνοι.
Ολοκληρώνω αυτήν τη σύντομη παρέμβασή μου, λέγοντας ότι συνολικά η
πρώτη φάση αντιμετώπισης αυτών των έργων κοστίζει τέσσερα δισεκατομμύρια (4.000.000.000) δραχμές, τα οποία υπάρχουν και διατίθενται.

ΒΑΣΙΛΗΣ ΚΕΔΙΚΟΓΛΟΥ: Με την Εύβοια, τι γίνεται;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τα στοιχεία αυτά τα έχετε σε πίνακα; Μπορούν να δοθούν στα Πρακτικά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τα είπα για να γραφούν στα Πρακτικά και θα καταθέσω ολοκληρωμένο πίνακα.
(Στο σημείο αυτό ο Υφυπουργός Γεωργίας κ. Φώτης Χατζημιχάλης
καταθέτει για τα Πρακτικά τον προαναφερθέντα πίνακα), ο οποίος έχει ως εξής:
(Να φωτογραφηθεί ο πίνακας σελ. 189)
ΠΡΟΕΔΡΕΥΩΝ (Παναγιώτης Σγουρίδης): Γι' αυτό σας άφησα και περισσότερο, γιατί αναφέρατε στοιχεία, τα οποία ενδιαφέρουν και το Κοινοβούλιο, αλλά και την κοινωνία.
Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Εγώ σας δίνω και τριάντα δευτερόλεπτα από το χρόνο μου, κύριε Υπουργέ, να μου απαντήσετε πόσες είναι οι καμένες εκτάσεις, σύμφωνα με τους υπολογισμούς του Υπουργείου σας φέτος;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας απαντήσω υπεύθυνα
όταν ολοκληρωθεί η περίοδος της αντιπυρικής προστασίας για τη χώρα μας. Και αυτό θα είναι στο τέλος του μήνα. Τότε θα σας δώσω πλήρη στοιχεία. Μπορώ να σας πω πρόχειρα ότι τώρα είναι ένα εκατομμύριο διακόσιες χιλιάδες περίπου. Συμπεριλαμβάνονται σε αυτές τις εκτάσεις όχι τα δάση, αλλά δάση, δασικές εκτάσεις, καλλιεργημένες εκτάσεις, χορτολιβαδικές κ.ο.κ. Αλλά πλήρη και ολοκληρωμένα στοιχεία, θα σας δώσω με ευθύνη όταν θα είναι η ώρα.
ΣΑΒΒΑΣ ΤΣΙΤΟΥΡΙΔΗΣ: 'Ηδη και αυτό που είπατε ως νούμερο είναι ρεκόρ
αιώνα. Ουδέποτε, σε κανένα έτος από το 1922, που υπάρχει καταγραφή δεν έχουμε φτάσει σε τέτοιες καμένες εκτάσεις σε τόσα στρέμματα. Ουδέποτε! Αλλά από κει και πέρα δεν είναι αυτό το νούμερο. 'Οταν θα φτάσετε στην ολοκληρωμένη καταγραφή, θα δείτε ότι τα δύο εκατομμύρια στρέμματα που σας είπαμε είναι το ρεαλιστικό νούμερο.
Εν πάση περιπτώσει ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας παραπέμψω στα
στοιχεία της τελευταίας δεκαετίας για να δείτε πόσες ήταν οι
καταστροφές ...
ΣΑΒΒΑΣ ΤΣΙΤΟΥΡΙΔΗΣ: Ουδέποτε. Μία φορά επί Σημίτη Υπουργού ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Χατζημιχάλη!
Και να μη γράφεται η παρέμβαση του κ. Χατζημιχάλη στα Πρακτικά.
ΣΑΒΒΑΣ ΤΣΙΤΟΥΡΙΔΗΣ: Μεταφέρετε πειραματικά τη δασοπυρόσβεση από τη Δασική Υπηρεσία στο Πυροσβεστικό Σώμα, τότε ξαναφτάσαμε σε ρεκόρ αιώνα, τώρα το ξεπεράσαμε.

Σε κάθε περίπτωση όμως, επειδή αναφερθήκατε σε στοιχεία για το πού
κάνατε παρεμβάσεις έχουμε και εμείς τα στοιχεία μας που λένε ότι σε περιοχές όπως η Πεντέλη, οι Σπέτσες, η 'Αρτα, το Ξυλόκαστρο, το Κιάτο, η Σάμος, η Φθιώτιδα, το Αίγιο, η Αρκαδία, η Λακωνία, ακόμα και εκεί που ολοκληρώθηκαν οι μελέτες μετά βίας άρχισαν κάποια έργα.
Και επειδή αναφερθήκατε ειδικά στην Κόρινθο, όπου παρεμβήκατε σε δώδεκα χιλιάδες στρέμματα σας λέμε ότι κάθε χρόνο ο Ξυριάς δημιουργεί πλημμύρες με τα έργα, τα οποία είχατε κάνει και φέτος στην Κορινθία 
κάηκαν διακόσιες τριάντα χιλιάδες στρέμματα δασών και αγροτικών εκτάσεων. Εάν το μήνα Οκτώμβριο, σε προχωρημένο Οκτώμβριο, φθάσατε από τις
διακόσιες τριάντα χιλιάδες στρέμματα καμένων εκτάσεων σε παρεμβάσεις σε δώδεκα χιλιάδες, τότε ανησυχούμε.
Και επειδή εμείς δεν προεξοφλήσαμε νεκρούς, δεν μιλήσαμε για τυμβωρυχία -εσείς μιλήσατε περί τυμβωρυχίας- θέλουμε να προλάβουμε καταστροφές για να μην έλθετε εκ των υστέρων πάλι, εάν θα θρηνούσαμε 
θύματα, να μας πείτε: "Τι να κάνουμε; Αυτή είναι η Ελλάδα. 'Ολοι φταίμε". Αυτά θέλουμε να αποφύγουμε, επειδή δεν φταίμε όλοι. Κάποιοι φταίνε,

κάποιοι κυβερνούν.
Και επειδή μας μιλήσατε και για υστέρηση φάσης, ακούστε, όχι σε μας αυτά. Με τον πρώτο τραυματία και την πρώτη πυρκαγιά ως Αντιπολίτευση εσείς καλούσατε σε λίγες εβδομάδες νέων κυβερνήσεων τότε την Κυβέρνηση να παραιτηθεί. Μην μας τα λέτε, λοιπόν, εμάς αυτά περί υστερήσεων φάσεως. 
Και οφείλω και μία εξήγηση στον κ. Σπυρόπουλο. Να επαναλάβω το τι
είπα μήπως και το κατανοήσει. Λέμε, λοιπόν: Εάν ο προγραμματισμός του μέλλοντος είναι άλλοθι για να μη διαχειριζόμαστε το παρόν και αν ο προγραμματισμός του μέλλοντος είναι η μεθόδευση από πολιτικούς που περιορίζονται στο εμπόριο ελπίδας και οράματος και από κάτω σε τομείς όπως είναι ο γεωργικός υπάρχει φτώχεια, περιθωριοποίηση και εξαθλίωση, τότε κανείς δεν σας έδωσε τέτοια εντολή. Απαγορεύεται να διαστρεβλώνετε, λοιπόν, τη λαϊκή εντολή. Δεν σας έδωσαν λαϊκή εντολή για να λέτε: "Προγραμματίζουμε το μέλλον και αφήνουμε το παρόν". Αυτό εννοώ.
'Ακουσα με ιδιαίτερη προσοχή επίσης τη φιλελεύθερη παρέμβαση του κ. Αργύρη για το πώς θα απελευθερωθούν οι αγορές και του κυρίου Προέδρου για το εάν ευθύνονται οι εξαγωγείς ή το κράτος. Κοιτάξτε. Μαθήματα φιλελευθερισμού σε φιλελεύθερους μην κάνετε. Στον αγροτικό τομέα όμως δεν μπορούμε και δεν δεχόμαστε -αυτή είναι η δική μας θεωρητική ιδεολογική βάση επί της οποίας εδράζεται η ολοκληρωμένη πρότασή μας- να αφήσουμε απλώς τους κανόνες της αγοράς. Το κράτος έχει συγκεκριμένο ρόλο και συγκεκριμένη ευθύνη στον αγροτικό τομέα εκ της ιδιαιτερότητας του τομέα αυτού.
ΒΑΣΙΛΗΣ ΚΕΔΙΚΟΓΛΟΥ: Ναι, αλλά ούτε στην εκπαίδευση δεν αναφέρεστε
στοιχειωδώς.
ΣΑΒΒΑΣ ΤΣΙΤΟΥΡΙΔΗΣ: Κατ' εμάς, λοιπόν, το εισόδημα - και να το πω
απλά, κύριε Υπουργέ, επειδή δώσατε κάποιους ορισμούς και όρους- όπως το καταλαβαίνει ο παραγωγός είναι τρία πράγματα, διαμορφώνεται από τρία πράγματα: επιδοτήσεις, συν εμπορική τιμή, μείον το κόστος παραγωγής. 
Αναφέρεστε στο τι πετύχατε ως επιδοτήσεις για τα προσεχή επτά
χρόνια. Αυτό που πετύχατε είναι η λειτουργία, οι εισροές εκ της λειτουργίας της Κοινής Αγροτικής Πολιτικής, την οποία σε παρελθούσες εποχές τη βλέπατε ως καταστροφή για την ελληνική γεωργία. 'Ολοι σας εκεί πάνω. Και είχαμε την ευκαιρία να αντιπαρατεθούμε από άλλες θέσεις και στο παρελθόν για το τι "καταστροφή" θα έφερνε αυτή η Κοινή Αγροτική Πολιτική. Λοιπόν τώρα μην υπερηφανεύεστε για τα αποτελέσματα της λειτουργίας της Κοινής Αγροτικής Πολιτικής στους καιρούς που έρχονται.
Και σε ό,τι αφορά στο σκέλος "έργα-υποδομές" δεν νομίζω να είστε ευτυχείς από το ποσοστό, το οποίο πετύχατε για τον πρωτογενή τομέα στο
Γ' Κοινοτικό Πλαίσιο Στήριξης, διότι τα ποσά διπλασιάστηκαν σε σχέση με το Β' Κοινοτικό Πλαίσιο Στήριξης. Εάν, λοιπόν, εσείς φθάνετε τα δυόμισι τρισεκατομμύρια (2.500.000.000.000) δραχμές -εάν θα απορροφηθούν αυτά και όπως θα απορροφηθούν- τότε δεν νομίζω ότι θα λύσετε σημαντικά προβλήματα στην ελληνική γεωργία.
Και επειδή ο κ. Αργύρης αναφέρθηκε στο βαμβάκι, εάν κατάλαβα καλά,
πράγματι βρήκαμε επτακόσιους πενήντα δύο χιλιάδες τόνους.
Και όταν από τη μία πλευρά υποχωρεί η παραγωγή δημητριακών για να
αυξηθεί η παραγωγή του βάμβακος, τότε δεν μπορούμε να λέμε, ξέρετε

υποχωρεί το ένα, πάμε στο άλλο. Τι ισορροπία πετύχατε; Εάν αυξάνει το βαμβάκι με τη συνυπευθυνότητα, τι κάνατε; Στρέψατε τον κόσμο προς τα δημητριακά όταν είχαμε επιδοτήσεις δεκαπέντε χιλιάδων περίπου το στρέμμα και είχαμε τριάμισι εκατομμύρια παγωμένα στρέμματα, που από το 1993 έως το 1998 δεν χρησιμοποιήθηκαν και δεν αξιοποιήθηκαν; Εάν έπεσε η παραγωγή δημητριακών επ' ωφελεία του βάμβακος και έπεφτε η συνυπευθυνότητα του βαμβακιού, ας κάνατε μία υπεύθυνη πολιτική -τριάμισι εκατομμύρια στρέμματα ήταν παγωμένα από το 1993 έως το 1998- να στρέψετε τον κόσμο προς τα εκεί. Πολλοί θα πήγαιναν προς τα εκεί. Υπήρχαν νέοι αγρότες, οι οποίοι ήθελαν δικαιώματα στο σιτάρι, υπήρχαν παλαιοί αγρότες που ήθελαν επέκταση των δικαιωμάτων τους στο σιτάρι. Τίποτα δεν κάναμε πέντε χρόνια και από την πρώτη χρονιά του νέου καθεστώτος αρχίζει η συνυπευθυνότητα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μου επιτρέπετε μία διακοπή; ΣΑΒΒΑΣ ΤΣΙΤΟΥΡΙΔΗΣ: Βεβαίως και μέσα στο χρόνο μου μάλιστα. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το 1993 οι ενισχύσεις στο

βαμβάκι ήταν εκατόν εξήντα πέντε δισεκατομμύρια (165.000.000.000). Σήμερα οι ενισχύσεις, δηλαδή τη χρονιά που μας πέρασε, είναι διακόσια εβδομήντα ένα δισεκατομμύρια.
ΒΑΣΙΛΗΣ ΚΕΔΙΚΟΓΛΟΥ: Για ποιες εκτάσεις;
ΣΑΒΒΑΣ ΤΣΙΤΟΥΡΙΔΗΣ: Με συγχωρείτε, βάλτε τον αποπληθωριστή. Πάλι κάτω είσθε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για ποιον αποπληθωριστή
μιλάτε;
ΣΑΒΒΑΣ ΤΣΙΤΟΥΡΙΔΗΣ: Βάλτε τον πληθωρισμό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για ποιόν αποπληθωριστή
μιλάτε;
Λέω, οι ενισχύσεις που έρχονται σήμερα στο βαμβάκι είναι επιπλέον
εκατόν δέκα δισεκατομμύρια (110.000.000.000). Για ποιό πράγμα μιλάτε; Δεν μοιράζονται αυτά τα εκατόν δέκα δισεκατομμύρια (110.000.000.000); 
ΣΑΒΒΑΣ ΤΣΙΤΟΥΡΙΔΗΣ: Καλώς. Ελάτε να σας πάρω εγώ μία βόλτα στη
Θεσσαλία να τα πείτε στους φίλους στην Καρδίτσα, στη Λάρισα. Και στο Κιλκίς έχουμε βαμβάκι.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ξέρετε, μπορούμε να τα
πούμε.
ΣΑΒΒΑΣ ΤΣΙΤΟΥΡΙΔΗΣ: Βεβαίως μπορείτε να τα πείτε.
Δεν μένουμε εμείς, λοιπόν, στον κλειστό κόσμο της Αθήνας. Μιλάτε σε
Βουλευτές της περιφέρειας, κύριοι της Κυβέρνησης. Ως Βουλευτής περιφέρειας και ως κόμμα για το οποίο η αγροτική πολιτική δεν είναι ούτε προεκλογικό τερτίπι ούτε εξαγγελίες της τελευταίας στιγμής ούτε μετεκλογική μεθόδευση, αλλά είναι πολιτική, που πρέπει επιτέλους να ασκηθεί ανεξαρτήτως κυβερνήσεων στον τόπο, για εμάς, λοιπόν, το ότι φέτος υπάρχει φτώχεια, εξαθλίωση και περιθωριοποίηση, τα στοιχεία αυτά δεν μας κάνουν ευτυχείς. Αυτά είναι τα μηνύματα, κύριε Υπουργέ.
Και σας λέω -και δεν αναφέρομαι σε παραγωγούς όπως ο κ. Σπυρόπουλος
που ενδεχομένως να έχει και άλλες δυνατότητες, που δεν έχουν οι παραγωγοί άλλων νομών της χώρας ή άλλοι παραγωγοί που δεν είναι και Βουλευτές του κυβερνώντος κόμματος- ότι φέτος στο Νομό Κιλκίς ξέρω ελάχιστους, οι οποίοι θα έχουν επιδοτήσεις και εμπορική τιμή, που δεν θα τους τις κρατήσει η Αγροτική Τράπεζα έναντι χρεών. Αυτή είναι η πραγματικότητα σε όλη την Ελλάδα.
Αυτή η πραγματικότητα μας νοιάζει. Και για να πολεμήσουμε αυτή την πραγματικότητα, να πάμε κόντρα σε αυτήν, θα κάνουμε όσες επερωτήσεις χρειάζονται, ό,τι προτάσεις χρειάζονται. Ας μην στεναχωριέστε, λοιπόν, γιατί φέρνουμε αγροτικά θέματα στη Βουλή. Από αυτήν την πραγματικότητα θα κριθείτε.
Κατορθώσατε -δεν είναι προς τιμήν σας- τις τελευταίες εβδομάδες να εξαγοράσετε συνειδήσεις, να δημιουργήσετε ελπίδες με τα σαραντάρια του βάμβακος. Με όλα αυτά τα οποία κάνατε, κλέψατε ψήφους στον αγροτικό τομέα. Τώρα θα αντιμετωπίσετε την πραγματικότητα.
Και λέμε -μπορεί να σας φαντάζει κομμουνιστικό αυτό, αλλά είναι πραγματικότητα- ότι στον αγώνα για να φύγει μία φαύλη, αναποτελεσματική και ανίκανη κυβέρνηση, θα πρωτοστατήσουν οι άνθρωποι της ελληνικής περιφέρειας, γιατί σε αυτούς είναι τα πραγματικά προβλήματα. Δεν είναι ούτε σε αυτούς που φτιάξατε στην Αθήνα και δημιούργησαν υπεραξίες μέσω παιχνιδιών δυσωδών και της Αγροτικής Τράπεζας και άλλων τραπεζών. Εκεί είναι η πραγματική ζωή και ό,τι και να κάνετε αποκομμένοι στο γυάλινο
κόσμο σας, δεν μπορείτε να την αντιμετωπίσετε. Θα τα έχετε, λοιπόν, μπροστά σας θέλετε δεν θέλετε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για πέντε λεπτά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, για άλλη μια φορά η Νέα Δημοκρατία με την επερώτησή της, με το ίδιο το περιεχόμενο της επερώτησής της, δείχνει ότι δεν έχει πολιτική και πολιτική βούληση να αντιπαρατεθεί με την Κυβέρνηση.
Δεν ήρθε να πει ούτε μια πρόταση. 'Ολα της τα στοιχεία είναι λάθος. Δεν ξέρω που τα έχει βρει, πάντως είναι λάθος. Και φυσικά, δεν είναι λάθος γιατί έχουν κάποια σκοπιμότητα οι συνάδελφοι. Απλούστατα δεν έχουν...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επειδή ενδιαφερόμαστε όλοι μας για τον αγροτικό κόσμο και εσείς πρωταρχικά ως Υπουργείο, αλλά και όλοι οι συνάδελφοι, από πόνο σε όλα αυτά τα θέματα, πιστεύω ότι τα στοιχεία αυτά θα πρέπει να ξεκαθαρίσουν. Εσείς λέτε ότι η πηγή σας είναι το "EUROSTAT" και αυτά τα οποία έχετε. Ας πει και η Νέα Δημοκρατία ποιες είναι οι πηγές της για να μπορούμε να ξέρουμε τι ακριβώς συγκρίνουμε.
ΣΑΒΒΑΣ ΤΣΙΤΟΥΡΙΔΗΣ: Οι πηγές είναι όλοι οι κρατικοί φορείς. ΠΡΟΕΔΡΕΥΩΝ (Παναγιώτης Σγουρίδης): Γιατί ο κόσμος πραγματικά
μπερδεύεται από τους πυροβολισμούς των αριθμών. Σας το λέω ειλικρινά. Ο ένας πυροβολεί έναν αριθμό και το λέει έτσι, ο άλλος πυροβολεί κάποιον αριθμό και από εκεί και πέρα, γίνεται, ένα μεγάλο κομφούζιο.
Εσείς λέτε, κύριε Υπουργέ, ότι τα στοιχεία είναι από το "EUROSTAT". Ας μας πει η Νέα Δημοκρατία ποιά είναι η πηγή της.
ΒΑΣΙΛHΣ ΚΕΔΙΚΟΓΛΟΥ: Η Εθνική Στατιστική Υπηρεσία δεν έχει λόγο;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, έχετε απόλυτο δίκιο, αλλά μπορεί να θεωρηθεί από τη μεριά των συναδέλφων ότι ακριβώς επειδή είμαστε το Υπουργείο Γεωργίας, τα στοιχεία τα οποία έχουμε είναι επεξεργασμένα από εθνικές ευρωπαϊκές υπηρεσίες ή εθνικές και επομένως, δεν μπορούμε εμείς να παραπληροφορούμε. Γι' αυτό λέω ότι οι συνάδελφοι από τους όποιους μηχανισμούς έχουν στο κόμμα τους ή απο τις όποιες δομές έχουν στο κόμμα τους, πιθανόν να τους τροφοδοτούν με λάθος στοιχεία. 
ΣΑΒΒΑΣ ΤΣΙΤΟΥΡΙΔΗΣ: Τι λένε τα στοιχεία σας για το εισόδημα των
τελευταίων επτά χρόνων;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Εχουμε τα στοιχεία για το
εισόδημα, για τις εξαγωγές κλπ. Αν θέλετε να σας καταθέσω και τον πίνακα.
ΒΑΣΙΛΗΣ ΚΕΔΙΚΟΓΛΟΥ: Να τον καταθέσετε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σας είπα για τις εξαγωγές των αγροτικών προϊόντων, αλλά και για τις φετινές εξαγωγές των φρούτων και σας είπα ότι όλα τα στοιχεία φέτος είναι θετικά.
Είσαστε δεκαπέντε πολίτες Βουλευτές και υπογράφετε ένα κείμενο και όταν επισημαίνω ότι ένας αριθμός είναι εξωπραγματικός μου λέτε ότι είναι τυπογραφικό λάθος. Το δέχομαι.
ΣΑΒΒΑΣ ΤΣΙΤΟΥΡΙΔΗΣ: Και εσείς τυπώσατε προεκλογικά πεντακόσιες
χιλιάδες έντυπα για το βαμβάκι και κάνατε λάθος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως μπορούμε να συζητάμε και για προϊόντα αλλά και για πολιτικές. Δεν μπορούμε όμως να συζητάμε μόνο για προϊόντα, και να επισημαίνουμε προβλήματα, τα οποία πιθανόν υπήρξαν ή υπάρχουν, χωρίς να μιλάμε όμως για τις πολιτικές εκείνες, που θα αλλάξουν αυτά τα δεδομένα και επομένως, να μπορούμε να συζητάμε σε μια άλλη βάση.
Σας το είπα και άλλη φορά σε επερώτηση. Είστε κρατιστές. Η Νέα
Δημοκρατία δεν είναι φιλελεύθερη. Μακάρι να ήταν. Κατ' αρχήν νεοφιλελεύθεροι θα ήσασταν. Αλλά είστε κρατιστές και όποτε θέλετε
μιλάτε με μία κρατικιστική αντίληψη, λες και δεν υπάρχουν κανόνες στην Ευρωπαϊκή 'Ενωση, που συνδημιουργήσαμε όλοι τα τελευταία είκοσι χρόνια, λες και δεν έχουμε αποδεχθεί ότι θα πρέπει να είμαστε μέσα στην Ενωμένη Ευρώπη και γι' αυτό κάναμε όλη αυτήν την προσπάθεια να είμαστε και στην ΟΝΕ και ξαφνικά τα θέλουμε όλα.
Λέτε σε κάποιο σημείο στην επερώτηση ότι η Κυβέρνηση με την αδιαφορία και την ανικανότητά της δεν μπορεί να οργανώσει εδώ και χρόνια την τυποποίηση του λαδιού. Η Κυβέρνηση θα οργανώσει την τυποποίηση; Μα, τα λέμε αυτά, όχι στην εποχή των παγκόσμιων αγορών ούτε καν των τοπικών
αγορών. Οι κυβερνήσεις δεν είναι για να οργανώνουν την τυποποίηση του λαδιού τενεκέ-τενεκέ και μπουκάλι-μπουκάλι. Και δεν πρέπει να τα λέτε αυτά, για να έχουμε μια συναντίληψη όταν μιλάμε.
'Οταν ο κ. Αργύρης σας είπε για τις εκτάσεις του σιταριού, σαφώς ο κανονισμός έγινε το 1997 και είπαμε την ποσότητα, την οποία κατοχυρώσαμε στην ΚΟΑ. Αλλά τα τελευταία πέντε χρόνια 1992-1997 ο μέσος όρος είναι πέντε εκατομμύρια πεντακόσιες χιλιάδες στρέμματα. Οι κοινοτικοί όταν προσδιορίζουν μια ποσόστωση παίρνουν το μέσο όρο των τριών τελευταία ετών. Γιατί σας φαίνεται, λοιπόν, περίεργο το ότι δεν είπαμε εμείς το στόχο των εννέα εκατομμυρίων; Που να τα βρούμε τα εννέα εκατομμύρια στρέμματα, αφού εμείς την πενταετία είχαμε μέσο όρο πέντε εκατομμύρια πεντακόσιες χιλιάδες στρέμματα;
Κυρίες και κύριοι συνάδελφοι, εμείς δεν εθελοτυφλούμε ούτε ζούμε σε γυάλινους κόσμους και το έχουμε αποδείξει με όλες μας τις προτάσεις σε αυτήν την Αίθουσα. Σε γυάλινους κόσμους ζουν μόνο αυτοί που υπογράφουν κείμενα απλώς για να υπογράφουν κάποια κείμενα και να κάνουν κάποια συζήτηση.
Και μάλιστα προσωπικά το καταθέτω ως μαρτυρία και μ' αυτό κλείνω. 'Οταν γραμματέας στην Κοινοβουλευτική σας Ομάδα για τα αγροτικά θέματα εξελέγη ο κ. Νάκος, εγώ τον πήρα τηλέφωνο και του είπα να έλθει στο Υπουργείο για να τον ενημερώσω και να του δώσω όλο το αναγκαίο υλικό. Αν δεν ήλθε εκείνος μέχρι σήμερα, δηλαδή μέσα σε έξι μήνες, είναι δικό σας θέμα και αποτελεί εκείνο το στοιχείο της συνεργασίας, που λέτε ότι ζητάτε, αλλά δεν το αποδεικνύετε καθημερινά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο για τρία λεπτά.
ΣΑΒΒΑΣ ΤΣΙΤΟΥΡΙΔΗΣ: Ομολογώ ότι στις τριακόσιες εξήντα (360) δραχμές το βαμβάκι παρασυρθήκαμε διαβάζοντας το προεκλογικό σας έντυπο, στο οποίο και εσείς ομολογήσατε ότι κάνατε λάθος, όταν αναφερόσασταν στην τιμή αυτή.
Επειδή άκουσα πολλά περί κρατικιστών από σύγχρονους φιλελεύθερους, από νεοφιλελεύθερους πρώην κρατικιστές θέλω να ξεκαθαρίσω κάτι. Επειδή θέλατε και προτάσεις από τη Νέα Δημοκρατία, η Νέα Δημοκρατία είχε, έχει και επικαιροποιεί μία πρόταση για την ολοκληρωμένη ανάπτυξη της ελληνικής υπαίθρου, η οποία εδράζεται πάνω σε μία ξεκάθαρη θέση. Εμείς είμαστε φιλελεύθερο κόμμα, κύριοι Υπουργοί, αλλά δεν είμαστε από ιδεοληψία. Είμαστε φιλελεύθεροι, γιατί πιστεύουμε ότι αυτό εξυπηρετεί τους πολλούς. Ειδικότερα όμως στον αγροτικό τομέα δεχόμαστε ότι η λειτουργία κανόνων ελεύθερης αγοράς δεν μπορεί να πάει κατά τρόπο άκρατο, χωρίς περιορισμούς, οι οποίοι τίθενται εκ της φύσεως της δραστηριότητας αυτής. 
Γι' αυτό λέμε ότι το εισόδημα είναι επιδοτήσεις συν εμπορική τιμή,
μείον κόστος παραγωγής. Δεν φθάνει να έχουμε επιδοτήσεις, το κράτος έχει ρόλο στο πώς θα διαμορφωθεί η εμπορική τιμή και έχει ρόλο στο πώς θα ενισχύσει τις εξαγωγές των αγροτικών μας προϊόντων, όπως έχει και ρόλο στη μείωση του κόστους παραγωγής και μέσω έργων υποδομής, τα οποία δεν προωθούνται.
'Αρα να μη γίνονται νύξεις προς εμάς για κρατικισμό. Από ιδεολογικούς γυρολόγους δεν δεχόμαστε ιδεολογικές υποδείξεις.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν θα απαντήσω στο
τελευταίο σχόλιο, γιατί θα αποτελούσε υποβάθμιση του Κοινοβουλίου. Κύριε Τσιτουρίδη, ξέρετε πόσο σας τιμώ. Και μόνο το λεκτικό σας δεν σας τιμά. 
ΒΑΣΙΛΗΣ ΚΕΔΙΚΟΓΛΟΥ: Η τελευταία λέξη να αφαιρεθεί από τα Πρακτικά. ΣΑΒΒΑΣ ΤΣΙΤΟΥΡΙΔΗΣ: Αν σας ενοχλεί κάποια λέξη να την αφαιρέσω. ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί της υπ' αριθμόν 10/29-9-2000 επερώτησης των Βουλευτών της Νέας Δημοκρατίας προς τον Υπουργό Γεωργίας σχετικά με την επίλυση προβλημάτων του αγροτικού τομέα.
Στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.20' λύεται η συνεδρίαση για αύριο Τρίτη 10 Οκτωβρίου 2000 και ώρα 18.00' με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που θα σας διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

