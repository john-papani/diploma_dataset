
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
Παρασκευή, 30 Νοεμβρίου 2001
ΣΥΝΕΔΡΙΑΣΗ ΜΒ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι η Επιτροπή Κανονισμού της Βουλής καταθέτει την έκθεσή της στην από 31 Οκτωβρίου 2001 πρόταση του Προέδρου της Βουλής για την τροποποίηση διατάξεων του Κανονισμού της Βουλής (Μέρος Κοινοβουλευτικό), σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 3 Δεκεμβρίου 2001 σελ.
4. Συζήτηση επικαίρων ερωτήσεων.
α) Προς τον Υπουργό Περιβάλλοντος, Χωροταξίας και Δημοσίων Έργων: i) σχετικά με τη λήψη των απαραίτητων μέτρων για την προστασία από τη διάβρωση των ακτών του Κορινθιακού Κόλπου, σελ.
ii) σχετικά με την ολοκλήρωση του έργου για την αποκατάσταση της ποιότητας των υπόγειων υδροφορέων του νομού Αργολίδας, σελ.
iii) σχετικά με τη λήψη μέτρων για την επίλυση του προβλήματος της ανεπαρκούς αγροτικής παραγωγής και του εισοδήματος, σελ.
β) Προς τον Υπουργό Γεωργίας i) σχετικά με την καθυστέρηση καταβολής των αιτήσεων στους ελαιοπαραγωγούς κλπ., σελ.
ii) σχετικά με τις διαδικασίες για την καταβολή της επιδότησης του ελαιολάδου, εσοδείας 2000-2001, σελ.
5) Συζήτηση επερώτησης προς τον Υπουργό Γεωργίας, σχετικά με την κυβερνητική πολιτική στον τομέα της κτηνοτροφίας, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΓΙΑΝΝΟΠΟΥΛΟΣ Ι.,σελ.
ΚΕΔΙΚΟΓΛΟΥ Β., σελ.
ΚΟΤΣΩΝΗΣ Θ., σελ.
ΜΠΑΣΙΑΚΟΣ Ε., σελ.
ΠΑΠΑΔΗΜΗΤΡΙΟΥ Ε., σελ.
ΤΣΑΚΛΙΔΗΣ Ι., σελ.
ΧΑΤΖΗΜΙΧΑΛΗΣ Φ., σελ.
Β. Επί της επερώτησης:
ΑΓΓΕΛΗΣ Α., σελ.
ΚΑΛΟΓΙΑΝΝΗΣ Σ., σελ.
ΚΑΡΑΣΜΑΝΗΣ Γ., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΤΖΑΜΤΖΗΣ Ι., σελ.
ΦΩΤΙΑΔΗΣ Η., σελ.
ΧΑΤΖΗΜΙΧΑΛΗΣ Φ., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΜΕ'
Παρασκευή 30 Νοεμβρίου 2001

Αθήνα, σήμερα στις 30 Νοεμβρίου 2001, ημέρα Παρασκευή και ώρα 10.50' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόδωρο Κοτσώνη, Βουλευτή Κορινθίας τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμαρχος Αχελώου Καρδίτσας ζητεί τη διάθεση πίστωσης για την κατασκευή τεχνικών έργων σε σχολικούς δρόμους.
2) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Οργανισμός Επαγγελματικής Εκπαίδευσης και Κατάρτισης του Υπουργείου Εθνικής Παιδείας ζητεί τη χορήγηση επιδόματος στο μόνιμο προσωπικό του πιο πάνω Οργανισμού.
3) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας ζητεί την υλοποίηση του άρθρου 34 παρ. 6 του Ν. 2773/99 και του π.δ. 51/2001.
4) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Εκκλησιαστικό Συμβούλιο και η Ερανική Επιτροπή του Ιερού Ναού Κοιμήσεως της Θεοτόκου Ελληνοκάστρου Καρδίτσας ζητεί οικονομική ενίσχυση για την ανακαίνιση του πιο πάνω Ναού.
5) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία θιγόμενοι από τα έργα εκτροπής του Αχελώου ζητούν την παραχώρηση της χρήσης των απαλλοτριωθέντων αγροκτημάτων στους πρώην ιδιοκτήτες.
6)Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Δήμος Περιστερίου διαμαρτύρεται για τη διακοπή των εργασιών ανέγερσης του 16ου Γυμνασίου, και απαιτεί την άμεση συνέχιση της κατασκευής του.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλαδική 'Ενωση Λιθογράφων Μισθωτών Γραφικών Τεχνών - Τύπου και Συναφών Επαγγελμάτων καταγγέλλουν τον αποκλεισμό των εκπροσώπων τους από το Δ.Σ. του Ταμείου Ασφάλισης και ζητούν την ανάκληση της απόφασης αυτής.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Αγροτικών Συλλόγων Νομού 'Αρτας ζητεί την άμεση αποτίμηση της ζημιάς και την καταβολή της αποζημίωσης στους ελαιοπαραγωγούς και εσπεριδοκαλλιεργητές που έχει υποστεί ζημιές η παραγωγή τους.
9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Κάτοικοι του Αγιόκαμπου του Δήμου Αιδηψού Εύβοιας ζητούν την ίδρυση λιμανιού, τύπου αλιευτικού καταφυγίου στην περιοχή τους.
10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων του Νομού Εύβοιας ζητεί την καταβολή των εξόδων κίνησης στους προέδρους και παρέδρους των τοπικών συμβουλίων του.
11) O Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλαδική Συντονιστική Επιτροπή Πλοιοκτητών Βιντζότρατας ζητεί να συνεχισθεί η χρήση του αλιευτικού εργαλείου της Βιντζότρατας.
12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Ελληνικό Επιμελητήριο Ουγγαρίας ζητεί τη χορήγηση οικοσημείων από την Αυστρία για τη μεταφορά αλκοολούχων ποτών προς Ουγγαρία.
13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Ελληνικό Επιμελητήριο Ουγγαρίας ζητεί μείωση στην τιμή βίζας που χορηγείται στους Ούγγρους.
14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι δευτεροετείς του ΤΕΕ Υπουργείου Γεωργίας με ειδικότητα Τεχνίτες Φυτών Μεγάλης Καλλιέργειας ζητούν την πληρωμή τους.
15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Νομού Δράμας "Ο 'Αγιος Στυλιανός" ζητεί την επίλυση εργασιακών, ασφαλιστικών, και λοιπών προβλημάτων των μελών του.
16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Δέσποινα Ανδρεάδου, κάτοικος Δράμας, ζητεί τη διευθέτηση της συνταξιοδότησής της.
17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Δημήτριος Κολεϊδης, κάτοικος Δράμας, διαμαρτύρεται για τα κριτήρια των επιδοτήσεων στους νέους επαγγελματίες.
18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ελένη Ουρούμη, κάτοικος Δράμας, ζητεί να διορισθεί εφόσον επέτυχε σε διαγωνισμό του ΑΣΕΠ.
19) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Γυμνασίου Αχαρνών ζητεί τη λήψη μέτρων για την εύρυθμη λειτουργία του πιο πάνω σχολείου κ.λπ.
20) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Γυμνασίου Αχαρνών ζητεί την επίλυση προβλημάτων λειτουργίας του πιο πάνω σχολείου.
21) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία η Εταιρεία Ναυπακτιακών Μελετών ζητεί την ίδρυση παραρτήματος του ΤΕΙ Μεσολογγίου στη Ναύπακτο.
22) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Νεάπολης Αιτωλ/νίας ζητεί την καταβολή αποζημίωσης στους ελαιοπαραγωγούς της περιοχής του λόγω της ξηρασίας καθώς και την κατασκευή του αναγκαίου αρδευτικού έργου στον Αχελώο.
23) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Παναιτωλικού Αιτωλ/νίας ζητεί την ανέγερση περιφερειακού αγροτικού ιατρείου στο Δημοτικό Διαμέρισμα Σιτομένων Αιτωλ/νίας.
24) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Δήμος Βύσσας 'Εβρου ζητεί τη συνέχιση της λειτουργίας του Ταχυδρομκού Γραφείου Ριζιών 'Εβρου.
25) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Γυμναστικός Ναυτικός 'Ομιλος Σαλαμίνας ζητεί οικονομική ενίσχυση.
26) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Εργαζομένων Βοήθεια στο Σπίτι διαμαρτύρεται για την υπουργική απόφαση που αφορά στο εργασιακό καθεστώς των μελών του.
27) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορές με τις οποίες ο 'Ομιλος Ερετών Πειραιά ζητεί να ενταχθεί στο πρόγραμμα αναπλάσεων, ανακατασκευών και νέων κατασκευών του Πειραιά ενόψει της Ολυμπιάδας του 2004.
28) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Νέαπολης Αιτωλ/νίας ζητεί την κατασκευή κτιρίου για τη στέγαση του Παιδικού Σταθμού του Δήμου του.
29) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την επισκευή της πέτρινης προβλήτας του λιμανιού της Βόνιτσας.
30) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε δημοσίευμα με το οποίο η 'Ενωση Σφακιανών Ιερέων ζητεί να καθιερωθεί η 1η Δεκεμβρίου, ημέρα 'Ενωσης της Κρήτης με το Μητρικό Κορμό, ως εθνική επέτειος.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 212/2-7-2001 ερώτηση δόθηκε με το υπ' αριθμ. 2669/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 212/2-7-2001 που κατέθεσε στη Βουλή ο Βουλευτής κ. Αναστ. Λιάσκος σχετικά με τη διαδικασία και το χρονοδιάγραμμα πώλησης της Ολυμπιακής Αεροπορίας, κατά λόγο αρμοδιότητας του Υπουργείου Μεταφορών και Επικοινωνιών, σύμφωνα και με το σχετικό έγγραφο με αριθμ. πρωτ. ΠΔΣ&ΔΣ/1086/06.07.2001 της εν λόγω εταιρείας, σας πληροφορούμε ότι η όλη διαδικασία υλοποιείται από την Κυβέρνηση μέσω της προ τούτο ορισθείσας Διϋπουργικής Επιτροπής και των χρηματοοικονομικών και νομικών Συμβούλων του Ελληνικού Δημοσίου. Ήδη το ελληνικό δημόσιο ευρίσκεται σε διαδικασία διαπραγμάτευσης με τους ενδιαφερόμενους αγοραστές για την οριστικοποίηση των όρων πώλησης της εταιρείας.
Οι κατατεθείσες οικονομικές προσφορές έχουν κοινοποιηθεί στους εκπροσώπους όλων των πολιτικών κομμάτων στο ελληνικό Κοινοβούλιο.
Ο Υπουργός
ΧΡΗΣΤΟΣ ΒΕΡΕΛΗΣ"
2. Στις με αριθμό 8034/30-5-2001, 8230/7-6-2001, 204/29-6-2001 ερωτήσεις δόθηκε με το υπ' αριθμ. 655/5-9-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 8034/30-5-2001, 8230/7-6-2001 και 204/29-6-2001 τις οποίες κατέθεσε ο Βουλευτής κ. Αν. Σπηλιόπουλος και οι οποίες αναφέρονται στις εργασιακές σχέσεις των Πανεπιστημιακών Γιατρών, σας γνωρίζουμε τα ακόλουθα:
Το Υπουργείο Εθνικής Παιδείας και Θρησκευμάτων θεωρεί ότι η ερμηνεία των διατάξεων των παρ. 24 του άρθρου 11 του ν. 2889/2001 αναγνωρίζει ότι οι πανεπιστημιακοί γιατροί, οι οποίοι απομακρύνονται από νοσοκομεία του ΕΣΥ ή από νοσοκομεία των Πανεπιστημίων λόγω ασκήσεως ιδιωτικού έργου σύμφωνα με τις παραπάνω διατάξεις, διατηρούν την ιδιότητα και τη θέση του μέλους ΔΕΠ πλήρους απασχόλησης. Δύνανται δε να ασκούν ακωλύτως τα καθήκοντα και δικαιώματα που απορρέουν από την πανεπιστημιακή νομοθεσία συμπεριλαμβανομένης της διδασκαλίας, της έρευνας και της συμμετοχής τους στη διοίκηση των Πανεπιστημίων.
Ωστόσο, το διδακτικό, ερευνητικό και διοικητικό έργο που είναι συνδεδεμένο με την παροχή νοσηλείας σε ασθενείς ασκείται μόνον εντός νοσοκομείων του ΕΣΥ ή νοσοκομείων των Πανεπιστημίων, με τους όρους και τις προϋποθέσεις που ορίζονται στις σχετικές διατάξεις του ν. 2889/2001.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στις με αριθμό 318/5-7-2001, 319/5-7-2001 ερωτήσεις δόθηκε με το υπ' αριθμ. 732/10-9-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 318/5-7-2001 και 319/5-7-2001 που κατέθεσαν οι Βουλευτές κύριοι Στ. Καλογιάννης και Θ. Μπακογιάννη, σας γνωρίζουμε ότι πρόσφατα ψηφίστηκε και είναι υπό δημοσίευση νομοσχέδιο με το οποίο ρυθμίζονται εξ υπαρχής θέματα που αφορούν στη διαδικασία επαναπρόσληψης αλλά και πρόσληψης αναπληρωτών του κλ. ΠΕ11 Φυσικής Αγωγής για την εφαρμογή του Προγράμματος της Ολυμπιακής Εκπ/σης στα σχολεία της Α/θμιας και Β/θμιας Εκπ/σης, το κείμενο του οποίου επισυνάπτεται.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
4. Στην με αριθμό 179/29-6-2001 ερώτηση δόθηκε με το υπ' αριθμ. 1031/20-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 179/29-6-2001 ερώτηση που κατατέθηκε στη Βουλή από το Βουλευτή κ. Β. Τσίπρα σχετικά με τα Περιφερειακά Ιατρεία Κρικέλλου και Δομνίτσας, Ν. Ευρυτανίας, σας γνωρίζουμε ότι το αίτημα για χαρακτηρισμό των προαναφερθέντων Π.Ι. ως αγόνων έχει τεθεί υπόψη των αρμόδιων υπηρεσιών του Υπουργείου μας και θα εξετασθεί αν πληροί της προϋποθέσεις, ώστε να χαρακτηριστεί άγονο σε μελλοντική νομοθετική ρύθμιση.
Η Υφυπουργός
Χ. ΣΠΥΡΑΚΗ"
5. Στην με αριθμό 134/27.6.01 ερώτηση δόθηκε με το υπ' αριθμ. 13/20.9.01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 134/27.6.2001 που κατέθεσε στη Βουλή, ο Βουλευτής κ. Δημήτριος Σιούφας παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΟΣΥΕ τα εξής:
Τα έργα εκτροπής Αχελώου είχαν προταθεί από τις Ελληνικές Αρχές στο παρελθόν για ένταξη στα σχετικά Ευρωπαϊκά Προγράμματα χρηματοδότησης χωρίς αποτέλεσμα.
Στην παρούσα φάση έχει παρουσιαστεί μία εμπλοκή στην πορεία των έργων εκτροπής του Αχελώου μετά από την έκδοση της απόφασης του Στ.Ε., με την οποία ακυρώθηκαν οι περιβαλλοντικοί τους όροι. Για το λόγο αυτό το ΥΠΕΧΩΔΕ προχώρησε στην ανάθεση Συμπληρωματικής Μελέτης Περιβαλλοντικών Επιπτώσεων (ΜΠΕ). Σκοπός της εν λόγω μελέτης είναι να καταστεί δυνατή η ομαλή υλοποίηση των έργων εκτροπής Αχελώου.
Παράλληλα με την εκπόνηση της συμπληρωματικής ΜΠΕ δρομολογήθηκαν διαδικασίες επίλυσης και του θέματος που δημιουργείται από την πρόταση για ένταξη των περιοχών ανάπτυξης των έργων αυτών στο Πρόγραμμα NATURA 2000 και ειδικότερα από την πρόταση ένταξης της περιοχής του φράγματος Συκιάς σε "Ειδική Ζώνη Προστασίας".
Ο Υπουργός
Κ. ΛΑΛΙΩΤΗΣ"
6. Στην με αριθμό 211/2.7.01 ερώτηση δόθηκε με το υπ' αριθμ. 16041/19.9.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 211/2.7.01 που κατέθεσε ο Βουλευτής Γ. Καρατζαφέρης που μας διαβιβάστηκε με το β) σχετικό έγγραφο και αφορά σε αδιαφανείς διαδικασίες ανάθεσης εκμετάλλευσης αιολικού πάρκου στην περιοχή Λινοπεράματα Ηρακλείου Κρήτης, σας πληροφορούμε ότι στην εν λόγω περιοχή δεν υφίσταται αιολικό πάρκο.
Ο Υπουργός
Ν. ΧΡΙΣΤΟΔΟΥΛΑΚΗΣ"
7. Στην με αριθμό 266/4.7.01 ερώτηση δόθηκε με το υπ' αριθμ. 1313/13.9.01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 266/4.7.01 που κατέθεσε στη Βουλή ο Βουλευτής κ. Ι. Χωματάς, σχετικά με την απεργία των γιατρών του ΙΚΑ, σας γνωρίζουμε τα εξής:
Η απεργία των γιατρών του ΙΚΑ έχει ήδη λήξει και οι γιατροί του βρίσκονται σε διάλογο με το ΙΚΑ και τα αρμόδια Υπουργεία προκειμένου να βρεθεί σύντομα λύση στα προβλήματά τους.
Όσον αφορά το θιγόμενο στην ερώτηση του Βουλευτή θέμα της επιδείνωσης των προβλημάτων των ασφαλισμένων του ΚΑ από τις διατάξεις του π.δ. 67/2000, σας πληροφορούμε τα εξής:
Με το π.δ. 67/2000 όπως τροποποιήθηκε και ισχύει σήμερα, καθορίστηκαν ενιαία οι υποχρεώσεις των θεραπόντων ιατρών, των ελεγκτών και των φαρμακοποιών κατά τη διαδικασία συνταγογράφησης, την εκτέλεση της συνταγής και γενικότερα την παροχή φαρμακευτικής περίθαλψης.
Από τις διατάξεις του εν λόγω π.δ./τος δεν εμποδίζεται ο θεράπων ιατρός να χορηγήσει το αναγκαίο για την αντιμετώπιση της νόσου φάρμακο και σε καμία περίπτωση δεν περικόπτονται φάρμακα που έχουν ανάγκη οι ασφαλισμένοι, ούτε θίγεται ο θεσμός των επαναλαμβανόμενων συνταγών για τις χρόνιες παθήσεις.
Ο Υφυπουργός
ΝΙΚΟΣ ΦΑΡΜΑΚΗΣ"
8. Στην με αριθμό 292/4.7.01 ερώτηση δόθηκε με το υπ' αριθμ. 1805/19.9.01 έγγραφο από τον Υπουργό Γεωργίας η ακόλουθη απάντηση;
"Απαντώντας στην ερώτηση 292/4.7.01 που κατέθεσε ο Βουλευτής κ. Ε. Κεφαλογιάννης, σας πληροφορούμε τα εξής:
Από το νομοσχέδιο του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας", απαλείφθηκε η παράγραφος 2 του άρθρου 33 του εν λόγω νομοσχεδίου.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 341/6-7-01 ερώτηση δόθηκε με το υπ΄ αριθμό 30/20-9-01 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 341/6-7-01 που κατέθεσαν στη Βουλή οι Βουλευτές κύριοι Ασημίνα Ξηροτύρη Αικατερινάρη και Παναγιώτης Λαφαζάνης, παρακαλούμε να πληροφορήσετε τους κυρίους Βουλευτές σύμφωνα με τα στοιχεία του Κεντρικού Εργαστηρίου Δημοσίων Έργων (ΚΕΔΕ) του ΥΠΕΧΩΔΕ τα εξής:
1. Η στέγαση του Κεντρικού Εργαστηρίου Δημοσίων Έργων (ΚΕΔΕ) έχει ενταχθεί στο πρόγραμμα στέγασης όλων των Υπηρεσιών της ΓΓΔΕ/ΥΠΕΧΩΔΕ και για αυτήν θα ληφθούν υπόψη οι ειδικές απαιτήσεις του Εργαστηρίου αυτού.
2. Με εντολή του κ. Πρωθυπουργού προωθείται η νομοθετική ρύθμιση της οργανικής σύνδεσης του ΚΕΔΕ με τα ΠΕΔΕ και η δημιουργία Δικτύου Εργαστηρίων Δημοσίων Έργων υπό τη Γενική Διεύθυνση Ποιότητας Δημοσίων Έργων. Την προαναφερόμενη νομοθετική ρύθμιση έχει αναλάβει το Υπουργείο Εσωτερικών, Δημόσιας Διοίκησης και Αποκέντρωσης. Συνεπώς το πρόβλημα της χρηματοδότησης των τ. ΠΕΔΕ καθώς και η ανανέωση του εξοπλισμού του ΚΕΔΕ και των τ. ΠΕΔΕ θα αντιμετωπιστούν συνολικά μετά τη δημιουργία του Δικτύου Εργαστηρίων Δημοσίων Έργων.
3. Ο έλεγχος της ποιότητας των υλικών και των έργων αποτελεί υποχρέωση των αναδόχων των έργων. Το ΥΠΕΧΩΔΕ ελέγχει δειγματοληπτικά τα υλικά και τα έργα και αν δεν είναι σύμφωνα με τις απαιτήσεις των προδιαγραφών επιβάλλει κυρώσεις.
4. Ο ΕΣΠΕΛ δεν ασκεί προληπτικό έλεγχο ποιότητας και δεν υποκαθιστά τα Εργαστήρια του Δημοσίου. Κρίθηκε αναγκαίος για τη διαπίστωση της τήρησης των συμβατικών υποχρεώσεων των αναδόχων και με τις εκθέσεις που υπέβαλε επιβλήθηκαν πρόστιμα και, όπου αυτό ήταν εφικτό, υποχρεώθηκαν οι ανάδοχοι να ανακατασκευάσουν τμήματα έργων.
Ο Υπουργός
ΚΩΣΤΑΣ ΛΑΛΙΩΤΗΣ"
10. Στην με αριθμό 468/12-7-01 ερώτηση δόθηκε με το υπ΄ αριθμό 450/30-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την αριθμό 468/12-7-2001 ερώτηση του Βουλευτή κ. Φώτη Κουβέλη, σας γνωρίζουμε τα εξής:
Το κτίριο που στεγάζει τη "Μαντζούνιο Βιβλιοθήκη" και την Φιλαρμονική της Τρίπολης δεν έχει μέχρι σήμερα χαρακτηρισθεί ως νεότερο μνημείο από το ΥΠ.ΠΟ.
Επειδή ωστόσο πρόκειται για αξιόλογο κτίριο, έχει ξεκινήσει από την αρμόδια 2η ΕΝΜ η διαδικασία χαρακτηρισμού του ως διατηρητέου, σύμφωνα με τις προϋποθέσεις του ν. 1469/50. Μετά την αποπεράτωση της διαδικασίας χαρακτηρισμού, θα εξεταστούν οι προϋποθέσεις για τη συντήρηση και την ανάδειξή του, σε συνεννόηση με τους αρμόδιους φορείς.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
11. Στην με αριθμό 512/16-7-01 ερώτηση δόθηκε με το υπ΄ αριθμό 549/10-9-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 512/16-7-01 που κατέθεσε ο Βουλευτής κ. Φ. Κουβέλης και σ΄ ότι μας αφορά, σας γνωρίζουμε τα εξής:
Στο πρόσφατο Συμβούλιο Δικαιοσύνης και Εσωτερικών Υποθέσεων, που έλαβε χώρα στις Βρυξέλλες την 13η Ιουλίου 2001 και όπου μετείχε ο Υπουργός Δημόσιας Τάξης κ. Χρυσοχοΐδης, η Ελλάδα προέβαλε σθεναρά τους περιορισμούς που προκύπτουν από το νέο Ελληνικό Σύνταγμα ως προς την απαγόρευση εξόδου από τη χώρα χωρίς προηγούμενη αμετάκλητη δικαστική απόφαση.
Επίσης, κάναμε επίκληση των νομοθετικών περιοριστικών δεσμεύσεων για ανταλλαγή προσωπικών δεδομένων και περιορισθήκαμε να συμφωνήσουμε σε απλή ανταλλαγή πληροφοριών γενικής φύσεως στο πλαίσιο της συνήθους αστυνομικής συνεργασίας.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
12. Στην με αριθμό 23/25-6-01 ερώτηση δόθηκε με το υπ΄ αριθμό 21305/20-9-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 23/25-6-01 που κατέθεσαν οι Βουλευτές κύριοι Γ. Αμπατζόγλου και Π. Λαφαζάνης, συνημμένα σας στέλνουμε το με αριθ. 403/7-9-01 έγγραφο του ΟΑΕ.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικύ Ελέγχου (Τμήμα Ερωτήσεων).
13. Στην με αριθμό 56/25-6-01 ερώτηση δόθηκε με το υπ'αριθμ. 543/10-9-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 56/25-6-01 που κατέθεσαν οι Βουλευτές κύριοι Δ. Σιούφας και Π. Παυλόπουλος και σ' ό,τι μας αφορά, σας γνωρίζουμε τα εξής: 
Η επίσκεψη του κ. Πρωθυπουργού στην Κίνα αναβλήθηκε λόγω φόρτου εργασίας. Ουδεμία άλλη υποχρέωση του κ. Πρωθυπουργού στο εξωτερικό έχει αναβληθεί. 
Η αναβολή της επίσκεψης έγινε σε συνεννόηση με την κινεζική πλευρά, η οποία μας ανέφερε ότι, η κυβέρνηση της χώρας και ο Κινέζος Πρωθυπουργός σέβονται και κατανοούν τους λόγους της απόφασης, που έλαβε ο κ. Πρωθυπουργός, για αναβολή. της επίσκεψης. Πρόσθεσαν ότι, η Κίνα, αποδίδει μεγάλη σημασία στην ανάπτυξη των σχέσεων με την Ελλάδα, τις οποίες χαρακτήρισαν πολύ καλές. Κατέληξαν υπογραμμίζοντας ότι, ο κ. Πρωθυπουργός είναι πάντοτε καλοδεχούμενος να πραγματοποιήσει, στο εγγύς μέλλον, την επίσημη επίσκεψή του στην Κίνα, σε χρόνο κατάλληλο και για τα δύο μέρη. Ήδη, μέσω της διπλωματικής οδού, γίνονται συνεννοήσεις για τον καθορισμό νέων ημερομηνιών. 
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
14. Στην με αριθμό 971/20-8-01 ερώτηση δόθηκε με το υπ'αριθμ. 15411/20-9-01 έγγραφο από τον Υφυπουργό Ανάπτυξης η ακόλουθη απάντηση:
"Σχετικά με την 971/ 20-8-2001 ερώτηση, που κατάθεσε στη Βουλή ο Βουλευτής κ. Αθηναίος Φλωρίνης, η οποία αποτελεί συνέχεια της 142/ 28-6-2001 προηγούμενης ερώτησής του, σας γνωστοποιούμε, ότι η διαδικασία γνωμοδοτήσεων των εμπλεκομένων φορέων έχει ολοκληρωθεί. 
Μένει στους Τοπικούς Φορείς, και συγκεκριμένα στην Περιφέρεια και τον Δήμο Ανθεμούντα, ο οποίος έχει εκφράσσει ενδιαφέρον για τη διαχείρισή τους, να κινήσει τη διαδικασία παραχώρησης των δημόσιων λατομείων Βάβδου. 
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ")
ΠΡΟΕΔΡΟΣ (Απόστολος Κακλαμάνης): Δελτίο επικαίρων ερωτήσεων της Δευτέρας 3 Δεκεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (΄Αρθρο 130 παρ. 4 Καν. Βουλής)
1.- Η με αριθμό 193/28.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικώς με τις προθέσεις της Κυβέρνησης για την επίλυση του δημογραφικού προβλήματος, την οικονομική ενίσχυση για την εφαρμογή της μεθόδου της τεκνοποίησης με εξωσωματική γονιμοποίηση κ.λπ.
2.- Η με αριθμό 188/28.11.2001 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Δικαιοσύνης, σχετικώς με τη λήψη μέτρων για την αντιμετώπιση των προβλημάτων στις Αγροτικές Φυλακές Κασσάνδρας. 
3.- Η με αριθμό 197/28.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την ανακαίνιση των κτιριακών εγκαταστάσεων των ξενοδοχείων ΧΙΛΤΟΝ και ΜΕΓΑΛΗ ΒΡΕΤΑΝΙΑ, εν όψει των Ολυμπιακών Αγώνων, τη διατήρηση των θέσεων εργασίας για τους εργαζόμενους κ.λπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής)
1.- Η με αριθμό 200/28.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Υγείας-Πρόνοιας, σχετικώς με την έλλειψη φαρμάκων στην αγορά και τη λήψη μέτρων αντιμετώπισης του προβλήματος. 
2.- Η με αριθμό 187/28.11.2001 επίκαιρη ερώτηση του Βουλευτή της Νέας Δημοκρατίας κ Αναστάσιου Λιάσκου προς τον Υπουργό Ανάπτυξης, σχετικώς με την κατάταξη των Ενοικιαζόμενων Επιπλωμένων Δωματίων και Διαμερισμάτων σύμφωνα με το σύστημα των Κλειδιών. 
3.- Η με αριθμό 196/28.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την καταβολή της επιδότησης στους πορτοκαλοπαραγωγούς του Νομού 'Αρτας κ.λπ.
Κύριοι συνάδελφοι, πριν εισέλθουμε στη συζήτηση των Επικαίρων Ερωτήσεων θα ήθελα να σας ενημερώσω και να ζητήσω την έγκρισή σας για το εξής: Η Διάσκεψη των Προέδρων αποφάσισε για την προσεχή εβδομάδα την μεν Τρίτη να συζητηθεί ο κοινωνικός προϋπολογισμός, τη δε Τετάρτη ο Κανονισμός της Βουλής. Θα αρχίσουμε τη συζήτηση το πρωί και θα χρειαστεί ίσως εμβόλιμη συνεδρίαση την Τετάρτη το απόγευμα. Παρακαλώ για την έγκρισή σας. 
ΟΛΟΙ ΟΙ ΒΟΥΛΕΥΤΈΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα εγκρίνει. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 191/28.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κοτσώνη προς τον Υπουργό Περιβάλλοντος, Χωροταξίας και Δημοσίων ΄Εργων, σχετικώς με τη λήψη των απαραίτητων μέτρων, για την προστασία, από τη διάβρωση των ακτών του Κορινθιακού Κόλπου. 
Η επίκαιρη ερώτηση του κ. Κοτσώνη έχει ως εξής:
"Η καταστροφική διάβρωση των Πελοποννησιακών ακτών του Κορινθιακού Κόλπου από τη θάλασσα, φαινόμενο που άρχισε πριν από δεκαετίες, πρέπει να προβληματίσει σοβαρά την Κυβέρνηση και ειδικότερα το Υπουργείο Περιβάλλοντος, Χωροταξίας και Δημοσίων Έργων.
Η παραλία Δερβενίου, Ξυλοκάστρου, Κιάτου, Βόχας, έχει υποστεί ανεπανόρθωτες ζημιές, ενώ μόλις φέτος στο Μελίσσι Κορινθίας κινδύνεψαν σπίτια να καταστραφούν λόγω υποχωρήσεως της παραλίας από τη διάβρωση της θάλασσας.
Μέχρι σήμερα έχουν γίνει μεμονωμένες και αποσπασματικές ενέργειες προστασίας της παραλίας, πολλές από τις οποίες είχαν πειραματικό χαρακτήρα. Δυστυχώς τα αποτελέσματα ήταν πενιχρά και η ανησυχία μας έχει μετατραπεί σε αγωνία.
Ερωτάται η Υπουργός ΠΕΧΩΔΕ:
Πρόκειται το Υπουργείο να αναλάβει πρωτοβουλία συνολικής λύσης του προβλήματος της καταστροφής της παραλίας της Πελοποννήσου στον Κορινθιακό Κόλπο, ύστερα από ουσιαστική επιστημονική μελέτη, αντιμετωπίζοντάς το σαν πρόβλημα εθνικής σημασίας;"
Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Ιωάννης Τσακλίδης. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε και κύριοι συνάδελφοι, το θέμα το οποίο τίθεται από τον αγαπητό συνάδελφο κ. Κοτσώνη είναι υπαρκτό και μείζον. Πράγματι υπάρχει διάβρωση των ακτών της Πελοποννήσου, ιδιαίτερα στη βόρεια πλευρά του Κορινθιακού. Οι ειδικοί λένε ότι ίσως οφείλεται στην ύπαρξη σεισμοτεκτονικών ρηγμάτων ή στην παρέμβαση του ανθρώπινου παράγοντα στο φυσικό και δομημένο παράκτιο περιβάλλον. Ίσως είναι συνδυασμός και άλλων παραγόντων.
Έχει γίνει μία προμελέτη από το Εθνικό Μετσόβιο Πολυτεχνείο πριν από μερικά χρόνια, που προτείνει τη δημιουργία κυματοθραυστών παράλληλων με την ακτογραμμή. Βεβαίως πρέπει να έχουμε οριστική μελέτη. Δυστυχώς δεν προχώρησε ακόμη. Οι τεχνικές υπηρεσίες της Κορίνθου και οι υπηρεσίες του Υπουργείου θεωρούν ως μία προσωρινή προστατευτική λύση τη ρήψη λιθορυπών ή την τοποθέτηση ογκολίθων, ώστε να προστατεύσουμε τις ακτές όσο μπορούμε προσωρινά και να μην επεκταθεί το φαινόμενο.
Πρέπει βεβαίως να γίνει μια οριστική μελέτη, η οποία θα αντιμετωπίζει συνολικά το πρόβλημα. Είμαστε σε συνεννόηση με την περιφέρεια Πελοποννήσου, προτείναμε και από ό,τι πληροφορούμαι το αποδέχθηκε η περιφέρεια -αρχές Δεκεμβρίου θα υπάρξει συνεδρίαση του Περιφερειακού Συμβουλίου- και έτσι από ότι φαίνεται θα ενταχθεί το έργο στο Π.Ε.Π. Πελοποννήσου με ένα ποσό κατ' αρχήν 300 εκατομμυρίων, ώστε να έχουμε οριστική μελέτη και να γνωρίζουμε πώς πρέπει να αντιμετωπίσουμε συνολικά το πρόβλημα.
Από πού θα γίνει η χρηματοδότηση θα το δούμε σε συνεργασία με την περιφέρεια. Υπάρχει και το επιχειρησιακό πρόγραμμα για το περιβάλλον, το οποίο θεωρεί επιλέξιμα τέτοια έργα και τέτοιες παρεμβάσεις. 
Κύριε συνάδελφε, και εμείς το θεωρούμε ένα μείζον θέμα. Είναι θέμα προτεραιότητας και νομίζω ότι μπαίνει σε μία διαδικασία οριστικής επίλυσης. Θα το παρακολουθούμε και θα συνδράμουμε όσο μπορούμε στη χρηματοδότηση συνολικά του έργου.
ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Θεόδωρος Κοτσώνης.
ΘΕΟΔΩΡΟΣ ΚΟΤΣΩΝΗΣ: Κύριε Πρόεδρε, την προηγούμενη εβδομάδα συζητήσαμε και ψηφίσαμε το νόμο για την προστασία του αιγιαλού. Ο νόμος αυτός ελπίζω να είναι χρήσιμος για όλες τις παραλίες και τους αιγιαλούς της Ελλάδος, όμως θα είναι άχρηστος τελικά για την παραλία της Πελοποννήσου στον Κορινθιακό Κόλπο, γιατί μετά από λίγα χρόνια φοβάμαι ότι δεν θα υπάρχει παραλία. 
Αυτό το φαινόμενο είναι φαινόμενο δεκαετιών. Εάν προσπαθήσουμε να αναζητήσουμε ευθύνες θα πρέπει να αναφερθούμε σε όλους τους Υπουργούς Δημοσίων Έργων, ΠΕΧΩΔΕ κλπ. και σε όλες τις κυβερνήσεις που πέρασαν, γιατί εγώ θυμάμαι μικρό παιδί, στη δεκαετία του '50 ότι κολυμπούσα και έπαιζα με τους φίλους μου σε παραλίες που είχαν πλάτος δώδεκα μέτρων και ήταν καλυμμένες από άμμο. Οι παραλίες αυτές σήμερα δεν υπάρχουν. Υπάρχουν κρηπιδότοιχοι στο τέρμα, που προσπαθούν να σώσουν τους δρόμους, τις πλατείες, τις εκκλησίες και τα σπίτια από το κύμα.
Τι φταίει; Δεν μπορώ να σας απαντήσω. Το μόνο που έχω να σας πω είναι το εξής: Οι αρχαίοι Κορίνθιοι είχαν κάνει στον Κορινθιακό κόμπο το λιμάνι του Λεχαίου, το οποίο το είχαν σκάψει μέσα στο έδαφος. Δεν είχαν βάλει προβόλους στην παραλία. Εμείς, οι έξυπνοι Νεοέλληνες, φτιάξαμε σειρά προβόλων στην παραλία και βλέπουμε δίπλα ακριβώς το κύμα να έχει "καταφάει" τη ξηρά. 
Εκ των πραγμάτων χρειάζεται μία πάρα πολύ σοβαρή μελέτη. Καλά είναι τα 300 εκατομμύρια τα οποία αποφασίσατε να διαθέσετε για να γίνει αυτή η μελέτη, όμως πρέπει να τρέξουμε. Είναι πολύτιμη η παραλία μας. Κινδυνεύουν τα σπίτια, κινδυνεύουν οι εκκλησίες μας, κινδυνεύει η καλλιεργήσιμη γη μας.
Τόσα χρόνια βλέπουμε μόνον περιστασιακές ενέργειες που όχι μόνο δεν επιλύουν το πρόβλημα, αλλά ταυτόχρονα δημιουργούν προβλήματα και στις διπλανές κοινότητες. Σας παρακαλώ, κύριε Υπουργέ, να δείτε το θέμα όχι σαν ένα απλό έργο, αλλά σαν ένα έργο εθνικής σημασίας εξαιρετικά επείγον, για την επίλυση του οποίου δεν θα πρέπει να φεισθή ούτε κόπων ούτε εξόδων η Κυβέρνηση. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Συμφωνώ με τον κύριο συνάδελφο ότι πρόκειται για ένα θέμα προτεραιότητος. Είναι δικαιολογημένη η αγωνία του και το ενδιαφέρον του. Απ' αυτήν τη θέση σας βεβαιώνω, κύριε συνάδελφε, ότι προσπαθούμε να αντιμετωπίσουμε το πρόβλημα ριζικά με πλήρη μελέτη. Όσον αφορά τη διάθεση πιστώσεων θεωρείται σαν πρώτης προτεραιότητας θέμα προς αντιμετώπιση. 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 189/28.11.2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με την καθυστέρηση καταβολής των επιδοτήσεων στους ελαιοπαραγωγούς κλπ.
Η επίκαιρη ερώτηση του κ. Μπασιάκου έχει ως εξής:
"Οργή και αγανάκτηση έχει καταλάβει τους ελαιοπαραγωγούς λόγω καθυστερήσεων στην καταβολή των επιδοτήσεών τους, αυθαίρετης περικοπής των επιδοτήσεων και παράνομων παρακρατήσεων.
Συγκεκριμένα:
Παρατηρήθηκε μεγάλη καθυστέρηση στην έκδοση της κοινής υπουργικής απόφασης για τον καθορισμό κριτηρίων για τον προσδιορισμό των αποδεκτών προς ενίσχυση περσινού ελαιολάδου και έτσι οι Νομαρχιακές Αυτοδιοικήσεις αδυνατούν να αντεπεξέλθουν στις ασφυκτικές προθεσμίες της εγκυκλίου του ΟΠΕΚΕΠΕ, ώστε να ολοκληρωθεί η καταβολή στο τέλος του χρόνου.
Επιβάλλονται σε πολλούς νομούς της χώρας αυθαίρετες περικοπές, λόγω υπέρβασης του πολύ χαμηλού ορίου εθνικής παραγωγής (τετρακόσιοι είκοσι χιλιάδες τόνοι) που απεδέχθη η Κυβέρνηση.
Επιβάλλονται εκβιαστικά στους ελαιοπαραγωγούς παράνομες παρακρατήσεις υπέρ ΕΛΓΑ και της Ελαιουργικής κατά παράβαση των κοινοτικών ρυθμίσεων με την απειλή του παγώματος της καταβολής των επιδοτήσεων, παρά την κυβερνητική δέσμευση για κατάργηση των παρακρατήσεων.
Οι αγρότες εύλογα αντιδρούν και διαμαρτύρονται γιατί μειώνεται ακόμη περισσότερο το εισόδημά τους.
Κατόπιν αυτών ερωτάται ο κύριος Υπουργός:
Γιατί υπάρχουν καθυστερήσεις, περικοπές και παρακρατήσεις;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όσον αφορά το πρώτο ερώτημα του κυρίου συναδέλφου, γιατί παρατηρήθηκε μεγάλη καθυστέρηση για την έκδοση της Κ.Υ.Α., πρέπει να πω ότι κατ' αρχήν έγινε μία μεγάλη προσπάθεια να υπάρξει συμφωνία όλων των εμπλεκομένων στο λάδι και ιδιαίτερα των ομάδων παραγωγών, αλλά και των Νομαρχιακών Αυτοδιοικήσεων. Απόδειξη αυτού είναι ότι ήδη έχουν αρχίσει οι καταβολές πληρωμών στις ομάδες παραγωγών Αγρινίου, Αστακού, Αιγιαλείας. Επίσης, είναι έτοιμες προς πληρωμή οι ομάδες παραγωγών Ολυμπίας, Ηλείας, Πάτρας, Θηβών, Αταλάντης, Ηρακλείου, Πεζών, Μονοφατσίου, Μαραβέλου. Εκτιμούμε ότι υπάρχει μια καλύτερη ροή. Αυτό απαντά στο ερώτημα πότε βγήκε η κοινή υπουργική απόφαση. Ήταν μία συμφωνία μετά από πολυήμερες διαδικασίες. 
Λέτε ότι σε πολλούς νομούς επιβάλλονται αυθαίρετες περικοπές. Δεν υπάρχει καμία περικοπή στο λάδι. Δεν πρόκειται κατ' αρχήν για την επιδότηση. Πρόκειται για προκαταβολή της επιδότησης η οποία γίνεται με δύο τρόπους. Κατ' αρχήν υπάρχουν τριάντα τρεις νομοί που δεν έχουν κανένα πρόβλημα. Υπάρχουν δεκαέξι νομοί όπου κάποιες ποσότητες, για τις οποίες έχουν κάνει αίτηση οι παραγωγοί, είναι πάνω από τις ελαιοκομικές ζώνες. Όσοι παραγωγοί έχουν ποσότητες ίσες με αυτές των ελαιοκομικών ζωνών πηγαίνουν και αυτόματα παίρνουν την προκαταβολή. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Όσοι παραγωγοί έχουν ποσότητες πάνω από την ελαιοκομική ζώνη, αν αποδέχονται την ελαιοκομική ζώνη, η οποία είναι αποτέλεσμα της Νομαρχιακής Αυτοδιοίκησης, της Διεύθυνσης Γεωργίας με εκπρόσωπο των αγροτών και του Οργανισμού Ελαιολάδου, κάνουν μια αίτηση ότι αποδέχονται τη ζώνη. Εάν δεν την αποδέχονται, μπορούν να κάνουν ένσταση με τα δικαιολογητικά τους για να πάρουν τα χρήματά τους.
Δεν υπάρχει περιθώριο όπου σταματάει η διαδικασία τα Χριστούγεννα. Ο δικός μας στόχος και τον έχουμε δώσει αυτό το στόχο και στις ομάδες παραγωγών και στις Νομαρχιακές Αυτοδιοικήσεις, είναι να μπορέσουν οι παραγωγοί να πάρουν τα χρήματα μέχρι 16 Δεκεμβρίου πριν από τις γιορτές. 
Επίσης, θα ήθελα να πω ότι υπάρχει μία αντίσταση σε ορισμένες περιοχές. Και το μόνο που γίνεται είναι να βλαφτεί το εισόδημα των παραγωγών λαδιού. Θα έπρεπε να είχαμε διευκολύνει όλη τη διαδικασία, ώστε να έχουν οι παραγωγοί τα χρήματα στα χέρια τους για να μην πέσουν θύματα των όποιων πιέσεων της τιμής του λαδιού προς τα κάτω. 
ΕΥΑΓΓΕΛΟΣ ΜΠΑΣΙΑΚΟΣ: Για τις παρακρατήσεις δεν μας είπατε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει να πω ότι στην προκαταβολή δεν γίνεται καμία παρακράτηση. Το 100% κατατίθεται σε λογαριασμό του παραγωγού. Από φέτος όλα τα χρήματα πηγαίνουν σε όλους τους παραγωγούς. 'Εχουν ανοιχτεί λογαριασμοί και κατατίθενται στο λογαριασμό του παραγωγού χωρίς καμία παρακράτηση. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι γιατί ο Υφυπουργός είναι εκτός πραγματικότητας, είναι εκτός τόπου και χρόνου. Δεν είναι σωστά αυτά που μας είπε. Καμία συμφωνία δεν έχει υπάρξει για την καθυστέρηση κατ' αρχήν επί ένα ολόκληρο χρόνο της έκδοσης της αποφάσεως. Ένα ολόκληρο χρόνο για το περσινό λάδι και θα δίνεται η προκαταβολή ένα χρόνο μετά, όταν προβλέπεται δυνατότητα καταβολής των επιδοτήσεων και έχετε υποχρέωση να την τηρήσετε από τις 15 Οκτωβρίου; Είναι σοβαρά αυτά πού μας λέει ο κύριος Υφυπουργός στην Αίθουσα;
Δεύτερον για τις περικοπές. Και βεβαίως υπάρχουν περικοπές και βεβαίως σε ορισμένες περιοχές με βάση τα απαράδεκτα κριτήρια ζωνών τα οποία έχουν καθιερωθεί και τα οποία είναι άδικα όπως όλοι οι συνάδελφοι διακηρύσσουμε εδώ στη Βουλή με την ευκαιρία και άλλων ερωτήσεων επιβάλλονται περικοπές άδικες, αυθαίρετες, ακριβώς γιατί δεν καταφέρατε να εξασφαλίσετε υψηλό πλαφόν παραγωγής -ο κ. Ανωμερίτης ευθύνεται γι' αυτό όπως είναι γνωστό- και περιοριστήκατε στους τετρακόσιους είκοσι χιλιάδες τόνους, όταν είναι γνωστό ότι η Ισπανία με τον Πρωθυπουργό της που παρενέβη ακόμη και την τελευταία στιγμή και δεν πανηγύριζε πολύ προτού ολοκληρωθούν οι διαπραγματεύσεις όπως κάνετε συστηματικά εσείς και με το βαμβάκι και με το λάδι και με τον καπνό και με όλα τα προϊόντα, εξασφάλισε αύξηση της εθνικής επιχορηγούμενης παραγωγής για τους εκατόν σαράντα χιλιάδες πρόσθετους τόνους. Εσείς περιορίσατε πολύ την παραγωγή θριαμβολογήσατε ότι είναι επαρκής η ποσότητα που καλύπτεται και φθάσαμε στο σημερινό αδιέξοδο. 
΄Οσον αφορά δε τις παρακρατήσεις που αρνείστε να μας πείτε αγνοείτε ότι υπάρχει εκβιαστικό δίλημμα στους αγρότες να υποβάλουν μαζί με τα άλλα δικαιολογητικά και μία εντολή εξουσιοδότηση -το έντυπο έχει δημοσιοποιηθεί και στον Τύπο- όπου εξουσιοδοτείται ο αρμόδιος φορέας να παρακρατεί και υπέρ του ΕΛΓΑ και υπέρ της Ελαιουργικής που δεν αποδίδει τίποτα. Και το πρόβλημα είναι ότι αν δεν τηρήσουν αυτήν τη διαδικασία τους εκβιάζουν ότι θα παγώσουν τις επιδοτήσεις. Αυτή είναι η πραγματικότητα. Μην είστε εκτός τόπου και χρόνου. Είστε ανίκανοι είστε αποτυχημένοι, μην μας παραπληροφορείτε κιόλας εδώ μέσα με τα θέματα του ελαιολάδου.
Υπάρχουν κινητοποιήσεις σε όλη την Ελλάδα, κύριε Πρόεδρε, και η Κυβέρνηση αγνοεί την πραγματικότητα. Και στη Μεσσηνία υπάρχουν προβλήματα και στην Κρήτη υπάρχουν προβλήματα και στη Λέσβο υπάρχουν προβλήματα αλλά δυστυχώς όσο και να φωνάζουν οι αγρότες εσείς ζείτε στον κόσμο σας. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για να δευτερολογήσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι δεν δικαιούται ο κ. Μπασιάκος όχι για να ομιλεί αλλά δεν δικαιούται να έχει τέτοια άγνοια όταν ξέρει ο ίδιος τους κανονισμούς της Ευρωπαϊκής 'Ενωσης. Θήτευσε Υφυπουργός Γεωργίας. Η έναρξη των προκαταβολών και των επιδοτήσεων είναι στις 16 Οκτωβρίου. Το ότι είναι τα χρήματα και υπολογίζονται στην περσινή χρονιά δεν σημαίνει ότι μπορεί να τα δώσει γρηγορότερα. Από 16 Οκτωβρίου, λοιπόν, ξεκινάει η διαδικασία πληρωμών. 'Όταν σήμερα ανακοίνωσα ότι ήδη πληρώνονται -και φαντάζομαι κύριε Μπασιάκο, ότι ο Νομάρχης Αιτωλοακαρνανίας είναι του δικού σας κόμματος- ...
ΕΥΑΓΓΕΛΟΣ ΜΠΑΣΙΑΚΟΣ: Μην τα μπλέκετε. Θα καταβληθούν όλες μέχρι τέλος του χρόνου;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπασιάκο!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ΄Εχει ξεκινήσει, λοιπόν, η πληρωμή. Δεν είναι νομός που είναι σύμφωνος με τις ζώνες, δηλαδή, αυτό που λέμε πράσινος νομός με την έννοια ότι δεν έχει ποσότητα πάνω από την ελαιοκομική ζώνη είναι νομός που και εκεί έχει πρόβλημα. ΄Οποιος παραγωγός θελήσει να κάνει την ένστασή του η ομάδα παραγωγών έχει υποχρέωση να φέρει τα δικαιολογητικά, καθώς και η Νομαρχιακή Αυτοδιοίκηση να ελέγξει όπως οφείλει το Υπουργείο Γεωργίας μέσω του Οργανισμού πληρωμών, χρειάζεται μόνο δύο μέρες. ΄Οποιος φάκελος έρθει στο Υπουργείο χρειάζεται δύο μέρες για να δώσει εντολή πληρωμής στους λογαριασμούς. 
΄Εχει γίνει η προεργασία, λοιπόν, όλο αυτό τον προηγούμενο χρόνο για να εκδοθεί η κοινή υπουργική απόφαση. ΄Ηταν μια προεργασία να ετοιμασθούν οι λογαριασμοί του παραγωγού, να μην γίνονται παρακρατήσεις, να είναι γρήγορη η πληρωμή.
Θα πω ότι για πρώτη φορά στα χρονικά πληρώνεται προκαταβολή λαδιού τέτοια εποχή. Και εγώ θα έλεγα ότι υπάρχουν και πολλές αδυναμίες. Nα βελτιώσουμε, λοιπόν, τις αδυναμίες, να μην καταγγέλλουμε. 
ΕΥΑΓΓΕΛΟΣ ΜΠΑΣΙΑΚΟΣ: Όχι για πρώτη φορά. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Και επίσης, επειδή συμβαίνει να έχουμε πρόβλημα σε δύο μεγάλους βασικούς Νομούς στη Μεσσηνία και στη Λακωνία, θα πρέπει να σας πω, ότι εκεί γίνεται και το μεγάλο εμπόριο του λαδιού. Όσο, λοιπόν, καθυστερούν τους παραγωγούς να πάρουν τα λεφτά τους, τόσο βοηθούν το εμπόριο να κατεβάζει τις τιμές. Διαλέξτε, λοιπόν, τι πολιτική θέλετε να ακολουθήσετε. Όταν, λοιπόν, ακολουθούνται τακτικές κωλυσιεργίας από τη Νομαρχιακή Αυτοδιοίκηση, από τις ομάδες παραγωγών, το θύμα είναι ο παραγωγός και η τιμή του ελαιοπαραγωγού. Όποιος παραγωγός έχει καταθέσει την αίτησή του, όταν έλθει ο φάκελός του στο Υπουργείο, σε δύο μέρες πληρώνεται. Ας αναλάβει ο καθένας τις ευθύνες του.
ΠΡΟΕΔΡΕΥΩΝ (Παναγιώτης Σγουρίδης): Η τρίτη με αριθμό 194/28-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για την αντιμετώπιση των λειτουργικών προβλημάτων των Τεχνικών Επαγγελματικών Εκπαιδευτηρίων (ΤΕΕ), διαγράφεται λόγω κωλύματος του Υπουργού. 
Εισερχόμαστε στις επίκαιρες ερωτήσεις δεύτερου κύκλου 
Πρώτη είναι η με αριθμό 199/28-11-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με τις διαδικασίες για την καταβολή της επιδότησης του ελαιόλαδου, εσοδείας 2000-2001.
Η επίκαιρη ερώτηση, ταυτόσημη με του κ. Μπασιάκου, αλλά θα την αναπτύξει μόνος του ο κ. Γιαννακόπουλος, είναι η ακόλουθη:
"Κύριε Υπουργέ, η υπ' αριθμ. 408461/9-11-2001 απόφασή σας καθορίζει τα κριτήρια σύμφωνα με τα οποία θα επιδοτηθούν οι παραγωγοί ελαιολάδου της περιόδου 2000-2001. Η τεκμαρτή μείωση για το Νομό Μεσσηνίας ανέρχεται στο 10,1%, αλλά συγχρόνως ο κάθε παραγωγός υποχρεούται να υπογράψει και υπεύθυνη δήλωση του ν.1599/86 ως προϋπόθεση για να του καταβληθεί σύντομα η επιδότηση, διαφορετικά η καταβολή της θα γίνει στο απώτερο και αβέβαιο μέλλον. 
Η άνω απόφαση έχει προκαλέσει μεγάλη αναστάτωση στους ελαιοπαραγωγούς, αφού εκτός των άλλων ατελειών της, επιβραβεύει τους "πανωγραψίες" και θεωρεί σχεδόν όλους τους παραγωγούς ασυμβίβαστους. 
Επειδή η εφαρμογή της απόφασης αυτής εμπεριέχει σοβαρές και ποικίλες αδικίες εις βάρος των παραγωγών,
Επειδή θα ήταν δικαιότερο και προτιμότερο αντί των προβλεπομένων στην άνω απόφαση σε ό,τι αφορά τους "ασυμβίβαστους" να καταβάλλεται αμέσως, χωρίς υποβολή υπεύθυνης δήλωσης από τον παραγωγό, το ποσό της επιδότησης για την αιτηθείσα ποσότητα, μειωμένο κατά το πόσον της τεκμαρτής υπέρβασης, δηλαδή για τη Μεσσηνία να καταβάλλεται το 89,9% και παράλληλα να συνεχίζεται η προβλεπόμενη από την εγκύκλιο διαδικασία των ενστάσεων, 
Επειδή η εφαρμογή της άνω απόφασης, ως έχει, δημιουργεί τεράστιο ηθικό, κοινωνικό και οικονομικό πρόβλημα στους ελαιοπαραγωγούς της Μεσσηνίας, αλλά και των άλλων νομών της χώρας,
Για τους λόγους αυτούς ερωτάται ο κύριος Υπουργός. 
Σε ποιες ενέργειες πρόκειται να προβεί η Κυβέρνηση για την επίλυση του παραπάνω μείζονος ζητήματος και εάν προτίθεται να αποδεχθεί την προτεινόμενη λύση ή να εφαρμόσει άλλο λυσιτελή και δίκαιο τρόπο για την επιδότηση του ελαιολάδου".
Θα απαντήσει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Με αφορμή την ερώτηση του κυρίου συναδέλφου θα ήθελα μέσω της Βουλής να απαντήσω τι θα πρέπει να κάνει ο παραγωγός για να πάρει την ενίσχυση του ελαιολάδου, γιατί θεωρώ πράγματι ότι υπάρχει μία σύγχυση και ίσως να έχουμε μία αδυναμία επικοινωνίας, γιατί δεν πρόκειται για λίγους παραγωγούς, πρόκειται για επτακόσιες χιλιάδες δικαιούχους επιδοτήσεων ελαιολάδου. 
Ο παραγωγός, λοιπόν, πηγαίνει στην ομάδα παραγωγών της περιοχής του και κάνει αίτηση για να πάρει την επιδότηση. Εφόσον η παραγωγή του είναι στα όρια της ζώνης χαμηλότερη από τη ζώνη της περιοχής ή στα όρια της ζώνης, αυτόματα και χωρίς καμιά καθυστέρηση με την προώθηση των ενεργειών του από την ομάδα παραγωγών και τη Νομαρχιακή Αυτοδιοίκηση Διεύθυνση Γεωργίας, προωθείται ο φάκελος στον ΟΠΕΚΕΠΕ, στον καινούριο οργανισμό πληρωμών και εντός -το επαναλαμβάνω- διημέρου παίρνει την ενίσχυσή του στο λογαριασμό του. Αυτόματη διαδικασία. Δίνει εντολή ότι ο φάκελος είναι εντάξει, δεν ξαναγυρνάει σε καταστάσεις για να πληρωθεί ο παραγωγός. Αυτόματα μέσω της τράπεζας κατατίθενται τα χρήματα στο λογαριασμό του, ακόμη και όταν ο παραγωγός έχει ποσότητα που είναι πάνω από τη ζώνη της περιοχής του, αλλά αποδέχεται τα όρια παραγωγής της ζώνης.
Και τα όρια παραγωγής της ζώνης τεκμηρίωσε η Νομαρχιακή Αυτοδιοίκηση και η ομάδα παραγωγών με έναν εκπρόσωπο. Υπάρχει δηλαδή μία επιτροπή, όπου συμμετέχει η Νομαρχιακή Αυτοδιοίκηση, ο Οργανισμός Ελαιολάδου και ένας εκπρόσωπος των παραγωγών. 
Χωρίς καμία καθυστέρηση και με την ίδια διαδικασία παίρνει τα χρήματά του, δηλαδή πηγαίνει στην πρώτη κατηγορία. Είναι αυτός που αποδέχεται τη ζώνη, όπως έχει διαμορφωθεί. Στις περισσότερες περιπτώσεις να σημειωθεί ότι η τελική εγκριθείσα ανά νομό με το συντελεστή εξομάλυνσης είναι πάνω από τα όρια της ζώνης. Δηλαδή μπορεί να έχουμε τη ζώνη, επειδή όμως έχουμε συντελεστή εξομάλυνσης, σε πολλές περιπτώσεις η εφαρμογή του πηγαίνει την εγκριθείσα ποσότητα και πάνω από τη ζώνη.
Επομένως, ο μικρός παραγωγός δεν έχει να φοβηθεί τίποτα, δεν έχει δηλαδή κανένα πρόβλημα. Πηγαίνει στην πρώτη κατηγορία. Εφόσον ο παραγωγός έχει ποσότητα μεγαλύτερη των ζωνών, δηλαδή της ελαιοκομικής ζώνης και δεν αποδέχεται αυτήν τη διαδικασία, κάνει ένσταση προσκομίζοντας όλα τα απαραίτητα δικαιολογητικά και παραστατικά που τεκμηριώνουν την παραγωγή και με την εξέταση της ένστασης, που άμεσα ξεκινάει η διαδικασία της ένστασης, παίρνει και αυτός τα χρήματά του. 
Το Υπουργείο Γεωργίας δεν κόβει -δεν έχει δικαίωμα άλλωστε να κόψει και δεν δικαιούται να το κάνει αυτό- ούτε ένα κιλό ελαιολάδου από τον παραγωγό. Αρκεί αυτοί που ανήκουν στην τρίτη κατηγορία, δηλαδή στην κατηγορία των ενστάσεων να τεκμηριώσουν την παραγωγή τους. 
Το Υπουργείο Γεωργίας υποχρεούται να ζητά αποδείξεις, δικαιολογητικά. Δεν μπορεί δηλαδή να δώσει την επιδότηση και να πει "πάρε την επιδότηση" χωρίς να έχει δικαιολογητικά για κάθε οικονομικό πόρο που πληρώνει για οποιονδήποτε.
Άρα, λοιπόν, πού υπάρχει αυτή η μεγάλη σύγχυση και βάζουμε τον παραγωγό να κάνει δήλωση ότι είναι πανωγραψίας, που θυμίζει άλλες εποχές και οτιδήποτε άλλο; Είναι μια απλή διάφανη διαδικασία, που στον παραγωγό δίνεται η δυνατότητα να επιλέξει τρεις ακριβώς κατηγορίες. Το 80% των παραγωγών δεν έχει κανένα πρόβλημα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.)
Θα έπρεπε να πω στον αγαπητό κύριο συνάδελφο ότι ίσως η Μεσσηνία να έχει το μεγαλύτερο πρόβλημα, γιατί είναι πάρα πολλοί οι παραγωγοί. Μάλλον θα έλεγα ότι είναι πάρα πολλοί οι δικαιούχοι, γιατί δεν είναι μόνο οι παραγωγοί, γιατί δικαιούχοι μπορεί να είναι στην Αθήνα, μπορεί να είναι στην Αυστραλία, μπορεί να είναι οπουδήποτε αλλού, αλλά και αυτός είναι δικαιούχος των ενστάσεων από τη στιγμή που έχει ελιές. Και εγώ που είμαι εδώ, μπορεί να έχω ...
ΠΡΟΕΔΡΕΥΩΝ (Παναγιώτης Σγουρίδης): Συνεχίστε στη δευτερολογία σας, κύριε Υπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γι' αυτό, λοιπόν, υπάρχει πράγματι ένα αντικειμενικό πρόβλημα στη Μεσσηνία. Κοιτάμε να δούμε τι ακριβώς γίνεται.
Πρέπει όμως, αγαπητέ κύριε συνάδελφε, και η ομάδα παραγωγών της Μεσσηνίας και ο Νομάρχης της Μεσσηνίας και η Νομαρχιακή Αυτοδιοίκηση να βοηθήσουν προς την κατεύθυνση αυτή. Στη Μεσσηνία...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, συνεχίστε στη δευτερολογία σας. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κρατήστε το χρόνο από τη δευτερολογία μου, κύριε Πρόεδρε.
Στη Μεσσηνία ουσιαστικά διαμορφώνονται οι εμπορικές τιμές του ελαιολάδου. Αν ο παραγωγός δεν έχει λεφτά, τότε θα πέσει θύμα των πιέσεων από οπουδήποτε για να ρίξει τις τιμές του λαδιού. Γι' αυτό, λοιπόν, ας συνεργαστούμε όλοι προς την κατεύθυνση αυτή, για να μην υπάρχει κανένα εμπόδιο για τον παραγωγό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννακόπουλος έχει το λόγο για δύο λεπτά για να αναπτύξει την ερώτησή του.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, σέβομαι τις γνώσεις σας στον αγροτικό τομέα. Έχω όμως την εντύπωση ότι δεν απαντήσατε στην ερώτησή μου.
Πρώτον πρέπει να βρείτε τρόπο και όταν λέω να βρείτε, εννοώ να βρει η Κυβέρνηση με τη Νομαρχιακή Αυτοδιοίκηση. Δεν ξέρω τι θα κάνετε, αλλά από 16 Οκτωβρίου πρέπει να πληρώνονται οι επιδοτήσεις, γιατί όταν καθυστερούν οι επιδοτήσεις, ο αγρότης αναγκάζεται και γίνεται θύμα και έρμαιο των εμπόρων και πέφτουν οι τιμές. Αυτό θα πρέπει να το βρείτε εσείς. 
Δεύτερον η Κυβέρνηση και ο κάθε διοικών θα πρέπει να ακούει, κύριε Υπουργέ. Και εγώ ξέρω καλά ελληνικά, όπως ξέρετε και εσείς. Εγώ τι σας ρωτάω; Στο 100% του ποσοστού που έχω, με βγάζεις υπερβατικό για τη Μεσσηνία κατά 10,1. Για να πληρωθώ, εφόσον είμαι πάνω από τη ζώνη, μου λες να υπογράψω και μία υπεύθυνη δήλωση ότι πανώγραψα, έκλεψα κλπ. Και αυτά που λέτε δεν είναι ακριβή. Αν, λοιπόν, εγώ δεν κάνω αυτήν την υπεύθυνη δήλωση που είναι μειωτική, θα πληρωθώ στο αβέβαιο και απώτερο μέλλον. Λέτε ότι με τον τρόπο αυτό χτυπάτε τους πανωγραψίες.
Θα σας πω ένα απλό παράδειγμα. Στη Μεσσηνία π.χ. υπάρχουν τρεις παραγωγοί που έχουν εκατό δέντρα ελιές στην ίδια ζώνη της ίδιας ηλικίας και της ίδιας αποδοτικότητας. Ο ένας παραγωγός δηλώνει τριακόσια ενενήντα εννέα κιλά. Πληρώνεται για όλα αμέσως. Ο άλλος παραγωγός δηλώνει δύο κιλά παραπάνω, τετρακόσια ένα. Σύμφωνα με την απόφασή σας, του κόβετε 10%. Επιδοτείται για 360. Ο τρίτος παραγωγός δηλώνει με τα ίδια δέντρα, στην ίδια ζώνη πάντα, χίλια κιλά. Του κόβετε εκατό κιλά και επιδοτείται για εννιακόσια.
Δηλαδή, επιδοτείται δυόμισι φορές παραπάνω από ό,τι ο σωστός παραγωγός που δεν έγραψε παραπάνω. Τα επιχειρήματά σας δεν με πείθουν. Όμως τα δικά μου έχουν λογική, κύριε Υπουργέ. Και δεν μπορώ να καταλάβω ένα θέμα: Πού μειώνεται η Κυβέρνηση και πού είναι η αδικία να πει: "έχουμε ένα ποσοστό 100%. Στο 90 είναι συμβατός ο παραγωγός. Να σε πληρώσω για το 90". Και για το υπόλοιπο, αν κάνω ένσταση, τότε να μου ζητήσεις τη δήλωση. Γιατί αυτός που έχει πανωγράψει, δεν θα έχει το σθένος να κάνει ένσταση. Επομένως θα κατοχυρωθούν εκεί στο υπερβατικό ποσοστό. Όμως, αυτός που δεν πανώγραψε γιατί να το κάνει, κύριε Υπουργέ;
Και να σας πω και κάτι; Ως κεραυνός εν αιθρία ήρθε αυτή η ιστορία. Πέρσι στο Νομό Μεσσηνίας όσοι ήταν κάτω από το διπλάσιο ήταν συμβατοί. Τώρα είναι από το 50% οι ασυμβίβαστοι. Δεν λύνεται έτσι το πρόβλημα, κύριε Υπουργέ, και σας το λέω με την αγάπη και την εκτίμηση που σας έχω. Και δεν μπορώ να διανοηθώ γιατί δεν συμφωνείτε με αυτήν τη δίκαιη και αντικειμενική πρόταση...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γιαννακόπουλε.
Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ κατανοώ την αγωνία του αγαπητού συναδέλφου, καθώς και την αγωνία όλων εκείνων που δεν έχουν καταλάβει.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Το έχουμε καταλάβει απόλυτα, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει, όμως, δικαιολογία. Κατ' αρχήν δεν υπάρχει καμία δυνατότητα κανείς να αφαιρέσει από τον παραγωγό ούτε ένα κιλό. Δεν πρέπει, όμως, να φέρει τα δικαιολογητικά ο παραγωγός; Εμείς δεν ζητάμε τίποτα παραπάνω. Ο παραγωγός να φέρει τα δικαιολογητικά. Τα δικαιολογητικά του παραγωγού τα φέρνει η ομάδα παραγωγών, δηλαδή ο ίδιος ο παραγωγός, οι οργανώσεις του. Όταν, λοιπόν, ο παραγωγός φέρνει τα δικαιολογητικά, τότε δεν έχει να φοβηθεί τίποτα.
Όταν η Νομαρχιακή Αυτοδιοίκηση κάνει τους ελέγχους που είναι υποχρεωμένη να κάνει στο 10%, θα πρέπει να φέρει τα δικαιολογητικά του. Το Υπουργείο Γεωργίας που είναι υπόλογο έναντι της Ευρωπαϊκής Ένωσης και δίνει την επιδότηση, πρέπει να έχει παραστατικό στοιχείο για να πληρώσει. Σαν παραστατικό στοιχείο, λοιπόν, το κράτος έναντι αυτών που αιτούνται την επιδότηση έχει ορίσει τις ελαιοκομικές ζώνες. Αυτή είναι η διαδικασία της προκαταβολής. Αν ο παραγωγός που πληρώνεται αυτήν τη στιγμή την προκαταβολή λόγω της εναρμόνισής του με τη ζώνη- φέρει το φάκελο και συγχρόνως του φέρει και αυτός που έχει κάνει την αίτησή του για ποσότητα παραπάνω από τη ζώνη θα πληρωθεί ακριβώς την ίδια μέρα.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Γιατί να κάνουν υπεύθυνη δήλωση για το συμβατό μέρος;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει συμβατό. Γιατί επιμένετε ότι γίνεται περικοπή; Δεν γίνεται καμία περικοπή.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν είπα για περικοπή. Είπα για την υπεύθυνη δήλωση. Για το συμβατό κομμάτι γιατί να κάνουν υπεύθυνη δήλωση; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει καμία περικοπή. Ο παραγωγός, λοιπόν, που δεν θέλει να κάνει αυτήν τη δήλωση κάνει την ένστασή του και η ομάδα των παραγωγών φέρνει το φάκελο με τη διαδικασία αυτή. Και υπάρχουν δύο δρόμοι για την προκαταβολή. Διαλέγει έναν από τους δύο. Εάν γινόταν διαφορετικά, δεν θα δίναμε τη δυνατότητα στον καλό παραγωγό να κάνει την ένσταση, γιατί είναι σίγουρο ότι πολλές φορές βγάζει και διπλάσια από τη ζώνη. Ένας καλός παραγωγός, λοιπόν, μπορεί να βγάλει διπλάσιο και από τη ζώνη. Δεν μπορώ εγώ να του αφαιρέσω ούτε ένα κιλό. Του δίνω, λοιπόν, τη δυνατότητα να κάνει ένσταση.
Μία δικαιολογία μόνο υπάρχει στη Μεσσηνία, ότι πρέπει να πάρει την επιδότηση, κύριε Γιαννακόπουλε, και αυτός που είναι στην Αυστραλία.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν πήρε κανείς επιδότηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή, λοιπόν, είναι στην Αυστραλία και επειδή είναι στη Γερμανία και επειδή είναι παντού και δεν βρίσκεται αυτήν τη στιγμή εδώ-γιατί είναι και αυτοί που παίρνουν τις επιδοτήσεις...
ΙΩΑΝΝΗΣ ΓΙΑΝΝΑΚΟΠΟΥΛΟΣ: Φέρτε νόμο να την παίρνουν οι πραγματικοί αγρότες.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιαννακόπουλε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει, όμως, να υπάρξει η διαδικασία του παραστατικού στοιχείου. Εμείς δεν αρνούμαστε ούτε το χρόνο ούτε τη διαδικασία. Όταν, λοιπόν, έρθει ο φάκελος με τα δικαιολογητικά, θα πάρει όλη του την ποσότητα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
Εισερχόμαστε στη δεύτερη επίκαιρη ερώτηση με αριθμό 190/28.11.2001 της Βουλευτού της Νέας Δημοκρατίας κας Έλσας Παπαδημητρίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση του έργου για την αποκατάσταση της ποιότητας των υπόγειων υδροφορέων του Νομού Αργολίδας.
Η επίκαιρη ερώτηση της κας Παπαδημητρίου είναι η ακόλουθη:
"Μείζον "αρδευτικό" έργο για το Νομό Αργολίδας και ακόμα μεγαλύτερης σημασίας "περιβαλλοντικό" για την αποκατάσταση της ποιότητας των υπογείων υδροφορέων, ο "Ανάβαλλος" υποστηρίζεται από την Ευρωπαϊκή Επιτροπή ως έργο άμεσης προτεραιότητας και επιλεξιμότητας προς ένταξη στα τομεακά του περιβάλλοντος, αλλά η ελληνική πολιτεία το αναβάλλει συνεχώς ή το συντηρεί (πολιτικά) με ελάχιστους πόρους.
Ο προγραμματισμός για το Γ' Κοινοτικό Πλαίσιο Στήριξης πρέπει σύντομα να τελειώνει και ο "Ανάβαλος" πρέπει να αντιμετωπιστεί ως έργο προς ολοκλήρωση.
Ερωτάται η κυρία Υπουργός:
-Ποια η πρόταση της Δ7 για το έργο;
-Ποια η πρόταση της Περιφέρειας Πελοποννήσου;
-Ποια η άποψη του ΥΠΕΘΟ;"
Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η κυρία συνάδελφος βάζει ένα θέμα, το οποίο είναι γνωστό και ενδιαφέρει και την Κυβέρνηση. Βεβαίως είναι και γνωστό και θεμιτό το ενδιαφέρον και της κας Παπαδημητρίου και τυχαίνει να το γνωρίζω από χρόνια. 
Βεβαίως ως ένα σημείο προχώρησαν κάποια έργα για την αντιμετώπιση του φαινομένου υφαλμύρωσης του υπόγειου υδροφορέα του αργολικού πεδίου. Από το Β' Κοινοτικό Πλαίσιο Στήριξης και από το Ταμείο Συνοχής για τον εμπλουτισμό των υπόγειων υδροφορέων του Νομού Αργολίδος διατέθηκαν 2,5 δισεκατομμύρια, από εθνικούς πόρους 700 εκατομμύρια, από το ΠΕΠ Πελοποννήσου το αρδευτικό έργο στο ΄Ιριον με παροχή από Ανάβαλλο 4,2 δισεκατομμύρια. Και συμφωνώ ότι απομένει να γίνουν και άλλα στο Γ' Κοινοτικό Πλαίσιο Στήριξης. Βεβαίως ο στόχος των έργων είναι η προστασία του υπόγειου υδροφορέα. Σε καμία περίπτωση δεν πρέπει να φανεί ότι αυξάνονται οι αρδευόμενες εκτάσεις. 
Γνωρίζετε, κυρία Παπαδημητρίου, ότι με έλεγχο που έγινε από το Ταμείο Συνοχής δημιουργήθηκαν κάποια μικροπροβλήματα σε ό,τι αφορά τον αμιγή χαρακτήρα του έργου για προστασία του περιβάλλοντος. Αυτό είναι ακόμα δυστυχώς σε εξέλιξη, δεν έχει τελειώσει. Η Διεύθυνση Δ7 της Γενικής Γραμματείας Δημοσίων Έργων του ΥΠΕΧΩΔΕ έστειλε στο Ταμείο Συνοχής την άποψή της σε συνεργασία με την αρμόδια διαχειριστική αρχή του επιχειρησιακού προγράμματος για το περιβάλλον, αίτηση συνδρομής δηλαδή για χρηματοδότηση από το Γ' Κοινοτικό Πλαίσιο Στήριξης. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πόσα; 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν είμαστε σε αυτήν τη φάση. Είμαστε απλώς στη φάση ότι εμείς συμφωνούμε στο να ενταχθεί το έργο στο Ταμείο Συνοχής στα πλαίσια του Γ' Κοινοτικού Πλαισίου Στήριξης. Είμαστε σε αυτήν τη φάση. 
Ως έργο προτεραιότητας για την πρώτη φάση ζητάμε 600 εκατομμύρια που αφορούν μελέτες και τις υπηρεσίες του συμβούλου διαχείρισης. Αυτό δεν σημαίνει βέβαια ότι προσδιορίστηκε το συνολικό ποσό από το Γ' Κοινοτικό Πλαίσιο Στήριξης. Είναι η πρώτη φάση, η οποία πρέπει να προχωρήσει. Όταν προχωρήσει και οριστικοποιηθεί αυτή η φάση αμέσως μετά θα υπάρχει συνδρομή δική μας και της διαχειριστικής αρχής, ώστε να ενταχθεί συνολικά το έργο στο Γ' Κοινοτικό Πλαίσιο Στήριξης. 
Είμαστε σε συνεχή συνεργασία και με το ΥΠΕΘΟ στο οποίο μέχρι αυτήν τη στιγμή βεβαίως δεν έχουν πάει τα θέματα ακόμα εκεί. Απλώς μας διαβεβαίωσε ότι στο επιχειρησιακό πρόγραμμα και το περιβάλλον, στον ενδεικτικό πίνακα "Έργων-Ταμείο Συνοχής 2000-2006" περιλαμβάνεται και το ειδικό έργο "προστασία αργολικού πεδίου". 
Επομένως, κυρία Παπαδημητρίου, νομίζω ότι είμαστε σε ένα καλό δρόμο. Χρειάζεται παρακολούθηση και να ξέρετε ότι και το ενδιαφέρον το δικό μας είναι ανάλογο με το δικό σας. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Παπαδημητρίου, έχετε το λόγο για δύο λεπτά να αναπτύξετε την ερώτησή σας. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, επανακαλοσωρίσατε στο ΥΠΕΧΩΔΕ. Αυτήν τη συζήτηση την κάναμε προ ετών στην προηγούμενη θητεία σας. Και αυτήν τη συζήτηση σε αυτά τα έδρανα την βρίσκετε στα Πρακτικά από το 1948 με ομιλία του πατέρα μου και όλων των άλλων Βουλευτών Αργολίδος στη συνέχεια. 
Θεωρώ, κύριε Πρόεδρε, ότι είναι ντροπή να λαμβάνει Βουλευτής Αργολίδος αυτήν την απάντηση σήμερα. Είναι ντροπή να λέει Εκπρόσωπος της Κυβέρνησης ότι έχει προβλήματα με το Ταμείο Συνοχής και με την Ευρωπαϊκή Επιτροπή. 
Το πρόβλημα της Ευρωπαϊκής Επιτροπής λύθηκε με την επιστολή της 9.2.1995, υπογραφής Ζαν Φρανσουά Φερστρίγκε, τότε διευθυντού του Ταμείου Συνοχής, σήμερα υπευθύνου του περιβάλλοντος, που σας είπε κάντε μια Αρχή Διαχείρισης και εγώ το δέχομαι το έργο ως περιβαλλοντικό. Οι κυβερνήσεις του ΠΑΣΟΚ το έστειλαν στο Υπουργείο Γεωργίας, ως αρδευτικό! 
Εν πάση περιπτώσει, η Δ7 δεν χρειάζεται άλλα χρήματα για μελέτες. Έχει τρεις διαδρόμους, στο γνωστό κτίριο, με μελέτες. Μέχρι και το φράγμα του Ταράνδου έχει κάνει, την 8η φάση! 
Η αλήθεια είναι ότι το ΥΠΕΘΟ προτίθεται να δώσει μόνο 8 δισεκατομμύρια. Κρατήστε τα και κάντε τα και αυτό φύλλο και φτερό. Ο Ανάβαλος χρειάζεται 22 δισεκατομμύρια. Δεν δώσατε τίποτα την τελευταία οκταετία. Τα χρήματα ξεκοκαλίστηκαν για να διορθώσουν τα ρημαγμένα από τις καθυστερήσεις. 
Τα χρήματα της Ευρώπης είναι για έργα υπογραφής 7ης Σεπτέμβρη 1993 η πρόταση είναι ιδιόχειρη και έχει υπογραφή Ν.Δ. Δεν δώσατε χρήματα, κύριε Υπουργέ, ως μηχανικός, που ξέρω ότι είστε καλός μηχανικός, βοηθήστε για να διορθωθούν τα κακώς κείμενα. Παραλίγο να εγκαινιάσει ο Πρωθυπουργός το έργο των Ιρίων που ξενυχτήσαμε για να το ξεκινήσουμε... 
Σας παρακαλώ πάρα πολύ να αντιληφθείτε ότι αυτός ο νομός δεν έχει άλλη δυνατότητα επιβίωσης, Και πέστε μας την αλήθεια. Κύριε Υπουργέ, εδώ γίνεται διάλογος κωφών επί εξήντα χρόνια. Γνωρίζω ότι υποστηρίζετε το έργο εσείς προσωπικά σηκώστε τη φωνή σας προς την κα Παπανδρέου και το Υπουργείο ΠΕΧΩΔΕ και προχωρήστε με το έργο. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εγώ να κατανοήσω την αγανάκτηση της κα Παπαδημητρίου και θα ξεπεράσω τη φράση που είπε ότι είναι ντροπή να ακούγονται τέτοια πράγματα. 
Εγώ, κυρία Παπαδημητρίου, σας λέω πως έχει το θέμα μέχρι στιγμής. Δεν έχει ξεκαθαρίσει πλήρως από το Ταμείο Συνοχής αλλά είναι στην τελευταία φάση και επιπροσθέτως το δικό μας ενδιαφέρον είναι ανάλογο με το δικό σας. Θα το δείτε και στην πράξη ότι το θεωρούμε ένα έργο πρώτης προτεραιότητας. Ξέρω ότι ταλαιπωρούνται για χρόνια αλλά έγιναν κάποια έργα και δεν θέλω να τα μηδενίσω από το Β' Κοινοτικό Πλαίσιο Στήριξης. Βέβαια η εισήγηση των προγραμμάτων έγινε το 1993 και 1994, τότε διαμορφωνόταν το Β' Κοινοτικό Πλαίσιο Στήριξης.
Εν πάση περιπτώσει εγώ μένω στην πρωτολογία μου ότι και εμείς το θεωρούμε έργο σοβαρό το παρακολουθούμε και ελπίζω τα αποτελέσματα να ικανοποιήσουν και εσάς και εμάς γιατί είναι ανάλογο το ενδιαφέρον.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 195/28-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους εκπαιδευτικούς των Δημοσίων Ινστιτούτων Επαγγελματικής Κατάρτισης (ΙΕΚ).
Η επίκαιρη ερώτηση διαγράφεται λόγω κωλύματος του κυρίου Υπουργού.
Τέταρτη ερώτηση είναι η με αριθμό 192/28-11-2001 επίκαιρη ερώτηση του Ανεξάρτητου Βουλευτή κ. Βασίλειου Κεδίκογλου προς τους Υπουργούς Οικονομίας και Οικονομικών, Γεωργίας σχετικώς με τη λήψη μέτρων για την επίλυση του προβλήματος της ανεπαρκούς αγροτικής παραγωγής και του εισοδήματος. 
Η επίκαιρη ερώτηση σε περίληψη έχει ως εξής:
"Ο ξεσηκωμός των αγροτών παρουσίασε ανάγλυφα την ανεπάρκεια της παραγωγής και του εισοδήματος, τα οποία παρά τα πλεονεκτήματά μας, κλίμα, εδάφη και δεξιοτεχνία, συρρικνώνονται. Η ύπαιθρος εγκαταλείπεται.
Την παραγωγή μας καθορίζουν οι επιδοτήσεις. Διαφημίζεται μια χίμαιρα: οι επιδοτήσεις, που ήδη τελειώνουν.
Τρομακτικά ελλείμματα στο εμπορικό ισοζύγιο, ιδίως στο αγροτικό. Γάλα, κρέας, λαχανικά. (Το 2000 εισήχθησαν στη χώρα διακόσιοι επτά κόμμα πεντακόσιοι επτά τόνοι λαχανικών αξίας 52,113 εκατομμυρίων δραχμών, έναντι εξαγωγών εικοσιτεσσάρων κόμμα μηδέν μηδέν τόνων αξίας 6,516 εκατομμυρίων δραχμών. Ομοίως εισήχθησαν χυμοί-μούστος σαράντα έξι κόμμα επτακόσιοι δεκαπέντε τόνοι αξίας 13,976. εκατομμυρίων δραχμών και εξήχθησαν εικοσιτέσσερις κόμμα μηδένα εξήντα εννέα τόνοι αξίας 6,516 εκατομμυρίων δραχμών.).
Από το ισοζύγιο καθίσταται προφανής ο τομέας που μπορεί να δώσει απασχόληση και διέξοδο στην ύφεση. Ύφεση είναι η έλλειψη ζήτησης, η υπερπαραγωγή χωρίς ζήτηση. Εμείς διαθέτουμε ζήτηση την εισπράττουν όμως οι ξένοι, με τις εισαγωγές. Σε μας μένει η ανεργία.
Υστερούμε σε εκπαίδευση, ελλείπουν οι ειδικοί: Ούτε ένα ΙΕΚ Γεωργό-Κτηνοτροφικής Εκπαίδευσης. Ακόμη και το Κληροδότημα Τασούλα με αγροτική γη και κεφάλαια παραμένει αναξιοποίητο.
Ενώ τα ύδατα είναι εν ανεπαρκεία, τα εγγειοβελτιωτικά έργα, οι μικροί ταμιευτήρες, η οικονομική άρδευση ιδίως στα νησιά, είναι άγνωστα.
Προωθείται η οικονομία της αγοράς, αλλά ο ιδιωτικός τομέας, κρατείται έξω από την εγγειοβελτιωτική υποδομή. Οι συνεταιρισμοί αδρανοποιούνται. Ο αναδασμός έχει εγκαταλειφθεί.
Κίνητρα προς αμειψισπορά ή προς ελεύθερη, αλλά στεγασμένη αιγοπροβατοτροφία, είναι άγνωστα. Τα αιγοπρόβατα πεθαίνουν από το ψύχος. 
Τουριστική χώρα η Ελλάδα όπου η πρωτογενής παραγωγή απαξιώνεται(!)
Χωρίς ελπίδα ο προσανατολισμός των νέων προς την πρωτογενή παραγωγή είναι αδύνατος.
Στο ίδιο πλαίσιο κινείται και ο προϋπολογισμός του 2002. Τη χαριστική βολή στην ύπαιθρο δίνουν τα ολυμπιακά έργα της πρωτεύουσας. 
Ερωτώνται οι κύριοι Υπουργοί πως κινείται η Κυβέρνηση στο μείζον ζήτημα του αγροτικού ισοζυγίου, του αγροτικού εισοδήματος, της απασχόλησης."
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αντιλαμβάνεστε και εσείς και ο αγαπητός συνάδελφος ότι σε τρία λεπτά είναι αδύνατον να απαντήσει κανείς σε όλα αυτά τα ερωτήματα που θα απαιτούσαν τουλάχιστον μια συζήτηση με χρόνο επερώτησης. 
ΒΑΣΙΛΗΣ ΚΕΔΙΚΟΓΛΟΥ: Το πνεύμα θέλω, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Στο πνεύμα θα απαντήσω, κύριε Κεδίκογλου, για να σας πω ότι πολλά από τα προβλήματα που αναφέρετε είναι πράγματι υπαρκτά. Υπάρχουν όμως απαντήσεις και σε πολλά απ' αυτά έχουν δοθεί λύσεις. Η ελληνική Κυβέρνηση δεν στηρίζει την αγροτική οικονομία μόνο μέσω των επιδοτήσεων. Κάτι τέτοιο θα ήταν ολέθριο για την παραγωγική δομή της χώρας αλλά και το εισόδημα των Ελλήνων αγροτών αλλά και για την ελληνική οικονομία στο σύνολό της. Πρέπει να τονίσω ότι υπάρχουν ελλείμματα στο εμπορικό ισοζύγιο, υπάρχουν όμως και προϊόντα τα οποία αυτήν τη στιγμή κυριαρχούν στις αγορές. Υπάρχουν ακόμη προϊόντα που χαρακτηρίζονται από την ποιότητά τους και αναγνωρίζονται στις διεθνείς αγορές και η Ελλάδα κάνει σημαντικά βήματα προς αυτήν την κατεύθυνση, που θεωρούμε ότι είναι και ο στόχος και ο αναγκαίος προσανατολισμός που πρέπει να δώσουμε στους Έλληνες παραγωγούς. 
Υπάρχουν προβλήματα με τις υποδομές που όμως αντιμετωπίστηκαν σε μεγάλο βαθμό από τους πόρους του Β' Κοινοτικού Πλαισίου Στήριξης και κάτι ανάλογο γίνεται και με τους πόρους του Γ' Κοινοτικού Πλαισίου Στήριξης. Οι ενισχύσεις των παραγωγών δεν μπορούν να στηρίζονται μόνο στις οικονομικές ενισχύσεις, δηλαδή στις επιδοτήσεις. Ενίσχυση για τους παραγωγούς είναι η προσπάθεια να εκπαιδευτούν και η προσπάθεια να συγκροτήσουν ομάδες παραγωγών ή διεπαγγελματικές οργανώσεις, να συνενώσουν τις ενώσεις ή τους συνεταιρισμούς τους με κίνητρα που δίνονται και ενίσχυση των παραγωγών είναι η καλύτερη ενημέρωση που είναι απαραίτητο να γίνει. 
Στα έργα των υποδομών που αναφέρατε όπως για παράδειγμα στο πρόβλημα της λειψυδρίας, ξέρετε ότι ήδη πέρυσι αντιμετωπίσαμε τις έκτακτες συνθήκες μ' ένα έκτακτο πρόγραμμα αντιμετώπισης της λειψυδρίας παράλληλα εκπονείται αυτήν τη στιγμή ένα ολοκληρωμένο σχέδιο αντιμετώπισης της έλλειψης των υδατικών πόρων στη χώρα, που στο πλαίσιο της επόμενης πενταετίας θα μπορέσει κατά τη γνώμη μας να αντιμετωπίσει με επάρκεια τα προβλήματα που έχουν σήμερα οι Έλληνες παραγωγοί και όχι μόνο, αλλά το σύνολο της χώρας. 
Στην ύπαιθρο δεν μπορούμε να μιλάμε μόνο για προϊόντα και τιμές πρέπει να μιλήσουμε για μια ολοκληρωμένη ανάπτυξη και σ' αυτήν την ολοκληρωμένη ανάπτυξη που είναι μια πολυταμειακή αλλά και μια πολυτομεακή δραστηριότητα είναι προσανατολισμένη το Υπουργείο Γεωργίας και η κυβέρνηση. Στόχος μας δεν είναι να στηρίξουμε μόνο προϊόντα. Στόχος μας είναι να αναπτύξουμε την ύπαιθρο μέσα από ένα ολοκληρωμένο πρόγραμμα και αυτό επιχειρούμε. Δεν είναι εύκολο είμαστε όμως σίγουροι ότι θα το πετύχουμε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν κρύβω ότι το αίτιο της ερώτησης είναι η ορθή δήλωση του Υπουργού Γεωργίας τον οποίο και τιμώ ότι πρέπει οι αγρότες μας να σταθούν στα πόδια τους μόνοι τους και ακόμα οφείλω να πω ότι προς τιμή της εφημερίδας γιατί η καμπάνια που έκανε στις 14 Οκτώβρη με το προφίλ και το πρόβλημα των Ελλήνων αγροτών, είναι η εφημερίδα "ΚΑΘΗΜΕΡΙΝΗ" στην οποία παραπέμπω τον κύριο Υπουργό Γεωργίας, ήταν οι αιτίες. 
Κανένα από τα ερωτήματα δεν απαντήθηκε. Προσέξτε, δεν υπάρχει ένα ΙΕΚ Γεωργοκτηνοτροφικής Εκπαίδευσης. Αυτό τα λέει όλα. Η εφημερίδα αναλύει τι σημαίνει εκπαίδευση σήμερα. Αναφέρεται στην αντιμετώπιση της λειψυδρίας. Προϋπόθεση είναι να μην πέφτει το νερό στη θάλασσα. Απαιτεί, λοιπόν, ταμιευτήρες, απαιτεί λιμνοδεξαμενές. Θα σας φέρω ένα παράδειγμα: στα Ψαχνά της Ευβοίας δεν μπορούν να βρεθούν 50 εκατομμύρια για να πληρωθεί ο μελετητής που έχει συντάξει τη μελέτη. Θέλει να πληρωθεί για να την παραδώσει. Το αναφέρω για να δούμε που βρισκόμαστε. 
Για όλα αυτά δεν μπορώ να θεωρήσω ότι είναι ικανοποιητική η απάντηση του κυρίου Υπουργού. Τη χαριστική βολή τη δίνει η απόφαση για τα ολυμπιακά έργα. Έχει αποψιλωθεί η ύπαιθρος εντελώς και ο μισός πληθυσμός της Ελλάδας είναι στην Αθήνα λόγω των ολυμπιακών έργων. 
Βέβαια όλα αυτά απαιτούν μια στρατηγική και κάποιο κατευθυντήριο νου. Δυστυχώς ο νεκροθάφτης της ελληνικής γεωργίας είναι ο σημερινός Πρωθυπουργός όταν ως Υπουργός Γεωργίας έκανε ό,τι έκανε με το σταμάτημα των αναδασμών και έκανε ό,τι έκανε με τους συνεταιρισμούς τους οποίους κατήντησε εκεί που κατάντησε και βρίσκονται σήμερα. Εν πάση περιπτώσει κάντε κάποια νομοθεσία, ώστε να μπορούν οι νομάρχες μια περιοχή να τη συζητούν με κάποιον ιδιωτικό φορέα να κάνουν τον ταμιευτήρα και να πουλάνε το νερό, αφού θέλετε ιδιωτικό τομέα.
Γενικώς, κύριε Πρόεδρε και κύριε Υπουργέ, δεν μπορώ να θεωρήσω ικανοποιητική την απάντηση. Εκφράζω την εμπιστοσύνη μου αποκλειστικά στον Υπουργό Γεωργίας, βεβαίως και στους Υφυπουργούς και αναμένω. Αλλά όταν σας λέω ότι υπάρχει ένα κληροδότημα με αποστολή την εκπαίδευση, έχει χωράφια, έχει λεφτά και δεν μπορεί δεκαπέντε χρόνια τώρα να λειτουργήσει αυτό το σύστημα, αντιλαμβάνεσθε ότι δεν μπορώ να πω ότι είμαι ικανοποιημένος, με ικανοποιεί.
Εκφράζω την ευχή ότι ο κ. Δρυς και οι συνάδελφοι του κύριοι Υπουργοί θα καταφέρουν ό,τι είναι δυνατόν με αυτόν τον Πρωθυπουργό. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θα ήθελα να θυμίσω στον κύριο συνάδελφο, ότι σημαντικές βάσεις για τον εκσυγχρονισμό του τομέα της γεωργίας στη χώρα μας μπήκαν στο Υπουργείο Γεωργίας επί της Υπουργίας του σημερινού Πρωθυπουργού. 
ΒΑΣΙΛΗΣ ΚΕΔΙΚΟΓΛΟΥ: Εδώ γελάνε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό, κύριε συνάδελφε, είτε θέλετε να το αποδεχθείτε εσείς είτε όχι ...
ΒΑΣΙΛΗΣ ΚΕΔΙΚΟΓΛΟΥ: Το λέει το γεωργικό ισοζύγιο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): ... το έχουν αποδεχθεί το σύνολο των Ελλήνων αγροτών που μας παραπέμπουν πολλές φορές -και το διαπιστώνουμε σήμερα- σε εκείνη την εποχή και σε αποφάσεις που πάρθηκαν και βλέπουμε σήμερα θετικές εξελίξεις.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, δείτε το γεωργικό ισοζύγιο, αυτό είναι ο καθρέπτης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, όταν απευθυνόμαστε στη Βουλή δεν είναι δυνατό να επικοινωνούμε ή να προσπαθούμε να επικοινωνήσουμε ατεκμηρίωτα. 
Υπάρχουν σήμερα από τον Εκπαιδευτικό Οργανισμό του Υπουργείου Γεωργίας, τον ΟΓΕΚΑ ΔΗΜΗΤΡΑ, δεκατέσσερις σχολές με είκοσι περίπου τμήματα που εκπαιδεύουν νέους παραγωγούς. Το πρόβλημά μας δεν είναι οι σχολές. Πρέπει να γίνουν και άλλες πολύ περισσότερες, αλλά το πρόβλημά μας είναι η προσέλκυση των νέων ανθρώπων σ' αυτές τις σχολές. Εκεί υπάρχει αδυναμία. 
Αναφέρεσθε στα προβλήματα υποδομών στο τομέα των υδατικών πόρων. 'Εχουν διατεθεί δισεκατομμύρια μέχρι τώρα για την εκτέλεση έργων που θα μπορούσα να αναφέρω, αλλά δεν έχω το χρόνο τώρα. Έχουν αναφερθεί, έχουν συζητηθεί πολλές φορές στο ελληνικό Κοινοβούλιο, κύριε συνάδελφε. 
ΒΑΣΙΛΗΣ ΚΕΔΙΚΟΓΛΟΥ: Ραπανάκια έχουμε, κύριε Υπουργέ; Δυστυχώς και αυτά τα εισάγουμε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): ΄Οπως ξέρετε το πρόβλημα των υδατικών πόρων δεν είναι μόνο θέμα υποδομών, αλλά είναι και θέμα σωστής διαχείρισης. Το ξέρετε πολύ καλά αυτό. Σ' αυτόν τον τομέα, αυτήν τη στιγμή που μιλάμε, υπάρχουν όργανα τα οποία διαμορφώνουν τον εθνικό φορέα για τη διαχείριση των υδατικών πόρων και τους αποκεντρωμένους φορείς, για να μπορούμε να δούμε τα ισοδύναμα που υπάρχουν, την αξιοποίησή τους και τα επιπλέον έργα υποδομής που είναι απαραίτητα στη χώρα.
Η ερώτησή σας, αν πρέπει να κατατείνει κάπου και να έχει μια λογική, αυτή πρέπει να είναι η εξέλιξη ή η προοπτική ή η στρατηγική που μπορεί να ακολουθήσει κανείς για την ανάπτυξη της υπαίθρου. Σ' ένα λεπτό αυτό δεν μπορώ να το αναφέρω. Θα το αναφέρω στη συνέχεια, απαντώντας στην επερώτηση της Νέας Δημοκρατίας για την κτηνοτροφία, όπου θα θίξω κάποια επιπλέον στοιχεία. 
Μια όμως είναι η κατευθυντήρια γραμμή. Δεν μπορούμε να στηριζόμαστε σε άλλους. Πρέπει να στηριχθούμε στα δικά μας χέρια. Και η στήριξη στα δικά μας χέρια, αξιοποιώντας τα συγκριτικά πλεονεκτήματα της χώρας μας ένα από τα οποία είναι η ποιότητα, είναι και η λύση και η προοπτική για το μέλλον.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 17/7.11.2001 επερώτηση των Βουλευτών της Νέας Δημοκρατίας κυρίων Ανέστη Αγγελή, Στ. Καλογιάννη, Νικ. Τσιαρτσιώνη, Ηλ. Φωτιάδη, Ιορδ. Τζαμτζή, Γ. Καρασμάνη, Κων. Καραμπίνα, Αλ. Κοντού, Θ. Λεονταρίδη και Κων. Τσιπλάκη προς τον Υπουργό Γεωργίας, σχετικά με την πολιτική της Κυβέρνησης στον τομέα της Κτηνοτροφίας. 
Εκ μέρους της Νέας Δημοκρατίας, με επιστολή του ο κ. Σιούφας, ορίζει ως Κοινοβουλευτικό Εκπρόσωπο το Βουλευτή κ. Γεώργιο Σαλαγκούδη.
Πρώτος ομιλητής από τους επερωτώντες είναι ο κ. Ανέστης Αγγελής.
Ορίστε, κύριε Αγγελή, έχετε το λόγο για είκοσι λεπτά.
ΑΝΕΣΤΗΣ ΑΓΓΕΛΗΣ: Κύριοι συνάδελφοι, προηγουμένως ακούσαμε την επίκαιρη ερώτηση του κ. Κεδίκογλου, η οποία έχει ιδιαίτερη σημασία, διότι αποτύπωσε την πραγματική κατάσταση η οποία επικρατεί στον αγροτικό τομέα και ακόμη έχει σημασία, γιατί προέρχεται από ένα ιστορικό στέλεχος του ΠΑΣΟΚ, το οποίο έχει επίγνωση των λαθών που έχουν γίνει από τη συγκεκριμένη Κυβέρνηση σε θέματα που αφορούν τη γεωργία.
Στη σημερινή επερώτηση, για την κτηνοτροφία βέβαια, κρίνουμε σκόπιμο να τονίσουμε ότι η κατάσταση παραμένει σχεδόν ίδια, μ' αυτήν που είχαμε προσδιορίσει και ελέγξει κατά την προ ενός έτους επερώτηση την οποία καταθέσαμε στη Βουλή.
Συνηθίζεται κατά τη διαδικασία του κοινοβουλευτικού ελέγχου να κυριαρχεί ο εντυπωσιασμός μέσα από την περιγραφή ορισμένων γεγονότων ή από την κυβερνητική επίκληση κάποιων αορίστων αριθμών που έχουν σχέση με τη δήθεν ανάπτυξη του κλάδου της αγροτικής οικονομίας και επί του προκειμένου της κτηνοτροφίας και τη δήθεν ευημερία των κτηνοτρόφων.
Στην πραγματικότητα δεν προσεγγίζουμε το συγκεκριμένο τομέα με την ευθύνη και την επιστημονική τεκμηρίωση, όπως επιβάλλει η νέα διαμορφούμενη πορεία του κλάδου στο νέο ευρωπαϊκό και παγκόσμιο περιβάλλον. Η κτηνοτροφία και η εξέλιξή της απαιτεί συγκεκριμένους στόχους και αυτό προϋποθέτει συγκεκριμένο ρόλο. Η κατάσταση που επικρατεί στον κλάδο, εξακολουθεί να είναι προβληματική εφόσον διακρίνεται από σοβαρά ελλείμματα, διαρθρωτικά προβλήματα, έλλειψη υποδομής στην παραγωγή, στην εμπορία, αλλά κυρίαρχα στο εισόδημα του παραγωγού.
Για να είμαστε συγκεκριμένοι θα πρέπει να εξετάσουμε τα προβλήματα που υπάρχουν σε κάθε κλάδο κτηνοτροφίας και να μη γενικεύουμε καταστάσεις ούτως ώστε να προσεγγίσουμε τα θέματα επί της ουσίας. Ο τομέας της αιγοπροβατοτροφίας, με συνεχή συμβολή στη βιωσιμότητα της υπαίθρου, αντιμετωπίζει και αυτός προβλήματα επιβίωσης. Διαπιστώνεται συνεχής συρρίκνωση τόσο στο κρέας όσο και στο γάλα, παρ' όλο που στο διηνεκές η χώρας μας ήταν αυτάρκης σε αυτήν την κατεύθυνση. Μοναδική εξαίρεση αποτελούν περιοχές της χώρας, όπου υπάρχουν οργανωμένες επιχειρήσεις και ασχολούνται με την τυποποίηση και εμπορία των προϊόντων.
Υπάρχουν στη χώρα μας πολλά μικρά τυροκομεία, περισσότερα από χίλια, τα οποία αντιμετώπισαν και αντιμετωπίζουν σημαντικά προβλήματα σαν αποτέλεσμα ανταγωνισμού, υψηλού χρηματοοικονομικού κόστους που προήλθε από τα πανωτόκια και αυτό βέβαια είχε άμεσες συνέπειες τόσο στους ιδιοκτήτες τυροκομείων, όσο και στους κτηνοτρόφους. Αν και ο κλάδος της αιγοπροβατοτροφίας υφίσταται ισχυρό ανταγωνισμό πλην των εισαγομένων αμνοεριφίων και είναι οι ημέρες των εισαγωγών λόγω Χριστουγέννων και θα πρέπει το Υπουργείο να ελέγξει τις εισαγωγές και να προστατεύσει το εισόδημα των δικών μας κτηνοτρόφων, εντούτοις, αντιμετωπίζει σοβαρά προβλήματα. Ποια είναι τα προβλήματα: Έλλειψη επαρκούς υποδομής για την εμπορία των προϊόντων, προβλήματα επάρκειας χοντροειδών τροφών, έλλειψη χειμερινών βοσκοτόπων, μεγάλο ποσοστό απώλειας των ζώων από ασθένειες. Έλλειψη νέων κτηνοτρόφων. Προβληματική γενετική αναβάθμιση του ζωικού πληθυσμού. ΄
Θα πρέπει να ληφθεί σοβαρά υπόψη ότι η κερδοσκοπία βασίζεται σε πολύ μεγάλο βαθμό στις κοινοτικές ενισχύσεις με το δεδομένο ότι διαφορετικά είναι ζημιογόνος εκμετάλλευση. Θα πρέπει η Κυβέρνηση να είναι συνεχώς σε επαγρύπνηση, για να αποδοθούν πιθανές ανεπιθύμητες εξελίξεις, όπως σήμερα δυστυχώς, συμβαίνει με πολλά αγροτικά προϊόντα και αναφέρομαι βέβαια στη γνωστή κατάσταση που επικρατεί στον καπνό, στο βαμβάκι, στο ελαιόλαδο κ.ο.κ.
Παράλληλα απαιτούνται διαρθρωτικές παρεμβάσεις στον κλάδο με την ενημέρωση των κτηνοτρόφων στην εισαγωγή των νέων τεχνολογικών καινοτομιών. Πρέπει να ακολουθηθεί μία κτηνοτροφική πολιτική η οποία σαν βάση θα έχει γενετική βελτίωση των ελληνικών φυλών και αναφέρομαι βέβαια στο χιώτικο, το καραγκούνικο, τη μεταποίηση της παραδοσιακής κτηνοτροφίας σε βιολογική, την καθιέρωση των προϊόντων της αιγοπροβατοτροφίας, ως προϊόντα ονομασίας προέλευσης και προϊόντα γεωγραφικής ένδειξης, την εκρίζωση των λοιμωδών νοσημάτων, την εξυγίανση και ανάπτυξη των βοσκοτόπων, τη δημιουργία κτηνοτροφικών ζωνών με ανάλογη υποδομή, την ενίσχυση των νέων αγροτών, ειδικότερα αυτών που ασχολούνται στις παραμεθόριες περιοχές. Την απλοποίηση των διαδικασιών ένταξης σε κοινοτικά προγράμματα. Εδώ είναι βέβαιο ότι ο Υπουργός θα αναφερθεί στον Κανονισμό 1257, στα προγράμματα νέων αγροτών κλπ., τα οποία καθυστέρησαν απαράδεκτα επί δύο χρόνια.
Έρχομαι στον τομέα της βοοτροφίας. Τα προϊόντα της βοοτροφίας είναι το κρέας, το γάλα, τα γαλακτοκομικά προϊόντα και ο συγκεκριμένος κλάδος αποτελεί την ατμομηχανή της γεωργικής οικονομίας στις βόρειες χώρες της Ευρωπαϊκής Ένωσης. Στο γάλα η δημιουργία πλεονασμάτων έχει ως αποτέλεσμα την καθιέρωση από το 1984 ενός μηχανισμού ελέγχου παραγωγής αυτών των ποσοστώσεων. 
Για να προστατευθεί η Ευρωπαϊκή Ένωση από εισαγωγές τρίτων χωρών ίσχυσαν οι εισαγωγικές εισφορές και εξαγωγικές ενισχύσεις. Στο κρέας καθιερώθηκαν πριμοδοτήσεις για νέα αρσενικά βοοειδή -για τα ενενήντα πρώτα ζώα- για τις θηλάζουσες αγελάδες, πριμοδότηση για τη μεταποίηση βοδινού κρέατος, πριμοδότηση για την κτηνοτροφία, πρόβλεψη για την επιδοτούμενη παραγωγή ορεινών και μειονεκτικών περιοχών. Και σ' αυτήν την περίπτωση του κρέατος στο εμπόριο με τρίτες χώρες καθιερώθηκαν εξαγωγικές ενισχύσεις και εισαγωγικές εισφορές.
Στη χώρα μας ο κλάδος είναι ιδιαίτερα συρρικνωμένος και η πορεία του πτωτική, αρκεί να λάβει κανείς υπόψη του την πτωτική πορεία σε αριθμό ζώων. Θα σας αναφέρω χαρακτηριστικά παραδείγματα. Όταν ένας πληθυσμός βοοειδών που το 1978 αριθμούσε 981.000 κεφαλές, το 1988 είχε 729.000 και κατέληξε το 1998, σύμφωνα με επίσημα στατιστικά δεδομένα να αριθμεί μόνο 594.000. Δηλαδή μια μείωση της τάξεως του 50%. Αντίστοιχα ο αριθμός των αγελάδων από 450.000 το 1978 μειώθηκε στις 270.00 το 1988 και κατέληξε στις 214.000 το 1998. 
Αυτό βέβαια έχει ως αποτέλεσμα η χώρα μας να δαπανά τεράστια ποσά συναλλάγματος, πάνω από 400 δισεσκατομμύρια, εις βάρος του γεωργικού ισοζυγίου και της πατρίδας μας. 
Σύμφωνα με στοιχεία του EUROSTAT ο βαθμός αυτάρκειας στο κρέας στη χώρα μας έχει κάθετη πτωτική πορεία, αφού από 56,9% το 1981 έφθασε στο 32,1% το 1991 και στο 23,8% το 1998. Στο δε αγελαδινό γάλα η αυτάρκειά μας είναι στο 40,9% των αναγκών μας. 
Διαφαίνεται, λοιπόν, ότι οι ποσοστώσεις κινούνται αρνητικά στην εξέλιξη του κλάδου. Βέβαια αυτό επαναλαμβάνεται χρόνια τώρα και δεν είναι δυνατόν όλα τα κράτη μέλη της Ευρωπαϊκής Επιτροπής να παρουσιάζουν αυτάρκεια και οι Έλληνες κτηνοτρόφοι και καταναλωτές να πληρώνουν το μάρμαρο.
Για ποια καταναλωτική ικανότητα μιλούμε ως χώρα, όταν το Λουξεμβούργο με τριακόσιους ογδόντα χιλιάδες κατοίκους, περίπου, να έχει το ήμισυ της ποσόστωσης της πατρίδας μας των δέκα εκατομμυρίων και πλέον κατοίκων, χωρίς να προσθέσουμε σ' αυτούς και το ένα εκατομμύριο λαθρομετανάστες. Καταλαβαίνετε, λοιπόν, ότι τα πράγματα γίνονται ακόμη χειρότερα.
Η ποσότητα που θα πρέπει να έχουμε μέσα από τις ποσοστώσεις θα πρέπει να είναι αυτή που καταναλώνουμε, δηλαδή, διπλή από τη σημερινή ποσόστωση, που σημαίνει χιλίους τετρακοσίους χιλιάδες τόνους. 
Τέλος, με αφορμή τα διατροφικά σκάνδαλα και τη νόσο των τρελών αγελάδων ας απαιτήσουμε να θεσμοθετηθούν στην Ευρώπη ποσοστώσεις βιολογικού τύπου. 
Ο τομέας της βοοτροφίας παρουσιάζει σημαντικά διαρθρωτικά προβλήματα και έλλειψη σχεδιασμού. Απαιτείται βελτίωση του γονότυπου της αγελάδας γαλακτοπαραγωγής στη χώρα μας, αφού υπολείπεται κατά 1.500 με 2.000 λίτρα απ' αυτόν της Ευρώπης. Καθιέρωση του προγράμματος απογονικού ελέγχου για τους σπερματοδότες ταύρους. Μόνο η Ελλάδα από τις χώρες της Ευρώπης επί της ουσίας δεν έχει απογονικό έλεγχο. Παραγωγή βοδοειδών ζωοτροφών από αρδευόμενη έκταση που θα αντιστοιχεί τρία στρέμματα ανά μία αγελάδα γαλακτοπαραγωγής. 
Απαιτείται ενημέρωση των παραγωγών και βελτίωση των υποδομών σε κτιριακές εγκαταστάσεις και μηχανολογικό εξοπλισμό. Απαιτείται η ενίσχυση της βιολογικής ζωοτροφίας και η παραγωγή πιστοποιημένων προϊόντων. 
Έρχομαι τώρα στην κτηνοτροφία. Ο συγκεκριμένος κλάδος ευνοήθηκε από τις επιπτώσεις που είχε η νόσος των τρελών αγελάδων, αυτό όμως δε σημαίνει ότι δεν υπάρχουν περιθώρια βελτίωσης. Εάν σκεφθούμε ότι το 1981 η εγχώρια παραγωγή κάλυπτε το 84% των αναγκών και σήμερα καλύπτει το 54,8% διαφαίνεται, κύριε Υπουργέ, ότι υπάρχουν σημαντικά περιθώρια ανάπτυξης, αρκεί να εφαρμοστεί σωστή πολιτική και να μην επαναληφθούν τα τραγικά λάθη του παρελθόντος. Το κύριο μέτρο στήριξης που εφαρμόζει η Ευρωπαϊκή Επιτροπή, είναι η προστασία έναντι του διεθνούς ανταγωνισμού. 
Θα πρέπει να λάβει υπόψη της η Κυβέρνηση τις εξαγωγικές επιδοτήσεις και το καθεστώς της ιδιωτικής αποθεματοποίησης και να προσδιορίσει την πολιτική στο χοιρινό κρέας. Η δυναμική στον κλάδο θα πρέπει να προσδιοριστεί με βάση τη διασφάλιση και την προβολή της ποιότητος. 
Έρχομαι τώρα στην πτηνοτροφία. Η αυτάρκεια στον κλάδο είναι δεδομένη, η οποία στα μεν αυγά καλύπτει το 100% στο δε κρέας το 95%. Πρόβλημα αντιμετωπίζουν οι μικρές επιχειρήσεις οι οποίες δεν αντέχουν στον ανταγωνισμό, των μεγάλων μονάδων από τις οποίες στην ουσία ελέγχονται. Εάν κάτι πρέπει να βελτιώσουμε και εδώ είναι η ποιότητα, η πιστοποίηση των προϊόντων, που βέβαια παρατηρείται καθυστέρηση. 
Στη σύντομη αναφορά μας στην κατάσταση που επικρατεί στους κλάδους εμείς στη Νέα Δημοκρατία πιστεύουμε, ότι η πορεία κάθε κλάδου της ελληνικής κτηνοτροφίας συνδέεται άμεσα με τους ισχύοντες αναπτυξιακούς νόμους, με την υποδομή και την τυποποίηση, τη μεταποίηση, την εμπορία στη διανομή του κρέατος του γάλακτος και των προϊόντων του. 
Το κράτος και οι υπηρεσίες τηρούν αρνητική στάση απέναντι στους επιχειρηματίες, τη βιομηχανία και το εμπόριο, με αρνητικά αποτελέσματα στην όλη κτηνοτροφία. 
Τα αποτελέσματα αυτής της πολιτικής σας είναι η μείωση της κτηνοτροφικής παραγωγής, η πτώχευση των κτηνοτρόφων και των επιχειρήσεων, οι συνεχείς αγώνες για τη ρύθμιση των χρεών, οι εντολές συναλλάγματος και η επιδείνωση του εμπορικού ισοζυγίου, η στροφή των εμπόρων προς έτοιμα κρέατα και προϊόντα από τις χώρες της Ευρωπαϊκής Επιτροπής και η επενδυτική καθυστέρηση εξαιτίας της δαιδαλώδους γραφειοκρατίας και της αρνητικής στάσης των υπηρεσιών. 
Άρα για ποια ανάπτυξη μπορεί να ομιλούμε, όταν η εφαρμογή του 1257 που προανέφερα "Σχέδια βελτίωσης για τους νέους αγρότες", επί της ουσίας καθυστέρησε επί δύο σχεδόν έτη; Είχαμε συνεχείς διαβεβαιώσεις σε επίπεδο Βουλής του Υπουργείου Γεωργίας περί έναρξης της εφαρμογής που διέψευδε η μία την άλλη. Φθάσαμε στο σημείο να μην διαμαρτυρούνται μόνο οι αγρότες, αλλά και οι εισαγωγείς ανελκυστήρων και αγροτικών μηχανημάτων. 
Για ποια ανάπτυξη της κτηνοτροφίας ομιλούμε όταν οι κτηνοτρόφοι δεν απολαμβάνουν στον κατάλληλο χρόνο τις επιδοτήσεις και σε πολλές περιπτώσεις είναι χαμηλότερες των προβλεπομένων; Απόδειξη της σύγχυσης που επικρατεί είναι η τελευταία εγκύκλιος με αριθμό πρωτοκόλλου 5794 του Υπουργείου Γεωργίας για επιστροφή ποσών από πριμοδοτήσεις εκτατικοποίησης βοείου κρέατος, προϊόν του 1999.
Επί τόσα χρόνια οι ενώσεις παρακρατούσαν παράνομα το 2% από τις κτηνοτροφικές επιδοτήσεις και έπρεπε οι κτηνοτρόφοι να κινηθούν δικαστικά για να δικαιωθούν. Υπάρχει συγκεκριμένη δικογραφία. 
Οι επιδοτήσεις στα επιλέξιμα αιγοπρόβατα δίνονται σε τρεις δόσεις και ήδη η πρώτη δόση είναι μικρότερη για το 2001. Το 2000 ήταν 3.187 δραχμές και το 2001 είναι 2.906 δραχμές. Η εξοργιστική καθυστέρηση της εξισωτικής αποζημίωσης έχει δημιουργήσει αξεπέραστα οικονομικά προβλήματα και οι κτηνοτρόφοι παραμένουν απλήρωτοι. Τι γίνονται τα χρήματα των κτηνοτρόφων; Τα χρησιμοποιεί η ΑΤΕ για να μπαλώσει τις μαύρες τρύπες του χαρτοφυλακίου της όπως καταγγέλλει η Ομοσπονδία Κτηνοτροφικών Συλλόγων. Γενικά είναι παράλογο αυτό που συμβαίνει με τις πληρωμές των αγροτών.
Για μία ακόμα φορά λέει η έκθεση του Ελεγκτικού Συνεδρίου ότι μεγάλα ποσά παρακρατούνται από τις ενισχύσεις και χάνονται μέσα στο χρόνο και στα ταμεία του κράτους είτε στις αρνητικές εκφράσεις του συνεταιριστικού κινήματος. 
Θα πρέπει επιτέλους να δίνονται στο ακέραιο οι ενισχύσεις και ιδιαίτερα οι δικαιούχοι να γνωρίζουν εκ των προτέρων τι δικαιούνται. 
Θα πρέπει το Υπουργείο Γεωργίας σε κάθε περίπτωση να εκδώσει ένα συγκεκριμένο έντυπο που να λέει τι δικαιούται ο κάθε κτηνοτρόφος και όχι με ορολογία μη κατανοητή, αλλά με ορολογία απλή ώστε να υπάρχουν και τα ανάλογα αποτελέσματα. Είναι απαράδεκτο εκ των υστέρων να διαπιστώνονται υπερβάσεις. Αριθμοί υπέρβασης: Σε επιδοτούμενους μόσχους σε σύνολο εκατόν σαράντα πέντε χιλιάδων κεφαλών κάναμε υπέρβαση κατά 30.000, ποσοστό 22%. Αυτό αποδεικνύει ότι ο κρατικός μηχανισμός έχει άγρια μεσάνυχτα ή καλύτερα θέλει να έχει άγρια μεσάνυχτα. Αυτό βέβαια έχει σαν συνέπεια υπουργικές αποφάσεις που μειώνουν την πριμοδότηση κατά 26% από την προηγούμενη χρονιά. 
Πώς θα αναπτυχθεί η παραγωγή, όταν το καθεστώς εισαγωγής μόσχων από τις τρίτες χώρες και οι άδειες εισαγωγής είναι υπόθεση μερικών επιχειρηματιών; Με το σύστημα που επικρατεί στις εισαγωγές οι κτηνοτρόφοι αναγκάζονται να πληρώνουν με καπέλο τους μόσχους πάχυνσης σε μεσάζοντες. Πριν ένα χρόνο είχαμε κάνει έκκληση και σήμερα την επαναλαμβάνουμε: Απλοποιείστε τη διαδικασία, δώστε νομαρχιακό δικαίωμα, λάβετε σοβαρά υπόψη σας τις παραμεθόριες περιοχές. 
Εάν έλθουμε στο κεφάλαιο των χρεών των κτηνοτρόφων σαν αποτέλεσμα των παρατυπιών θα διαπιστώσει κανείς ότι η δαμόκλειος σπάθη των πλειστηριασμών απειλεί καθημερινά τους κτηνοτρόφους. Είναι απαράδεκτο οι τράπεζες να μην εφαρμόζουν τους νόμους όπως αυτοί ψηφίζονται. Σε ό,τι έχει σχέση με την προληπτική κτηνιατρική, τις ζωοανθρωπονόσους και τις ζωονόσους και τη λειτουργία των κτηνιατρικών υπηρεσιών, δεν είναι λίγες οι περιπτώσεις που διαπιστώνεται το έλλειμμα. 
Λοιμώδη νοσήματα, όπως αφθώδης πυρετός, καταρροϊκός πυρετός, βρουκέλλωση, λεϊσμανίαση, λοιμώδης αγαλαξία, χλαμυδιάσεις, ταλαιπωρούν τους κτηνοτρόφους με άμεσες επιπτώσεις στη δημόσια υγεία. Περιοχές της χώρας μας έχουν τεθεί σε καραντίνα εξαιτίας του καταρροϊκού πυρετού και η έξαρση αποδεικνύει ότι ο μηχανισμός καταπολέμησης των εγκεφαλοπαθειών έχει ιδιαίτερα προβλήματα.
Όσον αφορά την εφαρμογή του προγράμματος επιτήρησης και εκρίζωσης των εγκεφαλοπαθειών, για να είμαστε δίκαιοι, έχουν ληφθεί μέτρα από το Υπουργείο Γεωργίας, έχουν γίνει σημαντικότατα βήματα, απαιτούνται όμως σημαντικότατα μέτρα. Θα πρέπει για να είναι αποτελεσματικά να έχουμε εξειδίκευση προσωπικού και δημιουργία νέων κέντρων εξέτασης κατά περιφέρεια, τα οποία θα έχουν την ανάλογη εξουσιοδότηση και ενημέρωση.
Το περιστατικό στο Κιλκίς αλλά και η επίσημη θέση της Ευρωπαϊκής Κτηνιατρικής Επιτροπής αποδεικνύουν εμμέσως πλην σαφώς ότι υπάρχει έλλειμμα το οποίο βέβαια ενισχύεται από την τριτοκοσμική κατάσταση που επικρατεί σε πολλά σφαγεία της χώρας, παρά το ότι σε ορισμένες περιπτώσεις η Κυβέρνηση προχώρησε στο θέμα των σφαγείων. Δεν έχει λυθεί όμως το θέμα. Το γεγονός αυτό κορυφώνεται από την κατάσταση που επικρατεί στις κεντρικές κρεαταγορές της Θεσσαλονίκης και των Αθηνών του Ρέντη. 
Σε ό,τι έχει σχέση με τη βιολογική κτηνοτροφία και την εφαρμογή του κανονισμού 1804/99 η κατάσταση είναι στάσιμη και έχει σαν αποτέλεσμα τη μη δυνατότητα της Κυβέρνησης να ανταποκριθεί στα αιτήματα των καιρών. Έχουμε ένα ποσοστό περίπου 3%. Η Αυστρία έχει ξεπεράσει το 25% στη βιολογική κτηνοτροφία. Είναι βέβαιο, κύριε Υπουργέ, ότι θα προσπαθήσετε να μας πείσετε με την αναφορά σας σε ατελείωτους αριθμούς, που δεν έχουν σχέση με την ανάπτυξη της κτηνοτροφίας και την αύξηση του κτηνοτροφικού εισοδήματος. Καιρός όμως είναι η Κυβέρνηση να διαπιστώσει ότι ο αγροτικός κόσμος δεν την εμπιστεύεται γιατί παρά τις εξαγγελίες βιώνουμε όλοι την ερήμωση της υπαίθρου και τη συρρίκνωση του εισοδήματος των αγροτών. Και δεν το λέμε μόνο εμείς αυτό.
Δεν είναι τυχαίο άλλωστε ότι ογδόντα δύο στελέχη του αγροτικού χώρου του κυβερνώντος κόμματος στο συνέδριο με παρέμβασή τους αναφέρουν ότι οι πολιτικές που ακολούθησε και ακολουθεί η Κυβέρνηση τα τελευταία χρόνια αλλά κυρίως η αλαζονική και υπεροπτική συμπεριφορά ως εξουσία οδήγησε το ΠΑΣΟΚ σε απόσταση επικοινωνίας με τον αγροτικό κόσμο και τον απλό άνθρωπο.
Η αλήθεια, έστω και καθυστερημένη, προβάλλει σε όλο της το μεγαλείο και αποδεικνύει επί του προκειμένου ότι η Κυβέρνηση απέτυχε -εκτός των άλλων βέβαια- και στον τομέα της κτηνοτροφίας.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
Η μεγάλη καθυστέρηση η οποία παρουσιάζεται στο σύνολο των επιχειρησιακών προγραμμάτων του Γ΄ Κοινοτικού Πλαισίου Στήριξης αφορά ασφαλώς και στο επιχειρησιακό πρόγραμμα "Αγροτική Ανάπτυξη και Ανασυγκρότηση της Υπαίθρου" του Υπουργείου Γεωργίας. Το πρόγραμμα αυτό περιλαμβάνει επτά άξονες και θα έπρεπε σήμερα, δύο χρόνια μετά την πλήρη εφαρμογή του Γ΄ Κοινοτικού Πλαισίου Στήριξης, όλοι οι άξονες και τα τριάντα τρία μέτρα να είναι σε πλήρη εξέλιξη προς όφελος ασφαλώς των αγροτών. 
Αντιθέτως σήμερα ουσιαστικά έχουμε σε εξέλιξη μόνο δύο μέτρα, αυτά του άξονα 3, τα οποία αφορούν στη βελτίωση της ηλιακής σύνθεσης του αγροτικού πληθυσμού. Επειδή, όμως, οι κανονισμοί του Ευρωπαϊκού Γεωργικού Ταμείου έχουν αλλάξει εδώ και δυόμισι χρόνια, θα έπρεπε το Υπουργείο Γεωργίας να είναι έτοιμο να ανταποκριθεί στις αλλαγές, κάτι το οποίο δυστυχώς φαίνεται ότι δεν μπορεί να κάνει.
Ακόμα, όμως, και για τα δύο αυτά μέτρα του επιχειρησιακού προγράμματος που είναι σε εξέλιξη, υπάρχει ένα πολύ μεγάλο έλλειμμα στην ενημέρωση και εξαιρετικά περίπλοκες και χρονοβόρες διαδικασίες, όπως τα τρία επίπεδα αξιολόγησης, τα οποία πολλά προβλήματα θα δημιουργήσουν στην υλοποίησή τους. Στην καλύτερη, δηλαδή, των περιπτώσεων οι νέοι αγρότες δεν θα ενταχθούν στο πρόγραμμα νωρίτερα από την άνοιξη του 2002. Εάν στο γεγονός αυτό συνυπολογίσουμε και το ότι είχαν δοθεί προεγκρίσεις μέχρι τις 31.12.1999 στα πλαίσια του άρθρου 23 της υπ' αριθμόν 303/98 Κοινής Υπουργικής Απόφασης των Υπουργών Οικονομικών και Γεωργίας, οι οποίες μόνο υπό πολλές προϋποθέσεις μπορούν να μετατραπούν σε οριστικές στα πλαίσια του νέου επιχειρησιακού προγράμματος, μπορούμε να συμπεράνουμε ότι σε επίπεδο σχεδιασμού και προγραμματισμού το Υπουργείο Γεωργίας τελεί υπό διάλυση.
Πώς είναι δυνατόν, κύριε Πρόεδρε, επί τριετία να κρατούνται όμηροι νέοι άνθρωποι, οι οποίοι θέλουν να ενταχθούν σε ένα κοινοτικό πρόγραμμα, άνθρωποι οι οποίοι ζουν στις δύσκολες ορεινές και μειονεκτικές περιοχές της χώρας; Πώς θα συγκρατήσουμε τον αγροτικό πληθυσμό στην Ήπειρο, στη δυτική Μακεδονία και στις άλλες φτωχές περιφέρειες της χώρας, περιφέρειες στις οποίες σύμφωνα με την Κοινή Υπουργική Απόφαση 452/2001 των Υπουργών Οικονομικών και Γεωργίας κατανέμονται οι μικρότερες πιστώσεις για τα συγκεκριμένα μέτρα; Αναφέρω ενδεικτικά ότι για τη δυτική Μακεδονία δίνονται πιστώσεις μόνο 2,4 εκατομμυρίων ευρώ και στην Ήπειρο 4,9 εκατομμυρίων ευρώ. Σας γνωρίζω ότι στην πρώτη πρόσκληση υποβολής προτάσεων, για την Ήπειρο μόνο κατατέθηκαν τετρακόσιες πενήντα αιτήσεις, που σημαίνει ότι υπάρχει μεγάλο ενδιαφέρον από νέους ανθρώπους να ενταχθούν σε αυτά τα προγράμματα, να χρηματοδοτηθούν και να ζήσουν στον τόπο τους.
Ένα άλλο σημαντικό στοιχείο που δείχνει την αποσύνθεση των υπηρεσιών του Υπουργείου Γεωργίας είναι οι απαράδεκτες πλέον καθυστερήσεις στην καταβολή των εξισωτικών αποζημιώσεων για το έτος 2000. Μπαίνουμε στο 2002 και δυστυχώς οι αγρότες μας δεν έχουν πληρωθεί όσα δικαιούνται για το 2000.
Εάν τα συνδυάσουμε όλα αυτά, με το γεγονός ότι έχουμε μεγάλες εισαγωγές ζώων από τις ανατολικές χώρες -Ρουμανία και Βουλγαρία- αλλά και μεγάλες εισαγωγές γάλακτος από τη νότιο Ιταλία και από τη Γαλλία -παρακαλώ τον κύριο Υπουργό να μας πει πόσες είναι αυτές οι ποσότητες- πρέπει να πούμε ότι οι κτηνοτρόφοι μας έχουν έρθει σε απόγνωση. Δικαιολογημένα πλέον ετοιμάζουν συλλαλητήρια. Χρειάζονται ενημέρωση. Πώς είναι δυνατόν να προχωρήσουν τα προγράμματα ολοκληρωμένης διαχείρισης και η βιολογική κτηνοτροφία, της οποίας ο σχετικός κανονισμός είναι ανενεργός για δύο χρόνια χωρίς ενημέρωση και στήριξη από τους γεωπόνους; Όμως και οι γεωτεχνικοί πλέον σπανίζουν. Και όσοι έχουν απομείνει, είναι μέσα στα γραφεία τους και όχι δίπλα στον κτηνοτρόφο. 
Χρειαζόμαστε μια νέα αποτελεσματική πολιτική στον τομέα της κτηνοτροφίας, μια ουσιαστική στήριξη του αγρότη, ο οποίος σήμερα διέρχεται πολύ δύσκολες μέρες.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Για να επιβιώσει και να αναπτυχθεί ένας ανταγωνιστικός αγροτικός τομέας στην Ελλάδα στο πλαίσιο του συνεχώς εντεινόμενου ενδοκοινοτικού και διεθνούς ανταγωνισμού απαιτείται ολοκληρωμένος σχεδιασμός εθνικής αγροτικής πολιτικής, λαμβανομένου υπόψη ότι ο ελληνικός αγροτικός τομέας υπόκειται στις ευρύτερες ρυθμίσεις του Παγκόσμιου Οργανισμού Εμπορίου και λειτουργεί μέσα σε μια παγκοσμιοποιημένη αγορά και οικονομία. Αυτό το ενιαίο σχέδιο αγροτικής ανάπτυξης πρέπει αφ' ενός μεν να εξειδικεύεται κατά κλάδο ή τομέα της παραγωγής (φυτική, ζωική) και σε βασικά προϊόντα όπως το βαμβάκι, καπνός, ελαιόλαδο, ωποροκηπευτικά, ρύζι, κρέας, γάλα, ψάρια κλπ. και αφ' ετέρου να προσαρμόζεται σε τοπικές παραγωγικές και κοινωνικές προτεραιότητες κατά νομό και είδος καλλιέργειας, πεδινές, ορεινές, νησιωτικές.
Η κτηνοτροφία μας που αποτελεί το δεύτερο κλάδο του πρωτογενούς τομέα είναι πλέον αδύναμη σε ζωική παραγωγή και μη βιώσιμη. Αντιπροσωπεύει μια αιμορραγούσα πληγή όχι μόνο για την κτηνοτροφία αλλά και για ολόκληρη την εθνική οικονομία με ετήσια εκροή συναλλάγματος της τάξεως των 400 δισεκατομμυρίων για την εισαγωγή ζώντων ζώων και προϊόντων ζωικής προέλευσης. Ο βόειος πληθυσμός της χώρας μας παρουσιάζει μετά την ένταξη της χώρας μας στην Ευρωπαϊκή Ένωση συνεχή μείωση. Από οκτακόσια είκοσι τέσσερις χιλιάδες κεφάλια το 1981 σήμερα έχουμε τετρακόσιες χιλιάδες κεφάλια. Ο κλάδος καταρρέει συνεχώς χωρίς η πολιτεία να αντιμετωπίζει τα προβλήματά του, που αποτελούν τροχοπέδη στην ανάπτυξή του και στην αποψίλωση της υπαίθρου. 
Τα προβλήματα του κλάδου είναι πάρα πολλά. Πρώτον, είναι η ελλειμματική κάλυψη της εθνικής ποσόστωσης γάλακτος από την GATT, με συνέπεια την καθήλωση παραγωγής γάλακτος στα όρια χορηγηθείσας ποσόστωσης, ενώ υπάρχει η δυνατότητα σημαντικά μεγαλύτερης αύξησης. Δεύτερον, έχουμε ατομικά ή περιφερειακά χαμηλά όρια πριμοδότησης θηλαζουσών αγελάδων και αρσενικών μοσχαριών, τα οποία αποτελούν σοβαρά εμπόδια που ήδη έχουν εγκύψει στην ανάπτυξη του κλάδου. Επίσης οι ισχύουσες ποσοστώσεις GATT στις εισαγωγές μοσχαριών για πάχυνση αποτελούν τροχοπέδη για την ανάπτυξη του κλάδου της πάχυνσης των μοσχαριών.
Τρίτον, το μικρό μέγεθος των εκμεταλλεύσεων που δεν επιτρέπει την εφαρμογή σύγχρονων μεθόδων παραγωγής. 
Τέταρτον, η μη οργανική σύνδεση της βοοτροφίας με τη γη αυτή που πρέπει όλοι να προσκυνούμε κάποτε και να τη σεβόμαστε και ειδικότερα της γαλακτοπαραγωγού με την καλλιέργεια χορτοδοτικών φυτών και της κρεατοπαραγωγού βοοτροφίας με την αξιοποίηση βοσκοτόπων κατάλληλων γι' αυτήν και την παραγωγή βιολογικών προϊόντων, που συνεχώς αναφέρουμε και δεν γίνεται καμία προσπάθεια.
Πέμπτον, η έλλειψη σύγχρονης και σωστής διαχείρισης ειδικότερα στις μικρού μεγέθους εκμεταλλεύσεις που έχει σαν επακόλουθο τις μη ικανοποιητικές συνθήκες εκτροφής, χαμηλή παραγωγικότητα και υψηλό κόστος παραγόμενων προϊόντων. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ )
Έκτον, ανταγωνισμός από εισαγόμενα ομοειδή προϊόντα καθώς και ο ανταγωνισμός στη χρήση γης που υφίσταται το κράτος από ορισμένες καλλιέργειες.
Έβδομον, το υψηλό κόστος χρηματοδότησης, υψηλά επιτόκια και το υψηλό κόστος επένδυσης, έκδοση οικοδομικών αδειών, μελέτες, επίβλεψη κλπ. με αποτέλεσμα την επιβάρυνση των μονάδων με υψηλά τοκοχρεολύσια. 
Όγδοον, οι διαδοχικές ρυθμίσεις των κτηνοτροφικών χρεών, οι οποίες έχουν δημιουργήσει στους κτηνοτρόφους την εντύπωση της τελικής διαγραφής τους και δεν γίνεται απολύτως τίποτα και συνεχίζεται η πρόκληση στους συνεπείς κτηνοτρόφους.
Ένατον, η απροθυμία ή ακόμη και η αποστροφή για το επάγγελμα του κτηνοτρόφου το οποίο, ενώ απαιτεί συνεχή απασχόληση, δεν αμείβει ανάλογα τους απασχολούμενους σ' αυτό. Ποιος νέος θα πάει να γίνει κτηνοτρόφος σήμερα στο βουνό που δεν το βλέπει η πολιτεία όταν εγκαταλείπει ήδη τους ανθρώπους των μεγαλουπόλεων και των γεωργικών εκμεταλλεύσεων; 
Και, δέκατον, είναι ο κατάλογος αυτός -δυστυχώς όμως δεν είναι οι δέκα εντολές, είναι κάτι αντίστροφο εδώ- η ανεπαρκής στελέχωση των κτηνιατρικών υπηρεσιών με επιστημονικό προσωπικό και βοηθητικό. Έτσι αυτό αποτελεί αρνητική επίδραση στην εφαρμογή και υλοποίηση των αναπτυξιακών προγραμμάτων της κτηνοτροφίας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε, τελειώνετε.
ΗΛΙΑΣ ΦΩΤΙΑΔΗΣ: Μισό λεπτό και τελειώνω, κυρία Πρόεδρε.
Θα σταθώ και στον αιγοπροβατοτροφικό κλάδο, ο οποίος έχει πανελλαδικά δώδεκα εκατομμύρια αιγοπρόβατα. Και ενώ έχουμε την υπεροχή αυτή έχουμε και εδώ τα προβλήματα της κενότητας των βοσκοτόπων, το ιδιοκτησιακό καθεστώς και την εκμετάλλευση των βοσκοτόπων, τα προβλήματα σχέσης δασοπονίας με τη κτηνοτροφία -πράγμα το οποίο δεν είναι απλά δύσκολο είναι άλυτο- και η σταθερή τιμή του γάλακτος την οποία πρέπει να προσέξουμε. 
Τίθενται τα εξής καυτά ερωτήματα: Πώς αντιμετωπίζεται η κατάσταση και ποια είναι η πολιτική που ακολουθείται για τη βελτίωση των κλάδων της ζωικής παραγωγής; Πώς θα αντιμετωπίσετε τον κλάδο της κτηνοτροφίας στη χώρα μας μετά την παύση των πριμοδοτήσεων στους κτηνοτρόφους από την Ευρωπαϊκή Ένωση; Κάποτε είχε ακουστεί ότι ο κλάδος της κτηνοτροφίας θα υπερέχει και της γεωργίας. Και, τέλος, πώς θα αντιμετωπίσετε τον κίνδυνο αφανισμού της ελληνικής ζωοτροφίας; 
Θα επανέλθω στη δευτερολογία μου και ευχαριστώ πάρα πολύ, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, η ελληνική κτηνοτροφία ήταν πάντοτε ο κλάδος που συντηρούσε την ελληνική ύπαιθρο ζωντανή. Η κτηνοτροφία μας όμως τα τελευταία χρόνια βρίσκεται σε τέλμα. Οι κτηνοτρόφοι μας βρίσκονται σε αδιέξοδο, βρίσκονται σε απόγνωση και καταχρεωμένοι στην Αγροτική Τράπεζα. Τεράστιες είναι οι ευθύνες της Κυβέρνησης του ΠΑΣΟΚ, η οποία εγκατέλειψε την ελληνική κτηνοτροφία και τους κτηνοτρόφους τις δύο δεκαετίες που κυβερνά τον τόπο. 
Η κυβερνητική πολιτική για την κτηνοτροφία ήταν και αποδεικνύεται καθημερινά ανεπαρκής, άτολμη και χωρίς αποτέλεσμα. Μια κυβερνητική πολιτική χωρίς στρατηγικό σχεδιασμό με ημίμετρα και πολλή αδιαφορία. Αδιαφορία για την τύχη των χιλιάδων κτηνοτρόφων, οι οποίοι είναι υπερχρεωμένοι εξαιτίας των υψηλών επιτοκίων της Αγροτικής Τράπεζας και των πανωτοκίων που έχει επιβάλει. Η πολιτική αυτή έχει οδηγήσει τους κτηνοτρόφους μας στη χρεοκοπία, στις κατασχέσεις περιουσιών και πολλές φορές στη φυλακή.
Στην Πέλλα, κύριε Υπουργέ, έχω τονίσει ξανά σ' αυτήν την Αίθουσα, εκατοντάδες κτηνοτρόφοι αντιμετωπίζουν τη χρεοκοπία και προσπαθούν να σώσουν τις μικρές περιουσίες τους. Η τράπεζα τους έχει γίνει εφιάλτης και είναι αμείλικτη απέναντί τους.
Πρόσφατα είχα καταθέσει συγκεκριμένη ερώτηση. Εσείς είσαστε αυτοί που το '86 υποσχόσασταν στους κτηνοτρόφους ευνοϊκή ρύθμιση για τα δάνεια πάχυνσης που έπαιρναν.
Τους βάλατε να μεταφέρουν τότε τα δάνεια αυτά στο δημόσιο ταμείο. Εκεί όμως γονάτισαν οι άνθρωποι κυριολεκτικά. Σήμερα καλούνται να μεταφέρουν, αφού πληρώσουν ένα 5% στο δημόσιο ταμείο, ξανά τα χρέη στην Αγροτική Τράπεζα για να ξαναγίνει ρύθμιση. Ουσιαστικά η Αγροτική Τράπεζα απομυζά τη ζωντάνια της ελληνικής κτηνοτροφίας και δεν αφήνει τους κτηνοτρόφους να σηκώσουν κεφάλι. Ποσά, κύριε Υπουργέ, 2,5 εκατομμυρίων δραχμών για αγορά ζωοτροφών έχουν γίνει από το 1987 70 εκατομμύρια και ποσό 6 εκατομμυρίων για πάχυνση έφθασε στα 150 εκατομμύρια δραχμές. 
Κύριε Υπουργέ, αποτύχατε στην κτηνοτροφία. Η αδιέξοδη πολιτική των αρνητικών ΝΕΠ, η απουσία επενδύσεων σε κτηνοτροφικές εκμεταλλεύσεις, τα ληστρικά επιτόκια της Αγροτικής Τράπεζας, η οποία λειτουργεί ως συνέταιρος στην τσέπη του αγρότη και πολύ περισσότερο στον κτηνοτρόφο και η οποία απειλεί με πλειστηριασμό και κατασχέσεις τους κτηνοτρόφους, η μη πλήρωση των κενών θέσεων των κτηνοτρόφων από τις χίλιες διακόσιες κατειλημμένες είναι μόνο οι εξακόσιες ογδόντα, η έλλειψη σχεδιασμού μακρόχρονης κτηνοτροφικής πολιτικής και πάνω απ' όλα η απουσία μέτρων ενίσχυσης της κτηνοτροφικής δραστηριότητας, οδήγησαν την κτηνοτροφία μας σε μαρασμό. Δεν διεκδικήσατε στην Ευρώπη ένα καλύτερο μέλλον για την κτηνοτροφία μας. Δεν διεκδικήσατε αύξηση της ποσόστωσης γάλακτος, ώστε να πάψει ο κτηνοτρόφος να πληρώνει πρόστιμο για την παραπάνω παραγωγή γάλακτος. 
Ένας χρόνος πέρασε με συνεχείς υποσχέσεις, κύριε Υπουργέ. Ακόμη περιμένουν οι κτηνοτρόφοι να πάρουν την εξισωτική αποζημίωση του 2000. Εξαγγείλατε εδώ και ένα χρόνο ότι θα δώσετε εξισωτικές αποζημιώσεις σε εκατόν ογδόντα χιλιάδες περίπου κτηνοτρόφους ορεινών, μειονεκτικών, νησιωτικών περιοχών. Ποια ήταν η εξέλιξη όμως; Λόγια και μόνο λόγια. Με υποσχέσεις, κύριε Υπουργέ, δεν μπορούν να ζήσουν οι κτηνοτρόφοι μας, δεν μπορούν να ζήσουν οι αγρότες μας, γι' αυτό και βγαίνουν σήμερα στους δρόμους. 
Τι κάνατε τα χρήματα της εξισωτικής αποζημίωσης; ΄Η λόγω ανικανότητας των υπηρεσιών του Υπουργείου δεν έχουν έλθει τα χρήματα, ή, όπως έχει καταγγελθεί και δημόσια, τα περάσατε ξανά μέσα από την Αγροτική Τράπεζα για να τη στηρίξετε. Τι ισχύει από τα δύο; 
Κύριε Υπουργέ, σήμερα πληρώνουμε περισσότερο από 500 δισεκατομμύρια για εισαγωγές ζωικών και γαλακτοκομικών προϊόντων. Τα στοιχεία είναι συντριπτικά. Ενώ η κατανάλωση γάλακτος στη χώρα μας πλησιάζει το ένα εκατομμύριο διακοσίους τόνους, η ποσόστωση της Ελλάδος είναι επτακόσιοι χιλιάδες τόνοι. Η αναλογία ποσόστωσης στη χώρα μας είναι εξήντα πέντε κιλά ανά κάτοικο. Στην Ιρλανδία, κύριε Υπουργέ, είναι χίλια πεντακόσια κιλά ανά κάτοικο. 
Η χώρα μας είναι ελλειμματική σε κρέας. Η εγχώρια βοοτροφία μόλις καλύπτει το ? της εγχώριας κατανάλωσης κρέατος, ενώ η χοιροτροφία καλύπτει το 50%. Όλες αυτές οι ελλείψεις καλύπτονται με εισαγωγές γαλακτοκομικών προϊόντων και κρέατος. Τα ζωοκομικά μας προϊόντα τα οποία είναι ανώτερα ποιοτικά, κάτι που επιβεβαιώθηκε όλες τις μέρες με τη νόσο των τρελών αγελάδων, δεν μπορούν να πάρουν τη θέση που τους αρμόζει. 
Εξαιτίας της πολιτικής σας, οι κτηνοτρόφοι αφήνουν αυτό το επάγγελμα. Μειώθηκαν κατά χίλιοι πεντακόσιοι. Το 1999 ήταν δεκατρείς χιλιάδες οκτακόσιοι κτηνοτρόφοι και το 2000 μειώθηκαν σε δώδεκα χιλιάδες τριακόσιοι. Για τη σημερινή κατάσταση της ελληνικής κτηνοτροφίας και τις δύσκολες ώρες που περνούν σήμερα οι κτηνοτρόφοι μας, κύριε Υπουργέ, η παράταξή σας φέρει ακέραια την ευθύνη. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καρασμάνης έχει το λόγο. 
ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, δεν υπάρχει παραγωγικός κλάδος της αγροτικής οικονομίας που να μη διέρχεται κρίση. Και από αυτήν την κρίση κλυδωνίζεται και η ελληνική βαμβακοκαλλιέργεια, κύριε Υπουργέ. Γι' αυτό και οι Έλληνες βαμβακοπαραγωγοί βρίσκονται στους δρόμους εξαιτίας του καταστροφικού κανονισμού και εξαιτίας του εμπαιγμού που προσπαθήσατε να κάνετε το άσπρο μαύρο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εσείς το γνωρίζετε πολύ καλά, κύριε Καρασμάνη. 
ΓΕΩΡΓΙΟΣ ΚΑΡΑΣΜΑΝΗΣ: Θα τα πούμε. 
Εξαιτίας, λοιπόν, αυτού του γεγονότος βρίσκονται οι βαμβακοπαραγωγοί στους δρόμους. Αλλά και οι καπνοπαραγωγοί μας εμπαίζονται, όταν είναι γνωστό ότι μετά από τρία χρόνια τα καπνά θα έχουν τελειώσει και οι επιδοτήσεις θα έχουν περικοπεί. Αλλά το μεγαλύτερο εμπαιγμό, εδώ και πολλά χρόνια, τον έχει υποστεί η ελληνική κτηνοτροφία, η οποία έχει αφεθεί σε εγκατάλειψη. Δεν υπάρχει αγροτική κτηνοτροφική πολιτική στον τομέα της ελληνικής κτηνοτροφίας. Έχει καταντήσει η ελληνική κτηνοτροφία ο φτωχός συγγενής της αγροτικής οικονομίας. 
Είναι γεγονός ότι δεν έχουν γίνει επενδύσεις. Υπάρχει μία αποεπένδυση. Δεν έχουν δημιουργηθεί σύγχρονες μονάδες κτηνοτροφίας. Και επιπλέον κάνουμε εισαγωγές πάνω από 500 δισεκατομμύρια σε συνάλλαγμα. Είναι χρήματα που, αν δινόντουσαν στην ελληνική κτηνοτροφία, σήμερα θα είχε μία διαφορετικότερη πορεία.
Είναι γεγονός ότι οι Έλληνες κτηνοτρόφοι έχουν αφεθεί σε μία πορεία μαρασμού, σε μία πορεία από το κακό στο χειρότερο. Έχετε μετατρέψει τους Έλληνες κτηνοτρόφους, που πριν από λίγα χρόνια ήταν νοικοκυραίοι, σε πραγματικούς είλωτες, σε πολίτες δεύτερης κατηγορίας, σε πληβείους του αγροτικού κόσμου, με το εισόδημά τους μέρα με τη μέρα να μειώνεται, να πνίγονται στα χρέη, μικρές και μεγάλες μονάδες να βάζουν λουκέτο και το χειρότερο, στις καλύτερες των περιπτώσεων φυτοζωούν. Και το χειρότερο, έχετε κόψει τις ελπίδες για κάτι καλύτερο μελλοντικά. Υπάρχει δηλαδή απελπισία γενικότερη στον κτηνοτροφικό κόσμο. Έχει οδηγηθεί σε δραματική κατάσταση. 
Από πού να αρχίσω και πού να τελειώσω; Από το γεγονός ότι καθυστερείτε να πληρώσετε τις επιδοτήσεις στα επιλέξιμα και στις εξωτερικές αποζημιώσεις; Πολλοί περιμένουν από το 2000. Και κάθε χρόνο συνεχώς μειώνονται από την αδυναμία να περιορίσετε το κόστος παραγωγής ή τουλάχιστον να το συγκρατήσετε σε χαμηλά επίπεδα από τα ληστρικά επιτόκια και τα πανωτόκια που εφαρμόζει η Αγροτική Τράπεζα, η οποία έχει σηκώσει το δικό της μπαϊράκι και παρακρατεί τις επιδοτήσεις για να μπορέσει να μπαλώσει τις "μαύρες τρύπες" του χαρτοφυλακίου της; 
Να μιλήσω για τον ΕΛΓΑ, ο οποίος παρά το γεγονός ότι είναι υποχρεωμένος να καλύπτει όλους τους κινδύνους της κτηνοτροφίας, περιορίζεται στους ελάχιστους κινδύνους και οι αποζημιώσεις είναι κοροϊδία με τις πολύμηνες καθυστερήσεις; Να μιλήσω για την κτηνοτροφία τη βιολογική, η οποία καθυστερεί απαράδεκτα από τον Αύγουστο του 1999; 
Δεν εφαρμόζεται ο κανονισμός, ενώ όλες οι άλλες ευρωπαϊκές χώρες την ενισχύουν και την προωθούν, γιατί αποτελεί το ανάχωμα στο κτηνοτροφικό θρίλερ που υπάρχει με τις τρελές αγελάδες και τον αφθώδη πυρετό. Αρκεί να αναφέρω ότι όλοι οι Έλληνες κτηνοτρόφοι χάνουν από τη μη εφαρμογή του κανονισμού της βιολογικής κτηνοτροφίας χρήματα, δισεκατομμύρια, από τα κοινοτικά ταμεία. 
Χάνει 12.480 δραχμές ο αιγοπροβατοτρόφος για κάθε πρόβατο, για κάθε κατσίκα. Ο αγελαδοτρόφος χάνει για κάθε γαλακτοφόρα αγελάδα 47.770 δραχμές. Χάνει 35.000 δραχμές για κάθε μοσχίδα πάχυνσης. Να αναφέρω ότι ο κάθε χοιροτρόφος χάνει για κάθε χοιρομητέρα πάνω από 127.000; Να αναφέρω ότι ο μελισσοκόμος χάνει 14.280 δραχμές για κάθε κυψέλη, ότι ο πτηνοτρόφος χάνει 1.050 δραχμές για κάθε πτηνό; 
Αντιλαμβάνεστε ότι αν αυτός ο κανονισμός έμπαινε σε εφαρμογή, η κάθε οικογένεια στην ύπαιθρο θα μπορούσε να κάνει πτηνά, θα επιδοτούνταν και θα εισέπραττε ένα μεγάλο χρηματικό ποσό; Να αναφέρω τα σχέδια βελτίωσης τα οποία ήταν απαράδεκτα, όπως επίσης και τα προγράμματα νέων αγροτών και κτηνοτρόφων, τα οποία έχουν βαλτώσει όπως και οι πρόωρες συνταξιοδοτήσεις από τις 18 Δεκεμβρίου 1999; 
Ως εισηγητής το είχα επισημάνει, ότι δεν έχετε βάλει το 25% στον προϋπολογισμό του 2000. Αυτό έχει σαν συνέπεια να καθυστερήσουν τα προγράμματα, τα σχέδια βελτίωσης και η πρόωρη συνταξιοδότηση και να χάσουμε το 75% των χρημάτων που έρχονται από τα κοινοτικά ταμεία. Είναι χρήματα ζεστά. Αν, δηλαδή, ένας παραγωγός πριν από δύο χρόνια έμπαινε στο πρόγραμμα της πρόωρης συνταξιοδότησης, σήμερα θα εισέπραττε πάνω από 3 εκατομμύρια, τα οποία έχει χάσει. 
Να μιλήσω για τις ποσοστώσεις; Είμαστε η μοναδική χώρα που έχουμε τη χαμηλότερη ποσόστωση. Χώρες που έχουν μικρότερο πληθυσμό, έχουν τρεις και τέσσερις φορές ποσόστωση παραπάνω από μας. Γι' αυτό και πέφτουν τα πρόστιμα, λόγω των υπερβάσεων. Στην περίοδο '98-'99 πλήρωσαν οι Έλληνες κτηνοτρόφοι 33 δραχμές το κιλό. Στην περίοδο '99-2000 πλήρωσαν 53 δραχμές και φέτος ένας Θεός ξέρει.
Να μιλήσω για τη διάλυση της Κτηνιατρικής Υπηρεσίας; Δεν υπάρχουν έλεγχοι. Αλλά ακόμη και ο ΕΦΕΤ, ο Ειδικός Οργανισμός Τροφίμων, κι αυτός παραμένει στα χαρτιά. Δηλαδή η δημόσια υγεία είναι απροστάτευτη. Με τις μετατάξεις που έχετε κάνει στη Νομαρχιακή Αυτοδιοίκηση και των κτηνιατρικών και των γεωτεχνικών υπηρεσιών δεν υπάρχει σύνδεση με τον κεντρικό φορέα του Υπουργείου, δεν υπάρχει συντονισμός, δεν υπάρχει συνεργασία, με αποτέλεσμα να χάνονται τα προγράμματα.
Να μιλήσω για τα πανωτόκια, κύριε Υπουργέ, αυτό το κοινωνικό άγος; Έχουμε ψηφίσει το Μάιο τον 2912, το νόμο των πανωτοκίων και δυστυχώς ο νόμος αυτός είναι χειρότερος και επαχθέστερος από τον προηγούμενο. Και, εν πάση περιπτώσει, θα πρέπει μέχρι τις 15 Δεκεμβρίου να φέρετε τροπολογία να παρατείνετε τους πλειστηριασμούς, διότι λήγει η προθεσμία μέχρι 31/12/2001 και δεν έχουν προχωρήσει οι ρυθμίσεις. Θα μεταβληθεί δηλαδή η ελληνική ύπαιθρος σε έναν τεράστιο χώρο πλειστηριασμών, αν δεν προχωρήσετε και δεν φέρετε τροπολογία. 
Εν πάση περιπτώσει, ο Έλληνας κτηνοτρόφος είναι η ζωή της υπαίθρου. Το να τον βοηθήσουμε, το να τον ενισχύσουμε, το να τον προωθήσουμε, για να αναπτύξει τις δημιουργικές του ικανότητες, δεν είναι υποχρέωσή μας, είναι εθνική ανάγκη, κύριε Υπουργέ. Το θέμα δεν είναι ούτε οικονομικό ούτε καν αγροτικό. Είναι θέμα κοινωνικό, είναι πολιτικό, είναι άκρως εθνικό. Πρέπει όλοι να το αντιληφθούν μέσα σ' αυτήν την Αίθουσα και πρωτίστως η Κυβέρνηση, η οποία είναι υποχρεωμένη να φέρει ένα εφικτό πρόγραμμα, ένα καλομελετημένο πρόγραμμα ανασυγκρότησης της ελληνικής κτηνοτροφίας.
Εμείς σας έχουμε κάνει κατ' επανάληψη συγκεκριμένες προτάσεις, προτάσεις εφικτές, προσαρμοσμένες και στις τοπικές και στις διεθνείς και στις ευρωπαϊκές συνθήκες. Αν δεν τις αποδέχεστε, σας έχουμε προτείνει και αυτό, δηλαδή να φτιάξουμε μια διακομματική επιτροπή, να καθίσουμε κάτω πολιτικοί και τεχνοκράτες, να προσπαθήσουμε να αντιστρέψουμε τη σχέση 60-30. Αν δεν μπορούμε να την πάμε στο 50-50, τουλάχιστον να την πάμε στο 60-40. Υπάρχουν δυνατότητες, υπάρχουν προοπτικές, αρκεί να υπάρξει η πολιτική βούληση, την οποία δυστυχώς δεν την έχετε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων και το λόγο έχετε εσείς, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, ο μελετητής του μέλλοντος διαβάζοντας τα Πρακτικά των συζητήσεων στη Βουλή για την κτηνοτροφία και όχι μόνον θα καλύπτεται από μια ευφορία ή θα του προκαλούνται αισθήματα θυμηδίας. Ο σύγχρονος πολιτικός όμως, δεν μπορεί να αντιμετωπίζει αυτήν την κατάσταση μ' αυτόν τον τρόπο. Και δεν μπορεί να την αντιμετωπίζει μ' αυτόν τον τρόπο, γιατί ο σύγχρονος Έλληνας πολίτης αρχίζει να μην ανέχεται πια αυτού του είδους τη συμπεριφορά, αυτού του είδους τη σκόπιμη δημιουργία κλίματος σύγχυσης ή την παραπληροφόρηση, μια παραπληροφόρηση που έχει δυστυχώς επιπτώσεις για τους Έλληνες παραγωγούς και για τη χώρα μας, μια παραπληροφόρηση βασικοί συντελεστές της οποίας είσθε εσείς, κύριοι συνάδελφοι, η Νέα Δημοκρατία και τα στελέχη της. 
Λυπάμαι που το λέω αυτό, γιατί σήμερα ίσως θα ήταν μια καλή ευκαιρία να συζητήσουμε ουσιαστικά και αποτελεσματικά, να σκύψουμε σοβαρά στην αντιμετώπιση των προβλημάτων των Ελλήνων κτηνοτρόφων, να δώσουμε λύσεις και προοπτικές, κυρίως όμως να τους ενημερώσουμε σωστά. Δεν θέλετε όμως σωστά ενημερωμένους πολίτες, δεν θέλετε σωστά ενημερωμένους παραγωγούς, γιατί μόνο όταν δεν είναι σωστά ενημερωμένοι μόνον τότε μπορούν να γίνονται αντικείμενο εκμετάλλευσης στις πολιτικές ή τις οικονομικές σκοπιμότητες που υπάρχουν και μας περιτριγυρίζουν. Όμως, οι Έλληνες παραγωγοί τα έχουν καταλάβει αυτά, κύριοι συνάδελφοι, δυστυχώς για σας, ευτυχώς γι' αυτούς, για την ελληνική κοινωνία, για την ελληνική οικονομία. 
Δεν μπορεί όταν συζητάμε στη Βουλή να αναφερόμαστε με γενικόλογες αναφορές, ούτε με πλασματικά στοιχεία ούτε να δημιουργούμε αυτό το κλίμα της σύγχυσης. Χρειάζεται θράσος για να γίνονται αναφορές, οι οποίες προκαλούν και προκαλούν όχι μόνον πολιτικά μέσα σ' αυτήν την Αίθουσα.
Θα απαντήσω σε μία-μία τις αιτιάσεις σας και θα δώσω και συγκεκριμένα στοιχεία, όμως θα πρέπει να έχουμε κάποιες αποδοχές μεταξύ μας, αν θέλουμε να συζητήσουμε σοβαρά. 
Η κτηνοτροφία είναι ένας τομέας που οφείλουμε να τον στηρίζουμε όλοι. Είναι ένας τομέας που έμπρακτα στηρίζεται από την Κυβέρνηση του ΠΑΣΟΚ όλα αυτά τα χρόνια. Στηρίζουμε αυτόν τον τομέα όχι επειδή είναι προβληματικός, όπως λέτε εσείς, αλλά επειδή είναι ένας τομέας που έχει σημαντικές προοπτικές. Στηρίζουμε αυτόν τον τομέα όχι μόνο για λόγους οικονομικούς, αλλά κυρίως για λόγους κοινωνικούς και εθνικούς, γιατί η πλειοψηφία των ανθρώπων που ασχολούνται με τον γεωργικό τομέα στις ευαίσθητες περιοχές, στις ορεινές και μειονεκτικές περιοχές είναι άνθρωποι οι οποίοι ασχολούνται στον τομέα της κτηνοτροφίας: είναι οι Έλληνες κτηνοτρόφοι. Και έχει μία ιδιαίτερη σημασία για μας, για την Κυβέρνηση και φαντάζομαι και θα έπρεπε να είχε για ολόκληρο τον πολιτικό κόσμο μία ιδιαίτερη σημασία η ανάπτυξη και η προστασία αυτών των ορεινών και μειονεκτικών περιοχών.
Αν θέλουμε να μιλήσουμε για την κτηνοτροφία, θα πρέπει να προσδιορίσουμε την τακτική μας, αλλά και κάποιες στρατηγικές επιλογές. Στρατηγική θα συζητήσουμε μόνο γι' αυτόν τον τομέα; Μπορούμε να προσδιορίσουμε μια συγκεκριμένη στρατηγική ανάπτυξης του τομέα της κτηνοτροφίας; Εμείς πιστεύουμε πως όχι μόνο. Χρειάζεται μία ολοκληρωμένη στρατηγική για την ανάπτυξη της υπαίθρου. Και αυτό είναι ένα νέο στοιχείο της πολιτικής που όχι μόνο το Υπουργείο Γεωργίας, αλλά το σύνολο της Κυβέρνησης αρχίζει να υλοποιεί πια βήμα-βήμα, οργανωμένα, σχεδιασμένα και μεθοδικά. Αυτός είναι ο βασικός μας στόχος, η ανάπτυξη της υπαίθρου και ιδιαίτερα των ορεινών και μειονεκτικών περιοχών. Αυτές είναι οι εντολές του Πρωθυπουργού μας και σ' αυτήν την κατεύθυνση στηρίζεται και θα δουλέψει το νέο όργανο που διαμορφώθηκε, η διυπουργική επιτροπή, για την ανάπτυξη της υπαίθρου. Γιατί, για την ανάπτυξη της υπαίθρου χρειάζεται ο συνδυασμός πολλών δράσεων, πολλών προγραμμάτων, πολλών Υπουργείων. Δεν μπορούμε πια να αναφερόμαστε σε μεμονωμένους κλάδους ή σε μεμονωμένα προϊόντα. Πρέπει να αντιμετωπίσουμε την ανάπτυξη της υπαίρθου με ένα ολοκληρωμένο σχέδιο.
Ποια είναι η κατάσταση του κλάδου στον τομέα της κτηνοτροφίας: Δημιουργήσατε ένα κλίμα καταστροφολογίας, που αναρωτιέται κανείς αν έχετε επαφή με αυτόν το χώρο. Λυπάμαι, αλλά δεν έχετε. Αν δει κανείς τις τοποθετήσεις σας στην προηγούμενη -πριν από ένα χρόνο- επερώτηση και τις σημερινές, θα δει μονότονα επαναλαμβανόμενες τις ίδιες συνθηματολογίες, τα ίδια στοιχεία χωρίς να έχει αλλάξει τίποτα σ' αυτόν τον τόπο εδώ και ένα χρόνο. 
Δεν έχετε πάρει είδηση τι γίνεται γύρω σας, κύριοι συνάδελφοι. Και αυτό δεν το λέω ελαφρά τη καρδία. Θα το τεκμηριώσω με συγκεκριμένα στοιχεία. 
Αναφέρεσθε στον τομέα της κτηνοτροφίας λέγοντας πως εμφανίζει μια ύφεση, μια καταστροφή. Δεν είναι έτσι. Στον τομέα της κτηνοτροφίας έχουμε εξελίξεις, έχουμε μία σταδιακή, την τελευταία δεκαετία, αναδιάρθρωση του κλάδου. Αυτό πρέπει να αναγνωρίσετε. Υπάρχει αναδιάρθρωση στον κλάδο. 
ΑΝΕΣΤΗΣ ΑΓΓΕΛΗΣ: Πότε είπατε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Την τελευταία δεκαετία, με τα στοιχεία της Στατιστικής Υπηρεσίας 1991-1999, κύριε συνάδελφε. Με αυτά τα στοιχεία μιλώ. Θέλω να μιλώ σταθερά με στοιχεία και όχι με γενικολογίες για τη δημιουργία εντυπώσεων. 
Τι δείχνουν αυτά τα στοιχεία: Στην αιγοπροβατοτροφία στην οποία αναφερθήκατε εξειδικευμένα έχουμε αύξηση του ζωικού κεφαλαίου τη δεκαετία 1991-1999 κατά 4,3%. Τι έχουμε όμως ως πρόβλημα: Έχουν μειωθεί οι εκμεταλλεύσεις και έχουν αυξηθεί τα μεγέθη των εκμεταλλεύσεων που υπάρχουν. Η μείωση των εκμεταλλεύσεων είναι περίπου 20%. Η αύξηση του μεγέθους των εκμεταλλεύσεων είναι 32,4% για την προβατοτροφία και 51,2% για την αιγοτροφία. Αυτό είναι μία διαρθρωτική αλλαγή που συντελείται αργά, βασανιστικά, αλλά είναι μία διαρθρωτική αλλαγή.
Στη βοοτροφία έχουμε αύξηση του μέσου ζωϊκού κεφαλαίου. Ξέρετε κατά πόσο; Κατά 105,4%. Έχουμε όμως μείωση εκμεταλλεύσεων. Ποιών εκμεταλλεύσεων; Αυτών που ήταν με ένα έως εννέα ζώα. Έχουμε σημαντική αύξηση των εκμεταλλεύσεων αυτών που έχουν τριάντα ζώα και επάνω. Αυτό επίσης είναι μια αλλαγή που συντελείται σε αυτόν το χώρο. 
Αρχίζουμε να έχουμε ταυτόχρονα εκπαιδευμένους γεωργούς. Η αύξηση την τελευταία δεκαετία είναι 176,3%, όμως το ποσοστό των εκπαιδευμένων, των εξειδικευμένων γεωργών, είναι πολύ μικρό, σε σχέση με το σύνολο και με τις ανάγκες της χώρας. 
ΓΕΩΡΓΙΟΣ ΣΑΛΑΓΚΟΥΔΗΣ: Πού τους εκπαιδεύετε;
ΑΝΕΣΤΗΣ ΑΓΓΕΛΗΣ: Από πού τα παίρνετε αυτά τα στοιχεία για να τα διαβάσουμε και εμείς;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτά τα στοιχεία, κύριοι συνάδελφοι, που δεν μπορείτε να τα αμφισβητήσετε, επαναλαμβάνω, δείχνουν κάποια πραγματικότητα. Να δούμε λοιπόν, εάν μας αρέσει αυτή η πραγματικότητα ή εάν δεν μας αρέσει. Επίσης αυτά τα στοιχεία δείχνουν μια υπερσυγκέντρωση σε κάποιες συγκεκριμένες περιοχές και μια εξειδίκευση της κτηνοτροφίας σε αυτές τις περιοχές, αλλού η βοοτροφία, αλλού η αιγοπροβατοτροφία, αλλού η πτηνοτροφία. Μακεδονία, Θεσσαλία, ΄Ηπειρος κλπ.
Ας πάμε στο ποσοστό της αυτάρκειας, για να ξέρουμε γιατί μιλάμε και να δούμε πώς θα αντιμετωπίσουμε αυτήν την κατάσταση. Στο βόειο κρέας έχουμε αυτάρκεια 30%, στο αιγοπρόβειο κρέας έχουμε αυτάρκεια περίπου 90% και καλύπτουμε τις ανάγκες τις εγχώριας αγοράς. Το ίδιο ισχύει και με την πτηνοτροφία. Έχουμε 55%, ποσοστό κάλυψης στο χοιρινό. Στο αιγοπρόβειο γάλα έχουμε κάλυψη των αναγκών της χώρας κατά 100% και στο αγελαδινό κατά 50%. Αλλά θα μιλήσω γι' αυτό το 50%, κύριοι συνάδελφοι. Θα απαντήσω στη συνέχεια για το 50% του αγελαδινού γάλακτος. Έχουμε λοιπόν μια αλλαγή που συντελείται, όπως είπα αργά, αλλά βασανιστικά. 
Τι πρέπει να κάνουμε εμείς; Πρέπει να στηρίξουμε μονάδες, οι οποίες είναι βιώσιμες, πρέπει να στηρίξουμε μονάδες οι οποίες είναι οικογενειακές εκμεταλλεύσεις και δίνουν εισόδημα και διατηρούν τους Έλληνες κτηνοτρόφους στην ύπαιθρο. Πρέπει να εκσυγχρονίσουμε μεγάλες μονάδες που υπάρχουν και έχουν δυναμικότητα, άρα πρέπει να καλύψουμε με αυτόν τον τρόπο ανάγκες της αγοράς, της εγχώριας αλλά και της εξωτερικής. Ακόμα έχουμε και μικρές μονάδες, οι οποίες πια δεν μπορούν να λειτουργούν αποτελεσματικά, παρέχοντας αυτοδύναμο και επαρκές εισόδημα, αλλά παρέχοντας ένα συμπληρωματικό εισόδημα στον ΄Ελληνα παραγωγό, στον πολίτη που ζει στην ύπαιθρο. 
Πώς μπορούμε να το κάνουμε αυτό; Υπάρχει μία αναλογία στη ζωική και τη φυτική παραγωγή. Αυτήν την αναλογία πρέπει να την ανατρέψουμε, θα έλεγα να την αντιστρέψουμε. Η αναλογία φυτικής και ζωικής παραγωγής 70%-30% πρέπει σε μεγάλο βαθμό να αντιστραφεί. 
Ποια είναι τα προβλήματα που υπάρχουν και για τα οποία αγωνιζόμαστε; Ποια είναι τα προβλήματα τα οποία προσπαθούμε να αντιμετωπίσουμε;
Πρώτα απ' όλα η ηλικιακή ανανέωση της σύνθεσης του ενεργού πληθυσμού που ασχολείται στην ύπαιθρο με το γεωργικό τομέα και ιδιαίτερα με την κτηνοτροφία. Δεν θέλουμε να μειώσουμε τον αγροτικό πληθυσμό, όπως πολύ εύκολα θα μας κατηγορούσε το Κ.Κ.Ε. και το κάνει. Θέλουμε να ανανεώσουμε τον αγροτικό πληθυσμό. Δεν γίνονται προγράμματα σε αυτήν την κατεύθυνση; Δεν γίνονται προσπάθειες; Το πρόγραμμα για την πρόωρη συνταξιοδότηση και το πρόγραμμα για τους νέους αγρότες είναι προγράμματα που εκεί κατατείνουν. Το πρόγραμμα που ολοκληρώθηκε ενέταξε στο ενεργό δυναμικό της χώρας είκοσι χιλιάδες νέους παραγωγούς. Το ίδιο ελπίζουμε ότι θα γίνει και με το πρόγραμμα που αρχίζει να λειτουργεί ήδη. Άρχισε να λειτουργεί, υποβάλλονται οι αιτήσεις. Εσείς δεν το καταλάβατε ακόμα. 
Αναφέρεστε στις ελλείψεις υποδομών. Υπάρχουν ελλείψεις στις υποδομές. Δεν έγινε όμως τίποτα; Δεν απορροφήθηκαν συγκεκριμένα ποσά όλο αυτό το διάστημα εφαρμογής ουσιαστικά του Β΄ Κοινοτικού Πλαισίου Στήριξης, ή δεν υπάρχουν κονδύλια από εδώ κα πέρα, μέσω του Γ΄ Κοινοτικού Πλαισίου Στήριξης προσανατολισμένα στη μεταποίηση και στις υποδομές; Δεν τα ξέρετε; Τα ξέρετε αλλά δεν τα αναφέρετε. Οφείλω λοιπόν εγώ να ενημερώσω, όχι εσάς, αλλά τους Έλληνες πολίτες.
Στον τομέα του κρέατος διατέθηκαν 57.462.000.000 για τη στήριξη επενδυτικών σχεδίων εκατόν σαράντα μία μονάδων την προηγούμενη περίοδο.
Στον τομέα του γάλακτος ενισχύθηκαν με 40.000.000.000 εκατόν δέκα μεταποιητικές μονάδες για να ιδρυθούν, να βελτιωθούν, να εκσυγχρονιστούν. Τα επιχειρησιακά προγράμματα για την ενίσχυση και τη βελτίωση, την προώθηση και την προβολή των παραδοσιακών προϊόντων, τα οποία πολύ εύκολα αναφέρετε, των προστατευόμενης ονομασίας προέλευσης και προστατευόμενης γεωγραφικής ένδειξης, διέθεσε αυτό το πρόγραμμα 2,5 δισεκατομμύρια και ενίσχυσε εκατόν πέντε μονάδες, για να στηρίξουμε αυτά τα προϊόντα καθορισμένης ποιότητας, αναγνωρισμένης ποιότητας και προβολής.
Με την κοινοτική πρωτοβουλία του INTERREG ΙΙ -που είναι γνωστό σε εσάς- διακόσιες μεταποιητικές μονάδες ενισχύθηκαν. Για ποιο λόγο; Για να στηρίξουμε την προμήθεια και την εγκατάσταση δεξαμενών συντήρησης γάλακτος σε είκοσι τρεις νομούς, παραμεθόριους, επιλέξιμους νομούς. Συνολικός προϋπολογισμός 4,5 δισεκατομμύρια και αυτό για ποιο λόγο, για να αναβαθμίσουμε την ποιότητα του αιγοπρόβειου γάλακτος.
Όλα αυτά, που είναι κάποια ενδεικτικά στοιχεία, είναι επενδύσεις που έγιναν στη χώρα μας. Είναι μονάδες που λειτουργούν. Είναι οικογενειακά εισοδήματα, είναι θέσεις εργασίας, είναι εξυπηρέτηση των Ελλήνων κτηνοτρόφων, είναι αναβάθμιση της ποιότητας της παραγωγής των προϊόντων μας. Όλα αυτά δεν μπορείτε να τα αγνοείτε, κύριοι συνάδελφοι. Τα ξέρουν οι Έλληνες κτηνοτρόφοι, τα ζουν καθημερινά, τα βλέπουν. Εσείς εξακολουθείτε να τα αγνοείτε. 
Δεν κάνουμε προσπάθειες για την εξυγίανση του ζωικού κεφαλαίου; Κάνατε κάποιες αναφορές πολύ επιδερμικά, επιφανειακά και πρόχειρα στις τοποθετήσεις σας. Δεν κάνουμε παρεμβάσεις για την εξυγίανση της αγοράς; Αναφερθήκατε σε ασθένειες, σε διαλυμένες υπηρεσίες, σε νοσήματα που υπάρχουν, δημιουργήσατε ένα θολό τοπίο. Είναι έτσι πραγματικότητα;
Να δούμε τι έγινε το 2001. Φυματίωση βοοειδών. Εξετάστηκαν εκατόν εβδομήντα επτά χιλιάδες επτακόσια πενήντα εννέα ζώα από δέκα χιλιάδες πεντακόσιες πενήντα πέντε εκτροφές. Βρέθηκε ποσοστό μόλυνσης 1,8%. Για το πρόγραμμα της εκρίζωσης της βουκέλωσης των βοοειδών μόνο μέσα στο 2000 εξετάστηκαν διακόσια ενενήντα εννέα χιλιάδες μηδέν ενενήντα οκτώ ζώα από δεκαέξι χιλιάδες πεντακόσιες εξήντα επτά εκτροφές. Ποσοστό μόλυνσης 0,98%. Για την βουκέλωση των αιγοπροβάτων, επειδή αναφερθήκατε, σας δίνω συγκεκριμένα στοιχεία. Για την εκρίζωση εξετάστηκαν διακόσια εξήντα χιλιάδες εξακόσια τριάντα τρία ζώα από πέντε χιλιάδες περίπου εκτροφές. Ποσοστό μόλυνσης 0,37%. Και για τον έλεγχο της βουκέλωσης τα προγράμματα εμβολιασμών. Εμβολιάστηκαν μόνο το 2000 ένα εκατομμύριο τριακόσιες δεκατρείς χιλιάδες εκατόν ογδόντα ζώα από δεκαέξι χιλιάδες εξακόσιες ογδόντα οκτώ εκτροφές.
Αυτά τα προγράμματα κάποιοι τα κάνουν, κύριοι συνάδελφοι. Αυτά τα προγράμματα κάποιους εξυπηρετούν και δεν εξυπηρετούν μεμονωμένους παραγωγούς, ούτε εφαρμόζονται από μεμονωμένους κτηνοτρόφους. Είναι μία ουσιαστική παρέμβαση για την εξυγίανση του ζωικού κεφαλαίου στη χώρα μας. Αναφερθήκατε στις διατροφικές κρίσεις. Αντιμετώπισε καμία άλλη χώρα καλύτερα από την Ελλάδα το πρόβλημα των διοξινών; Αντιμετώπισε καμία ευρωπαϊκή χώρα -όχι τρίτη χώρα- καλύτερα από την Ελλάδα το πρόβλημα του καταρροϊκού πυρετού; Δείτε τι γίνεται σε γειτονικές χώρες και τι γίνεται στην Ελλάδα. Αντιμετώπισε καμία χώρα καλύτερα από την Ελλάδα το πρόβλημα του αφθώδους πυρετού; Δείτε τι έγινε στη Μεγάλη Βρετανία και στις άλλες χώρες και τι έγινε στην Ελλάδα για τον αφθώδη πυρετό. Ζήτησαν να τους ενημερώσουμε και να τους εκπαιδεύσουμε οι Ευρωπαίοι συνάδελφοί μας για την αντιμετώπιση αυτού του συγκεκριμένου προβλήματος. Όπως γνωρίζετε, κύριοι συνάδελφοι, τον αφθώδη πυρετό τον μπλοκάραμε στον Έβρο με το πρόγραμμα "EVROS" και εκριζώσαμε την ασθένεια σε δύο μήνες, ενώ άλλες χώρες της Ευρωπαϊκής 'Ενωσης ταλαιπωρούνται δύο χρόνια και καταστρέφουν την οικονομία τους. Θυσιάζουν ζώα και καταστρέφουν ζωές παραγωγών, περιουσίες παραγωγών και κτηνοτρόφων.
Στην Ελλάδα το αντιμετωπίσαμε σε ένα τρίγωνο, στο τρίγωνο του Έβρου και το εκριζώσαμε σε δύο μήνες. Αυτό πρέπει να το αναγνωρίζετε τουλάχιστον, γιατί είναι πρόγραμμα που το ξέρετε και το ξέρουν και οι Έλληνες παραγωγοί.
Δεν μπορείτε λοιπόν με γενικόλογες αναφορές να παραπλανάτε. 
Δεν υπήρξε παρέμβαση για την εξυγίανση της αγοράς ή δεν το ξέρετε; Δεν υπήρξε παρέμβαση για την εξυγίανση του τρόπου διάθεσης του γάλακτος και των ποσοστώσεων ή δεν το γνωρίζετε αυτό; Δεν υπήρξαν παρεμβάσεις και συγκεκριμένες αποφάσεις για την κατάργηση των παράνομων ελληνοποιήσεων, όπου εισάγουμε ζώα από το εξωτερικό και τα βαφτίζουμε ελληνικά; Δεν καταργήθηκε αυτή η δυνατότητα που υπήρχε μέχρι τώρα; Από τη συγκεκριμένη Κυβέρνηση δεν καταργήθηκε; Ποια συμφέροντα εξυπηρετεί αυτή η απόφαση; Τα συμφέροντα των Ελλήνων παραγωγών, δεν το γνωρίζετε;
ΓΕΩΡΓΙΟΣ ΣΑΛΑΓΚΟΥΔΗΣ: Εσείς δεν το γνωρίζετε, διότι δεν ελέγχετε την αγορά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν ελέγχουμε την αγορά; Ναι, κύριε συνάδελφε, έχετε δίκιο. Εμείς δεν το γνωρίζουμε. Οι τοποθετήσεις όμως οι δικές σας δείχνουν κάτι διαφορετικό απ' αυτό που λέτε τώρα και όχι μόνο οι δικές σας αλλά και του ίδιου του Αρχηγού σας.
Από την τοποθέτησή του λοιπόν στην Πάτρα, αναφερόμενος ο Πρόεδρος της Νέας Δημοκρατίας κ. Κωνσταντίνος Καραμανλής στα αγροτικά θέματα, λέει ότι πρέπει να αλλάξει ο κανονισμός του ΕΛΓΑ ώστε να καλυφθούν όλοι οι κίνδυνοι και να καταβάλλονται άμεσα οι σχετικές αποζημιώσεις. Αναφερθήκατε και εσείς σ' αυτό. Δεν πήρατε όμως είδηση εσείς ή ο κ. Καραμανλής ότι με νομοσχέδιο που ψηφίσαμε πριν τρεις μήνες στη Βουλή αλλάξαμε το σύνολο του κανονισμού και καλύπτουμε ουσιαστικά τις ανάγκες αυτές ...
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, αφήστε τον κύριο Υπουργό να μιλήσει. Θα μιλήσει μετά ο κ. Σαλαγκούδης και θα τα πει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν ενσωματώθηκαν όλες οι προτάσεις των Ελλήνων κτηνοτρόφων και των φορέων τους στην αλλαγή αυτού του κανονισμού; Δεν επεκτάθηκαν οι κίνδυνοι και η κάλυψη των ασφαλιστικών κινδύνων στους Έλληνες κτηνοτρόφους; 
Λέει ο κ. Καραμανλής ακόμα: "Επιβάλλεται η δημιουργία ειδικού οργανισμού προώθησης αγροτικών προϊόντων".
Μα, δεν πήρε είδηση ότι λειτουργεί ήδη εταιρεία, η "ΑΓΡΟΕΞΑΓΩΓΙΚΗ", η οποία έχει αυτόν το στόχο και έχουν παραταχθεί δίπλα της, έχουν ενταχθεί μέσα σ' αυτήν επιχειρήσεις και φορείς που προωθούν σήμερα τις εξαγωγές; 
Θέλετε να συνεχίσω και σε άλλα, κύριοι συνάδελφοι; Θα συνεχίσω. Θα σας δώσω και άλλα στοιχεία και θα σας τα δώσω, διότι δεν μπορεί να εμφανίζεται από σας αυτή η άγνοια ή αυτή η προσπάθεια παραπληροφόρησης. Δεν είναι έντιμο απέναντι στους Έλληνες κτηνοτρόφους, απέναντι στους Έλληνες παραγωγούς.
Αντιμετώπισε καμιά άλλη χώρα καλύτερα το πρόβλημα των σπογγωδών εγκεφαλοπαθειών; Σεις είπατε -και ευχαριστώ που το αναγνωρίσατε- ότι έχουν γίνει σημαντικές προσπάθειες σ' αυτόν τον τομέα. Υπάρχει ασφάλεια στους Έλληνες καταναλωτές. Υπάρχουν έλεγχοι στην αγορά για την αντιμετώπιση του θέματος αυτού. Οι παραγωγοί μας δεν χρειάζονται μηχανισμούς υποστήριξης. Αυτούς τους έχουν, όπως είναι ο Ελληνικός Οργανισμός Γάλακτος, όπως είναι ο ΕΛΓΑ, όπως είναι ο εκπαιδευτικός οργανισμός ΔΗΜΗΤΡΑ, όπως είναι οι εταιρείες "ΑΓΡΟΕΞΑΓΩΓΙΚΗ", όπως είναι η "ΑΓΡΟΤΟΥΡΙΣΤΙΚΗ", όπως είναι η Τράπεζα Γης και όπως είναι ο Οργανισμός Πιστοποίησης και Επίβλεψης Γεωργικών Προϊόντων, ο οποίος δίνει πρότυπα για την ποιότητα και πιστοποιεί αυτήν την ποιότητα.
ΗΛΙΑΣ ΦΩΤΙΑΔΗΣ: Σ΄ αυτό είμαστε αντίθετοι ούτως ή άλλως. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είσαστε αντίθετοι, όμως εφαρμόζονται, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, μη διακόπτετε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχει στην αγορά πιστοποιημένο κρέας ελέγχου ποιότητας, υπάρχουν πιστοποιημένα προϊόντα με σφραγίδα ελέγχου ποιότητας και είναι ανταγωνιστικά προϊόντα στην αγορά. Το ΑΓΡΟΣΕΡΤ, το ΒΙΟΑΓΚΡΟ και οι σφραγίδες που δίνει αυτός ο οργανισμός ποιότητας εγγυώνται την ποιότητα των παραγομένων προϊόντων στην Ελλάδα, καλύπτουν τα συγκριτικά πλεονεκτήματα και αναδεικνύουν τα συγκριτικά πλεονεκτήματα της χώρας μας στα παραγόμενα προϊόντα.
Δεν μπορεί να μιλάτε γενικόλογα και αόριστα για την ποιότητα. Σήμερα παράγουμε ποιότητα, την πιστοποιούμε και την εξάγουμε. Κι αυτό είναι μια πραγματικότητα όσο κι αν θέλετε εσείς να εθελοτυφλείτε. Γιατί αυτό είναι η προοπτική της χώρας μας, των ελληνικών προϊόντων και των Ελλήνων παραγωγών: Η ποιότητα των παραγόμενων προϊόντων.
Δεν γίνονται προσπάθειες για την οργάνωση των παραγωγών εκτός από τη σωστή τους ενημέρωση; Δεν υπάρχουν κίνητρα για τις συγχωνεύσεις συνεταιρισμών και ενώσεων; Δεν στηρίζονται οι ομάδες παραγωγών; Δεν υπάρχουν, δεν συγκροτούνται διεπαγγελματικές οργανώσεις; 
Συζητάμε σήμερα για την ελληνική κτηνοτροφία. Προχθές ανακοίνωσαν οι πτηνοτρόφοι ότι αποφάσισαν να συγκροτήσουν διεπαγγελματική οργάνωση. Πριν από λίγο οι Έλληνες χοιροτρόφοι. Πώς γίνονται αυτά; Ερήμην μας; Ερήμην των Ελλήνων παραγωγών; Γιατί τα αγνοείτε; Γιατί τα υπονομεύετε; Δεν έχετε αυτό το δικαίωμα, κύριοι συνάδελφοι.
Αναφέρεστε σε ποσοστώσεις. Είναι μεγάλο θράσος να αναφέρεστε σ' αυτές τις ποσοστώσεις και στα δικαιώματα. Είναι θράσος πραγματικό, κύριοι συνάδελφοι της Νέας Δημοκρατίας. Γιατί είναι θράσος; Γιατί οι κανονισμοί που υπάρχουν ψηφίστηκαν την εποχή που κυβερνήσατε τη χώρα. Δυστυχώς εκείνο το κρίσιμο διάστημα των τεσσάρων χρόνων.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δυστυχώς.
ΓΕΩΡΓΙΟΣ ΣΑΛΑΓΚΟΥΔΗΣ: Το 1999 δεν είχατε...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θα γίνει, κύριε Σαλαγκούδη; Θα μιλήσετε σε πέντε λεπτά. Σας παρακαλώ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εάν θέλετε να με διακόπτετε, εγώ δεν έχω κανένα πρόβλημα, γιατί μιλάω με στοιχεία, κύριε Σαλαγκούδη και κύριοι της Νέας Δημοκρατίας.
ΑΝΕΣΤΗΣ ΑΓΓΕΛΗΣ: Δεν είναι στοιχεία αυτά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ποια είναι τα στοιχεία; Να σας τα πω ποια είναι τα στοιχεία, κύριε συνάδελφε. Σήμερα δεν υπάρχουν περιορισμοί στην παραγωγή των προϊόντων. Υπάρχουν περιορισμοί στις πριμοδοτήσεις. Υπάρχουν περιορισμοί στις ενισχύσεις. Υπάρχουν ατομικά όρια και περιφερειακά όρια. Πότε μπήκαν αυτά τα όρια; Δεν μπήκαν με τον κανονισμό 2066 του 1992, κύριοι συνάδελφοι; Αυτός ο κανονισμός εφαρμόζεται από το 1993 και μετά. Τα ατομικά όρια πριμοδότησης των αιγοπροβάτων είναι 11.023.000 σήμερα. Και καρπώνονται απ' αυτά οι Έλληνες κτηνοτρόφοι.
Το 1995 για να φθάσουμε εκεί, κερδίσαμε εξακόσιες χιλιάδες δικαιώματα με δική μας διαπραγμάτευση, της κυβέρνησης του ΠΑΣΟΚ. Το αγνοείτε; Είναι ψέμα; Δεν υπογράφηκε ο κανονισμός του 1992; Από σας δεν υπογράφηκε; Είχατε το θράσος να μιλήσετε για την ποσόστωση του γάλακτος; Γιατί είναι θράσος; Κα μας κατηγορήσατε κιόλας. Λέτε ότι δεν επαρκούν οι ποσοστώσεις. Βεβαίως δεν επαρκούν οι ποσοστώσεις. Τι συμφωνία κλείσατε, κύριοι συνάδελφοι, το 1992; Ή μήπως δεν ήταν δικές σας οι υπογραφές αυτές;
ΑΝΕΣΤΗΣ ΑΓΓΕΛΗΣ: Φέραμε...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν ήταν δικές σας αυτές οι υπογραφές; Πόσους φέρατε; Φέρατε πεντακόσιους χιλιάδες τόνους, κύριε συνάδελφε.
ΑΝΕΣΤΗΣ ΑΓΓΕΛΗΣ: Είναι απαράδεκτο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, απαντήστε απροσώπως, σας παρακαλώ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία Πρόεδρε, δέχομαι διακοπές. Δεν φοβάμαι τις διακοπές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, τέτοιου είδους διακοπές δεν δέχεσθε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ο κανονισμός της ΕΟΚ 3950/92 είναι αυτός που προσδιόρισε τις ποσοστώσεις στο γάλα. Χωρίς να σκεφθείτε οτιδήποτε που να έχει σχέση με την προοπτική της ανάπτυξης του κλάδου υπογράψατε μία συμφωνία που έφερε στη χώρα πεντακόσιοι τριάντα χιλιάδες τόνους. Αυτό υπογράψατε.
ΓΕΩΡΓΙΟΣ ΣΑΛΑΓΚΟΥΔΗΣ: Εξακόσιους τριάντα χιλιάδες τόνους.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πεντακόσιους τριάντα χιλιάδες τόνους. Και τι έγινε στη συνέχεια; Το 1994 η κυβέρνηση του ΠΑΣΟΚ επαναδιαπραγματεύτηκε και κέρδισε εκατό χιλιάδες τόνους γάλα. Και τι έγινε στη συνέχεια; Το 1999 η κυβέρνηση του ΠΑΣΟΚ επαναδιαπραγματεύτηκε και έφερε άλλους εβδομήντα χιλιάδες τόνους γάλα, για να είμαστε σήμερα στους επτακόσιους χιλιάδες τόνους, που δεν μας επαρκούν αλλά που ήταν πολύ λιγότεροι όταν εσείς υπογράψατε.
Γι' αυτό λέω, κύριοι συνάδελφοι, ότι θέλει πολύ θράσος να μας κατηγορείτε για τις ποσοστώσεις στο γάλα.
Γιατί τα κάνατε αυτά; Γιατί δεν είχατε στρατηγική. Γιατί δεν μπορούσατε να δείτε λίγο παραπέρα και να σχεδιάσετε την προοπτική της χώρας. Θέλετε να το τεκμηριώσω; Είχατε στρατηγική, κύριοι συνάδελφοι; Σε τέσσερα χρόνια αλλάξατε τέσσερις Υπουργούς Γεωργίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ. Οι κύριοι συνάδελφοι δεν είχαν την ευθύνη τότε. Μιλήστε για τη Νέα Δημοκρατία. Μην απευθύνεστε προσωπικά σ' αυτούς.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι της Νέας Δημοκρατίας, λοιπόν -ή απρόσωπα Νέα Δημοκρατία- η στρατηγική σας ήταν η διαρκής εναλλαγή Υπουργών -τέσσερις σε ένα διάστημα τριών χρόνων- για την αντιμετώπιση των προβλημάτων της ελληνικής γεωργίας.
Τα λέω αυτά γιατί εδώ πρέπει να κρίνουμε και να συγκρίνουμε το παρελθόν και το μέλλον, την προοπτική και τη διορατικότητα ή τη στασιμότητα και την οπισθοδρόμηση. Γιατί ο τομέας της κτηνοτροφίας χρειάζεται συγκεκριμένη στρατηγική για να αναπτυχθεί, χρειάζεται συγκεκριμένος σχεδιασμός και συγκεκριμένος προσανατολισμός. 
Παίρνοντας υπόψη τις εξελίξεις στο διεθνές περιβάλλον, ο στόχος μας είναι σε τρεις κατευθύνσεις. Αυτές είναι και οι βασικές μας επιλογές. Πρώτα απ' όλα να αυξήσουμε την ανταγωνιστικότητα και κατ' επέκταση την ποιότητα των παραγόμενων προϊόντων. Είναι αυτό ο πρώτος μας στόχος. Δεύτερον, να διαμορφώσουμε και να επιτύχουμε την ολοκληρωμένη ανάπτυξη της υπαίθρου. Και, τρίτον, να προχωρήσουμε στην αειφόρο ανάπτυξη, στη διατήρηση λοιπόν, του περιβάλλοντος και των φυσικών πόρων.
Αυτοί οι στόχοι εξυπηρετούνται σήμερα από το Γ΄ Κοινοτικό Πλαίσιο Στήριξης και για την εξυπηρέτηση αυτών των στόχων υπάρχουν συγκεκριμένα προγράμματα τα οποία άρχισαν να εφαρμόζονται αλλά δεν το έχετε καταλάβει ακόμα και αυτό είναι δυστύχημα, όχι για μας, για το ελληνικό Κοινοβούλιο, αλλά για τους Έλληνες παραγωγούς, γιατί δεν τους ενημερώνετε σωστά και γιατί με αυτόν τον τρόπο όταν συσκοτίζετε την αλήθεια και την πραγματικότητα, αντί να τους ενημερώσετε, αφήνετε κάποιους παραγωγούς στο περιθώριο. Τους λέτε ότι δεν έχουν αρχίσει να εφαρμόζονται προγράμματα για τα οποία σχεδόν σε λίγες μέρες ολοκληρώνεται η προθεσμία υποβολής των αιτήσεων και πολλά ακόμη πρόκειται να αρχίσουν να εφαρμόζονται.
ΓΕΩΡΓΙΟΣ ΣΑΛΑΓΚΟΥΔΗΣ: Υπάρχει δύο χρόνια καθυστέρηση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχει δύο χρόνια καθυστέρηση, κύριοι συνάδελφοι; Πότε υποβλήθηκε το έγγραφο προγραμματισμού αγροτικής ανάπτυξης από την Ελλάδα, το επιχειρησιακό πρόγραμμα του Υπουργείου Γεωργίας; Πότε το κατέθεσε η Κυβέρνηση στην Ευρωπαϊκή Ένωση;
ΙΟΡΔΑΝΗΣ ΤΖΑΜΤΖΗΣ: Το 2001. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το Δεκέμβριο του 1999, ανενημέρωτοι κύριοι συνάδελφοι! 
ΙΟΡΔΑΝΗΣ ΤΖΑΜΤΖΗΣ: Ανενημέρωτος είστε εσείς, κύριε Υπουργέ, ή ψεύδεστε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι! Θα μιλήσει ο Κοινοβουλευτικός σας Εκπρόσωπος και θα τα πει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πότε υπήρξε η έγκριση αυτού του προγράμματος; 
Εγώ επαναλαμβάνω ότι έχω το δίκιο των επιχειρημάτων και δεν φοβάμαι τις διακοπές.
Το Δεκέμβριο του 1999 κατατέθηκε το πρόγραμμα του Υπουργείου Γεωργίας για την αγροτική ανάπτυξη. Πότε εγκρίθηκε από την Ευρωπαϊκή Ένωση; Ήταν ανάλογη η ημερομηνία με τα προγράμματα των άλλων χωρών. Στις 6.4.2001. Από τότε άρχισε η εφαρμογή αυτού του προγράμματος, η προετοιμασία των κοινών υπουργικών αποφάσεων, των εφαρμοστικών εγκυκλίων, των εντύπων που ήταν απαραίτητα και τα προγράμματα τώρα τρέχουν. Ποια προγράμματα τρέχουν; Θα σας το πω στη δευτερολογία μου, κύριοι συνάδελφοι, αν δεν έχετε ενημερωθεί ακόμη. 
Το σύνολο αυτών των παρεμβάσεων όμως γιατί έχει μια ιδιαίτερη σημασία να το πω και θέλω την ανοχή σας λίγο, κυρία Πρόεδρε είναι συγκεκριμένο. Από το Υπουργείο Γεωργίας οι πόροι που διατίθενται στα πλαίσια αυτών των προγραμμάτων είναι 3.800.000.000.000 δραχμές. 
Αλλά θέλω να πω ειδικά για την κτηνοτροφία, επειδή μιλάμε γι αυτή μόνο για πρότυπα αγροκτήματα και για προϊόντα ποιότητας στις ολοκληρωμένες παρεμβάσεις σε επίπεδο γεωργικής εκμετάλλευσης, δηλαδή διατίθενται 250.000.000.000 δραχμές. Για ζώα υψηλών αποδόσεων, για βιώσιμες κτηνοτροφικές μονάδες που είπατε ότι δεν γίνεται τίποτα, διατίθενται 6,7 δισεκατομμύρια. Ξεκινάμε μόνο για ζώα υψηλών αποδόσεων.
Για την ολοκληρωμένη ανάπτυξη των ορεινών και μειονεκτικών περιοχών για ολοκληρωμένα προγράμματα, για τα οποία έχουν γίνει μελέτες σε ολόκληρο τον ορεινό όγκο της χώρας, κύριοι συνάδελφοι, διατίθενται 200.000.000.000 δραχμές. Και το γνωρίζετε πολύ καλά αυτό το πρόγραμμα γιατί πολλοί από εσάς έχετε προτείνει ένταξη περιοχών. Και πολλές περιοχές έχουν ενταχθεί σε αυτό το πρόγραμμα, ορεινές και μειονεκτικές, για να στηρίξουμε με αυτά τα 200 δισεκατομμύρια την ανάπτυξη αυτών των περιοχών. Αλλά πρέπει να το λέτε και στον ελληνικό λαό.
Για τις απειλούμενες αυτόχθονες φυλές προβλέπεται η προστασία τους με 1.700.000.000.000 δραχμές. Μόνο για τις αυτόχθονες απειλούμενες φυλές.
Για την εκτατικοποίηση της κτηνοτροφίας 12 δισεκατομμύρια. Για τη βιολογική κτηνοτροφία, για την οποία θα απαντήσω στη δευτερολογία μου, 16 δισεκατομμύρια. Αυτά είναι προγράμματα που τρέχουν.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, ολοκληρώστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κλείνω, κυρία Πρόεδρε.
Η αξιοποίηση αυτών των προγραμμάτων, αυτών των κονδυλίων, των υποστηρικτικών μηχανισμών που υπάρχουν και των υπηρεσιών του Υπουργείου Γεωργίας θα οδηγήσει την κτηνοτροφία σε ένα μέλλον που θα το βλέπετε και θα τρίβετε τα μάτια σας, κύριοι συνάδελφοι, γιατί όταν το καταλάβετε, επειδή δεν παρακολουθείτε τις εξελίξεις, τότε θα έχετε το μέγεθος της σύγκρισης αλλά και την απώλεια της επαφής με την κοινωνία που θα ζει και θα εργάζεται προς αυτήν την κατεύθυνση.
Αυτό, με λύπη μου το λέω, θα είναι κόστος και για το πολιτικό σύστημα αλλά και τους ίδιους τους παραγωγούς. Οι Έλληνες παραγωγοί γνωρίζουν και ποιος υπερασπίζει τα συμφέροντά τους και ποιος στηρίζει το εισόδημά τους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κύριοι συνάδελφοι, ο κύριος Υπουργός ξεκίνησε να κάνει παρατηρήσεις και να δώσει ενδεχομένως συμβουλές, δυστυχώς όμως υπέπεσε στο σφάλμα που υποπίπτουν όλοι οι αποτυχημένοι. Αυτοί γίνονται προκλητικοί και θρασείς και αυτή η πρόκληση και η θρασύτητά τους τους κάνει να χάσουν και αυτό το λίγο που θα μπορούσαν να προσφέρουν. Δεν μπορεί αυτό το κόμμα που είχε στο παρελθόν τόσα μεγάλα προβλήματα, που έχει κάνει τόσο κακό στη χώρα και ιδιαίτερα στους αγρότες, όταν ακόμα ήταν αντιπολίτευση ουσιαστικά υπονόμευε τον αγροτικό κόσμο, να λέει αυτά τα πράγματα. 
Γιατί ποια υπευθυνότητα διακατείχε αυτό το κόμμα από την αρχή της δημιουργίας του όταν λυσσαλέα πριν από το 1981 -δεν τα έχει ξεχάσει ο ελληνικός λαός, πιστεύω ότι τα έχει αποκοιμίσει στο υποσυνείδητό του, αλλά τώρα ξυπνάει- έλεγε θρασύτατα "έξω από την ΕΟΚ", "ΕΟΚ ο λάκκος των λεόντων", "ΕΟΚ και ΝΑΤΟ το ίδιο συνδικάτο" και προσπαθούσατε με κάθε τρόπο να αποτρέψετε την ένταξή μας στην Ευρωπαϊκή Ένωση, που σήμερα λέτε ότι είσαστε πρωταγωνιστές και πρωτοπόροι σε ευρωπαϊσμό; 
Ακόμα η καταστροφή που προκαλέσατε σαν κυβέρνηση, μόλις αναλάβατε, όταν λέγατε "θα φύγουμε από την Ευρωπαϊκή Ένωση", όταν λέγατε μετά ότι θα κάνουμε ειδική σχέση τύπου Γιουγκοσλαβίας, τύπου Σουηδίας, τα ξεχάσατε όλα αυτά; Όταν ήρθαν οι ευρωεκλογές του 1984 λέγατε τότε ότι το κόστος της εξόδου είναι μεγαλύτερο από το κόστος της παραμονής. Με άλλα λόγια, δηλαδή, θέλουμε να φύγουμε, αλλά μας κοστίζει πολύ γι' αυτό αναγκαστικά μένουμε. Το "αναγκαστικά μένουμε" ήταν μέχρι το 1986 να χάσουμε την πρώτη πενταετή μεταβατική περίοδο. Ξέρετε τι σήμαινε αυτό; 
Δυστυχώς ο Υπουργός το ξέρει και όλοι της Κυβέρνησης το ξέρουν. Δεν το ξέρει ευρύτερα ίσως ο λαός. Στην πρώτη πενταετή μεταβατική περίοδο οι εισροές από την Ευρωπαϊκή Ένωση για προγράμματα υποδομών στη γεωργία -δεν λέω για τις επιδοτήσεις, γιατί εκείνες τις παίρναμε και φρόντιζαν να τις παίρνουμε, γιατί τους άρεσαν- ήταν μεγάλες και δεν εκμεταλλευτήκαμε κανένα από τα προγράμματα που έδιναν επιδοτήσεις μέχρι και 90% για να γίνουν εκσυγχρονισμοί, βελτιώσεις, υποδομές στη γεωργία. Αυτά τα χάσαμε εξαιτίας της ανεύθυνης στάσης, της ακαταλόγιστης πολιτικής αυτής της Κυβέρνησης.
Και με ποιον Υπουργό Γεωργίας; Το σημερινό Πρωθυπουργό, ο οποίος ακούστε τι έβαλε στο στόμα του τότε Πρωθυπουργού να πει, γιατί αυτός ήταν ο υπεύθυνος Υπουργός. Δεν πιστεύω ότι το έλεγε ο Ανδρέας Παπανδρέου μόνος του.
Έβγαινε, λοιπόν, στα μπαλκόνια ο τότε Πρωθυπουργός Ανδρέας Παπανδρέου και έλεγε: "Τιμές Αθηνών και όχι Βρυξελλών". Σήμερα κατάλαβαν ότι οι τιμές και οι επιδοτήσεις καθορίζονται από εκεί; Το ήξεραν και τότε, αλλά όπως και σήμερα, προσπαθώντας να παραπλανήσουν τον ελληνικό λαό, μη έχοντας ίχνος υπευθυνότητας, που δεν την επιδεικνύουν ούτε εδώ στο Κοινοβούλιο, όπως έκανε πριν από λίγο ο Υφυπουργός Γεωργίας, συνεχίζουν να ταλαιπωρούν αυτό τον τόπο. 
Δυστυχώς είμαστε σε μία παρά πολύ κρίσιμη περίοδο. Κύριε Υφυπουργέ, επιτέλους αντιληφθείτε το. Αφού με προκαλέσατε και είπα αυτά, συγκρατούμαι από εδώ και πέρα για να συζητήσουμε για τη γεωργία, γιατί είμαστε σε μία κρίσιμη περίοδο, μιας και χάσαμε είκοσι πολύτιμα χρόνια, που έπρεπε να είχε αλλάξει η μορφή της γεωργίας και της κτηνοτροφίας στον τόπο μας. 
Γι' αυτό φέρετε εσείς την ευθύνη. Θέλετε να πάρουμε κι εμείς την ευθύνη που μας αναλογεί; Ναι, στα είκοσι χρόνια έχουμε ευθύνη για τα τριάμισι χρόνια που ήμασταν κυβέρνηση. Τα υπόλοιπα, όμως, δεκαεπτά είναι καθαρά δικά σας. Είχατε όλη την άνεση και την πρώτη οκταετία και τη δεύτερη οκταετία να προγραμματίσετε και να κάνετε κάτι προς αυτήν την κατεύθυνση, ώστε να μη βρισκόμαστε σήμερα, ελάχιστα χρόνια πριν την κατάργηση των επιδοτήσεων, να μην υπάρχουν δυνατότητες μετατόπισης της αγροτικής καλλιέργειας σε άλλες καλλιέργειες, για να έχουμε μία ανταγωνιστική γεωργία. Βλέπουμε απογοητευμένους και απελπισμένους αγρότες, εβρισκόμενους στα έσχατα πλέον της μείωσης του εισοδήματός τους, όσο ίσως φτάνει για την επιβίωσή τους, να κατεβαίνουν στους δρόμους. 
Χρειάζεται υπευθυνότητα για να δούμε από εδώ και πέρα τι πρέπει να κάνουμε. Πρέπει να κινητοποιήσουμε όλες τις δυνάμεις του έθνους με πρωτοπόρο αυτήν τη στιγμή τον Πρωθυπουργό και να διεκδικήσουμε όσο μπορούμε περισσότερο τη διατήρηση για όσο το δυνατόν μακρύτερο χρονικό διάστημα των επιδοτήσεων που παίρνουμε. Με ένα σωστό προγραμματισμό να αλλάξουμε τη μορφή της γεωργίας μας. Όμως, ενώ το 1981 είχαμε την ευχέρεια, έχοντας μπροστά μας είκοσι έξι χρόνια, σήμερα έχουμε το πολύ πέντε χρόνια μπροστά μας. Πρέπει να λειτουργήσουμε με ταχύτατους ρυθμούς.
Εγώ άκουσα την απολογία σας και δεν θα είμαι μηδενιστής, λέγοντας ότι δεν κάνατε τίποτα. Αλίμονο επί δεκαεπτά χρόνια να μην κάνατε τίποτα, απλώς εμείς είπαμε ότι το έργο σας είναι ελάχιστο. Γι' αυτόν ακριβώς το λόγο έφτασαν οι αγρότες σε αυτό το στάδιο της απελπισίας, που βρίσκονται αυτήν τη στιγμή οι βαμβακοπαραγωγοί, οι καπνοπαραγωγοί, οι ελαιοπαραγωγοί και οι κτηνοτρόφοι.
Οπωσδήποτε δεν θα σας μηδενίσουμε. Κάνατε κάποιο έργο. Ήσασταν Κυβέρνηση. Είχατε τους πακτωλούς των εισροών από την Ευρωπαϊκή Ένωση. Εμείς, όμως, σας λέμε το εξής: Ουδέποτε κυβέρνηση της Ελλάδος είχε τόσες πολλές δυνατότητες, είχε τόσα πολλά χρήματα που έρχονταν από την Ευρωπαϊκή Κοινότητα και έκανε τόσα λίγα, όσα αυτά που εσείς σήμερα καυχιέστε, έστω και για τον κτηνοτροφικό τομέα.
Να έρθω και στην πραγματικότητα, γιατί μας διαβάσατε και κάποια στατιστικά στοιχεία, αλλά δυστυχώς η ζωή δεν παρακολουθεί τους αριθμούς. Εάν βγαίνατε στην αγορά θα βλέπατε εάν γίνονται οι σφραγίδες, εάν οι αποφάσεις σας εφαρμόζονται, πώς ακριβώς και πού βρίσκεται η κτηνοτροφία.
Ας πάρουμε, όμως, τα πράγματα με τη σειρά. Τι κάνατε προς την κατεύθυνση μετατροπής -είπατε ότι θα μας τα πείτε στη δευτερολογία σας- της συμβατικής κτηνοτροφίας σε βιολογική, που μας ενδιαφέρει ιδιαίτερα για τις ορεινές και μειονεκτικές περιοχές, εκεί όπου και οι ελεύθερες αγελάδες τρέφονται ουσιαστικά με 80% περίπου βιολογικές τροφές; Ήταν πανεύκολο να φτιάξετε βιολογική αγελαδοτροφία. Η Δανία έχει φτάσει να έχει 10% βιολογική αγελαδοτροφία, που δεν έχει τις δικές μας ιδιαιτερότητες, που είναι πολύ πιο εύκολο για να προχωρήσει ένα τέτοιο πρόγραμμα. Θα σας ακούσουμε στη δευτερολογία σας γι' αυτό.
Για τα επιζωοτικά νοσήματα. Δεν ξέρετε ότι οι υπηρεσίες σας έχουν μεγάλη έλλειψη κτηνιάτρων, ότι οι έλεγχοι είναι πλημμελείς, με κινδύνους για τους ανθρώπους από τα μεταδιδόμενα επιζωοτικά νοσήματα; Και αν δεν το ξέρετε, σας το επεσήμαναν πρόσφατα τα κοινοτικά όργανα που ήρθαν να ελέγξουν. Στις εκθέσεις τους γράφουν ότι οι έλεγχοι που γίνονται στην Ελλάδα είναι ανεπαρκείς και επικίνδυνοι για τον καταναλωτή. Οι υπηρεσίες δεν διαθέτουν εξειδικευμένους κτηνιάτρους. Το αγνοείτε και αυτό; 
Απαιτείται να προχωρήσετε στη στελέχωση των υπηρεσιών του Υπουργείου σας με εξειδικευμένους κτηνιάτρους των οποίων στερείται παντελώς. 
Αγελαδοτροφία, ποσόστωση. Αναφερθήκατε στο τι κάναμε εμείς. Αν βάλουμε τα μεγέθη που πήραμε εμείς σε σχέση με τα μεγέθη που καταφέρατε εσείς, η αναλογία είναι υπέρ ημών. Κάναμε μια κακή συμφωνία. Τότε είχαμε να συμφωνήσουμε για πολλά πράγματα. Ήμασταν μόνο για τριάμισι χρόνια στην εξουσία. Εσείς βρίσκεσθε στην εξουσία για δεκαεφτά χρόνια. Ας αφήσουμε τώρα τα προηγούμενα, δηλαδή τη χαμένη δεκαετία για την οποία μίλησαν ο Πρωθυπουργός σας, ο κ. Παπαντωνίου και ο κ. Χριστοδουλάκης, και να πάμε στα χρόνια μετά το 1994 για να δούμε τι κάνατε. 
Εμείς το 1992 πήραμε πεντακόσιους τριάντα χιλιάδες τόνους. Θέσαμε ακόμα το αίτημα και εμείς ουσιαστικά πετύχαμε και τους άλλους εκατό χιλιάδες τόνους. Απλώς η υπογραφή δεν μπήκε το 1993, τότε που έπεσε η κυβέρνησή μας. Έτσι φθάσαμε στους εξακόσιες τριάντα χιλιάδες τόνους. Αυτό ίσχυε μέχρι την επαναδιαπραγμάτευση του 1999, οπότε είχαμε την οριστική διαπραγμάτευση. Εσείς τότε δεν δώσατε τη μάχη όπως έπρεπε. Κερδίσατε μόνο εβδομήντα χιλιάδες τόνους, όταν η εσωτερική κατανάλωση του αγελαδινού γάλακτος είναι ένα εκατομμύριο τετρακόσιες χιλιάδες τόνοι. Άρα, μη μας μιλάτε για ποσοστώσεις.
Μας είπατε για τα προγράμματα και αναφέρατε ορισμένα στα οποία έχετε κάποιες επιτυχίες. Δεν μας είπατε όμως αν σταμάτησε ή δεν σταμάτησε για ενάμιση χρόνο το πρόγραμμα μελιταίου και φυματίωσης, με άμεσο αποτέλεσμα να έχουμε ξεκλήρισμα ολοκλήρων μονάδων; Τώρα που ξανάρχισε γίνεται με αργούς ρυθμούς έτσι ώστε δεν προλαβαίνει να ελέγξει για να προλάβει δυσάρεστες καταστάσεις ξεκληρίσματος, αφού δεν έχετε κτηνιάτρους στις υπηρεσίες σας. Αυτά τα ξέρετε, αλλά νομίζετε ότι δεν τα ξέρουμε εμείς. Ουδέν κρυπτόν υπό τον ήλιο!
Μήπως όμως προχωρήσατε σε κάποιο σχεδιασμό για την κτηνοτροφία. Αναφέρατε κάτι για ζώνες, αλλά ζώνες παραγωγής δεν σχεδιάσατε. Ούτε προωθήσατε μια ωραία σκέψη για τη Θράκη, δηλαδή την καλλιέργεια αραβοσίτου και το εργοστάσιο γλυκόζης που θα μπορούσε να βοηθήσει στην κτηνοτροφία. Αντίθετα στη Θράκη αφήνονται οι άνθρωποι στην απελπισία τους και πουλάνε τις ποσοστώσεις είτε στις μεγάλες επιχειρήσεις γάλακτος ή σε επιχειρηματίες από άλλες περιοχές, με αποτέλεσμα να έχουμε εθνική καταστροφή με αποψίλωση της περιοχής, διότι αφού πουλήσουν την ποσόστωση φεύγουν από την ύπαιθρο. 
Αιγοπροβατοτροφία. Η Ελλάδα ήταν αυτάρκης. Όμως, η πολιτική σας την έκανε να είναι ελλειμματική. Αμφισβητώ δε τα στατιστικά στοιχεία, διότι από ένα μόνο σφαγείο της Σταυρούπολης Ξάνθης, από την αρχή του έτους μέχρι σήμερα -μπορείτε να το ελέγξετε- εισήχθησαν και εσφάγησαν από Βουλγαρία, Ρουμανία τετρακόσιες χιλιάδες αμνοερίφια.
Αν νομίζετε ότι μία τέτοια ποσότητα θα μπορούσε να συνηγορήσει υπέρ των δικών σας στατιστικών για μείωση μόνο κατά 10%, δηλαδή το 90% ότι είμαστε αυτάρκεις, εγώ το αμφισβητώ, διότι δεν είναι το μοναδικό σφαγείο που σφάζει εισαγόμενα. Αυτό το επισημαίνω, διότι θα έχουμε πολύ μεγάλο πρόβλημα από τις εισαγωγές των χωρών της Νοτιοανατολικής Ευρώπης, λόγω του ότι είναι πολύ φτηνές και ανταγωνιστικές οι τιμές. Εμείς από την άλλη πλευρά δεν φροντίσαμε για το κόστος, δεν φροντίσαμε να κάνουμε ένα ξεκαθάρισμα των βοσκοτόπων, με αποτέλεσμα να υπάρχει ασυδοσία στη βόσκηση, την υποβάθμιση και μείωση της βοσκοϊκανότητας, με άμεσο αποτέλεσμα την αύξηση του κόστους.
Τρίτον, δεν υπάρχει πρόγραμμα γενετικής βελτίωσης στην προβατοτροφία. Όσο για την αιγοτροφία, έχει αφεθεί στην τύχη της. Τα τελευταία χρόνια βλέπουμε να μειώνεται το ποσοστό της ενίσχυσης και θα μειώνεται όσο μειώνεται η κατανάλωση του βοείου κρέατος και αυξάνεται η κατανάλωση των αιγοπροβάτων, αφού οι ποσοστώσεις πάνε σχεδόν αντιστρόφως ανάλογα με την κατανάλωση. 
Αλλά στην αιγοπροβατοτροφία δεν προωθήσατε όσο θα έπρεπε τη μηχανική άμελξη, δηλαδή τις νέες τεχνολογίες έπρεπε να τις βάλουμε μέσα και μας είπατε για την εκπαίδευση. Ποια εκπαίδευση, των αγροτών, που ούτε ένα Ι.Ε.Κ. δεν έχουμε, όπως είπε και ο κ. Κεδίκογλου προηγουμένως -το έχω πει και εγώ σε προηγούμενη επερώτηση που κάναμε για τη γεωργία- που να ασχολείται με έναν κλάδο της γεωργίας. Έτσι έχουμε τη μη προώθηση των νέων τεχνολογιών στην αιγοπροβατοτροφία και οι βοσκοί μας να είναι εκτός κοινωνίας. 
Μου έλεγαν ότι στην Ήπειρο φέρνουν με λεωφορεία Αλβανίδες για να τις επιδείξουν στους κτηνοτρόφους για να βρουν γυναίκα, γιατί οι άνθρωποι που ασχολούνται με την κτηνοτροφία δεν έχουν τις δυνατότητες να μπουν στην κοινωνία. Ακριβώς δεν έχουν εισαχθεί οι καινούριες τεχνολογίες και φυσικά την αιγοπροβατοτροφία μας τη σώνει σε έναν πολύ μεγάλο βαθμό η φτηνή εργασία των οικονομικών μεταναστών. Ίσως εκεί είναι πολύ χρήσιμοι οι οικονομικοί μετανάστες, αλλά αυτό δεν σημαίνει πως ο τεράστιος αριθμός πρέπει να είναι ανεξέλεγκτος.
Έρχομαι τώρα στη σφαγειοτεχνική υποδομή. Καθυστερήσατε το πρόγραμμα, με άμεσο αποτέλεσμα πάρα πολλά παραδοσιακά σφαγεία να κλείσουν και σήμερα να έχουμε τεράστια έλλειψη σφαγείων. Αλλά φτιάξατε και μερικά καινούρια σφαγεία, όμως με καθαρά κομματικές επιλογές, όπως συνηθίζει η Κυβέρνηση επηρεασμένη από προσκείμενους φίλους σας δημάρχους, με άμεσο αποτέλεσμα να γίνουν σε περιοχές που δεν υπάρχουν ζώα. Αυξάνουμε επομένως το κόστος με τη μεταφορά από μακρινές περιοχές. Αυτό έγινε με το σφαγείο των Τρικάλων, με το σφαγείο των Σερρών, της Θεσσαλονίκης. Το κάναμε στο Λαγκαδά, ενώ τα πρόβατα έρχονται ακριβώς από την αντίθετη πλευρά απ' αυτήν που έγινε το σφαγείο.
Χοιροτροφία: Η χοιροτροφία έχει γίνει μη ανταγωνιστική. Δεν μιλάω για το μεγάλο άγχος που φέρουν κυρίως οι χοιροτρόφοι με τα χρέη προς την Αγροτική Τράπεζα και κυρίως με τα πανωτόκια. Η μη ανταγωνιστικότητα οφείλεται στο ότι δεν έχουμε γενετική βελτίωση. Οι Ολλανδοί και οι Δανοί έχουν επιτύχει 25% με 30% περισσότερα χοιρίδια να γεννούν οι χοιρομητέρες. Εμείς δυστυχώς είμαστε πολύ χαμηλότερα, με αποτέλεσμα, αφού δεν έχει γίνει πρόγραμμα γενετικής βελτίωσης, να έχουμε πρόβλημα και στη χοιροτροφία μας.
Προηγουμένως μιλήσατε για το τι εισάγουμε και το τι παράγουμε. Εδώ νομίζω ότι είναι διαφορετικά, κύριε Υπουργέ.
Νομίζω ότι όταν ο Έλληνας τρώει δέκα μπριζόλες μοσχαρίσιες, απ' αυτές οι επτά είναι εισαγόμενες και οι τρεις μόνο είναι ντόπιες. Όταν τρώει επίσης χοιρινές περίπου μισές μισές είναι οι εισαγόμενες με τις ντόπιες. 
Οι εισαγωγές των κτηνοτροφικών προϊόντων έχουν γίνει τεράστιες και τεράστια πληγή για το ισοζύγιο των εμπορικών συναλλαγών μας. Ξεπέρασαν σε κόστος τις εισαγωγές των καυσίμων. Οι εισαγωγές των καυσίμων είχαν το μεγαλύτερο κόστος μέχρι τώρα και τώρα γινόμαστε πρωταγωνιστές στις εισαγωγές των κτηνοτροφικών προϊόντων. Και ήλθατε εδώ ουσιαστικά να μας προκαλέσετε, να χρησιμοποιήσετε εκφράσεις προσβλητικές, αντί να κάνετε μία λελογισμένη απολογία, όπως μερικώς την κάνατε και από κει και πέρα να μας καλέσετε, ώστε όλοι να σκύψουμε με φροντίδα για να δούμε το αγροτικό πρόβλημα και το πρόβλημα ιδιαίτερα της κτηνοτροφίας με προτάσεις. Γιατί είναι γεγονός ότι η κτηνοτροφία είναι ένα συσσωρευμένο και συμπιεσμένο κεφάλαιο που δίνει προστιθέμενη αξία εδώ περισσότερο από τη φυτική παραγωγή. 
Ήταν μέλημά μας από πολύ παλιά να αυξηθεί η αναλογία από εβδομήντα προς τριάντα που ήταν η φυτική προς ζωική παραγωγή, αλλά παρέμεινε πάλι και μετά από είκοσι χρόνια στην ίδια σχέση εβδομήντα προς τριάντα. Πρέπει να αυξήσουμε το ποσοστό της κτηνοτροφίας μας στην αγροτιά, γιατί ουσιαστικά -να φέρουμε ένα χοντρικό παράδειγμα- για να πάρουμε ένα κεφάλι τυρί γκούντα το χαμηλότερης ποιότητας τυρί στην Ευρώπη, πρέπει να εξάγουμε δύο βαγόνια καρπούζια. Αυτή είναι η αναλογία του τι κέρδος μπορεί να δώσει αναπτυσσόμενη η κτηνοτροφία μας σε σχέση με την αναλογία που έχουμε σήμερα εβδομήντα προς τριάντα. 
Επειδή όμως τελείωσε ο χρόνος μου, το μόνο που έχω να πω είναι, επιτέλους ας κάνουμε ένα πρόγραμμα για να εκμεταλλευθούμε τα λύματα της πτηνοτροφίας, έστω φτιάχνοντας για παράδειγμα μονάδες καλλιέργειας μανιταριών που μπορούμε και τα λύματα να τα χρησιμοποιήσουμε, δεδομένου ότι η πτηνοτροφία, όπως και η χοιροτροφία είναι υψηλού κόστους διατροφής, αφού το 70% σχεδόν του κόστους παραγωγής του χοιριδίου ή του πτηνού αποτελείται από την τροφή του. Θα πρέπει να βρούμε άλλους τρόπους για να εκμεταλλευθούμε κάθε είδους απόβλητο έστω που δίνουν τα πτηνά. 
Κύριε Υπουργέ, έχει φθάσει η γεωργία μας στο παρά πέντε, κυριολεκτικά, γιατί έχουμε πέντε χρόνια μπροστά μας. Έχουμε μερικά περιθώρια για να κινηθούμε. Σκύψτε με πολλή στοργή. Εμείς με τις επανειλημμένες επερωτήσεις μας εδώ θέλουμε ακριβώς να μεταφέρουμε και στο Κοινοβούλιο και ιδιαίτερα να δραστηριοποιήσουμε εσάς γι' αυτό το κοινωνικό πρόβλημα που το βλέπουμε σήμερα έντονο. Ουδέποτε η γεωργία απασχόλησε τον Τύπο, τα μέσα μαζικής ενημέρωσης με τέτοιο τρόπο. Είναι γεγονός ότι πάντοτε οι ειδήσεις προς αυτόν τον τομέα ήταν παραγκωνισμένες, γιατί ακριβώς τα Μέσα Μαζικής Ενημέρωσης περισσότερο ασχολούνται με τις ειδήσεις του Κολωνακίου παρά με τις ειδήσεις της υπαίθρου. Όμως, σήμερα όπως βλέπετε είναι πρωτοσέλιδα ακριβώς γιατί υπάρχει ένας κοινωνικός αναβρασμός, ακριβώς επειδή υπάρχει προβληματισμός στον αγροτικό μας κόσμο, ακριβώς επειδή έχει φθάσει στα όρια της απελπισίας ο αγρότης και ακριβώς επειδή το μέλλον του φαντάζει δυσκολότερο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, σας παρακαλώ τελειώστε.
ΓΕΩΡΓΙΟΣ ΣΑΛΑΓΚΟΥΔΗΣ: Τελειώνω, κυρία Πρόεδρε.
Κύριε Υπουργέ, σκύψτε με περισσότερη φροντίδα. Έχετε τεράστιες ευθύνες και για την παλιά σας ιστορία "όχι στην Ε.Ο.Κ." και για τις μεταπτώσεις σας όταν ήσασταν Κυβέρνηση "θα φύγουμε, θα μείνουμε" που χάσατε την πενταετή μεταβατική περίοδο και για το υπόλοιπο διάστημα που παραμείνατε επαναπαυμένοι στις επιδοτήσεις και δεν οργανώσατε όσο πρέπει τον αγροτικό κόσμο και την αγροτική καλλιέργεια και την κτηνοτροφία μας, με άμεσο αποτέλεσμα σήμερα, που οι επιδοτήσεις και το τέρμα τους φαίνεται στον ορίζοντα, οι αγρότες βρίσκονται στην απελπισία. Εσείς, λοιπόν, μη σταυρώνετε τα χέρια, σκύψτε με πολλή στοργή πάνω στα θέματα της υπαίθρου, πάνω στα θέματα των αγροτών. Εμείς θα βοηθήσουμε κάθε καλή σας προσπάθεια, αλλά θα κάνουμε και σκληρή κριτική σε κάθε λανθασμένη πολιτική σας. Και προπαντός αφήστε το αλαζονικό και προκλητικό σας ύφος!
Ευχαριστώ, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, υπάρχει πράγματι πρόβλημα παραπληροφόρησης, αλλά η παραπληροφόρηση προέρχεται από την πλευρά της Κυβέρνησης, αλλά και από τις πολιτικές που υποστηρίζει η Νέα Δημοκρατία. Και δεν λέω ότι είναι ηθελημένη -βέβαια είναι και ηθελημένη- αλλά και η ουσία της πολιτικής και των δύο μεγαλύτερων κομμάτων οδηγεί σε παραπληροφόρηση. Θα εξηγήσω γιατί.
Από την πλευρά της Κυβέρνησης ακούσαμε ορισμένα στοιχεία, όπως τι χρήματα δόθηκαν, ότι αυξήθηκε η αιγοπροβατοτροφία, τα οποία είναι επιμέρους ζητήματα. Δεν λέω ότι είναι ψεύτικα τα στοιχεία, αλλά κρύβουν, συγκαλύπτουν με τον τρόπο που δίνονται, την πραγματική κατάσταση της κτηνοτροφίας και γενικότερα της αγροτικής οικονομίας.
Το ίδιο έχω να πω και για την κριτική που ασκεί η Νέα Δημοκρατία. Ασκεί κριτική σε επιμέρους ζητήματα, που δείχνουν ίσως ανικανότητα ή αμέλεια ή όχι πολύ ενδιαφέρον από την Κυβέρνηση. Αν ήταν μία Κυβέρνηση που έδειχνε μεγαλύτερη ικανότητα και μεγαλύτερη ευαισθησία θα σωζόταν η αγροτική οικονομία της χώρας μας, η ελληνική κτηνοτροφία; 
ΓΕΩΡΓΙΟΣ ΣΑΛΑΓΚΟΥΔΗΣ: Θα πήγαινε καλύτερα.
ΑΝΤΩΝΗΣ ΣΚΥΛΛΑΚΟΣ: Θα υπήρχε μια μικρή διαφορά.
ΗΛΙΑΣ ΦΩΤΙΑΔΗΣ: Έστω κι αυτό.
ΑΝΤΩΝΗΣ ΣΚΥΛΛΑΚΟΣ: Άρα παραδεχόσαστε με αυτό που λέτε ότι το ζήτημα είναι στρατηγικό και για τη στρατηγική της Ευρωπαϊκής Ένωσης, της Κοινής Αγροτικής Πολιτικής και τις προοπτικές στην Παγκόσμια Οργάνωση Εμπορίου, στη λεγόμενη παγκοσμιοποίηση, όσον αφορά τα αγροτικά προϊόντα και την αγροτική οικονομία και τα δύο μεγάλα κόμματα κρύβετε το τι περιμένει τους κτηνοτρόφους και τους αγρότες. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν φταίει η Ευρώπη, εμείς φταίμε που δεν...
ΑΝΤΩΝΗΣ ΣΚΥΛΛΑΚΟΣ: Ακούστε τώρα να δούμε αν δεν φταίει η Ευρώπη. 
Αν πάρουμε από το 1981 τα στοιχεία θα δούμε ότι έχουμε χειροτέρευση της κατάστασης στον αγροτικό τομέα και ειδικότερα στην κτηνοτροφία.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και μην παίρνουμε τώρα επιμέρους τόσο ήταν το βόειο κρέας, τόσο παραγόταν χθες, τόσο παράγεται σήμερα, αλλά ας πάρουμε συνολικά. Και συνολικά δεν είναι μόνο το κριτήριο το ποσοτικό, αν και ποσοτικά, αριθμητικά αν το δούμε στους περισσότερους τομείς είμαστε μείον. Αλλά αν πάρουμε την εξέλιξη της κτηνοτροφίας στην Ευρώπη και τη συγκρίνουμε με την Ελλάδα, θα δούμε ότι έχουν αλλάξει οι διατροφικές συνήθειες. Τώρα τρώει ο κόσμος και στην Ελλάδα περισσότερα γαλακτοκομικά προϊόντα. Ποιο είναι το μερίδιο της αγοράς στην Ελλάδα; Χάνουμε έδαφος; Είναι αλήθεια ή δεν είναι ότι χάνουμε έδαφος; Αυτό φαίνεται και από τα στοιχεία ότι όλο και περισσότερο γινόμαστε ελλειμματικοί και σε γάλα και σε κρέας και το εμπορικό ισοζύγιο και στον αγροτικό τομέα συνολικά και στην κτηνοτροφία όλο και χειροτερεύει σε βάρος μας. Ορίστε, λοιπόν, αν θέλετε να μιλήσουμε για στρατηγική και να μη μιλάμε για τις επιτροπές τις διυπουργικές που ιδρύθηκαν και θα σώσουν την ύπαιθρο ή τα προγράμματα, τα ψευτοπρογράμματα που λέμε εμείς, για να έρθουν νέοι και να υπάρξει ανανέωση σε ηλικία!
Ποιος θα πάει να γίνει κτηνοτρόφος όταν δεν έχει προοπτική ή αγρότης όταν δεν έχει προοπτική; Όσα προγράμματα και να κάνετε, για νέους ή για μεγαλύτερους σε ηλικία, θα χρησιμοποιηθούν για κατανάλωση στην ουσία. Και δεν μένει στο χωριό κανένας ή μένουν ελάχιστοι. Ποιο άλλο μέγεθος να δούμε, για να καταλάβουμε αν πάει καλά η κτηνοτροφία;
Επενδύσεις. Πού βρίσκεται το επίπεδο των κρατικών και των ιδιωτικών επενδύσεων στον αγροτικό τομέα συνολικά και στον τομέα της κτηνοτροφίας; Είμαστε στα επίπεδα του 1970.
Τρίτο, από ταξικής πλευράς, ποιοι κερδίζουν έστω και απ' αυτήν τη διατήρηση και με τάση χειροτέρευσης της κατάστασης; Ποιος κερδίζει και ποιος χάνει; Είπατε και μόνος σας ότι καταστρέφονται οι μικρές κτηνοτροφικές μονάδες και αυξάνονται οι μεγαλύτερες. Κάποιοι χάνουν, λοιπόν, και κάποιοι κερδίζουν. Και αν πάω και σε πολύ μεγάλες επιχειρήσεις που μετατρέπονται σιγά-σιγά σε μονοπώλια, για να δούμε τώρα τι γίνεται και με τις κτηνοτροφικές μονάδες συνολικά και με το γάλα. Υπάρχει η "ΦΑΓΕ", η "ΔΕΛΤΑ" και αυτές οι τρεις, τέσσερις μεγάλες εταιρείες μετατρέπουν τους κτηνοτρόφους σε παραρτήματά τους, σε υπαλλήλους τους. Να ποιοι κερδίζουν με τις πολιτικές σας, που είναι και πολιτικές της Ευρωπαϊκής Ένωσης. Έχουμε σε τελευταία ανάλυση μείωση, χειροτέρευση της κατάστασης, ξεκλήρισμα των μικρών και των μεσαίων κτηνοτρόφων, δυνάμωμα των ισχυρών και καμία προοπτική.
Τι μπορούμε να περιμένουμε από την Ευρωπαϊκή Ένωση που ορκίζεσθε και τα δύο κόμματα σ' αυτήν; Είναι αλήθεια ή δεν είναι ότι η λογική της Ευρωπαϊκής Ένωσης είναι με διοικητικά μέτρα δηλαδή με ποσοστώσεις και με πρόστιμο συνυπευθυνότητας τουλάχιστον να μην αυξηθούν οι παραγωγές και πλήττονται οι Έλληνες κτηνοτρόφοι και η ελληνική κτηνοτροφία απ' αυτό; Είναι αλήθεια ή δεν είναι ότι ο κάθε κανονισμός είτε πρόκειται για την κτηνοτροφία είτε πρόκειται για το βαμβάκι είτε πρόκειται για τον καπνό μπορεί τον έναν κανονισμό τον προηγούμενο να τον υπέγραψε η Νέα Δημοκρατία εσείς υπογράφετε τους επόμενους και όταν θα βγει η Νέα Δημοκρατία θα υπογράφει τους μεθεπόμενους, αλλά όλοι οι κανονισμοί χειροτερεύουν το καθεστώς ενίσχυσης των αγροτών. Όλο και λιγότερη επιδότηση, όλο και λιγότερη στήριξη για να μην μπαίνω σε ανάλυση του πώς γίνεται. Αυτή είναι η πολιτική της Ευρωπαϊκής Ένωσης η κύρια αγροτική πολιτική την οποία συνυπογράφετε, διαπραγματεύεστε και όταν σας λέμε γιατί δεν το πετύχατε μας λέτε γιατί παίρνονται κατά πλειοψηφία οι αποφάσεις εμείς διαφωνήσαμε. Εσείς και οι δύο συμφωνήσατε να παίρνονται κατά πλειοψηφία οι αποφάσεις, να είναι κοινές οι πολιτικές δεν βάζετε βέτο σε άλλα ζητήματα όταν πρόκειται για χιλιάδες ανθρώπους που μπορούν να καταστραφούν. Θα καταστραφούν με διοικητικό μέτρο ουσιαστικά και με οικονομικό ταυτόχρονα σε τρία χρόνια οι καπνοπαραγωγοί. Αυτά είναι ζητήματα στρατηγικής σημασίας και είσθε υπόλογοι απέναντι στους κτηνοτρόφους και στους αγρότες και δικαίως ξεσηκώνονται. Και όσο περισσότερο καλή πληροφόρηση έχουν γι' αυτά τα στρατηγικής σημασίας ζητήματα καταλαβαίνουν τι τους περιμένει ότι δεν θα φύγει το κακό ΠΑΣΟΚ και θα έλθει η Νέα Δημοκρατία ή το αντίστροφο όσοι βγάζουν τέτοια συμπεράσματα και αγώνες κάνουν και μπορεί όσοι το καταλαβαίνουν να αλλάξουν και κόμμα και να αλλάξουν οι πολιτικοί συσχετισμοί στη χώρα μας. 
Με την Κοινή Αγροτική Πολιτική έχουμε ποσοστώσεις, έχουμε συνυπευθυνότητα, έχουμε αθρόες εισαγωγές αγροτικών προϊόντων, δεν επιτρέπεται η στήριξη των αγροτών με εθνικές αποφάσεις. Παραδείγματος χάρη ακόμα και αυτή η επιδότηση των ζωοτροφών καταργήθηκε. Είναι η κατεύθυνση και η υποχρέωση που έχουμε απέναντι την Ευρωπαϊκή Ένωση. Δεν ξέρω τι θα γίνει με την όποια επιδότηση δίνεται αν παρέμεινε επιδότηση και ρυθμίσεις που γίνονται καμιά φορά από το τραπεζικό σύστημα. Τώρα είναι μεγάλη η καταστροφή που παθαίνουν και οι ρυθμίσεις που κάνετε δεν είναι αποτελεσματικές.
Να φέρω μόνο ένα παράδειγμα. Χρηματοδοτεί η Ευρωπαϊκή Ένωση να βελτιώσουμε τα λιβάδια μας; Καμία χρηματοδότηση δεν δίνει. Πώς θα έχουμε εμείς καλές ζωοτροφές, φθηνότερες ζωοτροφές να μειώσουμε το κόστος; Είναι δεμένα χειροπόδαρα Ευρωπαϊκή Ένωση με τις αποφάσεις της και στον ίδιο προσανατολισμό κινούνται οι εκάστοτε κυβερνήσεις. Τι προοπτική υπάρχει; Η προοπτική είναι μέχρι το 2006 μεγαλύτερο χτύπημα των αγροτών συνολικά ακόμη και των κτηνοτρόφων. Μάλιστα αν εισέλθουν και άλλες χώρες Πολωνία, Ουγγαρία και άλλες τα ίδια χρήματα που δίνονται από την Κοινή Αγροτική Πολιτική, θα δίνονται απ' ότι είναι πολύ πιθανό σε περισσότερες χώρες άρα θα είναι λιγότερα και για τους Έλληνες αγρότες ό,τι επιδοτήσεις ή άλλη στήριξη υπάρχει και αν μάλιστα τροποποιηθεί και υπάρξει συμφωνία στην πορεία της παγκόσμιας οργάνωσης εμπορίου για μεγαλύτερες απελευθερώσεις και λιγότερη κρατική στήριξη τότε θα είναι πλήρης η καταστροφή. Αυτή είναι η προοπτική.
Εμείς από άποψη στρατηγικής, γιατί δεν προλαβαίνω να μπω στα επιμέρους ζητήματα βλέπουμε και καταλαβαίνουμε το εξής: Ανταγωνιστικότητα λέτε εσείς. Ναι, δεν είμαστε αντίθετοι στην ανταγωνιστικότητα. Ανταγωνιστικότητα τι σημαίνει όμως; Σημαίνει στήριξη και από το κράτος και στήριξη των μεγάλων κτηνοτροφικών μονάδων "ΔΕΛΤΑ", "ΦΑΓΕ"; Αυτό που κάνει η Ευρωπαϊκή Ένωση για τις μονάδες της Κεντρικής και της Βόρειας Ευρώπης το κάνουμε εμείς στην πατρίδα μας για τους ισχυρούς; Εμείς λέμε η απάντηση είναι να σωθεί ο μικρός και ο μεσαίος κτηνοτρόφος. Αυτό σημαίνει παραγωγικός συνεταιρισμός με όλες τις φάσεις της παραγωγής και της εμπορίας και να φύγουν οι μεσάζοντες.
Αυτή είναι η απάντηση, εάν θέλουμε να έχουμε μονάδες κλίμακας και να μειώσουμε το κόστος και να γίνουμε ανταγωνιστικοί και βεβαίως με τεχνική επιστημονική, οικονομική στήριξη να εκμεταλλευτούμε τις εδαφολογικές και κλιματολογικές δυνατότητες που έχουμε σαν χώρα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, όπως υπήρξε ανοχή σε όλους. 
Να πω ό,τι κάνει η Κυβέρνηση για τις αρρώστιες και για τις διοξίνες. Στις 14 Μαϊου εκδόθηκε έκθεση του Ευρωπαϊκού Κοινοβουλίου πάνω στην πρόταση κανονισμού για το βόειο κρέας, για την εγκεφαλοπάθεια. Δεν θα σας διαβάσω τι λέει ο Κανονισμός, είναι μεγάλη υπόθεση. Το θέμα είναι ποια κριτική κάνουμε. Δεν προβλέπεται καμιά ουσιαστική διαδικασία αποκάλυψης των αιτιών που δημιούργησαν τη σπογγώδη εγκεφαλοπάθεια. Αποκρύπτεται ο ρόλος των πολυεθνικών επιχειρήσεων, που για την εξασφάλιση κέρδους αδιαφορούν για τις συνέπειες χρησιμοποίησης των ζωοτροφών. 
Το κείμενο και ο νέος κανονισμός για τη νόσο των τρελών αγελάδων μόνο διαχειριστικές πλευρές του προβλήματος αντιμετωπίζει. Και ταυτόχρονα τις δαπάνες που θα προκύψουν από την εφαρμογή του κανονισμού, μπορεί να τις καλύψει από τη μείωση της στήριξης της παραγωγής των χωρών εκεί. Δηλαδή κάποιος θα πληρώσει για να αντιμετωπιστούν οι συνέπειες και η πληρωμή των συνεπειών θα είναι ισότιμη και για τις βόρειες χώρες που έχουν μεγάλη κτηνοτροφία και για την Ελλάδα. Ούτε σε αυτό δεν αντιδράτε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελής έχει το λόγο για δέκα λεπτά για να δευτερολογήσει. 
ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, ακούσαμε την τοποθέτηση της Κυβέρνησης διά του Υπουργού της και δεν σας κρύβω, αγαπητοί συνάδελφοι, ότι αιφνιδιαστήκαμε με τον τρόπο που απάντησε. Λέξεις όπως "παραπλάνηση", "θράσος" δεν επιτρέπεται να ακούγονται, πόσο μάλλον όταν οι θέσεις που καταθέτουμε είναι συγκεκριμένες, είναι στοιχειοθετημένες. Σας λέω τα εξής, κύριε Υπουργέ: τα στοιχεία που χρησιμοποίησα στην πρωτολογία μου ήταν καθαρά του Υπουργείου Γεωργίας, δικά σας στοιχεία και θα τα καταθέσω στα Πρακτικά. 
Κάναμε μία ανάλυση της γενικότερης κατάστασης που επικρατεί στην κτηνοτροφία και μάλιστα κατά κλάδο. Και το κάναμε με γνώση της ευθύνης που έχουμε απέναντι στη συμπαθή τάξη των κτηνοτρόφων. Δεν μπορούμε με αφοριστικό λόγο να γενικεύουμε καταστάσεις και να μην απαντούμε εξειδικευμένα σε κάποιες ερωτήσεις, τις οποίες θέσαμε και οι οποίες βέβαια μπορεί και στο παρελθόν να είχαν τεθεί, πλην όμως δεν είχαν απαντηθεί ή δεν είχαν πραγματοποιηθεί οι κατάλληλες ενέργειες από την Κυβέρνηση, ούτως ώστε να μην επανατίθενται. 
Βέβαια ο μελετητής του μέλλοντος βλέποντας τα Πρακτικά θα αισθανθεί πράγματι -χρησιμοποιήσατε τις λέξεις, κύριε Υπουργέ- θυμηδία και ευφορία, όχι βέβαια, γι' αυτά που λέγονται, αλλά γι' αυτά που γίνονται. Και αν κάποιος κρίνεται σε αυτά που γίνονται, είναι η ίδια η Κυβέρνηση, η οποία πράγματι έχει δημιουργήσει αδιέξοδα στον αγροτικό κόσμο, σε ένα περιβάλλον, το οποίο είναι ιδιαίτερα δύσκολο και το ξέρετε καλύτερα από εμάς, με το δεδομένο -και είναι μια έμμεση απάντηση και προς τον κ. Σκυλλάκο- ότι κινούμαστε σε μία παγκοσμιοποιημένη αγορά, σε μία αγορά, η οποία διέπεται από τους κανόνες και τους νόμους του Παγκοσμίου Οργανισμού Εμπορίου, με το δεδομένο ότι κινούμαστε σε μία αγορά ευρωπαϊκή, η οποία διέπεται από τις αναθεωρήσεις της Κοινής Αγροτικής Πολιτικής και εκεί προσπαθήσαμε να προσθέσουμε κάτι στον ελληνικό πολιτικό λόγο και όχι αν θέλετε ένα λόγο αντιπαράθεσης, ένα λόγο συναίνεσης, ένα λόγο διακομματικό, για να διαμορφωθεί η προοπτική και όχι για να κλέψουμε τις εντυπώσεις μέσα από επίθετα, τα οποία δεν κοσμούν βέβαια το Κοινοβούλιο. 
Θέσαμε συγκεκριμένα ερωτηματικά και τα επαναλαμβάνω. Έγινε, κύριε Υπουργέ, ή δεν έγινε υπέρβαση τριάντα χιλιάδων και πλέον μόσχων; Απαντήστε μου. Υπάρχει συγκεκριμένο έγγραφο, το οποίο μπορώ να καταθέσω στα Πρακτικά της Βουλής, που λέει "επιστροφή αχρεωστήτως καταβληθέντων". 
Και ρωτάμε: Πού έγινε υπέρβαση; Σε ποιο συγκεκριμένο σημείο; Σε ποιο νομό; Από ποιους; Διότι σας λέω και το εξής ότι υπάρχουν νομοί που δεν έχουν καμία υπέρβαση. Σας θέσαμε ένα ερώτημα. Είπαμε τι; Είπαμε πώς γίνονται οι εισαγωγές μόσχων. Γιατί να μην υπάρχει νομαρχιακό δικαίωμα, γιατί να μην υπάρχει ισοκατανομή στη χώρα; Αυτά είναι ερωτήματα ζωής. Και δεν έχουν κανένα άλλο λόγο να καταγγείλουν την Κυβέρνηση από το να διορθώσουν μία κατάσταση.
Γιατί, κύριε Υπουργέ, η ποιότητα του πολιτικού λόγου είναι δεδομένη, γιατί είχαμε το θάρρος μέσα σ' αυτήν την Αίθουσα να πούμε -και να μη σπείρουμε πανικό βέβαια στον κτηνοτροφικό κόσμο- ότι έγιναν βήματα για την αντιμετώπιση της εγκεφαλοπάθειας και να προσθέσουμε την καλή μας προαίρεση προς αυτήν την κατεύθυνση. 
Και να σας πούμε ότι μπορεί να γίνουν ακόμα καλύτερα τα πράγματα. Πώς; Με τη δημιουργία περιφερειακών εργαστηρίων, με τη σύνδεση ON-LINE, με τη σύνδεση της Τοπικής Αυτοδιοίκησης, τελωνείων, σφαγείων, κτηνιατρικών υπηρεσιών. Είναι αρνητικός λόγος αυτός; Είναι λόγος συσκότισης; Όχι, κύριε Υπουργέ. Και δεν είναι για τον εξής λόγο: Γιατί έχουμε ανησυχίες. 
Υπάρχει συγκεκριμένο γεγονός ή γεγονότα. Αναφέρομαι στην τρομώδη νόσο. Υπήρχε παραγωγός που επί έξι μήνες έχανε τα ζώα του, δεν είχε γίνει διάγνωση. Μετά έξι μήνες βέβαια έγινε η διάγνωση και από πεντακόσιες κεφαλές που είχε, κατέληξε να αποζημιωθούν εκατόν πενήντα κεφαλές μετά τη διάγνωση. Άρα τι θέλουμε; Θέλουμε κινητικότητα στις κτηνιατρικές υπηρεσίες. Θέλουμε να αλλάξει κάτι σ' αυτήν τη χώρα. Δεν είναι συσκότιση αυτό. Είναι ενδιαφέρον το οποίο αποδεικνύεται.
Να σας ξανααναφέρω ότι στον τομέα των υποδομών αναφερθήκαμε στον κανονισμό 1237. Επιμέναμε δύο χρόνια. Ήρθατε σήμερα και μας είπατε ότι τελειώνουν οι αιτήσεις εγγραφών. Άρα δεν εφαρμόστηκε. Αυτό τι σημαίνει; Σημαίνει ότι τα επενδυτικά σχέδια καθυστέρησαν κατά δύο χρόνια και πλέον. 
Καταλαβαίνετε, λοιπόν, ότι υπάρχει πρόβλημα και μάλιστα ουσιαστικό. Και στη ρύμη του λόγου να αναφέρω το εξής: Υπάρχει κτηνοτρόφος στα ελληνοαλβανικά σύνορα, ο κ. Φουντεδάκης, με πεντακόσια αιγοπρόβατα που δεν έχει ρεύμα. Και υπάρχουν πάρα πολλοί τέτοιοι συμπολίτες μας. Και το αναφέρω αυτό το παράδειγμα γιατί υποσχέθηκαν μέσω του Υπουργείου ότι τον Οκτώβρη θα έχει. Δεν έχει. Να μην τα αναφέρουμε αυτά; Αναφέρω ένα μεμονωμένο παράδειγμα για να πούμε ότι όλη η Ελλάδα είναι μεθόριος. Και υπάρχουν συγκεκριμένα παραδείγματα που πρέπει να βοηθήσουμε τους κτηνοτρόφους.
Πήγαμε στις επιδοτήσεις των επιλεξίμων. Διαπιστώνουμε ότι καθυστερούν. Το ΟΣΔΕ από τις 18 Οκτωβρίου στις συγκεκριμένες περιοχές είναι έτοιμο. Γιατί δεν πληρώνοντοι οι κτηνοτρόφοι; Γιατί καθυστερούν τα λεφτά; Τους λένε ότι είναι εξισωτική αποζημίωση. Το ίδιο, καθυστερήσεις. Εκεί απαντήστε μας. 
Πείτε μας συγκεκριμένα πράγματα. Πείτε μας με ποιο τρόπο επιτέλους θα αλλάξουν όλα αυτά, θα αλλάξει η δαιδαλώδης διαδικασία που υπάρχει μέσα στον κρατικό μηχανισμό. Δεν είναι λόγος αυτός αποπροσανατολισμού. Είναι λόγος συγκεκριμένος, είναι λόγος ευθύνης που αναδεικνύει τα προβλήματα που υπάρχουν στην ελληνική κοινωνία.
Τι θέλετε επιτέλους; Φιμωμένη τη Νέα Δημοκρατία; Πού παραπληροφορήσαμε, κύριε Υπουργέ; Σας είπαμε ότι στα σφαγεία υπάρχουν προβλήματα. Δεν τα λέμε μόνο εμείς, τα λένε οι εκθέσεις της Ευρωπαϊκής Επιτροπής. Δεν ήταν αρνητικές, κύριε Υπουργέ, στην εγκεφαλοπάθεια επί μεγάλο χρονικό διάστημα; Δεν είναι αρνητικές στα ζωϊκά απόβλητα; Δεν είναι, κύριε Υπουργέ, αρνητικές και σε άλλους τομείς; Στη διακίνηση που γίνεται από την κρεαταγορά του Ρέντη; Είναι. Είναι μια πραγματικότητα, πρέπει να τα πούμε.
Πρέπει να διορθωθούμε σαν χώρα. Μη μας στερείτε αυτό το δικαίωμα. Αυτό το δικαίωμα δεν το στερεί η δημοκρατία. Μην πέφτετε στην παγίδα της πολιτικής Λαλιώτη, του "σκληρού ροκ", που θα έχει σαν αποτέλεσμα και το δικό σας, ίσως, προσωπικό έργο να υποβαθμιστεί. Πού θέλετε να αναφερθούμε; Να αναφερθούμε στις ορμόνες, σε εξακόσιες χιλιάδες δόσεις ληγμένες; Αλλά σε αυτά τα θέματα θα επανέλθουμε. Και αν έχουμε ένα λόγο, εάν θέλετε, συγκρατημένο το κάνουμε επειδή σεβόμαστε τι; Σεβόμαστε το δύσκολο έργο που έχει το Υπουργείο Γεωργίας και σεβόμαστε βέβαια και τον κτηνοτρόφο, διότι τα πάντα έχουν σχέση με την κατανάλωση και με το εισόδημά του.
Θα μπορούσα βέβαια να επεκταθώ σε πολλά άλλα θέματα, τα οποία υπάρχουν. Ο χρόνος δεν μας επιτρέπει ίσως, αλλά αν μου δώσετε ένα λεπτό θα πω το εξής. Μιλάμε, παραδείγματος χάρη, για τα λοιμώδη νοσήματα. Αλίμονο! Υπάρχουν κτηνιατρικές υπηρεσίες, οι οποίες σε κάθε περίπτωση επιλαμβάνονται του έργου και έχουν κάποια αποτελέσματα. Αλίμονο αν δεν είχαν! Εμείς τι λέμε; Πώς θα γίνουν καλύτερες, πώς σε αυτόν τον τόπο θα προχωρήσουμε μπροστά.
Λέτε παραδείγματος χάρη για τη βρουκέλωση, ότι εμβολιάσατε ένα εκατομμύριο τριακόσιες τριάντα μία χιλιάδες -το είχε πει και ο κ. Ανωμερίτης πέρυσι- και δεν μας λέτε ότι δεν εμβολιάστηκαν δέκα εκατομμύρια. Αυτός ο λόγος δεν πρέπει να ακούγεται εδώ και δεν πρέπει να ακούγεται από νέους ανθρώπους.
Τελειώνοντας, κύριε Πρόεδρε, θα ήθελα να πω το εξής: Ότι η Κυβέρνηση και η νοοτροπία της και αυτό που προσπαθεί να παρουσιάσει μέσω της "εικονικής πραγματικότητας" θυμίζει αντίληψη και πρακτική Μαρίας Αντουανέτας. Και τι εννοώ με αυτό; Οι αγρότες, οι κτηνοτρόφοι σήμερα, ζητούν τι; Ζητούν ψωμί. Και η Κυβέρνηση σαν άλλη Μαρία Αντουανέτα υπόσχεται παντεσπάνι. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε. Ομολογώ, κύριε Πρόεδρε, ότι με κατέπληξε η οίηση με την οποία μίλησε ο κύριος Υφυπουργός Γεωργίας και η οποία βεβαίως τον οδήγησε σε μεγάλες ανακρίβειες.
Είπε ο κύριος Υφυπουργός ότι το 1999, τον Σεπτέμβριο, το Υπουργείο Γεωργίας υπέβαλε το επιχειρησιακό του πρόγραμμα στις Βρυξέλλες...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το Δεκέμβριο.
ΣΤΑΥΡΟΣ ΚΑΛΟΓΙΑΝΝΗΣ: ...και τον Απρίλιο του 2001, όπως σε όλες τις ευρωπαϊκές χώρες, εγκρίθηκε το πρόγραμμα. Αυτό είναι ένας μύθος, κύριε Πρόεδρε. 
Το έτος 2000, πρώτο χρόνο εφαρμογής του Γ' Κοινοτικού Πλαισίου Στήριξης, η Ευρωπαϊκή Ένωση ενέκρινε εξήντα πέντε επιχειρησιακά προγράμματα για χώρες-μέλη. Στα εξήντα πέντε αυτά προγράμματα ούτε ένα από τα είκοσι τέσσερα προγράμματα του Γ΄ Κοινοτικού Πλαισίου Στήριξης που αφορούσαν την Ελλάδα, δεν υπήρξε. Αυτή είναι η πραγματικότητα. Γι' αυτό και η Ευρωπαϊκή Ένωση ουσιαστικά ακύρωσε τα κονδύλια του πρώτου χρόνου και τα κατανέμει ισομερώς από το 2002 μέχρι και το 2006 και γι' αυτό θα έχουμε επιπτώσεις σε όλους τους τομείς της ελληνικής οικονομίας.
Ένα στοιχείο το οποίο ισχυροποιεί, εκτιμώ, όλα αυτά τα οποία ανέφερα στην πρωτολογία μου, σχετικά με την διάλυση των υπηρεσιών του Υπουργείου Γεωργίας, είναι το γεγονός ότι κληθήκαμε να επιστρέψουμε 12.000.000.000 δραχμές περίπου του Τμήματος Εγγυήσεων του Ευρωπαϊκού Γεωργικού Ταμείου, τα οποία προέκυψαν από δειγματοληπτικούς ελέγχους κλιμακίου ελεγκτών της Ευρωπαϊκής Ένωσης.
Τα κλιμάκια αυτά επισκέφτηκαν μόνο τρεις νομούς και βρήκαν και κατέγραψαν μη ικανοποιητικό σύστημα επιτόπιων ελέγχων, έλλειψη τήρησης μητρώων εκμεταλλεύσεων, ανεπαρκέστατους επιτόπιους ελέγχους. 
Τέλος, ένα θέμα, το οποίο θέλω να θέσω, κύριε Πρόεδρε, και θα παρακαλούσα την πολιτική ηγεσία του Υπουργείου Γεωργίας να τοποθετηθεί, είναι το θέμα που αφορά τη γαλακτοβιομηχανία "ΔΩΔΩΝΗ". Είναι μία βιομηχανία, η οποία δραστηριοποιείται σε ολόκληρο τον Ηπειρωτικό χώρο, ασκεί κοινωνική πολιτική. Σε ποσοστό 60% ανήκει στην Αγροτική Τράπεζα και το υπόλοιπο ποσοστό είναι κατανεμημένο στις ενώσεις αγροτικών συνεταιρισμών της Ηπείρου. 
Η "ΔΩΔΩΝΗ" σήμερα είναι ακέφαλη, διότι αιφνιδίως το καλοκαίρι η Αγροτική Τράπεζα έπαψε με απόφασή της το γενικό διευθυντή που η ίδια είχε ορίσει και ο σημερινός πρόεδρος του διοικητικού συμβουλίου, ο κ. Ζαχαριάδης, είναι ζήτημα αν έχει προεδρεύσει το τελευταίο εξάμηνο σε δυο διοικητικά συμβούλια. 
Τα ερωτήματα που τίθενται, λοιπόν, είναι: Πρώτον, ποιος κάνει κουμάντο σε αυτή τη μεγάλη βιομηχανία; Δεύτερον, τι σκέφτεται η Κυβέρνηση για το μέλλον της βιομηχανίας; Και τρίτον, ποια είναι τα σχέδια της Κυβέρνησης για περιπτώσεις συνεργασιών εξαγορών και λοιπών ενεργειών, όπως κάνουν οι αντίστοιχες επιχειρήσεις του κλάδου της "ΔΩΔΩΝΗΣ" για τη γαλακτοβιομηχανία "ΔΩΔΩΝΗ". 
Σας ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο. 
ΗΛΙΑΣ ΦΩΤΙΑΔΗΣ: Ευχαριστώ, κύριε Πρόεδρε.
Κύριε Υπουργέ, πολλές φορές δυστυχώς τα αυτονόητα και οι υποχρεώσεις μας προβάλλονται ως ενέργειες και επιτυχίες ιδιαίτερα στην πολιτική.
Επειδή αναφερθήκατε στον ΕΛΓΑ -και είχα την τιμή να εκπροσωπώ το κόμμα μας ως εισηγητής στο πολυνομοσχέδιο της γεωργίας, που αναφερόταν ιδιαίτερα στον ΕΛΓΑ και οι θέσεις μας ήταν σαφέστατες- έχω να πω ότι δεν μας ακούσατε και τα αποτελέσματα είναι πλέον γνωστά. 
Θα θυμάστε που είχατε υποσχεθεί ότι σε τέσσερις μήνες το αργότερο θα πληρώνονται οι παραγωγοί. Σας ενημερώνω ότι στο Νομό Ημαθίας και Πέλλας, ο οποίος επλήγη από παγετούς στις 2-1-2001 -που σημαίνει τον Ιανουάριο του 2001- και από χαλάζι από τις 7 έως τις 15 Απριλίου 2001 -που σημαίνει τον Απρίλιο του 2001- ακόμα δεν έχουν τελειώσει καλά-καλά ούτε οι καταστάσεις. 
Όταν ρωτήθηκε ο υπεύθυνος του νομού για το τι μέλλει γενέσθαι, ξέρετε τι μου είπε; Μου είπε ότι, δυστυχώς, δεν υπάρχει σήμερα διοικητικό συμβούλιο στον ΕΛΓΑ. Δηλαδή να περιμένουμε πότε θα αξιωθεί το Υπουργείο Γεωργίας, δυστυχώς ή ευτυχώς, να βάλει ένα διοικητικό συμβούλιο για να δούμε πότε θα πληρωθούν αυτοί οι άνθρωποι. 
Βεβαίως καταλαβαίνω ότι η θέση σας είναι πάρα πολύ δυσχερής. Έχετε τόσα προβλήματα με το βαμβάκι ή τον καπνό και τώρα θα προστεθεί ένα ακόμα: Ο Νομός Ημαθίας και Πέλλας που είναι κατ' εξοχήν ροδακινοπαραγωγός περιοχή με τη ντομάτα, το βαμβάκι, το ακτινίδιο, το μήλο και ιδιαίτερα με το κεράσι. Μπορείτε να αντιληφθείτε τι σας περιμένει αύριο, μεθαύριο. Έρχονται γιορτές και εύχομαι οι γιορτές αυτές να είναι ευχάριστες για όλους μας. 
Και έρχομαι να μεταφέρω από την ιδιαίτερή μου πατρίδα το εξής. Εκεί υπάρχει ένας βοοτροφικός κτηνοτροφικός συνεταιρισμός, που είναι ο μεγαλύτερος σε όλη την Ελλάδα. Έχει σαράντα χιλιάδες περίπου μοσχάρια από τα οποία τα περισσότερα εισάγονται από μειωμένη αντισταθμιστική εισφορά, από τρίτες χώρες και αυτοί οι άνθρωποι τα σφάζουν ή στο σύγχρονο βιομηχανικό σφαγείο της Βέροιας ή πωλούνται σε άλλα μέρη ζωντανά ή σε άλλες περιοχές. Με την εμφάνιση των νόσων είχαν σοβαρά προβλήματα, τα οποία σας τα μεταφέρουν και αναφέρονται στην αθρόα εισαγωγή μοσχαρίσιου κρέατος από τη Γερμανία και τη Γαλλία -την εισαγωγή βαριών ζωντανών μοσχαριών- και στην ελλιπή ενημέρωση του καταναλωτικού κοινού. 
Αποτέλεσμα όλων αυτών, κύριε Υπουργέ -αναφέρεται σε μία επιστολή τους- είναι ότι "τα μοσχάρια μας να μένουν αδιάθετα και να γίνονται υπέρβαρα, ώστε να χαλάει η ποιότητά τους και αυτά που πωλούνται, να πωλούνται σε πολύ χαμηλή τιμή. Κύριε Υπουργέ, αν εν ληφθούν άμεσα μέτρα οδηγούμαστε στην καταστροφή, διότι με τη μεγάλη εισαγωγή κρεάτων και των ζωντανών βοοειδών εξαφανίζεται η κτηνοτροφία λόγω μεγάλου ανταγωνισμού. Παρακαλούμε, όπως λάβετε σοβαρά υπόψη τα ανωτέρω για την επιβίωση της ελληνικής ζωοτροφίας". 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, γιατί αντιλαμβάνεσθε ότι σαν γεωπόνοι που είμαστε και έχουμε επικοινωνία με αυτόν το λαό τουλάχιστον τριάντα χρόνια και, ότι τα προβλήματά τους τα ξέρουμε αρκετά καλύτερα από ορισμένους. 
Εδώ δεν είναι μόνο η κραυγή αγωνίας των κτηνοτρόφων της Ημαθίας, αλλά όλης της Ελλάδος. Η Kυβέρνηση θα πρέπει να αναλάβει σε κάθε περίπτωση τις ευθύνες της απέναντι στο πιο αδικημένο κομμάτι του ελληνικού λαού, τους κτηνοτρόφους και γενικά τους αγρότες. 
Εγώ θα ήθελα να σας επισημάνω κάποια πράγματα, γιατί τη ζω τη γεωργία, κύριε Υπουργέ, τριάντα χρόνια σαν γεωπόνος και με μια επικοινωνία σχεδόν σε όλη την Ελλάδα. Σας μεταφέρω πραγματικά την κραυγή αγωνίας των ανθρώπων αυτών. Δείτε και σκύψτε πραγματικά πάνω στο θέμα αυτό.
Έχουμε και ένα άλλο πρόβλημα με τα ΠΣΕΑ, τα οποία δεν έχουν πληρωθεί από πέρσι, από το 2000, ούτε στο Νομό Ημαθίας ούτε στο Νομό Πέλλας.
ΠΡΟΕΔΡΕΥΩΝ (Παναγιώτης Σγουρίδης): Έχει τελειώσει ο χρόνος σας κύριε συνάδελφε.
ΗΛΙΑΣ ΦΩΤΙΑΔΗΣ: Μισό λεπτό και κλείνω, κύριε Πρόεδρε. Σας ευχαριστώ πάρα πολύ για την κατανόησή σας.
Νομίζω ότι είναι η κραυγή αγωνίας όλων μας -και πρέπει να είναι- για να σκύψουμε στο πρόβλημα αυτών των ανθρώπων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, σας άκουσα με προσοχή στην πρωτομιλία σας. Μας επιπλήξατε, επιτεθήκατε και προσπαθήσατε να ανεβάσετε τους τόνους και να οξύνετε το κλίμα μέσα στην Αίθουσα. Αυτό δείχνει ότι δεν έχετε απαντήσεις στα ερωτήματα και βεβαίως φωνάζετε, γιατί ακριβώς δεν έχετε δίκιο.
Είναι ψέμα, κύριε Υπουργέ, ότι από το 2000 περιμένουν οι κτηνοτρόφοι την εξισωτική αποζημίωση; Είναι ψέμα ότι η ποσόστωση γάλακτος για τη χώρα μας είναι πολύ μικρή και οι κτηνοτρόφοι πληρώνουν πρόστιμο, χρήματα και τα επιστρέφουν; Είναι ψέμα ότι από τις χίλιες διακόσιες θέσεις κτηνιάτρων του Υπουργείου Γεωργίας καλύπτονται οι εξακόσιοι ογδόντα, με αποτέλεσμα να μην γίνονται ουσιαστικοί έλεγχοι και να έχουμε εξάπλωση ασθενειών, όπως ο καταρροϊκός πυρετός, ο οποίος έχει οδηγήσει σε καραντίνα έντεκα νομούς στη βόρεια Ελλάδα; Είναι ψέμα ότι τα πανωτόκια της ΑΤΕ έχουν οδηγήσει τους κτηνοτρόφους στη χρεοκοπία, σε πλειστηριασμούς σπιτιών τους και ορισμένους τους έχουν οδηγήσει και στην αυτοκτονία; Είναι ψέμα ότι το κόστος παραγωγής στον αγροτικό τομέα είναι πολύ μεγάλο και δεν μπορεί ο αγροτικός τομέας να γίνει ανταγωνιστικός; Είναι ψέμα ότι δεν έχετε κάνει τίποτε απολύτως από τον Ιούλιο του 1999 που ψηφίστηκε ο νέος κανονισμός για τη βιολογική κτηνοτροφία; Είναι ψέμα ότι δεν έχετε προχωρήσει στην ανάπτυξη της βιολογικής κτηνοτροφίας;
Είκοσι χρόνια, κύριε Υπουργέ, κυβερνάτε αυτόν τον τόπο και βέβαια είναι θράσος να αποδίδετε ευθύνες στην κυβέρνηση της Νέας Δημοκρατίας. Πραγματικά είναι θράσος, κύριε Υπουργέ, να μας λέτε για το πρόγραμμα γεωργίας, το οποίο υποβλήθηκε το Φεβρουάριο 2000 και εξαιτίας της καθυστέρησης της δικής μας δεν έχουν προχωρήσει οι διαδικασίες έγκαιρα. Είναι θράσος να ακούμε σήμερα το πρωί στην τηλεόραση από τον έτερο Υφυπουργό τον κ. Αργύρη να μας λέει ότι δεν ισχύει ακόμη ο κανονισμός για το βαμβάκι. Είναι θράσος να μιλάτε για αγροτική πολιτική, η οποία έχει οδηγήσει στη μείωση του εισοδήματος των αγροτών κατά 22%. Είναι θράσος για τους αγρότες, όταν το 50% των αγροτών ζει σήμερα στα όρια της φτώχειας. Είναι θράσος, γιατί είκοσι χρόνια τώρα εξαπατάτε τους αγρότες και τους εμπαίζετε, κύριε Υπουργέ. Και βέβαια δεν αποδίδεται στη συγκεκριμένη αιτία αυτό το αποτέλεσμα. Και αιτία είναι η ανικανότητα των κυβερνήσεων του ΠΑΣΟΚ, είναι η αδιαφορία των κυβερνήσεων του ΠΑΣΟΚ για τον Έλληνα αγρότη.
Κύριε Υπουργέ, από το 1981, από την ΕΟΚ την οποία τότε βρίζατε, διότι τότε μιλάγατε για τιμές Αθηνών και όχι Βρυξελλών, φωνάζατε "έξω από την ΕΟΚ" πήρατε δισεκατομμύρια, πήρατε δύο Κοινοτικά Πλαίσια Στήριξης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κύριε Πρόεδρε.
Γιατί τα πήρατε τα χρήματα αυτά; Τα πήρατε για να δημιουργήσετε δομές στον αγροτικό τομέα, να κάνετε όλες εκείνες τις διαρθρωτικές αλλαγές για να μπορέσει ο αγρότης να σταθεί στα πόδια του, να είναι ανταγωνιστικός απέναντι στους εταίρους.
Τα χρήματα όμως αυτά ξοδεύτηκαν, σπαταλήθηκαν, κακοδιαχειρίστηκαν. Μας ζητάει η Ευρωπαϊκή Ένωση 36 δισεκατομμύρια πίσω, τα οποία πρέπει να δώσουμε. Εκκρεμούν στα δικαστήρια άλλα 260 δισεκατομμύρια από τον αγροτικό τομέα στο γεωργικό ταμείο και από εκεί και πέρα λέμε σήμερα, γιατί βγαίνουν οι αγρότες στους δρόμους.
Εσείς, κύριε Υπουργέ, με την πολιτική που εφαρμόσατε όλα αυτά τα χρόνια, με όλα αυτά τα οποία δεν κάνατε, οδηγείτε τους αγρότες στο πεζοδρόμιο, στους δρόμους και δεν μπορούν να κάνουν Χριστούγεννα. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, πόσο μεγάλη έλλειψη επιχειρημάτων, πόσο μεγάλη αδυναμία δείχνει η τοποθέτησή σας ή η επαναφορά σας σε μνήμες του παρελθόντος. Πώς μπορεί να στέκεται κανείς και να επιχειρηματολογεί σήμερα τον 21ο αιώνα για δικαιωμένες πολιτικές του ΠΑΣΟΚ της δεκαετίας του 1970 και του 1980. Είναι δικαιωμένες εκείνες οι πολιτικές και εκείνες οι επιλογές. 
'Οσον αφορά την ΕΟΚ, στην οποία αναφέρεσθε, έχουν ξεπεραστεί από τα πράγματα μαζί και τα επιχειρήματά σας και έχει αποκαλυφθεί η πραγματικότητα. Κάποιος έριξε την Ελλάδα στην ΕΟΚ. 'Οπως είπε, θα τους ρίξω στη θάλασσα για να μάθουν να κολυμπούν. Ευτυχώς βρέθηκε το ΠΑΣΟΚ.
ΙΟΡΔΑΝΗΣ ΤΖΑΜΤΖΗΣ: Εάν δεν ήταν ο εθνάρχης Κωνσταντίνος Καραμανλής η Ελλάδα θα είχε ακόμη πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη γράφετε καμια διακοπή.
ΙΟΡΔΑΝΗΣ ΤΖΑΜΤΖΗΣ: ....
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κρατήστε το χρόνο μου, κύριε Πρόεδρε, μπορώ να ακούσω τους συναδέλφους ευχαρίστως. 
ΠΡΟΕΔΡΕΥΩΝ (Παναγιώτης Σγουρίδης): 'Όχι, κύριε Υπουργέ, συνεχίστε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευτυχώς, κύριοι συνάδελφοι, που βρέθηκε ένα σωσίβιο πράσινο και έσωσε τους παραγωγούς. 'Ηταν η πολιτική του ΠΑΣΟΚ και ήταν η πολιτική και οι μάχες του Ανδρέα Παπανδρέου για Μεσογειακά Ολοκληρωμένα Προγράμματα, που στήριξαν την αγροτική παραγωγή και τους παραγωγούς, αλλιώς δεν θα είχαν μάθει μπάνιο, θα είχαν πνιγεί από κάποια συγκεκριμένα συμφέροντα. Την ιστορία δεν μπορείτε να την παραχαράξετε. 
ΙΟΡΔΑΝΗΣ ΤΖΑΜΤΖΗΣ: ....
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή, μετά προσοχής και θρησκευτικής ευλάβειας σας παρακολούθησε ο κύριος Υπουργός. Αφήστε τον, να πει και τις δικές του απόψεις. Δεν θα δεχθώ άλλη διακοπή.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λέω, λοιπόν, ότι η ιστορία δεν μπορεί να παραχαραχθεί. Είναι γνωστό και έχει καταγραφεί στη συνείδηση της ελληνικής κοινωνίας, αγαπητοί συνάδελφοι. Ποιος έβαλε τη χώρα στην ΕΟΚ είναι γνωστό, ποιος έριξε αυτό το πράσινο σωσίβιο στους παραγωγούς είναι γνωστό, όπως επίσης είναι γνωστό ποιος δίνει μάχη για τον εκσυγχρονισμό της ελληνικής κοινωνίας και της ελληνικής οικονομίας -των δομών της- και ποιος δημιούργησε όλη αυτήν την υποδομή, ώστε να μπορεί η χώρα να ενταχθεί στη ζώνη του ευρώ, να μπει στην ΟΝΕ και να ζήσει ένα κλίμα ασφάλειας και ευημερίας σήμερα. 
Αυτά έχουν καταγραφεί στη συνείδηση της ελληνικής κοινωνίας, τα έχει γράψει η ιστορία. Και για τον Κωνσταντίνο Καραμανλή έχει μιλήσει και για τον Ανδρέα Παπανδρέου και τον Κώστα Σημίτη μιλάει και για την κυβέρνηση του κ. Μητσοτάκη. Επανέρχομαι, όμως, πόσο ένδεια επιχειρημάτων υπάρχει για να επανέρχεσθε σ' αυτό το θέμα. Δεν νομίζω ότι χρειάζεται. Εδώ πρέπει να κάνουμε μια κουβέντα για το μέλλον, αλλά για να κάνουμε αυτήν τη κουβέντα πρέπει να έχουμε συνείδηση του παρόντος και πρέπει να μιλάμε επί πραγματικών δεδομένων και επαναλαμβάνω να μην παραπληροφορούμε. Δεν λέω ότι δεν υπάρχει καλή πρόθεση από πολλούς συναδέλφους και από τον εισηγητή. Υπάρχει καλή πρόθεση, αλλά αν θέλετε να παίζουμε το παιχνίδι της αλήθειας και του ψεύδους να το παίξουμε, κύριοι συνάδελφοι. Πώς μπορεί για παράδειγμα να έχουν εισαχθεί τετρακόσιες χιλιάδες αρνιά στη Σταυρούπολη της Ξάνθης, όταν η Βουλγαρία όλο το 2001 είναι κλειστή λόγω καταρροϊκού πυρετού; Δεν κάνουμε εισαγωγές από τη Βουλγαρία, άρα δεν μπορεί να μπήκαν τετρακόσιες χιλιάδες; 
ΠΡΟΕΔΡΕΥΩΝ (Παναγιώτης Σγουρίδης): Και ειδικά στην Ξάνθη
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εδώ θα πούμε ότι δεν υπάρχει αυτό το πράγμα. Δεν μπορεί, λοιπόν, να δημιουργείτε εντυπώσεις λέγοντας ότι μπήκαν τετρακόσιες χιλιάδες εισαγόμενα, που υπονοείτε ότι βαφτίζονται ελληνικά από μια χώρα από την οποία απαγορεύονται οι εισαγωγές για λόγους υγειονομικούς. 
ΓΕΩΡΓΙΟΣ ΣΑΛΑΓΚΟΥΔΗΣ: . ....
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Ολο το 2001, κύριε συνάδελφε. Δεν μπορεί να λέτε ότι δεν υπάρχει καμία σχολή εκπαίδευσης και ότι οι αγρότες δεν εκπαιδεύονται. 'Εχουμε πρόβλημα στην εκπαίδευση των παραγωγών. Σας το είπα και στην αρχή. 'Εχουμε πρόβλημα στην προσέλκυση νέων που θέλουν να γίνουν αγρότες στις σχολές εκπαίδευσης. 
Δεν έρχονται και πρέπει να τους ενημερώσουμε ότι πρέπει να έρθουν. Επιδοτούνται γι' αυτό. Αλλά πώς να τους ενημερώσουμε να έρθουν στις σχολές όταν λέτε ότι δεν υπάρχουν σχολές. Δεν αναφέρομαι, λοιπόν, σε σχολές που λειτουργούν στην τριτοβάθμια εκπαίδευση γιατί είναι γνωστές. Είναι όμως ψέματα ότι το ? των προγραμμάτων κατάρτισης του Υπουργείου Εργασίας μέσω των Κ.Ε.Κ. είναι προγράμματα πρωτογενούς παραγωγής; Δεν είναι ψέματα. Πέστε το ή τουλάχιστον μην παραπληροφορείτε. Είναι ψέματα ότι υπάρχουν δεκατέσσερις σχολές με είκοσι τμήματα του Οργανισμού "ΔΗΜΗΤΡΑ"; Ελάτε στη σχολή της Λάρισας να δείτε τι εκπαίδευση γίνεται. Υπάρχει αυτή η σχολή ή δεν υπάρχει; Όταν υπάρχει, αναγνωρίστε το και πέστε το για να το μάθουν και οι υπόλοιποι και οι νέοι παραγωγοί που θέλουν να πάνε στις σχολές. Λειτουργούν με προβλήματα; Ναι, λειτουργούν με προβλήματα. Να διορθώσουμε τα προβλήματα, αλλά όχι ότι δεν υπάρχουν σχολές. Αυτές είναι δεκατέσσερις διάσπαρτες στην Ελλάδα. Δεν βλέπετε σε κάθε νομό, τα Κέντρα Γεωργικής Εκπαίδευσης. Δεν λειτουργούν αυτά σε κάθε νομό και σε κάθε διεύθυνση γεωργίας;
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν είναι κλειστός ο νομός, να κάνετε παρέμβαση ως τοπικός Βουλευτής για να ανοίξει και να λειτουργήσει. Μη μας λέτε ότι δεν υπάρχουν. 
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό το συγκεκριμένο παιχνίδι, κύριε συνάδελφε, εγώ θα το παίξω απαντώντας με τα δικά σας επιχειρήματα. 
Είναι ψέματα ότι κατατέθηκε η πρόταση για το επιχειρησιακό πρόγραμμα το Δεκέμβριο του 1999; Δεν είναι ψέμα. Είναι ψέματα ότι εγκρίθηκε τον Απρίλιο του 2001; Επίσης, δεν είναι ψέματα ...
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι ευθύνη της χώρας πότε εγκρίθηκε το πρόγραμμα από την Ευρωπαϊκή Ένωση; 
ΙΟΡΔΑΝΗΣ ΤΖΑΜΤΖΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε, μη διακόπτετε συνεχώς. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είπατε επίσης ότι έρχονται κλιμάκια της Ευρωπαϊκής Ένωσης και κάνουν ελέγχους και διαπιστώνουν ότι δεν γίνονται σωστά οι δειγματοληπτικοί έλεγχοι; Ποιος έχει την ευθύνη για τους δειγματοληπτικούς ελέγχους; Τους έχει η Νομαρχιακή Αυτοδιοίκηση ή όχι; 
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν πάσχει το σύστημα να το αλλάξουμε, αλλά φέρτε αυτήν την πρόταση. Μη μας λέτε ότι δεν γίνονται έλεγχοι. Να διαπιστώνουμε γιατί δεν γίνονται έλεγχοι. Οι ευθύνες θα καταμερίζονται αναλογικά. 
Αναφερθήκατε στα σφαγεία. Έχουν γίνει έλεγχοι και κατηγορούμαστε ότι λειτουργούν σφαγεία, τα οποία δεν έπρεπε να λειτουργούν. Είναι αλήθεια; Έτσι δεν είναι; Το Υπουργείο Γεωργίας δίνει εντολή να κλείσουν τα σφαγεία και σας διαβάζω μία απόφαση. Κατά παρέκκλιση από την ισχύουσα εθνική και κοινοτική νομοθεσία περί λειτουργίας σφαγείων επιτρέπουμε τη λειτουργία των σφαγείων μιας περιοχής Βόνιτσας έως τις 30.6.2001, ούτως ώστε μέχρι τότε να έχετε κατασκευάσει νέα σφαγεία, καθόσον τα υπάρχοντα δεν επιδέχονται βελτιώσεις εκσυγχρονισμού. Αυτή είναι απόφαση της Νομαρχιακής Αυτοδιοίκησης από το Νομάρχη της Αιτωλοακαρνανίας. Σας λέει τίποτε αυτό; Όχι. Το λέω αυτό εγώ για να καταγγείλω τη Νομαρχιακή Αυτοδιοίκηση; Όχι. Για να ενημερώσω. Αν δεν το ξέρετε εσείς, πρέπει να το μάθετε.
Όταν, λοιπόν, το Υπουργείο Γεωργίας δίνει εντολή για να κλείσει ένα σφαγείο που λειτουργεί παράνομα και κατά παράβαση ξανανοίγει, αυτό είναι ένα πρόβλημα. Να αναγνωρίσω το πρόβλημα, αλλά όχι να λέω ότι ευθύνεται η Κυβέρνηση που εκείνο το σφαγείο δεν είναι κλειστό. 
ΓΕΩΡΓΙΟΣ ΣΑΛΑΓΚΟΥΔΗΣ: Ποιος ήταν;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ο κ. Σταμάτης πρώην συνάδελφός σας, Βουλευτής της Νέας Δημοκρατίας και νυν Νομάρχης Αιτωλοακαρνανίας, κύριε συνάδελφε.
Αυτό όμως είναι ένα πρόβλημα και είναι αυτό που θέλετε. Το παιχνίδι της αλήθειας και του ψεύδους. Μισές αλήθειες να μη λέτε εδώ πέρα. 
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θέλω να συνεχίσω αυτόν το διάλογο, κύριε Τζαμτζή. Μη με προκαλείτε προσωπικά. Γιατί,εάν συνεχίσω αυτόν το διάλογο, τότε θα σας απαντήσω στην τοποθέτηση που κάνατε και μου απευθύνετε ένα συγκεκριμένο ερώτημα. Ποιο ήταν το ερώτημα που ξαναγύρισε στο παρελθόν; Είπατε ότι δόθηκαν δάνεια το 1986 για μοσχάρια πάχυνσης. Μάλιστα, είναι σωστό. Και τα χρέη έφθασαν στα ύψη. Είναι επίσης σωστό. Γιατί; Γιατί σε μια νύχτα η κυβέρνηση Μητσοτάκη έφθασε τα επιτόκια στο 35%, κύριε Τζαμτζή. Τότε δημιουργήθηκε το πρόβλημα στα μοσχάρια πάχυνσης. Είναι ψέμα; Δεν είναι ψέμα. Να το αναγνωρίσω ως πρόβλημα. Να προσπαθήσουμε να το λύσουμε, μάλιστα. Με πόσες ακόμα ρυθμίσεις κτηνοτροφικών χρεών; Έχουν γίνει άπειρες μέχρι στιγμής. 
ΙΟΡΔΑΝΗΣ ΤΖΑΜΤΖΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να μιλήσουμε, λοιπόν, για αλήθειες. 
ΠΡΟΕΔΡΕΥΩΝ (Παναγιώτης Σγουρίδης): Κύριε Τζαμτζή, σας παρακαλώ! Δεν γράφεται καμιά διακοπή. Εδώ δεν γίνεται διάλογος καφενείου. 
ΙΟΡΔΑΝΗΣ ΤΖΑΜΤΖΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ! Αν νομίζετε ότι βρίσκεστε στο καφενείο του χωριού σας, να μου το πείτε. Σας παρακαλώ! Προς Θεού δηλαδή! Το συνηθίζετε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να μιλήσουμε, λοιπόν, για αλήθειες και για ψέματα. 
Είπε κάποιος συνάδελφος ότι ανέφερα ένα εκατομμύριο πεντακόσιες χιλιάδες εμβόλια, ενώ δεν ανέφερα δέκα εκατομμύρια που έπρεπε να γίνουν. Έπρεπε να γίνουν δέκα εκατομμύρια εμβολιασμοί για τη βουκέλωση, κύριοι συνάδελφοι; Να ρωτήσουμε τους 'Ελληνες κτηνοτρόφους; Ρωτήστε τους, εάν έπρεπε να γίνουν δέκα εκατομμύρια εμβολιασμοί. 
Δεν έχουν πληρωθεί τα ΠΣΕΑ. Δεν ξέρετε ότι το πρόγραμμα αυτό εκτάκτων αναγκών είναι ένα πρόγραμμα που για να πληρωθούν οι παραγωγοί πρέπει να γίνουν καταστάσεις πληρωμής από τη Nομαρχιακή Aυτοδιοίκηση, να έλθουν στο Υπουργείο Γεωργίας, να σταλούν στην Ευρωπαϊκή 'Ενωση και να πληρώσουμε με εθνικούς πόρους μεν, αλλά όταν έχουμε την έγκριση της Ευρωπαϊκής 'Ενωσης;
Δεν ξέρετε, κύριοι συνάδελφοι, ότι η Ευρωπαϊκή 'Ενωση μας καθυστερεί τουλάχιστον ενάμισι με δύο χρόνια για τα ΠΣΕΑ και γι' αυτό η πρότασή μας είναι αυτό το πρόγραμμα να μην το εφαρμόζουμε; Αυτή είναι η πρότασή μας και αυτή είναι και η λύση. Αλλά μη μας κατηγορείτε γιατί η Ευρωπαϊκή 'Ενωση καθυστερεί τις εγκρίσεις, όπως κάνει διαρκώς και δημιουργεί προβλήματα, τα οποία θα αντιμετωπίσουμε καταργώντας ουσιαστικά αυτό το πρόγραμμα. 
Αναφερθήκατε στη μείωση της πριμοδότησης των επιλεξίμων. Ο κ. Σαλαγκούδης το διόρθωσε και σωστά. Η μείωση της πριμοδότησης στα επιλέξιμα οφείλεται στην αύξηση της τιμής του προϊόντος. Επειδή υπήρξε το πρόβλημα της σπογγώδους εγκεφαλοπάθειας αυξήθηκαν οι τιμές στα αιγοπρόβατα. Αυξανομένης της τιμής, μειώθηκε η ενίσχυση. Είναι μεταβλητή η ενίσχυση. Δεν αυξήθηκαν όμως και δεν αυξάνονται οι άλλες ενισχύσεις; Ενισχύσεις έως και στο αγελαδινό γάλα έχουμε κατακτήσει ως δικαίωμα προβλέποντας το μέλλον για μια περίοδο από το 2005 και μετά. Δεν υπάρχουν αυτές οι ενισχύσεις; Γιατί τις αγνοείτε; 
Αναφέρθηκα σε συγκεκριμένα προγράμματα. Λέτε ότι δεν λειτουργεί το Γ' Κοινοτικό Πλαίσιο Στήριξης. Μα, θα επιμένετε να παραπληροφορείτε; Να τα πάρουμε ένα-ένα; Δεν λειτουργούν και δεν κατατίθενται σήμερα αιτήσεις για σχέδια βελτίωσης; Καθυστέρησαν; Μα, καθυστέρησε όλο το πρόγραμμα. Βεβαίως. Υπήρξε πρόβλημα; Βεβαίως υπήρξε, όμως εφαρμόζεται. Δεν έχουν γίνει αιτήσεις και δεν προχωράει το πρόγραμμα της μεταποίησης; Μέχρι τώρα, σας πληροφορώ, έχουν γίνει πεντακόσιες αιτήσεις στο πρόγραμμα της μεταποίησης. Μιλάμε για υποδομές, για τυροκομεία, για σφαγεία. Γίνονται. Προχωράνε. Θα το αγνοήσουμε; Θα λέτε ότι δεν υπάρχει; Θα κλείνετε τα μάτια σας στην πραγματικότητα; 
Δεν προχωράει το πρόγραμμα των νέων γεωργών κι επειδή υπάρχει ανησυχία για τους παλιούς παραγωγούς που ήθελαν να ενταχθούν, δεν είπαμε ότι θα τους καλύψουμε όλους από το 1999, έστω κι αν έχουν υπερβεί το όριο της ηλικίας; Δεν είναι γνωστό αυτό; Γιατί δεν το λέτε; Γιατί παραπληροφορείτε; 
Δεν εφαρμόζονται οι κώδικες ορθής γεωργικής πρακτικής; Δεν εφαρμόζεται το πρόγραμμα της βιολογικής γεωργίας; Εδώ και χρόνια εφαρμόζεται η βιολογική γεωργία. Η βιολογική κτηνοτροφία αρχίζει να εφαρμόζεται τώρα με το Γ' Κοινοτικό Πλαίσιο Στήριξης και με τη διαμόρφωση των προτύπων. Οι κοινές υπουργικές αποφάσεις έχουν υπογραφεί. Δεν εφαρμόζονται τα περιβαλλοντικά προγράμματα; Δεν εφαρμόζεται το πρόγραμμα της νιτρορύπανσης; Δεν εφαρμόζεται η μακροχρόνια παύση εκμεταλλεύσεων γεωργικών γαιών;
Το πρόγραμμα δάσωσης γεωργικών γαιών δεν εφαρμόζεται; Ήδη ανακοινώνονται οι δικαιούχοι και αρχίζουν οι φυτεύσεις καρυδιών ή όποιων άλλων δενδροδών καλλιεργειών επιλέγει ο κάθε επενδυτής. Η εκτατικοποίηση δεν εφαρμόζεται ως πρόγραμμα; Γιατί δεν είδατε κύριοι συνάδελφοι, να εφαρμόζεται κανένα πρόγραμμα από το Γ΄ Κοινοτικό Πλαίσιο Στήριξης και από το έγγραφο προγραμματισμού αγροτικής ανάπτυξης; Δεν είδατε γιατί δεν θέλετε να δείτε. Δεν θέλετε να δείτε γιατί δεν σας συμφέρει να δείτε. Συμφέρει όμως τους Έλληνες παραγωγούς. Οι Έλληνες παραγωγοί αντιλαμβάνονται.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, θα ήθελα την ανοχή σας για λίγο.
ΠΡΟΕΔΡΕΥΩΝ (Παναγιώτης Σγουρίδης): Έχετε και τριτολογία κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχουν προβλήματα στις κατανομές των ενισχύσεων; Μάλιστα υπάρχουν. Να πάρουμε το πρόγραμμα των βοοειδών στο οποίο αναφερθήκατε; Αφορά σαράντα χιλιάδες παραγωγούς το πρόγραμμα, το ΟΣΔΕ. Είχαμε ενισχύσεις 25 δισεκατομμυρίων. Εντός προθεσμίας έχουν πληρωθεί από τα 25 δισεκατομμύρια τα 20 δισεκατομμύρια. Έχουν καθυστερήσει κάποιοι φάκελοι. Εκτός προθεσμίας πληρώθηκαν άλλα 3 δισεκατομμύρια στα βοοειδή στο ΟΣΔΕ. Τι έμειναν; Έμειναν πενήντα φάκελοι εκπρόθεσμοι που δεν πληρώθηκαν. Αυτοί δεν πληρώθηκαν. Απ' αυτούς οι δεκαοκτώ είναι έτοιμοι για πληρωμή.
Θέλετε να δούμε πόσο γρήγορα κινείται η διαδικασία πληρωμής; Αλλά δεν λέτε την πραγματικότητα ότι για να φθάσουμε στη διαδικασία της πληρωμής πρέπει να υποβληθούν οι αιτήσεις, πρέπει να συμπληρωθούν στοιχεία, πρέπει να περάσουν στο μηχανογραφικό σύστημα, πρέπει να γίνουν διοικητικοί έλεγχοι, πρέπει να γίνουν επιτόπιοι έλεγχοι. Το μηχανισμό όλων αυτών των ελέγχων τον έχουν οι ενώσεις, οι ομάδες παραγωγών, οι νομαρχιακές αυτοδιοικήσεις. Δεν τα λέτε αυτά. Πρέπει να γίνουν καταστάσεις πληρωμών, να έλθουν στο Υπουργείο Γεωργίας, να γίνει η διασταύρωση και να δοθεί η εντολή πληρωμής. 
Να δούμε πότε έρχονται οι καταστάσεις και πότε πληρώνονται.
Νομαρχιακή Αυτοδιοίκηση Αλεξανδρούπολης: Βοοειδή προς πληρωμή. Έχω και τους αριθμούς πρωτοκόλλου. Ήλθε ο φάκελος στις 16.11.2001. Στις 20.11.2001 δόθηκε η εντολή πληρωμής για 6.758.000, σε τέσσερις μέρες. Να συνεχίσω. Στην Καρδίτσα στις 14.11.2001 ήλθαν τα χαρτιά το Υπουργείο. 
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε.
Είναι ενδεικτικά τα στοιχεία που σας λέω, γιατί πραγματικά υπάρχει ένα πρόβλημα στο πότε πληρώνονται οι παραγωγοί. Αλλά να εντοπίζουμε ποιο είναι το πρόβλημα. Να μη δημιουργούμε σύγχυση και συνθηματολογούμε. Στις 14.11.2001 ήλθαν από την Καρδίτσα τα στοιχεία για την πληρωμή των βοοειδών. Στις 15.11.2001 βγήκε η εντολή πληρωμής από τον ΟΠΕΚΕΠΕ. Είναι αυτό καθυστέρηση; Μπορώ να σας αναφέρω και άλλα, ολόκληρο πίνακα για όλες τις νομαρχιακές αυτοδιοικήσεις. Δεν θα τα αναφέρω όμως.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε.
Υπάρχουν προβλήματα, κύριοι συνάδελφοι, και στο χρόνο των πληρωμών και στις προοπτικές κάποιων εκμεταλλεύσεων και στον τομέα της κτηνοτροφίας συνολικά. Αυτά τα προβλήματα όμως αντιμετωπίζονται. Πρέπει να αντιμετωπιστούν και αυτό κάνουμε. Το κάνουμε με συγκεκριμένο προγραμματισμό, με συγκεκριμένο σχεδιασμό, με συγκεκριμένη κατεύθυνση αξιοποιώντας δύο ευκαιρίες. Η μία είναι οι διατροφικές κρίσεις και η άλλη είναι το Γ΄ Κοινοτικό Πλαίσιο Στήριξης. Και με ένα στόχο, κύριοι συνάδελφοι, και αυτόν θα πετύχουμε, να ταυτοποιήσουμε τα ελληνικά προϊόντα με τα ποιοτικά προϊόντα στη συνείδηση των καταναλωτών. Αυτό θα είναι και η μεγάλη προοπτική της ελληνικής κτηνοτροφίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, εμφανίστηκε βελτιωμένος ο κύριος Υπουργός, αλλά φαίνεται ότι έχει μόνιμη, έτσι εκ χαρακτήρος εριστική διάθεση.
Όμως δεν έχουμε την πολυτέλεια, κύριε Υπουργέ, εδώ να εκτονωνόμαστε ή να δείχνουμε το πάθος μας. Την επερώτηση κυρίως σας την κάναμε για να σας δείξουμε τις παραλείψεις που έχετε και είναι αρκετές, τις αναφέραμε μία μία. Ενδεχομένως μπορεί να κάναμε και κάποιο λάθος από κακή πληροφόρηση. Εσείς έχετε πολύ μεγαλύτερες δυνατότητες για να πληροφορείσθε απ' ό,τι εμείς. Μ' αυτές τις δυνατότητες που έχουμε προσπαθούμε να μεταφέρουμε ακριβώς την αγωνία του αγροτικού κόσμου που την ξέρετε, δεν μπορεί να κλείνετε τα μάτια. Ξέρετε και την αγωνία των κτηνοτρόφων.
Αν σας άκουγαν οι κτηνοτρόφοι τώρα -δεν ξέρω πόσοι από αυτούς έχουν NOVA- να μιλάτε από το Βήμα της Βουλής θα έλεγαν ότι μάλλον ο Υφυπουργός δεν γνωρίζει την κτηνοτροφική πραγματικότητα αν και είναι αρκετό χρονικό διάστημα στο Υπουργείο. 
Με όλα αυτά που λέτε από το Βήμα τι θέλετε τελικώς να δείξετε; Είπατε βέβαια στο τέλος ότι υπάρχουν προβλήματα. Αυτά τα προβλήματα πρέπει να δούμε αλλά διατρανώνοντας τόσο αυτά τα ελάχιστα που έχετε κάνει προς αυτή την κατεύθυνση -θα σας πω στη συνέχεια γιατί είναι ελάχιστα- δώσατε ψευδή εντύπωση, η οποία σας αδικεί γιατί δεν μπορεί να μην ξέρετε σε ποιο στάδιο βρίσκεται πραγματικά η κτηνοτροφία στον τόπο μας και όχι αυτή που ενδεχόμενα μόνο οι συνεργάτες σας σας περιγράφουν. Αν διαβάσετε και τα νούμερα που θα σας αναφέρω παρακάτω θα δείτε ότι έχω δίκιο και επομένως η συζήτηση εδώ θα έπρεπε να είχε άλλες διαστάσεις, όπως είχε και στις προηγούμενες επερωτήσεις που κάναμε.
Αναφερθήκατε στα σχέδια βελτίωσης και το Γ' ΚΠΣ. Η ευθύνη σας της καθυστέρηση των δύο χρόνων είναι τεράστια όχι μόνο για το Υπουργείο σας, αλλά συνολικά για την Κυβέρνηση. Μας είπατε ότι εγκρίθηκαν αυτά τα προγράμματα μαζί με όλα τα υπόλοιπα τον Απρίλιο του 2001. Αυτό οφείλεται στο ότι ως Κυβέρνηση -δεν λέω σαν Υπουργείο- καθυστερήσατε. Εγώ δεν έχω κανένα λόγο να σας διαψεύσω ότι το 1999 εσείς καταθέσατε το πρόγραμμά σας. Το πιστεύω. Αλλά από εκεί και πέρα η Κυβέρνηση πότε ετοιμάστηκε για να καταθέσει συνολικά το πρόγραμμα για να πάρει έγκριση; Το κατέθεσε τον Απρίλιο του 2001 όταν οι χώρες της Συνοχής όπως η Πορτογαλία, η Ιρλανδία είχαν πάρει ήδη προκαταβολές. Γι' αυτό σας ψέγουμε.
Ξέρετε ότι τα σχέδια βελτίωσης καθυστέρησαν. Βγάλατε τις προκηρύξεις και έγιναν οι αιτήσεις, αλλά χρήματα δεν δόθηκαν, δεν ξεκίνησαν. Εάν κάνατε μία βόλτα έξω και βλέπατε βιοτεχνίες γεωργικών μηχανημάτων θα διαπιστώνατε ότι είναι στα πρόθυρα της χρεοκοπίας ή είναι σε χρεοκοπία, αλλά με ημερομηνία λήξης, όσες λειτουργούν. Και ακόμα τα σχέδια βελτίωσης δεν εγκρίθηκαν. Μόνο προκηρύξατε και γίνονται αιτήσεις όπως και όλα τα υπόλοιπα προγράμματα του Γ' ΚΠΣ.
Πρέπει να τονίσουμε όμως ότι προεκλογικά ζητούσατε να κάνουν αιτήσεις. Εμείς λέγαμε ότι δεν θα υπάρξουν εγκρίσεις, εσείς όμως επιμένατε παρά το ότι δεν υπήρχε η αντίστοιχη συμμετοχή μας στον προϋπολογισμό. Εσείς όμως εξαπατούσατε και τότε τους αγρότες.
Αναφερθήκατε στον Πρόεδρό μας στην πρωτολογία και δεν πρόλαβα να σας πω γι' αυτό. Τα διαβάσατε εσείς και αυτά που είπε είναι σωστά. Είπε να επεκταθεί η ασφάλιση του ΕΛΓΑ σε όλους τους κινδύνους. Αφού κρίνατε αυτά που είπε ο Πρόεδρός μας, αποδεχθήκατε μόνος σας ότι πράγματι έγινε απλώς μία μικρή επέκταση στο τελευταίο νομοσχέδιο που ήρθε. Αλλά όπως σας είπε ο εισηγητής μας μετά από δύο μήνες δεν έχει ακόμα ΔΣ ο ΕΛΓΑ και προφανώς δεν μπορεί να πάρει αποφάσεις. 
Τι σας είπε ο Πρόεδρός μας από την Πάτρα ακόμα, όπως είπατε χαρακτηριστικά; 'Οτι χρειαζόμαστε ένα ισχυρό οργανισμό προώθησης των εξαγωγών μας. Βεβαίως τον χρειαζόμαστε και εμείς έχουμε ολοκληρωμένο σχέδιο για το πώς θα γίνει, αλλά αυτό που κάνατε τώρα δεν είναι τίποτα και όλα όσα κάνατε μέχρι αυτό το χρονικό διάστημα δεν είναι αποτελεσματικά και φαίνονται καθαρά από το συνεχώς διευρυνόμενο έλλειμμα τα τρία τελευταία χρόνια στο ισοζύγιο γεωργικών συναλλαγών μας. Το 2000 έφθασε το έλλειμμα στα 360 δισεκατομμύρια. Πληρώνουμε ένα δισεκατομμύριο την ημέρα για εισαγωγές γεωργικών προϊόντων, εκεί που ήμασταν μέχρι το 1998 πλεονασματικοί.
Για ποια ποιότητα μας μιλάτε; Έπρεπε να είχαν παρθεί τα μέτρα -όχι περιστασιακά- για την ποιοτική βελτίωση των προϊόντων μας. Δεν λέω ότι δεν έγιναν ορισμένα πράγματα. Βεβαίως αυτά που αναφέρατε προηγουμένως έχουν γίνει. Έχουν γίνει κάποια δειλά βήματα, βήματα αναποτελεσματικά για να βελτιώσουν το εμπορικό μας ισοζύγιο που έχει τόσο μεγάλo έλλειμμα, όπως είπα προηγουμένως.
Αναφερθήκατε στην πολιτική της Νέας Δημοκρατίας. Πάψτε επιτέλους να χρησιμοποιείτε αυτό το επιχείρημα, γιατί δεν πείθετε κανέναν. Τριάμισι χρόνια κυβέρνησε η καημένη η παράταξη. Είπατε ότι άλλαξε τέσσερις Υπουργούς. Ουσιαστικά ήταν τρεις οι Υπουργοί. Ο μεν ένας ήταν Υπουργός της Οικουμενικής Κυβέρνησης. Όταν γίναμε Κυβέρνηση για τρεις μήνες μπήκε Υπουργός ο κ. Κούβελας και στη συνέχεια έμειναν ουσιαστικά οι κύριοι Χατζηδάκης και Κοσκινάς.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και ο κ. Παπακωνσταντίνου.
ΓΕΩΡΓΙΟΣ ΣΑΛΑΓΚΟΥΔΗΣ: Αυτός ήταν στο πρώτο διάστημα της οικουμενικής κυβερνήσεως. Μπορούν να συγκριθούν τα τριάμισι χρόνια; Δεν λέω ότι η κυβέρνηση ήταν η τέλεια κυβέρνηση. Οπωσδήποτε είχε παραλείψεις, αλλά δεκαεπτάμισι χρόνια διαχειρίζεστε ουσιαστικά εσείς τις τύχες της χώρας και φυσικά και τα αγροτικά ζητήματα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Με την έγκριση του ελληνικού λαού.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως με την έγκριση του ελληνικού λαού. Δεν σας λέμε ότι είστε παράνομη Κυβέρνηση. Αλίμονο! Σήμερα οι αγρότες μας βρίσκονται σε αυτήν την απελπιστική κατάσταση που τη ζείτε και τη βλέπετε, γιατί προέρχεστε από την περιφέρεια, αλλά ακόμα και αν δεν βγαίνατε έξω, όπως σας είπα, τα Μέσα Μαζικής Ενημέρωσης ασχολούνται με το ζήτημα, γιατί και αυτά πήραν τα μηνύματα ότι το κοινωνικό πρόβλημα που έχει δημιουργηθεί με τους αγρότες είναι τεράστιο. 
Πολύ χαρακτηριστικά έγραφε πρόσφατα μία εφημερίδα που δεν πρόσκειται σε εμάς, ο "Οικονομικός Ταχυδρόμος": "Προσέξτε, είναι μεγάλο το αγροτικό πρόβλημα και εγκυμονεί τεράστιους κινδύνους για κοινωνικές εκρήξεις στην πορεία". Πρέπει να δώσετε προσοχή. Πολύ φοβάμαι ότι δεν πήρατε αυτό το μήνυμα. Βγάζω αυτό το συμπέρασμα και από τον τρόπο που μιλήσατε σήμερα στην επερώτηση όσο και από τις συνεντεύξεις που δίνει ο πρόσφατα αναλαβών Υπουργός σας. Φοβάμαι ότι και αυτός δεν ένιωσε πού ακριβώς βρίσκεται και πόσο μεγάλο είναι το πρόβλημα και το αδιέξοδο στο οποίο έχουν φτάσει οι αγρότες μας.
Ενημέρωση: Μας είπατε επανειλημμένα ότι παραπληροφορούμε. Μας είπατε να πούμε στους αγρότες ότι υπάρχουν σχολές. Μα, εάν δεν τις ξέρουμε εμείς τις σχολές, πώς θα τις ξέρουν οι αγρότες; Η ευθύνη της ενημέρωσης είναι δική μας; Έχετε πακτωλούς εκατοντάδων εκατομμυρίων στο Υπουργείο σας. Βγάζετε πολυτελέστατα φυλλάδια που μας τα στέλνετε. Δεν ξέρω εάν τα στέλνετε στους αγρότες, εκεί που πρέπει να πηγαίνουν. Επομένως εσείς φροντίστε να έχετε μια αποτελεσματική ενημέρωση. 
Δεν μπορώ όμως να παραλείψω δικαιωμένες πολιτικές, όπως την ένταξή μας στην ΕΟΚ και την αποχώρησή σας. Προσπαθείτε να απαλύνετε το τραγικό σφάλμα και την έλλειψη τότε διορατικότητας και κυρίως το γεγονός ότι χάσαμε την πρώτη πενταετή μεταβατική περίοδο; Τα Μεσογειακά Ολοκληρωμένα Προγράμματα ήταν δημιούργημα του Γεώργιου Ράλλη. Εσείς απλώς συνεχίσατε, υπογράψατε και κάνατε ορισμένες βελτιώσεις προς τη θετική κατεύθυνση. Αυτό να το ομολογήσω, αλλά ο Γεώργιος Ράλλης ήταν ο εμπνευστής των Μεσογειακών Ολοκληρωμένων Προγραμμάτων. Τίποτα δεν έχετε κάνει για την πατρίδα μας στην Ευρωπαϊκή Ένωση.
Δεν προσπαθήσατε προς την κατεύθυνση που είπε ο Κωνσταντίνος Καραμανλής, ο οποίος φέρει όλη την τιμή της μεγαλύτερης επιλογής μετά το Β' Παγκόσμιο Πόλεμο που έκανε η χώρα μας: την ένταξή μας στην ΕΟΚ τότε και σήμερα Ευρωπαϊκή 'Ενωση. Δεν προσπαθήσατε να μάθετε τους Έλληνες κολύμπι όλο αυτό το χρονικό διάστημα παρά τις υποδείξεις μας. Τώρα τελευταία αρχίσατε να προσπαθείτε να μιμηθείτε κακέκτυπα τις δικές μας αρχές, τις δικές μας προτάσεις. Εκεί προετοιμάζετε κάποιο έδαφος -οφείλουμε να το ομολογήσουμε- σε μερικούς τομείς, όπου προσαρμόζεστε προς τις σημερινές επικρατούσες καταστάσεις, όχι μόνο στην Ευρώπη, αλλά και στην παγκόσμια κοινωνία.
Η πληροφορία μου είναι ακριβής και να την ελέγξετε. Εάν δεν είναι από τη Βουλγαρία και είναι από τη Ρουμανία ή από άλλες ανατολικές χώρες, αυτό είναι πιθανό. Δεν μας αναφέρετε για τη Ρουμανία, δεν έχει αποκλεισμό.
Μας είπατε για τη Βουλγαρία και φοβάμαι ότι μάλλον η απαγόρευση είναι του 2000 και ότι δεν ισχύει για το 2001. Δεν μου απαντήσατε γιατί εγώ μίλησα για Βουλγαρία και Ρουμανία. Μπορεί η πληροφορία μου να είναι λάθος. Πάντως εκεί σφάζονται χιλιάδες και μπορείτε να το ελέγξετε. Είναι πολύ περισσότερα τα αιγοπρόβατα που εισάγονται. Κυρίως εγώ ήθελα να σας τονίσω τον κίνδυνο από το γεγονός ότι είναι φθηνά και ανταγωνιστικά. Και γίνεται αυτό γιατί εμείς δεν έχουμε φροντίσει να εισάγουμε νέες τεχνολογίες στην αιγοπροβατοτροφία ούτε έχουμε ρυθμίσει το καθεστώς της κυριότητας των βοσκοτόπων, ώστε να έχουν βοσκοϊκανότητα και να μην έχουμε στη βόσκηση αυτήν την αλλοπρόσαλλη πολιτική. 
Κύριε Υπουργέ, δεν πρέπει να ακολουθήσετε την τακτική του προκατόχου σας. Ξέρετε, ο κ. Τζουμάκας, πρώην Υπουργός Γεωργίας, ερχόταν εδώ και καταφερόταν εναντίον των πάντων λες και δεν ήταν αυτός ο Υπουργός που ρύθμιζε τα πάντα. Κατήγγειλε συνεχώς όσα γινόντουσαν και αυτός ήταν τελείως αμέτοχος, ενώ ήταν ο κύριος υπεύθυνος για να τα διορθώσει. Και σεις τώρα πάτε προς εκείνη την κατεύθυνση. Μας είπατε για τη Νομαρχιακή Αυτοδιοίκηση. Μα, η Κυβέρνησή σας έδωσε τις όποιες αρμοδιότητες στη Νομαρχιακή Αυτοδιοίκηση. Πάρτε αυτές που δεν είναι σωστές, αυτές που εγκυμονούν κινδύνους. Δεν μπορείτε να δώσετε στο νομάρχη την εξουσιοδότηση να λειτουργεί ένα σφαγείο...
ΠΡΟΕΔΡΕΥΩΝ (Παναγιώτης Σγουρίδης): Μην κάνετε τέτοιες προτάσεις, γιατί θα σας φάει η ένωση της Νομαρχιακής Αυτοδιοίκησης. 
ΓΕΩΡΓΙΟΣ ΣΑΛΑΓΚΟΥΔΗΣ: ...που θα βγάζει σφάγια επικίνδυνα για τους πολίτες του νομού. Εσείς είστε υπεύθυνοι για να τους προστατεύσετε. Επομένως να λειτουργήσετε προς την κατεύθυνση της εύρυθμης λειτουργίας του κράτους. Πάντως, μπορείτε να τους δώσετε και άλλες αρμοδιότητες και κυρίως πόρους που δεν έχουν. Η καθυστέρηση της πληρωμής των επιδοτήσεων στην οποία αναφερθήκατε προηγουμένως είναι μια διαδικασία πολυδαίδαλη. Απλοποιείστε την. Όταν μιλάμε για διαρθρωτικές αλλαγές γι' αυτές μιλάμε. Αν απλοποιήσετε το σύστημα οι αγρότες θα μπορούν να παίρνουν τα λεφτά τους. Και αν δεν είναι έτσι, να βγείτε και να πείτε στον κόσμο ότι δεν μπορείτε να πληρώνετε τις αποζημιώσεις σε τρεις μήνες, όπως τους λέτε και τους εξαπατάτε, αλλά να τους πείτε ότι απαιτείται ένας χρόνος. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Σαλαγκούδη, τι να απλοποιήσουμε από τη διαδικασία που είναι υποχρεωτική για την καταβολή των ενισχύσεων, όταν αυτή προβλέπεται από την Ευρωπαϊκή Ένωση. Είναι ένας κανόνας που πρέπει να εφαρμόζεται απαρεγκλίτως. Και μιλάμε για τη διαχείριση από τη χώρα μας -αυτή είναι μια επιτυχία του Έλληνα Πρωθυπουργού στις διαπραγματεύσεις που έγιναν- εννέα τρισεκατομμυρίων στα επόμενα έξι χρόνια, τα οποία θα δοθούν ως ενισχύσεις στους Έλληνες παραγωγούς. Ισοδυναμούν με το 40% έως 45% του εισοδήματός τους. Αυτά πρέπει να δοθούν με συγκεκριμένο τρόπο. Τα ίδια ισχύουν για το λάδι, για το βαμβάκι, για τα αιγοπρόβατα και παντού όπου έχουμε ενισχύσεις. Υπάρχει συγκεκριμένος τύπος με τον οποίο πρέπει να δίδονται. Δεν είναι δική μας υπόθεση η απλοποίηση των διαδικασιών. Οι διαδικασίες πρέπει να είναι φανερές και οι δικαιούχοι να παίρνουν τις ενισχύσεις τους. Αλλιώς θα τους αδικήσουμε. 
Οι υπουργικές αποφάσεις δεν υπάρχουν όλες. Η προσπάθεια η δική μας οι ενισχύσεις να πηγαίνουν όσο το δυνατό γρηγορότερα στους Έλληνες παραγωγούς. Γι' αυτό άλλαξε όλο το σύστημα των ενισχύσεων, γι' αυτό κάναμε καινούριο οργανισμό τον ΟΠΕΚΕΠΕ, γι' αυτό ζητάμε τα ΑΦΜ και τους αριθμούς λογαριασμών των παραγωγών. Το κάνουμε για να πηγαίνουν απευθείας οι ενισχύσεις στο λογαριασμό τους χωρίς να γίνεται καμία παρακράτηση ούτε από την Τράπεζα ούτε από την Ένωση. Όλα αυτά είναι μια προσπάθεια εξυγίανσης ενός συστήματος. 
Δεν θέλω να ξαναγυρίσω στο παρελθόν. Δεν μιλάω με αλαζονεία, αλλά με την επιθετικότητα, ενός ανθρώπου ο οποίος έχει δίκιο και αυτό πρέπει να ο αναγνωρίσετε. Στην Ελλάδα γίνονται πράγματα, δεν μπορεί να τα εξαφανίζουμε από το πρόσωπο της γης επειδή μας εξυπηρετεί ή όχι κομματικά ή πολιτικά τον ένα ή τον άλλον το ΠΑΣΟΚ ή τη Νέα Δημοκρατία, γιατί μ' αυτόν τον τρόπο δεν εξυπηρετούμε τους Έλληνες παραγωγούς. Υπάρχει έλλειμμα ενημέρωσης και όταν εμείς εδώ δεν αναγνωρίζουμε αυτά που γίνονται ή δεν καταγράφουμε τις δυνατότητες που έχουν οι Έλληνες παραγωγοί τότε τους αφήνουμε ημιμαθείς. Επομένως είναι έρμαια των εκμεταλλευτών τους και οφείλουμε να το πολεμήσουμε όλοι και τουλάχιστον εμείς το κάνουμε σε κάθε ευκαιρία και με κάθε τρόπο. 
Συζητήσαμε σήμερα για την ελληνική κτηνοτροφία. Θα έχουμε την ευκαιρία πιθανόν να ξανασυζητήσουμε. Πρέπει να βλέπουμε κάθε φορά ότι υπάρχει μια εξέλιξη σε όλους τους κλάδους της παραγωγής στη χώρα. Πρέπει να παίρνουμε υπόψη κάθε φορά ότι υπάρχουν νέα δεδομένα και νέες συνθήκες, ότι πριν από δέκα ή είκοσι χρόνια υπήρχε μια διαφορετική κατάσταση στη χώρα και όχι μόνο, αλλά και στην Ευρωπαϊκή Ένωση και στον πλανήτη ολόκληρο. Σήμερα ζούμε σε μια διαφορετική κατάσταση και οι προκλήσεις είναι μεγαλύτερες και οι ανταγωνισμοί πιο σκληροί, είναι αδηφάγοι. Σε αυτές τις προκλήσεις και τους ανταγωνισμούς οφείλουμε να ανταποκριθούμε. Οι απαιτήσεις είναι μεγαλύτερες και εμείς πρέπει να ανταποκριθούμε. Δημιουργούμε σήμερα τις υποδομές, τις βάσεις για να ανταποκριθεί η κτηνοτροφία στις απαιτήσεις του μέλλοντος. Και μπορεί να ανταποκριθεί επειδή έχει συγκριτικά πλεονεκτήματα.
Αναφέρεστε τώρα στη βιολογική κτηνοτροφία. Μα, αυτή, οι πρότυπες αγροτικές εκμεταλλεύσεις είναι η δική μας πολιτική από άποψη, από αντίληψη, από ιδεολογική φόρτιση που προσπαθούμε να εφαρμόσουμε εδώ και χρόνια στην Ελλάδα. Όμως είναι μια πολιτική επιδοτούμενη άρα δεν μπορεί να είναι μεγάλη σε έκταση. Θέλουμε να τη στηρίξουμε στις ενισχύσεις αλλά δεν αρκεί αυτό. Πρέπει να στηριχθεί στη διαφοροποίηση της νοοτροπίας, της αντίληψης και στα προγράμματα των ενισχύσεων, δηλαδή σε ένα πρόγραμμα του Γ' Κοινοτικού Πλαισίου Στήριξης. Και είπα ότι πρέπει να ανταποκριθούμε στις προκλήσεις γιατί η Ελλάδα έχει συγκριτικά πλεονεκτήματα. Η κτηνοτροφία μας στο σύνολό της είναι οικολογική ή βιολογική. Έχουμε βάλει ως Υπουργείο Γεωργίας ένα στόχο όχι τους επιμέρους στόχους τον εκσυγχρονισμό, τις υποδομές, την ανάπτυξη του κλάδου αλλά ένα στόχο που είναι για μας στρατηγική επιλογή και πιστεύω πως θα τον πετύχουμε. Ο στόχος αυτός είναι να ταυτίσουμε τα ποιοτικά προϊόντα με τα ελληνικά προϊόντα ή αν θέλετε να ταυτίσουμε τα ελληνικά προϊόντα με τα ποιοτικά προϊόντα και αυτό στη συνείδηση όχι μόνο των Ελλήνων αλλά όλων των καταναλωτών. Αυτό θα το κάνουμε. Ο στόχος της κατάκτησης και της διασφάλισης της ποιότητας των αγροτικών προϊόντων είναι στόχος επιτεύξιμος και μάλιστα πολύ γρήγορα θα είναι η προοπτική της ελληνικής κτηνοτροφίας.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 17/7-11-2001 επερώτησης των Βουλευτών της Νέας Δημοκρατίας προς τον Υπουργό Γεωργίας σχετικά με την πολιτική της Κυβέρνησης στον τομέα της κτηνοτροφίας.
Έχουν διανεμηθεί τα Πρακτικά της Τρίτης 20 Νοεμβρίου 2001 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Τρίτης 20 Νοεμβρίου 2001 επικυρώθηκαν. 
Επίσης έχω την τιμή να ανακοινώσω στο Σώμα ότι η Επιτροπή Κανονισμού της Βουλής καταθέτει την έκθεσή της στην από 31 Οκτωβρίου 2001 πρόταση του Προέδρου της Βουλής για την τροποποίηση διατάξεων του Κανονισμού της Βουλής (Μέρος Κοινοβουλευτικό). 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55, λύεται η συνεδρίαση για τη Δευτέρα 3 Δεκεμβρίου 2001 και ώρα 18.00, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



