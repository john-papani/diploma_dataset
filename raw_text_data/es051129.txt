      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΛΘ’
      
      Τρίτη 29 Νοεμβρίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας των Βουλευτών κ. Ε. Χριστοφιλοπούλου και Γ. Φλωρίδη, σελ.
      3. Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την προκηρυχθείσα μελέτη που αφορά το χωροταξικό σχέδιο για την τουριστική ανάπτυξη της χώρας, σελ.
      β. Προς τον Υπουργό Υγείας και Κοινωνικής Αλληλεγγύης σχετικά με την πλήρωση των κενών θέσεων διοικητικού νοσηλευτικού και ιατρικού προσωπικού του Γενικού Νοσοκομείου Σάμου, σελ.
      γ. Προς τον Υπουργό Πολιτισμού σχετικά με την κατασκευή του κλειστού Γυμναστηρίου και του Σταδίου Μοιρών, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Περιβάλλοντος, Χωροταξίας και Δημοσίων ‘Εργων: 
      i) «Κύρωση των τροποποιήσεων, που έγιναν στο Μόντρεαλ στις 15-17 Σεπτεμβρίου 1997 και στο Πεκίνο στις 29 Νοεμβρίου – 3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (Φ.Ε.Κ. 253 Α’), σχετικά με τις ουσίες που καταστρέφουν τη στιβάδα του όζοντος», σελ.
      ii) «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα», σελ.
      2. Συζήτηση και ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α’ 173) και προσαρμογή της ελληνικής νομοθεσίας στην Οδηγία 2001/97/ΕΚ του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό την νομιμοποίηση εσόδων από εγκληματικές δραστηριότητες και άλλες διατάξεις», σελ.
      3. Συζήτηση επί της αρχής του σχεδίου νόμου του Υπουργείου Ανάπτυξης: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων», σελ.
      4. Κατάθεση σχεδίων νόμων:
      α) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων», σελ.
      β) Οι Υπουργοί Εθνικής ‘Αμυνας, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Προμήθειες αμυντικού υλικού των Ενόπλων Δυνάμεων», σελ.
      
      ΟΜΙΛΗΤΕΣ
      Α. Επί του Κανονισμού:
      ΚΑΚΛΑΜΑΝΗΣ Α., σελ.
      
      Β. Επί των Αναφορών και Ερωτήσεων:
      ΓΙΑΝΝΟΠΟΥΛΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΟΡΦΑΝΟΣ Γ., σελ.
      ΣΓΟΥΡΙΔΗΣ Π., σελ.
      ΣΚΟΠΕΛΙΤΗΣ Σ., σελ.
      ΣΤΡΑΤΑΚΗΣ Ε., σελ.
      
      Γ. Επί του σχεδίου νόμου του Υπουργείου Οικονομίας και Οικονομικών:
      ΔΡΑΓΑΣΑΚΗΣ Ι., σελ.
      ΚΑΣΤΑΝΙΔΗΣ Χ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΠΑΛΗΓΟΥΡΑΣ Α., σελ.
      ΠΟΛΥΔΩΡΑΣ Β., σελ.
      ΣΚΥΛΛΑΚΟΣ Α., σελ.
      
      Δ. Επί του σχεδίου νόμου του Υπουργείου Ανάπτυξης:
      ΑΝΤΩΝΑΚΟΠΟΥΛΟΣ Π., σελ.
      ΑΝΤΩΝΙΟΥ Α., σελ.
      ΒΑΡΒΙΤΣΙΩΤΗΣ Μ., σελ.
      ΒΕΡΓΙΝΗΣ Ξ., σελ.
      ΔΕΡΜΕΤΖΟΠΟΥΛΟΣ Α., σελ.
      ΕΞΑΡΧΟΣ Β., σελ.
      ΖΗΣΗ Ρ., σελ.
      ΚΑΝΕΛΛΟΠΟΥΛΟΥ Κ., σελ.
      ΚΑΡΑΣΜΑΝΗΣ Γ., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΓΙΑΝΝΗΣ Γ., σελ.
      ΚΟΥΣΕΛΑΣ Δ., σελ.
      ΛΕΟΝΤΑΡΙΔΗΣ Θ., σελ.
      ΛΩΤΙΔΗΣ Λ., σελ.
      ΜΑΝΙΑΤΗΣ Ι., σελ.
      ΜΕΡΕΝΤΙΤΗ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΠΛΑΚΙΩΤΑΚΗΣ Ι., σελ.
      ΣΑΜΠΑΖΙΩΤΗΣ Δ., σελ.
      ΣΑΛΑΓΚΟΥΔΗΣ Γ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΣΚΟΠΕΛΙΤΗΣ Σ., σελ.
      ΣΤΡΑΤΑΚΗΣ Ε., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΑΚΡΗ Θ., σελ.
      ΤΣΑΛΙΔΗΣ Φ., σελ.
      ΤΣΟΥΡΗ Ε., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΡΑΓΚΙΑΔΟΥΛΑΚΗΣ Ε., σελ.
      ΧΑΪΤΙΔΗΣ Ε., σελ.
      ΧΑΤΖΗΜΙΧΑΛΗΣ Φ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΛΘ΄
     Τρίτη 29 Νοεμβρίου 2005
     
     Αθήνα, σήμερα στις 29 Νοεμβρίου 2005, ημέρα Τρίτη και ώρα 18.16΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:   
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία το Σωματείο Εργαζομένων στο Γενικό Περιφερειακό Νοσοκομείο Θεσσαλονίκης  «Γ. ΠΑΠΑΝΙΚΟΛΑΟΥ» ζητεί την τοποθέτηση μόνιμου  νοσηλευτικού και ιατρικού προσωπικού στις μονάδες του Νοσοκομείου.
     2) Ο Γ΄ Αντιπρόεδρος της Βουλής και Βουλευτής Β’ Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Δήμος Περάματος Πειραιά ζητεί να καταργηθούν οι γραμματοθυρίδες στην περιοχή του.
     3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Ένωση Γονέων Διαβητικών Νομού Μαγνησίας διαμαρτύρεται για την περικοπή παροχών του Ο.Γ.Α. στους διαβητικούς ασφαλισμένους του.
     4) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ και ο Γ’  Αντιπρόεδρος της Βουλής και Βουλευτής Β’  Πειραιά ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία η Ένωση Ιδιοκτητών Εκδοτών Τοπικών Εφημερίδων Αττικής ζητεί να δημιουργηθεί Μητρώο Τοπικών Εφημερίδων Αττικής κ.λπ.
     5) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία ο Διευθυντής του Ελληνικού Τμήματος της Διεθνούς Αμνηστίας ζητεί να τερματιστούν  οι διακρίσεις σε βάρος των αντιρρησιών συνείδησης.
     6) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία οι απολυμένες του Κέντρου Ερευνών για θέματα Ισότητας ζητούν την επαγγελματική τους αποκατάσταση.
     7) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την πρόσληψη προσωπικού στο Λιμενικό Σώμα κ.λπ..
     8) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Ε.Λ.Μ.Ε. Βαυαρίας και ο Σύλλογος Δασκάλων – Νηπιαγωγών «ΠΛΑΤΩΝ» διαμαρτύρονται για τις υπηρεσιακές μεταβολές που διενεργούνται στο χώρο της ελληνικής εκπαίδευσης στο Μόναχο.
     9) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία φορείς και κάτοικοι της νήσου Λήμνου ζητούν την επαναφορά ακτοπλοϊκών δρομολογίων για την εξυπηρέτηση των κατοίκων του νησιού.
     10) Οι Βουλευτές Β’  Αθηνών κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ και ο Γ’  Αντιπρόεδρος της Βουλής και Βουλευτής Β’  Πειραιά κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία το Σωματείο Συνταξιούχων Η.Σ.Α.Π. ζητεί την ικανοποίηση των εργασιακών και ασφαλιστικών αιτημάτων των μελών του.
     11) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία η Κοινότητα Καφηρέως Εύβοιας ζητεί την αποκατάσταση των ζημιών στον επαρχιακό και στους αγροτικούς και κτηνοτροφικούς δρόμους της περιοχής.
     12) Ο Ε’  Αντιπρόεδρος της Βουλής ΠΑΝΑΓΙΩΤΗΣ ΚΟΣΙΩΝΗΣ, ο Βουλευτής Αχαϊας ΠΑΝΑΓΙΩΤΗΣ ΚΟΣΙΩΝΗΣ  και ο Βουλευτής Α’  Θεσσαλονίκης κ. ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά, με την οποία συμβασιούχοι εργαζόμενοι του Πανεπιστημίου Πάτρας ζητούν τη μετατροπή των συμβάσεών τους σε αορίστου χρόνου και την καταβολή δεδουλευμένων αποδοχών.
     13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ, B’ Θεσσαλονίκης και Α’  Θεσσαλονίκης αντίστοιχα, κατέθεσαν αναφορά, με την οποία τα Σωματεία Συνταξιούχων Τ.Ε.Β.Ε. Μακεδονίας, Θράκης, Θεσσαλίας και Μεγάλων Πόλεων ζητούν την επίλυση αιτημάτων που έχουν σχέση με την εξωτερική πολιτική της χώρας και τα δημοκρατικά δικαιώματα.
     14) Οι Βουλευτές κύριοι ΑΓΓΕΛΟΣ ΤΖΕΚΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα και ο Γ’  Αντιπρόεδρος της Βουλής και Βουλευτής Β’  Πειραιά κ. . ΙΩΑΝΝΗΣ ΤΡΑΓΑΚΗΣ κατέθεσαν αναφορά,με την οποία τα Σωματεία Συνταξιούχων Τ.Ε.Β.Ε. Μακεδονίας, Θράκης, Θεσσαλίας και Μεγάλων Πόλεων, ζητούν την αύξηση των συντάξεων των μελών τους, τη χορήγηση δημόσιας, δωρεάν υγείας κ.λπ.
     15) Οι Βουλευτές Λέσβου και Α’  Πειραιώς, κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Σύλλογος Χυδηριωτών Λέσβου ζητεί την εκτέλεση έργων υποδομής στην περιοχή Χυδήρων Λέσβου.
     16) Οι Βουλευτές Αθηνών και Α’ Θεσσαλονίκης κ. ΛΙΑΝΑ ΚΑΝΕΛΛΗ και κ. ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία ο Σύλλογος Γονέων και Κηδεμόνων του 1ου Τ.Ε.Ε. Νέας Σμύρνης ζητεί την επίλυση προβλημάτων λειτουργίας του πιο πάνω Τ.Ε.Ε.
     17) Οι Βουλευτές Λέσβου και Α’ Πειραιώς κ.ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Δήμαρχος Γέρας Λέσβου ζητεί να παραχωρηθεί στο Δήμο Γέρας το ακίνητο ΒΚ 97,98, για να κατασκευαστεί εκεί κλειστό γυμναστήριο.
     18) Οι Βουλευτές Λέσβου και Α’  Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Δήμαρχος Αγιάσου Λέσβου ζητεί να ενισχυθεί οικονομικά ο Δήμος, ώστε να υλοποιηθεί το έργο της τοποθέτησης χλοοτάπητα στο Χριστοφίδειο Δημοτικό Γυμναστήριο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1693/31.8.05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1344/6.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε, σύμφωνα με τα στοιχεία της αρμόδιας Υπηρεσίας, τα κάτωθι:
     Μετά την ένταξη του τμήματος Σκάρφεια - Λαμία - Ράχες στο Συνδυασμό Παραχώρησης του Αυτοκινητόδρομου Κεντρικής Ελλάδας (Οδικός Άξονας Ε65), στα πλαίσια της διερεύνησης του συστήματος διοδίων και της απαίτησης εφαρμογής αναλογικού τύπου χρέωσης διοδίων, κρίθηκε απαραίτητη η επανεξέταση της χωροθέτησης και της μορφής των ανισόπεδων κόμβων που θα κατασκευασθούν στο τμήμα αυτό. Η επιλογή του συστήματος διοδίων και των κόμβων οριστικοποιήθηκε τον Οκτώβριο 2004, μετά την δημοπράτηση για την κατασκευή του τμήματος του ΠΑΘΕ «Αρχή ΑΚ Θερμοπυλών - Νέα Κοίτη Σπερχειού» (11.6.2003 υποβλήθηκαν οι σχετικές προσφορές).
     Στην μελέτη τροποποίησης της χάραξης του Οδικού Άξονα Κεντρικής Ελλάδας (Ε65) στο τμήμα συμβολής του με τον Αυτ/μο ΠΑΘΕ στην περιοχή Λαμίας προβλέπεται κατάργηση της απευθείας σύνδεσης της Ανθήλης με τον Αυτ/μο και η' αντικατάστασή της με πλήρες παράπλευρο δίκτυο που επιτρέπει την εξυπηρέτηση του οικισμού της Ανθήλης, τόσο με τη πόλη της Λαμίας όσο και με την κατεύθυνση από και προς Αθήνα. Η πρόσβαση από και προς Λαμία, μέσω του παραπλεύρου δικτύου, πέραν του ότι από κυκλοφοριακής απόψεως είναι προτιμότερη, γιατί η Ανθήλη αντιμετωπίζεται σαν προάστιο της ευρύτερης περιοχής Λαμίας, διασφαλίζει και την σύνδεση της με την Λαμία χωρίς την πιθανή επιβολή διοδίων μελλοντικά στον Αυτ/μο ενώ αντίθετα αποτρέπει την παράκαμψη, από διερχομένους στον Αυτ/μο, πιθανού σταθμού δΙΟ,δίων, που κατ' αυτόν τον τρόπο θα επιβάρυναν κυκλοφοριακά τη Ανθήλη.
     Προσωρινά και για το διάστημα μέχρι να ολοκληρωθούν τα έργα στα πλαίσια της εργολαβίας κατασκευής του αυτοκινητοδρόμου στο τμήμα «Α.Κ. Θερμοπυλών - Νέα Κοίτη Σπερχειού» προβλέπεται η κατασκευή Κάτω Διάβασης μεσυνδετήριους κλάδους για την εξυπηρέτηση της σύνδεσης της Ανθήλης με Λαμία. Τέλος, σας πληροφορούμε ότι η οποιαδήποτε τροποποίηση εγκεκριμένων μελετών στα πλαίσια της εργολαβίας κατασκευής του έργου θα ακολουθήσει τις νόμιμες διαδικασίες που προβλέπονται από την σχετική νομοθεσία περί δημοσίων έργων και σε καμία περίπτωση δεν πρόκειται να γίνουν ενέργειες που δεν είναι σύννομες.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     2. Στην με αριθμό 2132/14.9.05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 49532/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας, σχετικά με το πρόβλημα ύδρευσης στο Νομό Μαγνησίας και ειδικότερα στο Δήμο Αλμυρού, σας ενημερώνουμε τα ακόλουθα:
     Από το Β΄ ΠΕΠ Θεσσαλίας χρηματοδοτήθηκε το έργο, κατασκευή του υδρευτικού δικτύου Σούρπης, μήκους 33 χλμ. καθώς και έργα υδροληψίας και δημιουργίας δύο αντλιοστασίων.
     Από το Γ΄ ΠΕΠ Θεσσαλίας χρηματοδοτείται το έργο, κατασκευή του υδρευτικού δικτύου του Νότιου Κλάδου, μήκους 45 χλμ., καθώς και οι εγκαταστάσεις επεξεργασίας νερού.
     Επίσης, η Ν.Α. Μαγνησίας σε συνεργασία με την Περιφέρεια Θεσσαλίας εξετάζουν τη δυνατότητα ένταξης στο Γ' ΠΕΠ της κατασκευής του φράγματος «ΜΑΥΡΟΜΑΤΙ», προϋπολογισμού 11.000,000,00 €.
     Τέλος, ο Δήμος Αλμυρού έχει προεντάξει στο πρόγραμμα «ΘΗΣΕΑΣ» δύο έργα ύδρευσης συνολικού προϋπολογισμού 464.420,85 €.
     Για τα λοιπά θέματα αρμόδιο να απαντήσει είναι το συνερωτώμενο Υπουργείο Αγροτικής  Ανάπτυξης και Τροφίμων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στην με αριθμό 2084/13.9.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 49574/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθ. 2084/13.9.2005 ερώτησης του βουλευτή κ. Μιχάλη Καρχιμάκη, αναφορικά με τη διαδικασία υλοποίησης του νέου Προγράμματος συνένωσης Δήμων και Κοινοτήτων της Χώρας, και σε συνέχεια του αριθμ. 39178/ 22.7.2004 εγγράφου μας, σας γνωρίζουμε ότι το αίτημα του Αναπτυξιακού Συλλόγου Πολιτών Ελούντας θα εξεταστεί στο πλαίσιο αναμόρφωσης του άρθρου 1 του ν. 2539/1997 «Πρόγραμμα Ι. Καποδίστριας», μετά την ολοκλήρωσή του υπό σύνταξη Κώδικα Δήμων και Κοινοτήτων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     4. Στην με αριθμό 2132/14.9.05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 285/5.10.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσαν οι Βουλευτές κύριοι . Ν.Γκατζής, Τ.Τσιόγκας σας διαβιβάζουμε συνημμένα το με αριθμ. πρωτ. 3518/30-9-2005 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     5. Στην με αριθμό 113/6.7.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7017/4/5303/29.7.05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. ΚΕΓΚΕΡΟΓΛΟΥ, σας γνωρίζουμε ότι διεξήχθη ο διαγωνισμός για την ανάδειξη αναδόχου που θα εκτελέσει το έργο της ανέγερσης του αστυνομικού μεγάρου Ηρακλείου με την υποβολή 8 προσφορών και έχει ολοκληρωθεί η αξιολόγηση των τεχνικών προσφορών από την αρμόδια επιτροπή εισήγησης. Όμως, μία εκ των διαγωνιζόμενων κατασκευαστικών εταιρειών άσκησε προσφυγή επί της βαθμολογίας, της εν λόγω επιτροπής, των τεχνικών προσφορών, η οποία απερρίφθη από το Διοικητικό Συμβούλιο της Κτηματικής Εταιρείας του Δημοσίου, ενώ στη συνέχεια, η ίδια εταιρεία, κατέθεσε ασφαλιστικά μέτρα.
     Πάντως, την 12-5-2005 το Διοικητικό Συμβούλιο της Κτηματικής Εταιρείας του Δημοσίου αποφάσισε το άνοιγμα των οικονομικών προσφορών και στο πλαίσιο αυτό, την 27-62005 συνεδρίασε η επιτροπή εισήγησης ανάθεσης του έργου, η οποία και ανέδειξε προσωρινό ανάδοχο. Σύμφωνα δε με τις εκτιμήσεις της αρμόδιας Υπηρεσίας μας, η υπογραφή της σχετικής σύμβασης, καθώς και η έναρξη των εργασιών ανέγερσης του εν λόγω μεγάρου, θαπραγματοποιηθεί έως το τέλος του τρέχοντος έτους, σε συνδυασμό βεβαίως με το αποτέλεσμαπου θα προκύψει κατά την οριστική εκδίκαση των εν λόγω ασφαλιστικών μέτρων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     6. Στην με αριθμό 3744/21-10-05 ερώτηση του Βουλευτή κ. Αθανάσιου Παπαγεωργίου δόθηκε με το υπ’ αριθμ. 57477/11-11-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και μετά από σχετικό έγγραφο της Περιφέρειας Κεντρικής Μακεδονίας και της Ν.Α. Πιερίας, σας πληροφορούμε τα παρακάτω:
     Η Περιφέρεια Κεντρικής Μακεδονίας έχει προτείνει, με υψηλό βαθμό προτεραιότητας, στο Π.Δ.Ε 2006 τα:
     «Επείγοντα Αντιπλημμυρικά Έργα στον ποταμό Αίσωνα, Ν.Πιερίας», προϋπολογισμού 800.000,00€.
     «Μελέτη για την αντιπλημμυρική προστασία του Αίσωνα», προϋπολογισμού 400.000,00€.
     Η Ν.Α. Αυτοδιοίκηση Πιερίας, έχοντας σαν στόχο την αντιπλημμυρική
     θωράκιση του συνόλου του νομού αλλά και την ελαχιστοποίηση των ζημιών από την εκδήλωση των ακραίων καιρικών φαινομένων, στα πλαίσια των οικονομικών δυνατοτήτων της, αλλά και με χρηματοδοτήσεις από άλλες πηγές (Υ.ΠΕ.ΧΩ.ΔΕ., ΥΠ.ΕΣ.Δ.Δ.Α., Περιφέρεια Κεντρικής Μακεδονίας), προγραμματίζει και υλοποιεί μελέτες και έργα τα οποία αφορούν αποκατάσταση ζημιών σε λιμάνια, φράγματα, καθαρισμούς χειμάρρων και ρεμάτων, βελτίωση διαβάσεων, επισκευή αναχωμάτων και κατασκευή συρματοκιβωτίων.
     Όσον αφορά το ΥΠ.ΕΣ.Δ.Δ.Α., έχει ήδη διαθέσει 435.000,00€ για μισθώσεις μηχανημάτων και για τεχνικό εξοπλισμό, για την αποκατάσταση ζημιών από τις πλημμύρες που έπληξαν το Νομό. Για δε το έτος 2005, το ΥΠ.ΕΣ.Δ.Δ.Α., έχει διαθέσει 500.000,00€, για εκτέλεση έργων αποκατάστασης ζημιών από θεομηνίες στους ποταμούς και χειμάρρους Μαυρονέρι, Πέλεκα, Τοπόλιανη, Δρουμπίνα, Ουρλία, Αράπη και Ξηρόλακκα και στην Περιφερειακή τάφρο Πλατανακίων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     7. Στην με αριθμό 3789/21-10-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 632/14-11-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3789/21-10-2005 εγγράφου σας, με το οποίο μας διαβιβάσθηκε ερώτηση της Βουλευτού κ. Ελπίδας Τσουρή, που κατατέθηκε στη Βουλή των Ελλήνων, σας γνωρίζουμε τ' ακόλουθα:
     1. Η διάταξη του άρθρου 24 του νόμου «Καταδύσεις Αναψυχής και άλλες διατάξεις», που πρόσφατα ψηφίσθηκε από τη Βουλή των Ελλήνων, αποτελεί ένα από τα μέτρα που διαμορφώθηκαν με την συμβολή όλων των φορέων της ναυτιλίας (κράτος, κοινωνικοί εταίροι) για την προσέλκυση και παραμονή στο ελληνικό νηολόγιο ποιοτικών επιβατηγών πλοίων που εκτελούν περιηγητικούς πλόες (κρουαζιεροπλοίων), τόσο για την ανάπτυξη του τουρισμού με την αναγέννηση της κρουαζιέρας, όσο και την ενίσχυση της απασχόλησης Ελλήνων προσοντούχων ναυτικών όλων των ειδικοτήτων, δεδομένου του σημαντικού αριθμού θέσεων εργασίας που προσφέρουν τα πλοία αυτής της κατηγορίας.
     2. Με την εφαρμογή της υπόψη διάταξης, όπως ρητά αναφέρεται σ' αυτήν, ο Έλληνας ναυτικός από την απασχόλησή του σε υπό ελληνική σημαία κρουαζιερόπλοια, εκπληρώνοντας τις νόμιμες υποχρεώσεις του, απολαμβάνει πλήρως όλων των δικαιωμάτων, όπως αποδοχές σύμφωνα με την οικεία συλλογική σύμβαση ναυτικής εργασίας, κοινωνικοασφαλιστική κάλυψη, αναγνώριση θαλάσσιας υπηρεσίας.
     3. Με την εφαρμογή της ανωτέρω διάταξης απορροφήθηκε ποσοστό 13% των ελλήνων άνεργων ναυτικών και 33% των επιδοτούμενων ελλήνων ναυτικών.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
     8. Στην με αριθμό 3474/14-10-05 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. ΓΠ110998/14-11-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3474/14-10-2005 ερώτηση που κατατέθηκε στη Βουλή από το Βουλευτή κ. Μ. Βέρρα σχετικά με το Θ.Π.Κ. «Μέριμνα» Πατρών, σας πληροφορούμε τα εξής:
     Το Θεραπευτικό Παιδαγωγικό Κέντρο Πατρών Απροσαρμόστων Παίδων «Η ΜΕΡΙΜΝΑ» συστάθηκε με το Β.Δ. 244/1973 βάσει των διατάξεων του άρθρου 6 του Ν.Δ. 1111/72 και αποτελεί Ν.Π.Ι.Δ. Ως Ν.Π.Ι.Δ. επιχορηγείται και εποπτεύεται άμεσα από την οικεία Νομαρχιακή Αυτοδιοίκηση. Το Υπουργείο Υγείας και Κοινωνικής Αλληλεγγύης καλύπτει συμπληρωματικά τυχόν ελλείμματα των Προνοιακών Φορέων Ιδιωτικού Δικαίου, με έκτακτες επιχορηγήσεις από τον Προϋπολογισμό του, τον Ειδικό Λογαριασμό για προγράμματα ΑμεΑ και το προϊόν του Ειδικού Κρατικού Λαχείου, ανάλογα με τις πιστώσεις που διαθέτει και τα σχετικά αιτήματα των Φορέων .
     	Το Θ.Π.Κ.Π.Α.Π. «Η ΜΕΡΙΜΝΑ» έχει επιχορηγηθεί μέχρι σήμερα το τρέχον έτος, από το Υπουργείο με τα παρακάτω ποσά:
     - Από τον Ειδικό Λογαριασμό, με το ποσό των 40.000 Ευρώ .
     - Από το Προϊόν του Ε.ΚΑ , με το ποσό των 33.000 Ευρώ .
     	Σε συνέχεια δε πρόσφατων αιτημάτων του Κέντρου για έκτακτη οικονομική ενίσχυση, 	σας γνωρίζουμε ότι εξετάζεται η δυνατότητα ικανοποίησης τους με επιχορήγηση είτε από τον 	Προϋπολογισμό του Υπουργείου είτε από τις πιστώσεις του Ειδικού Κρατικού Λαχείου.
     	Όσον αφορά το αίτημα για μετατροπή του νομικού καθεστώτος του Κέντρου, σας 	γνωρίζουμε ότι θα εξεταστεί από τις αρμόδιες υπηρεσίες του Υπουργείου ΥΚΑ, στο πλαίσιο και των δημοσιονομικών δυνατοτήτων.
     Ο Υφυπουργός
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
     9. Στις με αριθμό 2622/27-9-05 και 2789/30-9-05 ερωτήσεις των Βουλευτών κ.κ. Θεοδώρας Τζάκρη και Θάνου Μερεντίτη δόθηκε με το υπ’ αριθμ. 103086/14-11-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 2622/27-9-2005 και 2789/30-9-2005 ερωτήσεις που κατατέθηκαν στη Βουλή από τις Βουλευτές κ.κ. Θ. Τζακρή και Α. Μερεντίτη, και όσον αφορά την απονομή της πολυτεκνικής ιδιότητας σε οικογένειες με τρία παιδιά, σας πληροφορούμε τα εξής:
     Σύμφωνα με τις διατάξεις του άρθρου 1, παράγρ. 1, του Ν. 1910144, όπως αυτή αντικαταστάθηκε με το άρθρο 1 του Ν. 860/79, πολύτεκνοι θεωρούνται οι γονείς που έχουν τέσσερα τουλάχιστον ζώντα τέκνα από νόμιμο γάμο ή από νομιμοποίηση ή από νόμιμη αναγνώριση, εφόσον τα μεν θήλεα είναι άγαμα ή βρίσκονται σε διάσταση ή χηρεία και συντηρούνται από κάποιον εκ των γονέων τους, τα δε άρρενα εφόσον είναι ανήλικα.
     Με τις διατάξεις των παρ. 4-7 του άρθρου 1 του Ν. 1910144, υπό τις αναφερόμενες προϋποθέσεις, αναγνωρίζεται η πολυτεκνική ιδιότητα σε μητέρα ή πατέρα με τρία παιδιά και επίσης παρέχονται τα ευεργετήματα των πολύτεκνων σε απορφανισθέντα τρία τουλάχιστον παιδιά που αποτελούν ιδία οικογένεια.
     Η πιστοποίηση και η απονομή της πολυτεκνικής ιδιότητας στους δικαιούχους πολύτεκνους γονείς αποδίδεται από την Ανωτάτη Συνομοσπονδία Πολυτέκνων Ελλάδας σύμφωνα με το άρθρο 2 του Ν. 1910/44.
     Όσον αφορά θέματα που απαιτούν νομοθετική ρύθμιση - όπως η απονομή της πολυτεκνικής ιδιότητας σε οικογένειες με τρία παιδιά - αυτά θα εξετασθούν σε προσεχή αναθεώρηση της ισχύουσας νομοθεσίας στο πλαίσιο των οικονομικών δυνατoτήτων στης χώρας.
     Ο Υφυπουργός
     ΓΕΩΡΓΙΟΣ ΚΩΝΣΤΑΝΟΠΟΥΛΟΣ»
     10. Στην με αριθμό 3722/21-10-05 ερώτηση του Βουλευτή κ. Αθανάσιου Αλευρά δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./287/14-11-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 3792/21.10.2005 ερώτηση του Βουλευτή κ. Νάσου Αλευρά, σας γνωρίζουμε τα εξής:
     Σύμφωνα με το άρθρο 22 του Ν. 3342, που ψηφίστηκε στις 6 Ιουνίου 2005 για τη«Βιώσιμη Ανάπτυξη, Κοινωνική Αξιοποίηση των Ολυμπιακών Εγκαταστάσεων, αδειοδότηση, χρήσεις και λειτουργίες τους», στον Ολυμπιακό Πόλο Φαλήρου, εκτός των άλλων, επιτρέπονται οι λειτουργίες του Εθνικού Ναυταθλητικού Κέντρου, οι εγκαταστάσεις των ναυταθλητικών ομίλων, των ναυτοπροσκόπων και των αλιέων, που ήταν ήδη εγκατεστημένοι στην περιοχή, και με ουδένα τρόπο ελλιμενισμό ς κρουαζιερόπλοιων.
     Τέλος, έχουν γίνει οι απαραίτητες ενέργειες για τη συγκρότηση της Γνωμοδοτικής Επιτροπής, η οποία πολύ σύντομα και θα χορηγήσει τις άδειες λειτουργίας στην εγκατάσταση.
     Η Αναπληρωτής Υπουργός
     ΦΑΝΗ ΠΑΛΛΗ – ΠΕΤΡΑΛΙΑ»
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 3281/11.10.2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με προκηρυχθείσα μελέτη που αφορά το χωροταξικό σχέδιο για την τουριστική ανάπτυξη της χώρας.
      Η ερώτηση του κυρίου συναδέλφου έχει ως εξής:
      «Το Υπουργείο Χωροταξίας, Περιβάλλοντος και Δημοσίων Έργων προκήρυξε πρόσφατα μελέτη, το περιεχόμενο της οποίας αφορά το χωροταξικό σχέδιο για την τουριστική ανάπτυξη της χώρας και ήδη η διαδικασία βρίσκεται στη φάση της οριστικής ανάθεσης.
      Ο προϋπολογισμός της προκηρυχθείσας μελέτης ανέρχεται στο ποσό των 130.000 ευρώ, γεγονός που δημιουργεί επιφυλάξεις για το κατά πόσο αυτή θα είναι πλήρης, οριστική και άμεσης εφαρμογής. Αναφέρω ενδεικτικά ότι για το portal του Ε.Ο.Τ. προκηρύχθηκε μελέτη ύψους 1,4 εκατομμύρια ευρώ.
      Από τα στοιχεία της προκήρυξης δεν προκύπτει δέσμευση των μελετητών, προκειμένου να λάβουν υπόψη τους τα πορίσματα άλλων υφιστάμενων μελετών που κατά καιρούς έχουν εκπονηθεί από το Υ.ΠΕ.ΧΩ.Δ.Ε. και τον Ε.Ο.Τ..
      Με δεδομένα τα παραπάνω αλλά και την ανάγκη για ένα συνολικό χωροταξικό σχεδιασμό για τη βιώσιμη τουριστική ανάπτυξη στη χώρα μας,
      Ερωτώνται οι Υπουργοί:
      1. Αν η προκηρυχθείσα μελέτη ανατέθηκε και ποιο είναι το ποσό στο οποίο τελικά κατακυρώθηκε.
      2. Η ανωτέρω μελέτη θα είναι οριστική; Θα παρέχει τη δυνατότητα στους επενδυτές να ξεπεράσουν τα γραφειοκρατικά εμπόδια και τις πολεοδομικές αντιφάσεις, ώστε να επενδύσουν στις περιοχές που η μελέτη θα αναδείξει ότι επιτρέπεται η τουριστική ανάπτυξη; 
      3. Πώς θα συνδυαστούν τα πορίσματα υφιστάμενων εγκεκριμένων μελετών για εγκαταστάσεις ειδικής τουριστικής υποδομής με τα πορίσματα της ως άνω μελέτης;»
      Ο Υφυπουργός κ. Καλογιάννης έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με την ερώτηση, θα ήθελα να αναφέρω τα εξής: Το ειδικό χωροταξικό πλαίσιο για τον τουρισμό αποσκοπεί κατά κύριο λόγο στην προσαρμογή του σχεδιασμού στις νέες προκλήσεις, στα νέα δεδομένα, με στόχο την ανάδειξη των ευκαιριών, τον προσανατολισμό, την προσέλκυση και τη στήριξη των επενδύσεων για τη βελτίωση της ανταγωνιστικότητας στον τομέα του τουρισμού.
      Βασική κατεύθυνσή του είναι η καλύτερη αξιοποίηση του συγκριτικού πλεονεκτήματος της χώρας με ταυτόχρονη, βεβαίως, προστασία του περιβάλλοντος. Στο πλαίσιο αυτό ιδιαίτερη πρόκληση αποτελεί και η δημιουργία συνθηκών για την προσέγγιση σημαντικών για την εθνική οικονομία επενδύσεων. Παράλληλα, το Υ.ΠΕ.ΧΩ.Δ.Ε. επεξεργάζεται ρυθμίσεις που θα αυξήσουν την αποτελεσματικότητα του σχεδιασμού σ’ ένα διαρκώς μεταβαλλόμενο και ιδιαίτερα ανταγωνιστικό περιβάλλον. 
      Η προαναφερόμενη μελέτη, σύμφωνα με τις προδιαγραφές εκπόνησής της που αποτελούν αναπόσπαστο μέρος του τεύχους διαγωνισμού, υποχρεούται μεταξύ άλλων να αξιοποιήσει με τρόπο συνδυαστικό, συνεκτικό και ολοκληρωμένο και μελέτες, οι οποίες έχουν εκπονηθεί μέχρι σήμερα είτε από το Υ.ΠΕ.ΧΩ.Δ.Ε. είτε από τον Ε.Ο.Τ. κ.ο.κ.. 
      Τα πορίσματα της μελέτης προβλέπεται να οριστικοποιηθούν ως ειδικό πλαίσιο χωροταξικού σχεδιασμού και αειφόρου ανάπτυξης για τον τουρισμό, σύμφωνα με το άρθρο 7 του ν.2742/1999, με απόφαση της Επιτροπής Συντονισμού της κυβερνητικής πολιτικής στον τομέα του χωροταξικού σχεδιασμού, ύστερα από γνώμη του Εθνικού Συμβουλίου Χωροταξικού Σχεδιασμού και Αειφόρου Ανάπτυξης. Η μελέτη είναι προεκτιμώμενης αμοιβής 160.000 ευρώ, πλέον Φ.Π.Α. και έχει ανατεθεί προ μηνός στο γραφείο μελετών «ΘΕΩΡΗΜΑ–Σύμβουλοι Ανάπτυξης Α.Ε.» που υπέβαλε και την πλέον συμφέρουσα προσφορά αντί ποσού 120.000 ευρώ, πλέον Φ.Π.Α..
      Τέλος, σε ό,τι αφορά τη σύγκριση μεταξύ της ανατεθείσης από το Υ.ΠΕ.ΧΩ.Δ.Ε. μελέτης και του έργου που ανέθεσε ο Ε.Ο.Τ., θέλω να πω και πρέπει να γίνει κατανοητό ότι πρόκειται για δύο τελείως διαφορετικά πράγματα. Η ανατεθείσα από το Υ.ΠΕ.ΧΩ.Δ.Ε. μελέτη αφορά ένα ειδικό πλαίσιο χωροταξικού σχεδιασμού και αειφόρου ανάπτυξης για τον τουρισμό και έχει χρόνο υλοποίησης της πρώτης φάσης τέσσερις μήνες, πλέον ένα μήνα για τη διατύπωση των τελικών προτάσεων και τη συγγραφή του νομικού κειμένου. Αντιθέτως, το έργο το οποίο έχει αναθέσει το Υπουργείο Τουριστικής Ανάπτυξης, αφορά τη σχεδίαση, την κατασκευή και τη λειτουργία διαδικτυακής πύλης, δηλαδή προβλέπει ανάπτυξη λογισμικού, προμήθεια εξοπλισμού, κατάρτιση προσωπικού καθώς και κέντρο πληροφορικής.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε Υφυπουργέ.
      Το λόγο έχει ο συνάδελφος κ. Σγουρίδης για δύο λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κατ’ αρχήν θέλω να διευκρινίσω ότι η ερώτηση υπεβλήθη στο Υπουργείο Περιβάλλοντος, Χωροταξίας και Δημοσίων Έργων και στο Υπουργείο Τουριστικής Ανάπτυξης. Η απάντηση του Υπουργείου Τουριστικής Ανάπτυξης ήταν εμπρόθεσμη, αλλά όμως ήταν εκτός του πνεύματος αυτών που ρωτούσα. Η απάντηση από το Υπουργείο Περιβάλλοντος, Χωροταξίας και Δημοσίων Έργων ήταν εκπρόθεσμη, και δεν απήντησε σ’ αυτό που πραγματικά θεωρώ εγώ ότι θα έπρεπε να ήταν η απάντηση της ερώτησης. Γι’ αυτό, με αφορμή το ότι εσείς δεν απαντήσατε εμπρόθεσμα, έφερα την ερώτηση αυτή για να τη συζητήσουμε εδώ.
      Ακούστε, κύριε Υπουργέ. Μου απαντήσατε για το ύψος της μελέτης και για το πώς ανετέθη. Μου απαντήσατε για το ότι θα λάβετε υπ’ όψιν και τις υπόλοιπες μελέτες που έχουν γίνει, αλλά όμως το κύριο ζήτημα για το οποίο σας απευθύνεται η ερώτηση, που είναι αν θα είναι μελέτη εφαρμογής, αν θα είναι οριστική μελέτη, αν θα δώσει απάντηση στις αγωνίες των επενδυτών για τις τουριστικές επενδύσεις, ναι ή όχι, δεν απαντάτε. 
      Η σύγκριση του ύψους της μελέτης που έγινε για το portal του Υπουργείου Τουριστικής Ανάπτυξης, σε σχέση με το ύψος της μελέτης για το ειδικό χωροταξικό σχέδιο, δείχνει ακριβώς ότι θα είναι μια έκθεση ιδεών. Το να πούμε ότι θα χωρίσουμε την Ελλάδα σε τρεις ζώνες τουριστικών επενδύσεων δεν σημαίνει τίποτε. Δεν δίνει απάντηση στο πώς θα γίνουν οι επενδύσεις αυτές, διότι εδώ βλέπουμε ότι μια τουριστική επένδυση χρειάζεται ωρίμανση τουλάχιστον πέντε ετών για να μπορέσει να υλοποιηθεί, γι’ αυτό αποτρέπονται και οι επενδυτές από το να έρθουν να επενδύσουν εξ αιτίας του ζητήματος αυτού.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Το να μου πείτε ότι θα είναι η ζώνη των ώριμων επενδύσεων που είναι η Αθήνα, η Θεσσαλονίκη και τα νησιά γενικώς της Ελλάδας, δεν σημαίνει τίποτα. Επίσης, το ότι άλλη ζώνη θα είναι η ζώνη τουρισμού ειδικού ενδιαφέροντος που περιλαμβάνει συνεδριακό, πολιτιστικό τουρισμό και ιαματικό τουρισμό, δεν σημαίνει τίποτα. Το να μου πείτε ότι η τρίτη ζώνη είναι η ηπειρωτική Ελλάδα, που είναι η ορεινή και δυσπρόσιτη Ελλάδα όπου θα έχουμε τον περιπατητικό τουρισμό και άλλα θέματα, δεν σημαίνει τίποτα. Ο επενδυτής που θα έρθει να κάνει real estate, θα έχει οριστική μελέτη ή δίνετε 120.000 ευρώ απλώς για εκθέσεις ιδεών; Εκεί είναι το ζήτημα. 
    Η απάντηση είναι μία, κύριε Υπουργέ... 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε και σας ευχαριστώ για το χρόνο που μου διαθέσατε, αλλά θεωρώ ότι είναι πολύ σημαντικό αυτό το οποίο λέω.
    Αν δεν δώσετε τη λύση εκείνη -η οποία εδόθη για τη χωροθέτηση λιμένων και μαρινών, όπου υπάρχει μια διϋπουργική επιτροπή οριζόντια που απ’ ευθείας λύνει τα προβλήματα-  και στις τουριστικές επενδύσεις, δεν πρόκειται να δούμε ούτε ένα σεντς τσακιστό για να γίνουν τουριστικές επενδύσεις. Αυτή είναι η αγωνία μας και σ’ αυτήν πρέπει να δώσετε απάντηση.
    ΠΡΟΕΔΡΕΥΩΝ (Ιωάννης Τραγάκης):  Ο κύριος Υφυπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχήν επιτρέψτε μου, κύριε συνάδελφε, να πω ότι ήμουν πολύ συγκεκριμένος στις απαντήσεις που έδωσα για το αν προκηρύχθηκε ή όχι η μελέτη, για το αν είχε ανατεθεί, για το ποιος είναι ο ανάδοχος και για το εάν θα είναι οριστική. Είναι ξεκάθαρο ότι θα είναι οριστική. Σε καμία περίπτωση δεν πρόκειται για έκθεση ιδεών. 
    Επιτρέψτε μου, κύριε Πρόεδρε, να ενημερώσω το Σώμα, γιατί ίσως ο κύριος συνάδελφος δεν είναι ενημερωμένος, ότι το Υ.ΠΕ.ΧΩ.Δ.Ε. έχει ξεκινήσει από την περασμένη άνοιξη μια πολύ μεγάλη προσπάθεια για να εκπονήσει εθνικό χωροταξικό σχέδιο και ειδικά χωροταξικά πλαίσια. Αυτό θα έπρεπε να είχε γίνει αρκετές δεκαετίες πριν. Οι κυβερνήσεις του ΠΑ.ΣΟ.Κ. δεν το τόλμησαν ή δεν είχαν τη βούληση να το κάνουν. Για τα τρία ειδικά χωροταξικά πλαίσια που αφορούν τις ανανεώσιμες πηγές ενέργειας, τον τουρισμό και τη βιομηχανία, έχουμε ήδη αναδόχους. Τις επόμενες ημέρες θα έχουμε ανάδοχο και για το εθνικό χωροταξικό σχέδιο. 
    Από το τεύχος των προδιαγραφών της μελέτης, που είναι αναπόσπαστο κομμάτι του τεύχους διαγωνισμού –θα το καταθέσω στα Πρακτικά της Βουλής προς ενημέρωσή σας- προκύπτει ξεκάθαρα στην παράγραφο 4, που αναφέρεται στη μεθοδολογία εκπόνησης της μελέτης, ότι η μελέτη θα αξιοποιήσει τις εξής εκθέσεις και μελέτες: την έκθεση του 2003 για το γενικό πλαίσιο χωροταξικού σχεδιασμού του 2001, τις εκθέσεις για τα ειδικά πλαίσια που αφορούν τον παράκτιο και τον ορεινό χώρο, τις υπουργικές αποφάσεις έγκρισης των περιφερειακών χωροταξικών σχεδίων, τις μελέτες τουριστικής ανάπτυξης των περιφερειών της χώρας, τη μελέτη εθνικού συστήματος λιμένων αναψυχής, τα περιφερειακά επιχειρησιακά προγράμματα της χώρας, τις μελέτες στρατηγικού πλαισίου για την ανάπτυξη ιαματικού και χιονοδρομικού τουρισμού στην Ελλάδα και το στρατηγικό πλαίσιο χωρικών κατευθύνσεων για το συνεδριακό τουρισμό και τις υποδομές γκολφ στην Ελλάδα. 
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων  κ. Σταύρος Καλογιάννης καταθέτει για τα Πρακτικά το προαναφερθέν τεύχος, το οποίο έχει ως εξής:
    ( Να φωτογραφηθούν οι σελίδες 13-23)
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Συνεπώς, είναι απολύτως ξεκάθαρο ότι σε καμία περίπτωση δεν πρόκειται για έκθεση ιδεών. 
    ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 1029/6.10.2005 αναφορά του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης, σχετικά με την πλήρωση των κενών θέσεων διοικητικού, νοσηλευτικού και ιατρικού προσωπικού του Γενικού Νοσοκομείου Σάμου.
    Η αναφορά του κ. Σκοπελίτη έχει ως εξής:
    «Με το υπόμνημά του, αυτό, ο Σύλλογος Εργαζομένων Γενικού Νοσοκομείου Σάμου αναφέρεται στα προβλήματα που αντιμετωπίζει το νοσοκομείο εξ αιτίας της έλλειψης προσωπικού και της μειωμένης χρηματοδότησης. Επίσης, αναφέρεται και στα προβλήματα που παρουσιάζει η παροχή πρωτοβάθμιας φροντίδας υγείας στο νομό. 
    Συγκεκριμένα: Τα τμήματα και οι μονάδες του νοσοκομείου με δυσκολία ανταποκρίνονται στις υποχρεώσεις τους. Η υπερωριακή εργασία καθίσταται αναγκαία, με αποτέλεσμα να καταστρατηγείται το πενθήμερο και δύσκολα να γίνεται χρήση της κανονικής άδειας. Είναι χαρακτηριστικό το ότι ακόμη και με τον ξεπερασμένο οργανισμό του 1986 υπάρχουν συνολικά ενενήντα πέντε κενές θέσεις προσωπικού.
    Η μειωμένη χρηματοδότηση του νοσοκομείου και οι περικοπές κονδυλίων για υπερωρίες-εφημερίες-νυκτερινά-αργίες έχουν σαν αποτέλεσμα να μην καταβάλλονται δεδουλευμένα αρκετών μηνών. Τέλος, η ανεπαρκής στελέχωση του Κέντρου Υγείας Καρλοβασίου και η απουσία Κέντρου ‘Αμεσης Βοήθειας στο νομό δημιουργούν πρόσθετα προβλήματα».
    Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι τα νοσοκομεία μας έχουν παλαιούς οργανισμούς. Το Νοσοκομείου Σάμου λειτουργεί μ’ έναν οργανισμό, όπως και εσείς το γνωρίζετε πολύ καλά, του 1986. Από το 1986 μέχρι το 2005 έχουν περάσει είκοσι χρόνια. 
      Θα πρέπει να ξέρετε ότι ο κάθε οργανισμός νοσοκομείου δεν είναι τίποτα άλλο, παρά είναι ένα εργαλείο που, στην προοπτική της ανάπτυξης νέων τμημάτων, κλινικών, εργαστηρίων κ.λπ., μας δίνει τη δυνατότητα της εγκρίσεως μέσα από τον οργανισμό αυτόν των νέων θέσεων, για να μπορέσουμε να λειτουργήσουμε τα νοσοκομεία. 
      Μέσα σ’ αυτά τα είκοσι χρόνια οι απαιτήσεις είναι πολύ μεγάλες και γι’ αυτό, λοιπόν, υπήρξε μια απόφαση από τη Δ.Y..Πε. βορείου Αιγαίου, ώστε να υπάρξει ένας καινούργιος οργανισμός. Πράγματι, ο οργανισμός αυτός έχει έρθει στο Υπουργείο, τον έχουμε επεξεργαστεί και ήδη οδεύει προς το Γενικό Λογιστήριο του Κράτους για να εγκριθεί. 
      Η απόφαση, η οποία έχει ληφθεί για το Νοσοκομείο της Σάμου, είναι να αναπτυχθεί μια νευρολογική κλινική, μια οφθαλμολογική, μια νεφρολογική, μια Μ.Ε.Θ. και να δημιουργηθούν κάποιες συμπληρωματικές θέσεις στο ακτινοδιαγνωστικό τμήμα. 
      Όσον αφορά το θέμα της χρηματοδότησης του νοσοκομείου, τον Ιανουάριο του 2005 είχε εγκριθεί ένα χρηματικό ποσό για τις εφημερίες της τάξεως του 1.415.000 ευρώ και παράλληλα, το μήνα Σεπτέμβριο υπήρξε η επιπρόσθετη δαπάνη των 70.000 ευρώ, για να καλυφθούν οι ανάγκες από πλευράς υπερωριακής και εφημεριακής εργασίας των ιατρών. 
      Τα συμβούλια διοίκησης των νοσοκομείων είναι υπεύθυνα για την ολοκλήρωση των προγραμμάτων των εφημεριών, έπειτα από τις προτάσεις των διευθυντών των κλινικών και του διευθυντή της ιατρικής υπηρεσίας, που παρακολουθούν την υλοποίηση, σύμφωνα με τις ανάγκες που έχει το ίδρυμα για την εύρυθμή του λειτουργία. 
      Το θέμα της δημιουργίας τμήματος Ε.Κ.Α.Β., όπως αναφέρεται, με το νέο προσωπικό, το οποίο ήδη προσλαμβάνεται, τα τετρακόσια τριάντα δύο άτομα, είναι στις προτεραιότητες, ώστε να αναπτυχθεί και τμήμα Ε.Κ.Α.Β. στη Σάμο. Και αυτό γίνεται λόγω των ιδιαιτεροτήτων που παρουσιάζονται στο νομό αυτό. Θα ξέρετε όμως –πρέπει να το γνωρίζετε- ότι όσον αφορά το να αναπτύξουμε εμείς τμήματα Ε.Κ.Α.Β., με τη μορφή που ανεπτύχθησαν από την προηγούμενη κυβέρνηση, δεκαοκτώ με υποστελέχωση, μη λειτουργούντα, δεν θα μπούμε σ’ αυτόν τον πειρασμό. 
      Ένα αυτοκίνητο, ένα ασθενοφόρο, απαιτεί, κύριε συνάδελφε, δέκα άτομα για να λειτουργήσει σωστά. Οπότε, καταλαβαίνετε ότι περιμένουμε το προσωπικό αυτό για να λειτουργήσουμε ένα τμήμα στη Σάμο επιτελικά και όχι ευκαιριακά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υφυπουργέ. 
      Ορίστε, κύριε Σκοπελίτη, έχετε το λόγο για δύο λεπτά. 
      ΣΤΑΥΡΟΣ ΣΚΟΠΕΛΙΤΗΣ: Δεν είναι η πρώτη φορά, κύριε Υπουργέ. Τα τελευταία χρόνια αρκετές φορές οι εργαζόμενοι του νοσοκομείου με την ενεργό συμπαράσταση και των άλλων εργαζομένων, αλλά και φορέων του νησιού, είχαν προχωρήσει σε αγωνιστικές κινητοποιήσεις. 
      Σήμερα, με την αγωνιστική αυτή κινητοποίησή τους, διεκδικούν να αντιμετωπιστούν τα προβλήματα που έχει το νοσοκομείο, που δημιουργούν τεράστιο πρόβλημα στην παροχή υπηρεσιών στον τομέα αυτό. Και είναι προβλήματα που αφορούν ένα απομακρυσμένο νησί, ένα παραμεθόριο νησί. 
      Αρκεί να σας πω ότι σήμερα υπάρχουν σημαντικά κενά. Και αυτό ισχύει πάλι με τον παλιό κανονισμό, όπως είπατε, κύριε Υπουργέ, με τον αναχρονιστικό κανονισμό. Είναι είκοσι δύο θέσεις διοικητικών υπηρεσιών, τριάντα τρεις νοσηλευτικής, δεκατρείς στην ιατρική, δεκαοκτώ στο παραϊατρικό προσωπικό και εννέα στο κέντρο ψυχικής υγείας. Και δεν υπάρχει, όπως είπατε και εσείς, τμήμα του Ε.Κ.Α.Β.. 
      Αυτά τα κενά, σε συνδυασμό με τα προβλήματα που παρουσιάζει η πρωτοβάθμια φροντίδα υγείας, με την ανεπαρκή στελέχωση του Κέντρου Υγείας στο Καρλόβασι, εντείνουν ακόμη περισσότερο, όπως είπα, τα προβλήματα παροχής φροντίδας υγείας στο νησί. 
      Κύριε Υπουργέ, ανακοινώθηκε ότι θα γίνουν ορισμένες προσλήψεις. Σε καμία περίπτωση αυτές οι προσλήψεις δεν καλύπτουν τα προβλήματα που υπάρχουν. 
      Επίσης, οι εργαζόμενοι διεκδικούν να πληρωθούν τα δεδουλευμένα τους. Είναι πέρα για πέρα απαράδεκτο, εργαζόμενοι, κύριε Υπουργέ, που πολλές φορές υπερβάλλουν τον εαυτό τους για να προσφέρουν στον τομέα της υγείας, να δουλεύουν πολλές φορές και είκοσι τέσσερις ώρες το εικοσιτετράωρο και να μην πληρώνονται.
Συγκεκριμένα, απ’ ό,τι λένε και απ’ ό,τι αναφέρουν στο έγγραφό τους, έχουν να πάρουν χρήματα από το μήνα Μάιο για υπερωρίες, εφημερίες, νυχτερινά και αργίες. Βέβαια, ανακοινώθηκε ότι δόθηκε ένα κονδύλιο. Ακόμα, όμως, δεν έχουν πάρει δραχμή. Επίσης, αυτά τα χρήματα μάλλον δεν επαρκούν, γιατί δίνονται περίπου 70.000, ενώ χρειάζονται 90.000. 
      Πρέπει λοιπόν, κύριε Υπουργέ, να δοθούν αυτά τα χρήματα άμεσα και να προχωρήσετε άμεσα στον καινούργιο κανονισμό, ο οποίος είναι αναγκαίος, προκειμένου να αντιμετωπιστούν τα προβλήματα. 
      Μέχρι να υλοποιηθούν οι υποσχέσεις κ.τλ., θα συνεχιστεί ο αγώνας γι’ αυτόν τον ευαίσθητο τομέα, γιατί έχουν δικαίωμα οι εργαζόμενοι και οι κάτοικοι να παρακολουθούν από κοντά τις εξελίξεις. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο κύριος Υφυπουργός για δύο λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριε συνάδελφε, όπως είπα, ότι το χρηματικό ποσό για τις εφημερίες και τις υπερωρίες είναι εξασφαλισμένο, σύμφωνα με τον υπεύθυνο της αξιολόγησης, που είναι ο διοικητής του νοσοκομείου, από πλευράς αναγκών εφημεριών. 
      Συμφωνώ ότι το Νοσοκομείο Σάμου είναι υποστελεχωμένο, όπως και άλλες νοσοκομειακές μας μονάδες. Θα ήθελα όμως να σας πω, ακριβώς επειδή ξέρετε πολύ καλά την περιοχή, ότι τουλάχιστον από αυτούς τους δείκτες τους οποίους εμείς ποιοτικά αναλύουμε και αξιολογούμε, αυτό το νοσοκομείο προσφέρει πολύ καλές υπηρεσίες. Αυτό το βλέπουμε από τη μείωση των αεροδιακομιδών. Όταν μειώνονται οι αεροδιακομιδές, αυτό δείχνει ότι κάθε μια νοσοκομειακή μονάδα -μιλάμε για τη Σάμο- δημιουργεί καλύτερες προϋποθέσεις καλύτερων υπηρεσιών υγείας. 
      Εκκρεμούν στο Α.Σ.Ε.Π. δεκαοκτώ θέσεις σε επίπεδο νοσηλευτικής υπηρεσίας όλων των βαθμίδων –Δ.Ε., Τ.Ε. και Π.Ε.- και έχουν διοριστεί τέσσερις γιατροί. Μάλιστα, ολοκληρώνεται η διαδικασία. Επίσης, αυτό γίνεται και μ’ έναν επιμελητή Β΄ μικροβιολόγο και τρεις επιμελητές, δύο ορθοπαιδικούς και έναν που είναι παιδοψυχίατρος.
      Επίσης, όσον αφορά το Κέντρο Υγείας Καρλοβασίου, το οποίο είναι μια περιφερειακή απομονωμένη μονάδα υγείας στο οποίο ανήκουν τα περιφερειακά ιατρεία της περιοχής -της Παγόντας, της Χώρας, του Κοκκαρίου, του Αγίου Κωνσταντίνου, Μυτιλινιών κ.λπ.- αυτό έχει χρηματοδοτηθεί με το ικανοποιητικό ποσό των 80.000 ευρώ για τις λειτουργικές του δαπάνες και παράλληλα, με το χρηματικό ποσό των 60.000 ευρώ για ξενοδοχειακό και ιατροτεχνολογικό εξοπλισμό. 
      Αναγνωρίζουμε τις αδυναμίες. Αυτές οι νοσοκομειακές μονάδες και οι σχηματισμοί θα στελεχωθούν, ενώ με τη νέα κατανομή των θέσεων που θα γίνει, βάσει των αναγκών -των τεσσάρων χιλιάδων εννιακοσίων πενήντα νέων θέσεων για το 2006- πιστεύω ότι θα είμαστε έτοιμοι σε πολύ ικανοποιητικό βαθμό, για να έχουμε μια πολύ καλή λειτουργικότητα του Νοσοκομείου Σάμου. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, πολύ κύριε Υφυπουργέ. 
      Κύριοι συνάδελφοι, θα ήθελα να σας ανακοινώσω ότι οι συνάδελφοι κ. Εύη Χριστοφιλοπούλου και κ. Γιώργος Φλωρίδης ζητούν άδεια ολιγοήμερης απουσίας τους στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Εισερχόμεθα στη συζήτηση των αναφορών και ερωτήσεων δεύτερου κύκλου.
      Πρώτη είναι η με αριθμό 1761/2-9-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την κατασκευή του Κλειστού Γυμναστηρίου και του Σταδίου Μοιρών.
      Συγκεκριμένα το περιεχόμενο της ερώτησης έχει ως εξής:
      «Η έλλειψη αθλητικών υποδομών στη Μεσσαρά, αποτελεί ένα από τα σημαντικά προβλήματα της περιοχής και τροχοπέδη στην ομαλή διεξαγωγή αθλητικών δραστηριοτήτων, όπως οι αγώνες ποδοσφαίρου, βόλεϊ, και άλλων σπορ, καθώς στην ευρύτερη περιοχή έχουν την έδρα τους ακόμα και ομάδες Β΄ Εθνικής Κατηγορίας (όπως η ομάδα βόλεϊ γυναικών του Γ.Α.Σ.Μ.). 
      Βέβαια, είναι γεγονός ότι με χρήματα που είχαν εξασφαλιστεί από την κυβέρνηση του ΠΑ.ΣΟ.Κ., είχε καταστεί δυνατή η δημοπράτηση των απαραίτητων αθλητικών υποδομών. 
	Συγκεκριμένα, τον Ιανουάριο του 2004 είχε δημοπρατηθεί το έργο της κατασκευής του Κλειστού Γυμναστηρίου Μοιρών, με εξασφαλισμένη πίστωση 700.000 ευρώ και χρόνο παράδοσης το Δεκέμβριο του 2004. 
	Επίσης, το Φεβρουάριο του 2005, δημοπρατήθηκε το έργο του Σταδίου Μοιρών, με πρόβλεψη να ολοκληρωθεί το Σεπτέμβριο του 2005. 
	Ωστόσο, όπως καταγγέλλεται στον τοπικό Τύπο της Μεσσαράς,  ενώ οι εργασίες ξεκίνησαν κανονικά και έχουν προχωρήσει σε σημαντικό βαθμό και στα δύο έργα, οι εργολάβοι δεν έχουν πληρωθεί τα ποσά που δικαιούνται και όσα έλαβαν, τα πήραν με μεγάλη καθυστέρηση. 
	Η αιτία καθυστέρησης των πληρωμών βρίσκεται στην αδυναμία κάλυψης των οικονομικών υποχρεώσεων και στη σκόπιμη ολιγωρία των υπηρεσιών της Αθήνας, με αποτέλεσμα η εκτέλεση των έργων να έχει διακοπεί, ενώ το χρονοδιάγραμμα ολοκλήρωσης που προβλέπεται στη σύμβαση, να έχει στην πράξη ακυρωθεί.
      Επειδή οι ομάδες της Μεσσαράς θα αναγκάζονται να προπονούνται και να αγωνίζονται στο Ηράκλειο ή τις Αρχάνες τη φετινή αγωνιστική περίοδο, κάτι που είναι, όμως, ιδιαίτερα δυσχερές λόγω της απόστασης, επειδή η προσπάθεια των νέων και νεανίδων της περιοχής που διαπρέπουν στον αθλητισμό πρέπει να βοηθηθεί από την πολιτεία όσο το δυνατόν γρηγορότερα και αποτελεσματικά, 
      Ερωτώνται οι κύριοι Υπουργοί: 
      Εάν προτίθενται να αντιμετωπίσουν άμεσα το πρόβλημα που έχει δημιουργηθεί στην κατασκευή των δύο σημαντικότερων αθλητικών εγκαταστάσεων της Μεσσαράς, αν θα πληρωθούν και πότε οι εκτελεσθείσες εργασίες, ώστε τα έργα να συνεχιστούν και να ολοκληρωθούν, για να μπορούν οι ομάδες της περιοχής να προπονούνται και να αγωνίζονται στην περιοχή της έδρας τους χωρίς τις τωρινές δυσκολίες, έστω και καθυστερημένα».
      Ο κύριος Υφυπουργός έχει το λόγο για τρία λεπτά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, πραγματικά η Μεσσαρά και όλες οι περιφερειακές περιοχές της χώρας έχουν ανάγκη από ένα σύνολο αθλητικών υποδομών, το οποίο η σημερινή Κυβέρνηση φροντίζει, στα πλαίσια των οικονομικών δυνατοτήτων, να προωθήσει είτε όσον αφορά προηγούμενους σχεδιασμούς είτε καινούργιους.
      Σχετικά με τα έργα που αναφέρονται στην ερώτηση του κυρίου συναδέλφου, θέλω να πω ότι το πρώτο έργο, το κλειστό γυμναστήριο του Δήμου Μοιρών του Νομού Ηρακλείου, είναι ενταγμένο στο πρόγραμμα «Ελλάδα 2004», σε υποπρόγραμμα για δίκτυο προπονητηρίων και χρηματοδοτείται μέσω Σ.Α.Ε.Π. από την Περιφέρεια της Κρήτης με προϋπολογισμό 792.369 ευρώ. 
      Αρμόδια για τη μέχρι τώρα χρηματοδότηση, αλλά και τη συνέχιση του έργου, είναι η Περιφέρεια της Κρήτης, που χρηματοδοτεί και εποπτεύει την πορεία υλοποίησης του έργου.
      Θα ήθελα να επισημάνω -επειδή έγινε μια αναφορά στο ότι τα χρήματα υπήρχαν- ότι στο μεν προϋπολογισμό του 2003 –ο οποίος δεν ενεργοποιήθηκε γιατί το έργο δημοπρατήθηκε τον Ιανουάριο του 2004- ήταν μόλις 50.000 ευρώ τα χρήματα, τα οποία υπήρχαν, το δε 2004 ήταν μόλις 80.000 ευρώ τα χρήματα τα οποία ήταν ως πίστωση από την πλευρά του Υπουργείου Οικονομίας και Οικονομικών και η αρχική έγκριση και τα ποσά αυτά αφορούν την προηγούμενη κυβέρνηση. 
      Μέχρι τις 31.12.2004, παρά το γεγονός ότι υπήρχε αυτό το κονδύλι των 80.000 ευρώ, δεν είχε γίνει κανένας λογαριασμός ώστε να απορροφηθεί. Στη συνέχεια, το 2005, στον πρώτο προϋπολογισμό στον οποίο μετείχε η παρούσα Κυβέρνηση, ενεκρίθη πίστωση 170.510 ευρώ και κατετέθησαν τρεις συνολικά λογαριασμοί, ο πρώτος για 82.482 ευρώ, ο δεύτερος για 70.328 ευρώ και ο τρίτος για 17.700 ευρώ. Παρά το γεγονός ότι ο εργολάβος έχει καταθέσει αίτηση διάλυσης μετά τον πρώτο λογαριασμό, έχει εισπράξει και τους τρεις -κάτι το οποίο το αφήνω στην κρίση σας ως συζήτηση- και το έργο εκτελείται από το Δήμο Μοιρών.
       Επειδή λοιπόν και στο ένα κομμάτι του ερωτήματος και στο δεύτερο γίνεται μία αναφορά στις υπηρεσίες των Αθηνών –και εγώ από περιφέρεια προέρχομαι και με ενοχλεί πολλές φορές η τεράστια γραφειοκρατία και η νοοτροπία που κυριαρχεί στο Λεκανοπέδιο– στη συγκεκριμένη περίπτωση, η αναφορά γίνεται από Κρητικούς. Η Περιφέρεια, ο Δήμος Μοιρών, αυτοί ελέγχουν, αυτοί κατασκευάζουν, αυτοί διακινούν τους λογαριασμούς και όλες οι εγκρίσεις εκεί γίνονται. 
      Όσον αφορά τη συνέχιση του έργου, τα έργα τα οποία έχουν ξεκινήσει, θα ολοκληρωθούν μέσα στο 2006. Άρα, λοιπόν, είναι πολύ απλό ο εργολάβος να συνεχίσει την κατασκευή και θα υπάρξει η ανάλογη χρηματοδότηση.
      Στο δεύτερο έργο, τα χρήματα έχουν δοθεί στη Νομαρχιακή Αυτοδιοίκηση Ηρακλείου και υπάρχουν. Είναι τρία διαφορετικά έργα και είναι σε εξέλιξη τα δύο από αυτά για να πληρωθούν. Άρα, λοιπόν, γιατί απευθύνεστε στο Υπουργείο Πολιτισμού, στο Υφυπουργείο Αθλητισμού, σε όποιο Υπουργείο θέλετε, ακόμα και στην προηγούμενη κυβέρνηση, όταν τα έργα αυτά τα διαχειρίζεται καθαρά η Νομαρχιακή Αυτοδιοίκηση; Μάλιστα είχε κάνει μία συμφωνία με τον Οργανισμό Ανάπτυξης Ανατολικής Κρήτης, μια προγραμματική σύμβαση και βάσει αυτής της προγραμματικής σύμβασης, γίνονται τα έργα.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Θα απευθυνθείτε λοιπόν, κύριε συνάδελφε, στους Κρητικούς, ώστε να προωθήσουν τα πράγματα λίγο γρηγορότερα, γιατί πραγματικά η Μεσσαρά έχει ανάγκη από τα συγκεκριμένα έργα. Καλά τα ξεκίνησε η προηγούμενη κυβέρνηση. Καλά θα τα ολοκληρώσει αυτή η Κυβέρνηση. Όμως, χρειάζεται και οι άνθρωποι που τα δουλεύουν να τα προωθήσουν.
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Η αναφορά σας, κύριε Υπουργέ, στους Κρητικούς πρέπει να σας πω ότι δεν είναι εύστοχη, διότι πράγματι το έργο που κατασκευάζει η Νομαρχιακή Αυτοδιοίκηση Ηρακλείου -αναφερθήκατε στο στάδιο του Δήμου Μοιρών- προχωρεί κανονικά. Η αναφορά, όμως, γίνεται γι’ αυτά με τα οποία έχει σχέση η Αθήνα και εννοώ το κλειστό γυμναστήριο. Άλλο είναι το ένα έργο και άλλο το άλλο. 
      Πήρα, λοιπόν, μία απάντηση και, βέβαια, πήρα και τη δική σας, μόλις γράφηκε στην ημερήσια διάταξη για συζήτηση στη Βουλή, η οποία λέει ότι, όπως είπατε και εσείς, το 2003 η πίστωση ήταν 50.000 ευρώ. Άρχισε το έργο, η δημοπράτηση του οποίου ήταν περίπου για 792.000 ευρώ. Όμως, ούτε το 2003 –γιατί ασφαλώς ο εργολάβος δεν πρόλαβε, αφού την εργολαβία του την άρχισε ουσιαστικά στο τέλος του χρόνου –αλλά ούτε και το 2004, που προχώρησε τις εργασίες, δεν κατάφερε να πάρει ούτε μία δραχμή, όπως αναφέρει η απάντηση του Υπουργείου Οικονομίας και Οικονομικών. Είχε μηδενικές αποδόσεις. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτό αφορά την εκτέλεση του 2004. 
      ΕΜΜΑΝΟΥΗΛ ΣΤΡΑΤΑΚΗΣ: Θέλω, λοιπόν, να σας πω το εξής: Το 2004, ξέρετε πολύ καλά ότι τους εννέα –για να μην πω τους δέκα- από τους δώδεκα μήνες ήσασταν εσείς Κυβέρνηση. Άρα, σημασία έχει ότι από τη μία πλευρά το έργο, αφ’ ότου αναλάβατε εσείς, ουσιαστικά δεν προχώρησε και από την άλλη τα χρήματα που είχαν διατεθεί, δεν απορροφήθηκαν. Δεν απορροφήθηκαν, γιατί ασφαλώς, ενώ είχαν καταγραφεί οι πιστώσεις, δεν είχαν διατεθεί τα κονδύλια που έπρεπε. 
      Είναι λυπηρό, διότι κάθε φορά που τίθεται ένα θέμα κωλυσιεργίας, μας παραπέμπετε στην περιφέρεια. Λες και η περιφέρεια θα γεννήσει τα χρήματα για να τα αποδώσει! Αν δεν δοθούν από τους κεντρικούς πόρους -είτε είναι από το Υπουργείο Οικονομίας είτε από οποιοδήποτε άλλο πρόγραμμα- ασφαλώς η περιφέρεια δεν μπορεί να πραγματοποιήσει το έργο. 
      Υπάρχει, όμως, ένα πρόβλημα, διότι την ίδια περίοδο που εσείς λέτε ότι δεν μπορείτε να πληρώσετε αυτό το έργο, έχουν δημοπρατηθεί άλλα έργα και δυστυχώς, κύριε Υπουργέ, με διπλάσιο κόστος. Θα καταθέσω αυτά τα έγγραφα για τα Πρακτικά.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στο Δήμο Αλιβερίου υπάρχει, για παράδειγμα, έργο τύπου Τ11, όπως ακριβώς είναι και το συγκεκριμένο και είναι δημοπρατημένο για 1.610.000 ευρώ, που σημαίνει δηλαδή ότι σπαταλούνται χρήματα, αντί να τελειώσουν έργα που έχουν ξεκινήσει. Αυτό είναι θέμα που θέλω να σας το θέσω υπόψη και θέλω να καταγραφούν στα Πρακτικά αυτές οι δύο αποφάσεις και δημοπρασίες, διότι θεωρώ ότι είναι πάρα πολύ σημαντικό και θα πρέπει να ληφθεί υπόψη, αν πράγματι θέλουμε να ολοκληρωθούν αυτές οι διαδικασίες. 
      Υπάρχει ανάγκη. Χαίρομαι που το αναγνωρίζετε. Πρέπει αυτήν την ανάγκη να την υπηρετήσουμε με τον καλύτερο τρόπο. Η καλύτερη υπηρεσία, κύριε Υπουργέ, στην περιοχή είναι, αν μπορέσουμε, να διαθέσουμε τα χρήματα που είναι ήδη αποφασισμένα, για να πληρωθεί ο εργολάβος και να συνεχίσει το έργο. Διότι από τη στιγμή που έκανε ενάμιση χρόνο για να πληρωθεί, ήταν λογικό να σταματήσει τις εργασίες. Βέβαια, τώρα έχει πληρωθεί για κάποιες δουλειές από τον προϋπολογισμό που ίσχυσε το 2005. Δεν φθάνει, όμως αυτό, για να ολοκληρωθεί το έργο, πρέπει να εγγραφούν και οι υπόλοιπες πιστώσεις που προβλέπονται από τη διακήρυξη, ώστε να ολοκληρωθεί το έργο το συντομότερο δυνατό, διότι υπάρχει ανάγκη. 
      Υπάρχουν ομάδες που είναι στη Β΄ Εθνική Κατηγορία και διανύουν κάθε μέρα εκατό χιλιόμετρα, για να προπονηθούν. Βέβαια, όλο αυτό το κόστος το πληρώνει η  περιοχή, ο δήμος και οι παράγοντες που εμπλέκονται στη διοίκηση των ομάδων αυτών.
      Θέλω, λοιπόν, να παρακαλέσω να σκύψετε με προσοχή στο θέμα. Να δώσετε τις πιστώσεις, ώστε να ολοκληρωθεί το συντομότερο δυνατό το έργο του κλειστού γυμναστηρίου. Διότι το στάδιο προχωρεί, αφού, όπως πολύ καλά είπατε, το έχει αναλάβει η Νομαρχιακή Αυτοδιοίκηση και κάνει τη δουλειά της με τον καλύτερο τρόπο.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρία Πρόεδρε, κυρίες και κύριοι συνάδελφοι, κατ’ αρχάς, χαίρομαι που συμφωνήσαμε τουλάχιστον στο ένα σκέλος της ερώτησης, ότι είναι στα χέρια της Νομαρχιακής Αυτοδιοίκησης, ο ΟΝΑΚ προχωρά το έργο. Ελπίζουμε ότι σε σύντομο χρονικό διάστημα θα ολοκληρωθούν οι εργασίες, μιας και τα χρήματα όντως εκεί υπάρχουν. 
      Για το σκέλος της ερώτησης που αφορά το κλειστό γυμναστήριο, θέλω απλώς να υπενθυμίσω, για την καθαρότητα της συζήτησης, ότι δεν υπήρχαν πιστώσεις, όπως δεν υπήρχαν πιστώσεις σε πάρα πολλά έργα του προγράμματος «ΕΛΛΑΣ 2004». 
      Στις 10 Μαρτίου, όταν παραλάβαμε, είχε διατεθεί μόλις το 16% του συγκεκριμένου προγράμματος σε πιστώσεις. Από τα τρεις χιλιάδες έργα του προγράμματος «Ελλάδα 2004», είχαν ξεκινήσει μόλις εξακόσια και είχαν ολοκληρωθεί διακόσια πενήντα, δηλαδή το 8%. Να γίνει, λοιπόν, κατανοητό ότι σχεδιάσατε κάτι -εγώ να πω, με τα καλά του και τις αρνητικές επιλογές, αλλά πάντως προς τη σωστή κατεύθυνση, που ήταν να ενισχύσουμε την περιφέρεια- όμως δεν χρηματοδοτήθηκε. Έρχεται η Κυβέρνηση, η οποία κάνει τον πρώτο προϋπολογισμό για το Πρόγραμμα Δημοσίων Επενδύσεων το 2005. Οι 80.000 που υπήρχαν στο λογαριασμό, ήταν από την έγκριση της προηγούμενης κυβέρνησης και το ξέρετε καλά.
       Άρα, λοιπόν, βάλαμε 170.000 και μ’ αυτά είναι που έκανε τρεις λογαριασμούς ο συγκεκριμένος εργολήπτης. Έχει πληρωθεί όλα τα χρήματα των εργασιών που έκανε. Η απόφαση που υπάρχει, είναι να συνεχιστούν οι χρηματοδοτήσεις όλων των έργων που έχουν ξεκινήσει ή των έργων για τα οποία είχε δοθεί έγκριση για δημοπράτηση, όπως είναι τα δύο που αναφέρατε. Άρα, δεν είναι σωστό, κατά την άποψή μου, να πούμε: «Σταματήστε εκείνα τα έργα, για να δώσουμε εδώ». Αυτά, θα τα ολοκληρώσουμε όλα. Είναι χίλια τετρακόσια έργα, τα οποία πρέπει να ολοκληρωθούν μέσα στο 2006. 
      Εκείνο το οποίο σας προτείνω και να το μεταφέρετε στο δήμαρχο, ο οποίος χειρίζεται το θέμα, είναι να μιλήσει με τον εργολάβο, να του πει ότι υπάρχει η χρηματοδότηση, ώστε να ολοκληρωθούν οι εργασίες. Αλλιώς, ας επιλέξει να αποχωρήσει και να δημοπρατήσουμε το υπόλοιπο κομμάτι, ώστε να το ολοκληρώσουμε. Πάντως είναι δεδομένο ότι ο δικός μας σχεδιασμός περιέχει ολοκλήρωση όλων των έργων τα οποία έχουν ξεκινήσει, άρα και του Κλειστού Γυμναστηρίου της Μεσσαράς του Δήμου Μοιρών, έτσι ώστε -σωστά το αναφέρατε- η νεολαία, που το έχει ανάγκη, να βρει το δικό της χώρο αθλητισμού,  με τη βεβαιότητα ότι μέσα στη χρονιά, η οποία σε λίγο θα ξεκινήσει, θα το ολοκληρώσουμε και θα πάμε παρέα να κάνουμε τα εγκαίνια. 
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς τον κύριο Υφυπουργό. 
      Ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών. 
      Ψήφιση στο σύνολο του σχεδίου νόμου: «Τροποποίηση, συμπλήρωση και αντικατάσταση διατάξεων του ν. 2331/1995 (Φ.Ε.Κ. 173 Α΄) και προσαρμογή της ελληνικής νομοθεσίας στην Οδηγία 2001/97/ Ε.Κ. του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Ανάπτυξης. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα συζητηθεί κατά τη σημερινή συνεδρίαση. 
      Του ιδίου Υπουργείου. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Παιδείας και Θρησκευμάτων. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Δομή και λειτουργία της Εκκλησιαστικής Εκπαίδευσης».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Περιβάλλοντος, Χωροταξίας και Δημοσίων Έργων. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των τροποποιήσεων, που έγιναν στο Μόντρεαλ στις 15-17 Σεπτεμβρίου 1997 και στο Πεκίνο στις 29 Νοεμβρίου – 3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (Φ.Ε.Κ. 253 Α΄), σχετικά με τις ουσίες που καταστρέφουν τη στιβάδα του όζοντος». 
      Το νομοσχέδιο αυτό ψηφίστηκε ομόφωνα στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ  ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση των τροποποιήσεων που έγιναν στο Μόντρεαλ στις 15-17 Σεπτεμβρίου 1997 και στο Πεκίνο στις 29 Νοεμβρίου – 3 Δεκεμβρίου 1999, του Πρωτοκόλλου του Μόντρεαλ του 1987, που κυρώθηκε με το ν. 1818/1988 (Φ.Ε.Κ. 253 Α΄), σχετικά με τις ουσίες που καταστρέφουν τη στιβάδα του όζοντος» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωρισθεί το κείμενο του νομοσχεδίου σελ.47α΄)
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα». 
      Και αυτή η Σύμβαση ψηφίστηκε ομόφωνα στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ  ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωρισθεί το κείμενο του νομοσχεδίου σελ.48α΄)
     Παρακαλείται το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω δύο νομοσχεδίων. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα):  Το Σώμα παρέσχε τη ζητηθείσα εξουσιοδότηση.
     Επιστρέφουμε στην ημερήσια διάταξη νομοθετικής εργασίας. Για την ψήφιση στο σύνολο, κύριοι συνάδελφοι, θα καθυστερήσουμε λίγο έως ότου έρθει ο Κοινοβουλευτικός Εκπρόσωπος του Κομμουνιστικού Κόμματος Ελλάδας.
     Επομένως, προχωρούμε στην ενιαία ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις.
     Η Διάσκεψη των Προέδρων απεφάσισε να διατεθεί συνολικός χρόνος έξι ωρών, δηλαδή, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει, σύμφωνα με το άρθρο 96 του Κανονισμού, δηλαδή, από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
     Στο σημείο αυτό, κύριοι συνάδελφοι, θα προχωρήσουμε στην ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Τροποποίηση, συμπλήρωση και αντικατάσταση διατάξεων του ν. 2331/1995 (Φ.Ε.Κ. 173 Α΄) και προσαρμογή της ελληνικής νομοθεσίας στην Οδηγία 2001/97/Ε.Κ. του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις» ως διενεμήθη. 
     Κύριε Υπουργέ, έχετε να κάνετε καμία παρατήρηση. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Παρακαλώ, κυρία Πρόεδρε, να γίνει δεκτή μία διευκρινιστική διόρθωση. Στο άρθρο 3 παράγραφος 1 υποστοιχείο δ΄ και στην όγδοη σειρά της παραγράφου να αντικατασταθούν οι λέξεις «έχει πλημμεληματικό χαρακτήρα» με τις λέξεις «τιμωρείται με φυλάκιση έως ένα έτος». Η ίδια διατύπωση παρακαλώ να επαναληφθεί και περί το τέλος της ιδίας παραγράφου, δηλαδή, μετά τις λέξεις «του υπαιτίου για το βασικό έγκλημα» να προστεθούν οι λέξεις «αν αυτό τιμωρείται με φυλάκιση έως ένα έτος».
     Ευχαριστώ. 
     ΠΡΟΕΔΡΟΣ (Άννα Μπενάκη-Ψαρούδα):  Ο  κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ:  Κατά την ψήφιση ενός σχεδίου νόμου στο σύνολό του είναι γνωστό ότι ο Κανονισμός δεν επιτρέπει καμία ουσιώδη παρέμβαση και τροποποίηση. Επιτρέπει, όμως, κυρία Πρόεδρε, υπό την προϋπόθεση της ομοφωνίας των κομμάτων, να υπάρξει μία ερμηνευτική εκδοχή των όσων προηγουμένως συνεζήτησε και ψήφισε το Σώμα. Ο Υπουργός Δικαιοσύνης σήμερα και μετά από μακρά διαβούλευση με τα κόμματα εισηγείται μια ερμηνευτική εκδοχή των συγκεκριμένων διατάξεων του άρθρου 3 του νομοσχεδίου που συζητούσαμε την περασμένη εβδομάδα.
	Η Αξιωματική Αντιπολίτευση, πάντοτε ασφαλώς υπό την προϋπόθεση της συμπτώσεως όλων των κομμάτων, εκφράζει τη συναίνεσή της στην ερμηνευτική προσέγγιση την οποία επιχειρεί ο Υπουργός Δικαιοσύνης, διότι θεωρεί ότι αποσαφηνίζει πλήρως τα της διώξεως του παραδικαστικού κυκλώματος εν Ελλάδι και δεν καταλείπει σε κανέναν πολίτη την αμφιβολία ότι θα υπάρξει οποιοδήποτε πρόβλημα. 
     Άρα, αν όλα τα κόμματα συμφωνήσουν, πιστεύω ότι υποχρεούμεθα να προχωρήσουμε σ’ αυτήν την ερμηνευτική εκδοχή η οποία, κυρία Πρόεδρε, επαναλαμβάνω ότι διασφαλίζει την απόλυτη και ακώλυτη μέχρι τέλους δίωξη του παραδικαστικού κυκλώματος.
     Μ’ αυτόν τον τρόπο, πιστεύω ότι πείθουμε και τον τελευταίο πολίτη ότι η Βουλή επιτελεί το χρέος της.
     Η Αξιωματική Αντιπολίτευση επιπροσθέτως ζητά από την Κυβέρνηση, παρά τη συναίνεση που σήμερα πιθανολογώ ότι θα εκφραστεί –αναμένω και τις τοποθετήσεις των άλλων κομμάτων- την επόμενη περίοδο να συνεχίσει τη διαβούλευση και το διάλογο κατ’ αρχάς με το νομικό κόσμο, την ολομέλεια των Προέδρων των Δικηγορικών Συλλόγων, άλλους νομικούς επιστημονικούς φορείς και τις Ενώσεις Δικαστών και Εισαγγελέων, προκειμένου να υπάρξει μέσα απ’ αυτήν τη διαβούλευση πληρέστερη συζήτηση και ανάδειξη των θεμάτων και πληρέστερη διατύπωση του άρθρου 3.
     Θεωρώ ότι και μ’ αυτόν τον τρόπο, αν η Κυβέρνηση το αποδεχθεί -και εύχομαι να το αποδεχθεί όπως και τα υπόλοιπα κόμματα- δίνουμε και πλήρη πολιτική απάντηση για ό,τι η Βουλή υποχρεούται να πράξει. 
	Κυρία Πρόεδρε, κλείνω με μία παρατήρηση. Ασφαλώς η εργασία του νομοθετικού Σώματος και η κοινοβουλευτική μας επίδοση τελούν υπό την κρίση των πολιτών και είναι αντικείμενο δημοσίου ελέγχου, αλλά η Βουλή είναι καλό και οφείλει πάντοτε να νομοθετεί όχι υπό την πίεση περιστασιακών γεγονότων, ούτε και υπό την πίεση μιας δημόσιας συζήτησης. Αρκετές φορές η δημόσια συζήτηση δεν αποκαλύπτει όλες τις πτυχές των προβλημάτων που συζητούμε. Είναι λάθος για το ελληνικό Κοινοβούλιο να νομοθετεί υπό το βάρος τέτοιων εντυπώσεων. Ασφαλώς, όταν από την πολιτική συζήτηση προκύπτει δικό μας καθήκον, έστω και κάτω απ’ αυτές τις συνθήκες πρέπει να επιτελούμε το χρέος μας. 
      Τούτων δοθέντων, επαναλαμβάνω για άλλη μία φορά ότι εκφράζουμε τη συναίνεσή μας σ’ αυτό που πριν ανακοίνωσε ο κύριος Υπουργός για τους λόγους που εξήγησα και ζητούμε και μετά την εκφρασθείσα συναίνεση του Σώματος να συνεχιστεί η διαβούλευση με όσους πριν ανήγγειλα για να υπάρξει πληρέστερη διατύπωση του άρθρου 3.
	Σας ευχαριστώ.
	ΠΡΟΕΔΡΟΣ (Άννα Μπενάκη-Ψαρούδα): Ο κ. Σκυλλάκος έχει το λόγο.
	ΑΝΤΩΝΗΣ ΣΚΥΛΛΑΚΟΣ: Εμείς έχουμε καταψηφίσει το νομοσχέδιο επί της αρχής και επί των άρθρων συμπεριλαμβανομένου και του άρθρου 3 και θα το καταψηφίσουμε και σήμερα στο σύνολό του. Αυτό, όμως, δε σημαίνει ότι δεν πρέπει να αντιμετωπίσουμε το πρόβλημα που προέκυψε. 
      Είναι σωστή η ερμηνευτική διόρθωση του κυρίου Υπουργού και συμφωνούμε μ’ αυτήν και είμαστε πρόθυμοι να συμμετάσχουμε σ’ οποιονδήποτε διάλογο για όποια προβλήματα μπορεί να υπάρχουν ακόμα σε σχέση με το άρθρο 3 που υπαινίχθηκε ο Κοινοβουλευτικός Εκπρόσωπος του ΠΑ.ΣΟ.Κ. και βεβαίως αφού προηγηθεί ίσως και κοινωνικός διάλογος με τους αρμόδιους φορείς για το ζήτημα.
	ΠΡΟΕΔΡΟΣ (Άννα Μπενάκη-Ψαρούδα): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, παρ’ όλο που καταψηφίσαμε το νομοσχέδιο και τα άρθρα του αναγνωρίζουμε ότι υπάρχει ένα πρόβλημα, το οποίο δεν το είδαμε, δεν το συζητήσαμε στη διάρκεια της συζήτησης του νομοσχεδίου.
      Θέλουμε, πρώτον, να συμβάλουμε στην αντιμετώπιση αυτού του προβλήματος που δημιουργήθηκε. Δεν θέλουμε να υπάρχει καμία σκιά ως προς την έκβαση της υπόθεσης του λεγόμενου «παραδικαστικού κυκλώματος».
      Και δεύτερον, δεν θέλουμε η λύση που θα δώσουμε να δημιουργήσει άλλα προβλήματα. Για το λόγο αυτό εμείς θεωρούμε ότι ίσως η σωστότερη λύση θα ήταν η απόσυρση του νομοσχεδίου και η επαναφορά του με μία βελτιωμένη διατύπωση. 
      Επειδή όμως, κατανοούμε ότι αυτό ενδεχομένως δημιουργεί άλλα προβλήματα, δεχόμαστε την ερμηνευτική δήλωση του Υπουργού και συμφωνούμε να συνεχιστεί ο διάλογος. Θα ήταν καλό να υπάρξει μία πιο δεσμευτική τοποθέτηση του Υπουργού ως προς τη δυνατότητα σ’ εύλογο χρόνο να έρθει μία πιο ολοκληρωμένη διατύπωση με τη μορφή τροπολογίας στο σχετικό θέμα. 
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρία Πρόεδρε, θέλω με ιδιαίτερη έμφαση να χαιρετήσω το συναινετικό πνεύμα των άλλων κομμάτων έτσι όπως αυτό διετυπώθη από τους εκπροσώπους των.
      Ιδιαιτέρως εκτιμώ τη συναντίληψη στη συνειδητοποίηση μιας καταστάσεως. Αναγνωρίζουμε ότι ένα απαξιακό φορτίο υπάρχει σε μία δεδομένη περιοχή του ελληνικού ποινικού τοπίου. Καθώς το νομοθέτημά μας συνδυάζει και συμπλέκει τις ευρωπαϊκές πρόνοιες μαζί με τη δική μας αντίληψη ως ζώσας Βουλής για την αντιμετώπιση της δεδομένης απαξίας –συγκεκριμένα του «παραδικαστικού κυκλώματος»- εκτιμάται όλως ιδιαιτέρως η στάση των κομμάτων. 
      Παρέχουμε τη συναίνεσή μας και εμείς και εκτιμούμε και την ετοιμότητα αντιδράσεως του Υπουργού Δικαιοσύνης, διότι όλοι γνωρίζουμε πώς ήρθε η νομοτεχνική διαδικασία από την Επιτροπή Οικονομικών. Θα μπορούσε εκεί να ήμασταν πιο επιμελείς και πιο σχολαστικοί σε μία κοινή συνεδρίαση, αλλά η ιστορία της ανθρωπότητας δεν είναι τίποτε άλλο παρά η μονομαχία με το λάθος. Μας περιμένει από τότε που κτίζαμε τις Πυραμίδες μέχρι την εκτόξευση του Τσάλεντζερ. Των πραγμάτων ούτως εχόντων είναι καλή η θέση αυτή. 
      Η εκδοχή του διαλόγου, που είπε ο κ. Καστανίδης και οι άλλοι συνάδελφοι, με βρίσκει και εμένα σύμφωνο με τη διαφορά ότι πρέπει να σημειώσουμε ότι εδώ σήμερα πρέπει να τελεσιδικήσει  μία ρύθμιση. Γι’ αυτό η ερμηνευτική αυτή δήλωση είναι πολύ σωστή και πρόσφορη. 
      Άλλωστε για την οικονομία του κοινοβουλευτικού λόγου –το λέω για την όχι θεωρητική, αλλά και ουσιαστική εκδοχή της απόσυρσης- σας λέω, κύριοι συνάδελφοι, ότι είναι σαν να κάνουμε εμείς γυμναστική για όλα τα υπόλοιπα θέματα του νομοσχεδίου, να καταλήγουμε σ’ όλα. Σας ζητώ να δούμε –όταν θα το επεξεργαζόμαστε νομοτεχνικά- ότι θα επεξεργαστούμε και θα καταλήξουμε σε όλα και μετά την ενδεχόμενη απόσυρση και ύστερα επανασυζήτηση.
      Να τελεσιδικήσει σήμερα –το λέω για τον ερμηνευτή του δικαίου του μέλλοντος, γιατί θα είναι διαδικασία- έτσι, καθ’ ον τρόπον, γιατί είμαστε –επαναλαμβάνω- ζώσα Βουλή. Εκφράζουμε τη νομοθετική θέλησή μας ως ζώσα Βουλή για την αντιμετώπιση της συγκεκριμένης απαξίας. Ο νομοθέτης δεν κάνει διάλογο με κλίμακα με τον ουρανό ή μ’ ένα εργαστήριο. Την κοινωνία παρακολουθεί υφ’ όρον ότι δεν θα είναι φωτογραφικά. 
      Έτσι, λοιπόν, η λύση είναι επαινετή να τελεσιδικήσει. Ο διάλογος είναι πάντοτε ανοικτός για τα επέκεινα. Να τελεσιδικήσει απόψε με την ερμηνευτική διόρθωση, που πρότεινε στο Σώμα ο Υπουργός και χαιρέτησα ότι το συμφωνεί όλη η Βουλή για την αντιμετώπιση του προβλήματος.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο Υπουργός Δικαιοσύνης, κ. Αναστάσιος Παπαληγούρας, έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, σημειώνω με ικανοποίηση ότι η διατύπωση που προτείνουμε βρίσκει σύμφωνα όλα τα κόμματα στη Βουλή, τα οποία άλλωστε την ψηφίζουν. 
      Ακόμα μας ικανοποιεί το γεγονός ότι έτσι, όπως ειπώθηκε μάλιστα από τον Κοινοβουλευτικό Εκπρόσωπο του ΠΑ.ΣΟ.Κ., αναγνωρίζεται ότι έτσι διασφαλίζεται η δίωξη του παραδικαστικού κυκλώματος, που οπωσδήποτε αποτελεί επιδίωξη όλων μας.
      Η πρόταση για διάλογο είναι εξ ορισμού ευπρόσδεκτη, καθώς ο δημόσιος διάλογος είναι πάντοτε χρήσιμος. Στη συγκεκριμένη περίπτωση θα προσθέσω ότι δεν είναι μόνο χρήσιμος, είναι και αναγκαίος, δεδομένου μάλιστα ότι μέσα στην προσεχή περίοδο, θα κλιθούμε να ενσωματώσουμε στο Εθνικό μας Δίκαιο και τρίτη κοινοτική οδηγία για το «ξέπλυμα βρώμικου χρήματος», την νομιμοποίηση εσόδων από εγκληματικές δραστηριότητες. Οπωσδήποτε, λοιπόν, θα επιδιώξουμε να έχουμε τον ευρύτερο δυνατό διάλογο με τον νομικό κόσμο, με τις δικαστικές ενώσεις, με τους δικηγορικούς συλλόγους.
      Κυρίες και κύριοι συνάδελφοι, θεωρώ ότι η λύση που δίδεται σήμερα στο Κοινοβούλιο αποτυπώνει την αταλάντευτη βούλησή μας: η κάθαρση να προχωρήσει, η κάθαρση να ολοκληρωθεί.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών: «Τροποποίηση, συμπλήρωση και αντικατάσταση διατάξεων του ν. 2331/1995 (Φ.Ε.Κ. 173 Α΄) και προσαρμογή της ελληνικής νομοθεσίας στην Οδηγία 2001/97/ Ε.Κ. του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις» και στο σύνολο ως διενεμήθη και με τη νομοτεχνική διόρθωση του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΒΥΡΩΝ ΠΟΛΥΔΩΡΑΣ: Με ομοφωνία επί της διορθώσεως.
      ΠΡΟΕΔΡΟΣ (Άννα Μπενάκη-Ψαρούδα): Περιμένετε παρακαλώ, κύριε Πολύδωρα.
      Το Σώμα παρεδέχθη.
      Συνεπώς το νομοσχέδιο του Υπουργείου Οικονομίας και Οικονομικών «Τροποποίηση, συμπλήρωση και αντικατάσταση διατάξεων του ν. 2331/1995 (Φ.Ε.Κ. 173 Α΄) και προσαρμογή της ελληνικής νομοθεσίας στην Οδηγία 2001/97/ Ε.Κ. του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου, και με ομοφωνία ως προς την τροποποίηση η οποία έγινε επί του θέματος αυτού, και έχει ως εξής: 
      (Να καταχωριστεί το κείμενο του νομοσχεδίου σελ. 60α΄).
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση αυτού του νομοσχεδίου.
      ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μου επιτρέπετε; 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Δράττομαι της ευκαιρίας αυτής για να επαναφέρω και στην Ολομέλεια την παρατήρηση που έχω διατυπώσει στην Διάσκεψη των Προέδρων. Με διευκολύνει σ’ αυτό και η αναφορά του κ. Πολύδωρα. Σημειώνω ότι στην Αίθουσα αυτή τη στιγμή δεν βρίσκεται ο Υπουργός Εθνικής Οικονομίας, αλλά ο Υπουργός Δικαιοσύνης.
      ΕΛΕΥΘΕΡΙΟΣ ΖΑΓΟΡΙΤΗΣ: Είναι εδώ ο Υφυπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Γνωρίζετε τι εννοώ, κύριοι συνάδελφοι.
      ΠΡΟΕΔΡΟΣ (Άννα Μπενάκη-Ψαρούδα): Είναι εδώ και ο Υφυπουργός Οικονομικών. 
      ΑΠΟΣΤΟΛΟΣ ΚΑΚΛΑΜΑΝΗΣ: Τον πρόσεξα. Είναι εδώ ο εκλεκτός κ. Μπέζας, ο οποίος είναι όμως αθώος του αίματος. Το νομοσχέδιο ήταν του Υπουργείου Εθνικής Οικονομίας και νομίζω ότι θα ήσαν ίσως τα πράγματα καλύτερα, δεν θα εδέχετο η Βουλή και αυτή την κριτική που δικαίως δεχθήκαμε, αν το νομοσχέδιο αυτό συνεζητείτο πρώτον και στην Επιτροπή Δημόσιας Διοίκησης και Δικαιοσύνης και δεύτερον, με βάση τις πρόνοιες του Κανονισμού μας. 
      Γι’ αυτό το αναφέρω εδώ, κυρία Πρόεδρε, διότι πρέπει από σήμερα αυτό το λάθος που είπε ο κ. Πολύδωρας να μας γίνει μάθημα και πρέπει να εφαρμόζουμε από εδώ και πέρα τον Κανονισμό που αναθέτει στις επιτροπές τη λεπτομερή κατ’ άρθρον επεξεργασία όλων των νομοθετημάτων που έρχονται εδώ. Η Ολομέλεια είναι για πολιτικό διάλογο, για πολιτικές επισημάνσεις, όχι για νομοτεχνικές διορθώσεις, ερμηνείες και οτιδήποτε άλλο υποβαθμίζει το έργο της.
      Γνωρίζω την άποψή σας. Θα πρέπει οι πρόεδροι των επιτροπών να εναρμονιστούν και προς τη δική σας άποψη και την άποψη του Κανονισμού -πέντε συνεδριάσεις προβλέπει όπως ξέρετε ο Κανονισμός και παραπάνω αν θέλουν οι επιτροπές μπορούν- ώστε όπως κάναμε τα πρώτα χρόνια εμείς τα παλαιά άλογα, που σημειώναμε παραγράφους, σημειώσεις κ.λπ., να συνεχίζει έτσι η Βουλή και τώρα στις νέες ημέρες της.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Πρόεδρε. Εγώ συμφωνώ με την τοποθέτησή σας και, όπως είπε και ο κ. Πολύδωρας για τα λάθη, θέλω να πω ότι τα λάθη γίνονται μαθήματα.
      Το λόγο έχει ο κ. Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Μέσα σ’ αυτές τις συνθήκες και υπό το βάρος των συγκεκριμένων περιστάσεων, εγώ θα ήθελα να κάνω μόνο μία παρατήρηση. Πρέπει όλοι να συνεννοηθούμε και να αντιληφθούμε ότι το πρόβλημα στο εσωτερικό της δικαιοσύνης είναι πολύ μεγαλύτερο απ’ αυτό που φαίνεται. 
      Επίσης, πρέπει όλοι να συνεννοηθούμε ότι μέχρι στιγμής ασχολούμεθα με το ένα μέρος της δικαιοσύνης, την ποινική δικαιοσύνη, και λίγο με τα αστικά. Υπάρχουν και άλλοι τομείς της δικαιοσύνης. Είναι μέγα πρόβλημα, πρόκειται περί πραγματικής στοάς οργανωμένου εγκλήματος εντός της δικαιοσύνης και καλό είναι να μην τη διαχειριστούν στα κανάλια έτσι όπως τη διαχειρίζονται διάφοροι. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Πρόεδρε. Η παρατήρησή σας έγινε στο περιθώριο του Κανονισμού και της συζήτησης. 
      Εισερχόμεθα τώρα στη συζήτηση του νομοσχεδίου του Υπουργείου Ανάπτυξης, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων». Κατά τη συζήτηση αυτού του νομοσχεδίου Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Ιωάννης Μανιάτης. Επίσης, από το Κομμουνιστικό Κόμμα Ελλάδος ορίζεται ως Κοινοβουλευτικός Εκπρόσωπος ο κ. Σταύρος Σκοπελίτης και από το Συνασπισμό  Ριζοσπαστικής Αριστεράς ορίζεται ως ειδική αγορήτρια η Βουλευτής κ. Ασημίνα Ξηροτύρη-Αικατερινάρη. 
      Προχωρούμε στη συζήτηση του νομοσχεδίου του Υπουργείου Ανάπτυξης και καλούμε στο Βήμα τον εισηγητή της Νέας Δημοκρατίας κ. Καρασμάνη. 
      Ορίστε, κύριε Καρασμάνη, έχετε το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, η όλο και πιο επιτακτική ανάγκη της απεξάρτησης των οικονομιών των προηγμένων χωρών από το πετρέλαιο δεν είναι καινούργια. Δεκαετίες τώρα μετρούν οι έρευνες για την αναζήτηση εναλλακτικών και βιώσιμων πηγών ενέργειας που θα θωρακίσουν τις σύγχρονες εθνικές, αλλά και την παγκόσμια οικονομία από τις καταλυτικές συνέπειες των αλλεπάλληλων πετρελαϊκών κρίσεων. Δεν χρειάζεται, άλλωστε, να ανατρέξουμε πολύ πίσω. Ζούμε ακόμη παγκοσμίως, αλλά και στη χώρα μας τις επιπτώσεις από την πρόσφατη έκρηξη των διεθνών τιμών του λεγόμενου μαύρου χρυσού, όπως επίσης βιώνουμε την αβεβαιότητα από την παρατεινόμενη αστάθεια στην αγορά πετρελαίου εξαιτίας είτε των τοπικών και περιφερειακών συγκρούσεων είτε του πολέμου συμφερόντων των ισχυρών του πλανήτη μας.
      Η κοινοτική οδηγία 30/2003 του Ευρωπαϊκού Κοινοβουλίου στοχεύει ακριβώς και πρωτίστως στη σταδιακή απεξάρτηση της ευρωπαϊκής οικονομίας με την υιοθέτηση της παραγωγής και χρήσης βιοκαυσίμων στα κράτη-μέλη, τα οποία υποχρεούνται να διασφαλίζουν μία ελάχιστη αναλογία βιοκαυσίμων και άλλων ανανεώσιμων καυσίμων που θα διατίθενται στις μεταφορές και αφ’ ετέρου ανταποκρίνεται στις δεσμεύσεις του Πρωτοκόλλου του Κυότο για μείωση των εκπομπών αερίων που προκαλούν το καταστροφικό φαινόμενο του θερμοκηπίου. Το υπό συζήτηση νομοσχέδιο αποτελεί την εφαρμογή αυτής της οδηγίας στη χώρα μας  που επιβάλλει στο τέλος το 2005 το 2% του συνόλου της βενζίνης, αλλά και του πετρελαίου εσωτερικής καύσης που καταναλώνεται στην ελληνική αγορά, να έχει καλυφθεί από βιοκαύσιμα σε ποσοστό που στο τέλος του 2010 θα πρέπει να έχει αυξηθεί στο 5,75%. 
      Κυρίες και κύριοι συνάδελφοι, η δέσμευση της χώρας μας για στροφή προς αυτήν τη σύγχρονη ενεργειακή πολιτική βρίσκει την Κυβέρνησή μας απόλυτα προετοιμασμένη. Η Νέα Δημοκρατία, ως αντιπολίτευση ακόμη, είχε πρωτοπορήσει, έχοντας επεξεργαστεί όλες τις δυνατότητες της χρήσης των βιοκαυσίμων και περιλαμβάνοντας στο οικονομικό της πρόγραμμα την πλήρη αξιοποίησή τους αρχής γενομένης από τον τομέα των μεταφορών. Το νομοσχέδιο, που καλούμαστε σήμερα να ψηφίσουμε, είναι αποτέλεσμα εμπεριστατωμένων μελετών του Υπουργείου Ανάπτυξης σε στενή συνεργασία με το Εργαστήριο Καυσίμων και Λιπαντικών του Εθνικού Μετσοβίου Πολυτεχνείου και του Κ.Α.Π.Ε.. Έχει καταρτισθεί και ολοκληρωθεί μετά από επαφές και συνεργασίες με όλους τους εμπλεκόμενους και άμεσα ενδιαφερόμενους φορείς, όπως είναι το Υπουργείο Οικονομικών και Οικονομίας, το Υπουργείο Αγροτικής Ανάπτυξης, το Γενικό Χημείο του Κράτους, τα διυλιστήρια της εταιρείας εμπορίας και παραγωγής καυσίμων.
     Πολύτιμη επίσης υπήρξε και η συμβολή της τεχνογνωσίας και των εμπειριών της Γενικής Διεύθυνσης Ενέργειας και Μεταφορών της Ευρωπαϊκής Ένωσης αλλά και άλλων ειδικών επιστημόνων πολλών άλλων ευρωπαϊκών χωρών στα βιοκαύσιμα.
     Όμως, κυρίες και κύριοι συνάδελφοι, τα οφέλη από την υιοθέτηση της χρήσης των καυσίμων δεν είναι μόνο η μερική αλλά σημαντική απεξάρτηση της χώρας μας από το πετρέλαιο και η δημιουργία κλίματος ασφάλειας σε ό,τι αφορά τον ενεργειακό εφοδιασμό. Εξαιρετικά επωφελής θα είναι επίσης για πολλούς τομείς της εθνικής μας οικονομίας, ενώ ιδιαίτερα ευεργετική θα αποδειχθεί και για την προστασία του περιβάλλοντος αφού τα βιοκαύσιμα δεν ρυπαίνουν, δεν είναι ρυπογόνα. Με δεδομένο ότι το βιοντίζελ η βιοαιθανόλη και τα καθαρά φυτικά έλαια είναι τα προσφορότερα βιοκαύσιμα για την Ελλάδα, δημιουργούνται κατ’ αρχάς οι προϋποθέσεις για μια βιώσιμη αειφόρο αγροτική ανάπτυξη καθώς στη χώρα μας υπάρχει σήμερα ένα σημαντικό δυναμικό αγροτικών καλλιεργειών που  μπορούν να στραφούν σ’ αυτή τη μορφή παραγωγής ενέργειας.
     Για παράδειγμα, σημαντική συμμετοχή στην παραγωγή βιοντίζελ μπορούν να έχουν το ηλιέλαιο, το βαμβακέλαιο και το κραμβέλαιο υπό την προϋπόθεση ότι θα προηγηθεί συστηματική εγχώρια καλλιέργεια της ελαιοκράμβης. Ενώ πολλές υποσχόμενες εναλλακτικές πρώτες ύλες αποτελούν το καπνέλαιο και το ντοματέλαιο. Ανάλογη συμμετοχή στην παραγωγή βιοαιθανόλης θα μπορούσε να έχει και το γλυκό σόργος το οποίο από δοκιμαστικές καλλιέργειες, δείχνει να ευδοκιμεί σ’ όλη τη χώρα και να έχει υψηλή στρεμματική απόδοση περισσότερο από το ζαχαρότευτλο. 
     Είναι, συνεπώς, προφανές ότι η στροφή στην καλλιέργεια βιοενεργειακών φυτών θα δώσει σημαντικές διεξόδους στους Έλληνες αγρότες ιδιαίτερα τώρα με τη νέα Κοινή Αγροτική Πολιτική και ότι θα συμβάλει σε μια αειφόρο ανάπτυξη που θα διασφαλίσει το αγροτικό εισόδημα και θα συγκρατήσει τον αγροτικό πληθυσμό στις εστίες του. 
     Πρέπει εδώ να επισημανθεί ότι και η επικείμενη κοινή απόφαση για τη μεθοδολογία κατανομής των αποφορολογικών βιοκαυσίμων θα κινείται στα πλαίσια του νόμου που ορίζει ότι στην κατανομή αυτή προτεραιότητα θα έχουν οι ποσότητες βιοκαυσίμων που προέρχονται από εγχώριες εναλλακτικές καλλιέργειες. Τα διυλιστήρια και οι εισαγωγείς είναι υποχρεωμένοι να παραλαμβάνουν τις αποφορολογημένες ποσότητες όταν οι παραγωγοί δεν βρίσκουν άλλους πελάτες. Επίσης έχει καθοριστεί ότι για τα έτη 2005, 2006, 2007 ποσότητες πενήντα μία χιλιάδες, ενενήντα μία χιλιάδες και εκατόν δεκατέσσερις χιλιάδες κυβικών μέτρων -αυτούσιο βιοντίζελ- αντίστοιχα μπορούν να διατίθενται στην εγχώρια αγορά χωρίς να υπόκεινται στον ειδικό φόρο κατανάλωσης. Προωθούμε, δηλαδή, δυναμικά την ανάπτυξη τέτοιων καλλιεργειών και βαρύνουμε τις επενδύσεις μέσω και της γεωργίας. Παρέχουμε έτσι ουσιαστική στήριξη στον αγρότη και γενικότερα στην αγροτική οικονομία, δημιουργώντας ένα τελευταίο καταφύγιο και παράλληλα διασφαλίζουμε επενδύσεις και επενδυτές. Καθοριστική θα είναι η συμβολή και στην περιφερειακή ανάπτυξη καθώς ο αναπτυξιακός νόμος παρέχει ουσιαστικά κίνητρα για επενδύσεις στην παραγωγή βιοκαυσίμων.
     Πιστεύω, κυρίες και κύριοι συνάδελφοι, ότι είναι αυτονόητες οι ευεργετικές επιπτώσεις στις τοπικές οικονομίες και κοινωνίες αλλά και στην ενίσχυση της απασχόλησης. Αν δεν ληφθεί υπ’ όψιν ότι σύμφωνα με τις εκτιμήσεις οι ποσότητες βιοκαυσίμων που θα απαιτηθούν για τη χώρα μας το 2010 προκειμένου να επιτευχθεί ο στόχος του 5,75% είναι εκατόν σαράντα οκτώ χιλιάδες  τόνοι βιοντίζελ και τριακόσιοι ενενήντα χιλιάδες τόνοι βιοαιθανόλης, γίνεται εύκολα αντιληπτό ποιες δυνατότητες υπάρχουν για την ανάπτυξη των ενεργειακών καλλιεργειών.
     Κυρίες και κύριοι συνάδελφοι, αρκεί να πω ότι για εκατό χιλιάδες τόνους βιοντίζελ θα πρέπει να καλλιεργηθούν με ελαιοκράμβη δύο εκατομμύρια πεντακόσιες χιλιάδες στρέμματα. Ένα στοιχείο που δείχνει επίσης τη δυνατότητα για ανάλογες επενδύσεις πέρα από την παραγωγή, στην εμπορία και στη διακίνηση. Δεν είναι άλλωστε τυχαίο ότι πολλές εταιρείες έχουν μέχρι στιγμής εκδηλώσει ενδιαφέρον για την κατασκευή μονάδων παραγωγής βιοκαυσίμων σε διάφορες περιοχές της χώρας. Σε αυτό ασφαλώς συμβάλλει και το γεγονός ότι ειδικά το βιοντίζελ δεν παρουσιάζει τεχνικές δυσχέρειας κατά τη διαχείρισή του.
      Μπορεί να διατεθεί εύκολα μέσω της υπάρχουσας υποδομής στην αγορά πετρελαίου κίνησης, με το οποίο μπορεί να αναμιχθεί σε ποσοστό μέχρι 5% κατ’ όγκο και να διατίθεται μέσω του υπάρχοντος διαύλου διανομής.
      Κυρίες και κύριοι συνάδελφοι, δυστυχώς οι προηγούμενες κυβερνήσεις άφησαν στο μεγάλο τομέα των βιοκαυσίμων απροετοίμαστους τους Έλληνες αγρότες, απροετοίμαστη την εγχώρια βιομηχανία, απροετοίμαστη γενικά τη χώρα. Αρκεί να αναφέρω ότι η Ευρωπαϊκή Κοινότητα είναι πρωτοπόρος στην παγκόσμια αγορά στην παραγωγή βιοκαυσίμων. Αρκεί να σημειωθεί, ότι το 2003 παρήγαγε ένα εκατομμύριο τετρακόσιους σαράντα πέντε τόνους βιοκαύσιμα, ενώ στην Ελλάδα δεν βρισκόμαστε ούτε στο πειραματικό στάδιο με συνέπεια αυτή τη στιγμή να βρισκόμαστε μπροστά σ’ ένα κρίσιμο σταυροδρόμι από το οποίο για να προχωρήσουμε και να μεγιστοποιήσουμε τα οφέλη από τη σύγχρονη ενεργειακή πολιτική απαιτούνται άλματα και συστηματική, μεθοδική προσπάθεια. Γι’ αυτό και η Κυβέρνηση, με το συγκεκριμένο νομοσχέδιο δεν επιχειρεί απλώς να ενσωματώσει μία ακόμα κοινοτική οδηγία στο Ελληνικό Δίκαιο, αλλά να εφαρμόσει στην πράξη μία προσεκτικά μελετημένη και καλοσχεδιασμένη μεταρρύθμιση στο νευραλγικό τομέα της ενέργειας και των μεταφορών.
      Είναι ενδεικτικό να αναφέρω ότι η μελέτη που -όπως προανέφερα- έκανε το Εθνικό Μετσόβιο Πολυτεχνείο δίνει με τεκμηριωμένα στοιχεία το συναλλαγματικό όφελος από την υιοθέτηση των βιοκαυσίμων και το οποίο για την περίοδο 2005-2010 θα φέρει δεκάδες εκατομμύρια συναλλαγματικό όφελος, ενώ δημιουργείται ένας ακόμη τομέας στην εσωτερική αγορά που δυνητικά μπορεί να εξασφαλίσει και σημαντικό αριθμό θέσεων εργασίας κυρίως -το επαναλαμβάνω- στην περιφέρεια.
      Κυρίες και κύριοι συνάδελφοι, προτεραιότητά μας είναι η εξασφάλιση του Έλληνα αγρότη, η εξασφάλιση του Έλληνα επιχειρηματία και σε συνδυασμό η δυναμική ώθηση της οικονομίας μας. Γιατί; Πρώτον, διότι στον αγρότη εγγυόμαστε ότι θα υπογράψει ένα συμβόλαιο με σίγουρη τη διάθεση της παραγωγής του και γνωρίζοντας εκ των προτέρων την τιμή που θα διαθέσει τη σοδειά του. Ο ίδιος θα κρίνει τι τον συμφέρει -δεν του επιβάλλουμε τίποτε- τι πρέπει να καλλιεργήσει, αν πρέπει να καλλιεργήσει σιτάρια ή βαμβάκια ή αν θα πρέπει να καλλιεργήσει ενεργειακά φυτά.
      Δεύτερον, σε ό,τι αφορά τους επιχειρηματίες, τις αφορολόγητες ποσότητες τις κατανέμουμε κλιμακωτά. Θα προηγούνται αυτοί που θα έχουν συμβόλαια με τους αγρότες, δίνοντας έτσι σοβαρότατο κίνητρο για την παραγωγή βιοκαυσίμων από ενεργειακά φυτά που θα καλλιεργούνται εδώ στη χώρα μας και όχι με εισαγόμενες πρώτες ύλες. Δηλαδή, δημιουργούμε έναν υγιή ανταγωνισμό καθώς οι επιχειρηματίες θα έχουν συμφέρον να πείθουν τους αγρότες να υπογράφουν μαζί τους συμβόλαια. Πώς θα τους πείθουν; Απλούστατα, με την προσφορά της καλύτερης δυνατής τιμής, ακριβώς για να μη χάσουν την πρώτη ύλη και την ποσόστωσή τους στις αφορολόγητες ποσότητες. Αυτό δεν θέλουμε; Να δούμε επιτέλους, τους αγρότες μας να μπορούν να επιλέγουν ανάμεσα σε συμβατικές και εναλλακτικές καλλιέργειες και το σημαντικότερο, έχοντας διασφαλίσει τις καλύτερες δυνατές τιμές;
      Ασφαλώς απ’ αυτήν την προσπάθεια δεν θα υπάρξουν αποκλεισμοί. Προέχει ο εθνικός στόχος της απεξάρτησης από τα συμβατικά καύσιμα και για την επίτευξή του θα θεσπιστεί η άδεια διάθεσης βιοκαυσίμων για τις επιχειρήσεις που θα θελήσουν να δραστηριοποιηθούν στο συγκεκριμένο τομέα. Έτσι, ο κάτοχος της σχετικής άδειας θα έχει το δικαίωμα είτε της παραγωγής είτε της εισαγωγής αυτούσιων βιοκαυσίμων και τη διάθεσή τους στην εγχώρια αγορά, όπως επίσης η πρόβλεψη για κατανομή ποσοτήτων βιοκαυσίμων που απαλλάσσονται από τον ειδικό φόρο κατανάλωσης, κάτι που -τονίζω για ακόμα μία φορά- θα γίνει με κοινή υπουργική απόφαση, ύστερα από δημόσια πρόσκληση μετά την ψήφιση του νομοσχεδίου.
      Κυρίες και κύριοι συνάδελφοι, είναι δεδομένο ότι οι καιροί επιβάλλουν την ανάπτυξη της αγοράς βιοκαυσίμων και στη χώρα μας. Αυτό δεν συζητείται. Αυτό που συζητείται είναι οι δικές μας επιλογές, από τις οποίες θα εξαρτηθεί αν η ανάπτυξη αυτή θα γίνει προς όφελος των αγροτών μας και του επιχειρηματικού κόσμου μας ή αν τα αναγκαία για την εγχώρια αγορά βιοκαύσιμα, είτε θα τα εισάγουμε απ’ ευθείας από το εξωτερικό είτε θα τα παράγουμε εδώ αλλά με εισαγόμενες πρώτες ύλες.
      Δηλαδή, με άλλα λόγια,  τα σημαντικά κέρδη από την παραγωγή ενεργειακών προϊόντων και η μείωση του ειδικού φόρου κατανάλωσης θα καταλήγουν στις τσέπες των άλλων Ευρωπαίων καλλιεργητών και όχι των δικών μας. 
      Θα προχωρήσουμε στην υιοθέτηση και εφαρμογή μιας σύγχρονης ενεργειακής πολιτικής που θα αποτελέσει σοβαρό κίνητρο για τον αγροτικό μας κόσμο και τους επιχειρηματίες μας για να δουν τα βιοκαύσιμα ως μια μοναδική αναπτυξιακή ευκαιρία με καλλιέργειες και επενδύσεις που δεν θα περιορίζονται στην κάλυψη των αναγκών μόνο της εγχώριας αγοράς, αλλά θα έχουν στόχο τη δυναμική και ιδιαίτερα κερδοφόρο διείσδυση στις αγορές της υπόλοιπης Ευρώπης.
      Θα συμβάλουμε στην επιτακτική ανάγκη να προστατέψουμε το περιβάλλον, τη χώρα και τον πλανήτη μας και παράλληλα να αποτρέψουμε τον κίνδυνο καταλογισμού βαρύτατων προστίμων στην Ελλάδα για εκπομπές αερίων που συντείνουν στο φαινόμενο του θερμοκηπίου και θα περιορίσουμε την ενεργειακή εξάρτησή μας από το πετρέλαιο εξασφαλίζοντας ταυτόχρονα σημαντικό οικονομικό όφελος από τη μείωση των εισαγωγών συμβατικών καυσίμων.
      Πιστεύω, κυρίες και κύριοι συνάδελφοι, ότι η Κυβέρνηση πέρα από το γεγονός ότι προωθεί τη σταδιακή απεξάρτηση από το πετρέλαιο, στηρίζει την αγροτική οικονομία παρέχοντας εναλλακτικές επιλογές στους παραγωγούς μας και παράλληλα δημιουργεί ένα κλίμα επενδυτικής ασφάλειας και εμπιστοσύνης. 
      Γι’ αυτό, κύριοι συνάδελφοι, εισηγούμαι την υπερψήφιση αυτού του νομοσχεδίου που ανοίγει νέους δρόμους τόσο στην ενεργειακή όσο γενικότερα και στην αναπτυξιακή πορεία της χώρας μας.
      Σας ευχαριστώ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς πολύ. 
      Το λόγο έχει ο κ. Χατζημιχάλης εισηγητής του ΠΑ.ΣΟ.Κ.
      ΦΩΤHΣ ΧΑΤΖΗΜΙΧΑΛΗΣ: Κυρίες και κύριοι συνάδελφοι, η χρήση των ανανεώσιμων πηγών ενέργειας αποτελεί ή θα έπρεπε να αποτελεί για τη χώρα μας έναν τομέα στρατηγικής σημασίας.
      Είναι γι’ αυτό απαραίτητη, όπως πιστεύουμε εμείς στο ΠΑ.ΣΟ.Κ. τουλάχιστον μια ολοκληρωμένη πολιτική, ένας πλήρης σχεδιασμός που θα αξιοποιεί τα συγκριτικά πλεονεκτήματα που έχει η χώρα μας, θα οδηγεί σε σταδιακή απεξάρτηση από το πετρέλαιο, θα προστατεύει το περιβάλλον και θα ενισχύει αποτελεσματικά την ανάπτυξη της περιφέρειας.
      Δυστυχώς, και  αυτόν τον τομέα η Κυβέρνηση της Νέας Δημοκρατίας τον  αντιμετωπίζει χωρίς όραμα, χωρίς σχέδιο, εντελώς αποσπασματικά όπως θα προσπαθήσω να αποδείξω στη συνέχεια.
      Το πολυδιαφημισμένο νομοσχέδιο για τη χρήση των βιοκαυσίμων στην Ελλάδα είναι μια ακόμα χαρακτηριστική απόδειξη. Μετά τις μεγαλόστομες διακηρύξεις για την παραγωγή βιοντίζελ από τους αγρότες, τη βιώσιμη αγροτική ανάπτυξη για τις αναδιαρθρώσεις στα πλαίσια της Κοινής Αγροτικής Πολιτικής, έρχεται η ανώμαλη προσγείωση στην πραγματικότητα. Οι αγρότες ουσιαστικά αγνοούνται για να ευνοηθούν τα διυλιστήρια και οι εταιρείες εμπορίας πετρελαίου.
      Ακούσαμε προηγουμένως και από τον εισηγητή της Πλειοψηφίας τον ίδιο, θα έλεγα, και ας μου επιτρέψει τον όρο, «επικοινωνιακό θόρυβο» που προσπάθησε και καλλιέργησε το προηγούμενο διάστημα με κάποια σχετική επιτυχία, θα έλεγα, η Κυβέρνηση. Μόνο που αυτή η επιτυχία η επικοινωνιακή δημιούργησε μια μεγάλη σύγχυση στον αγροτικό πληθυσμό της χώρας, στον οποίον εξακολουθείτε ακόμη και σήμερα σ’  αυτήν την Αίθουσα να αναφέρεσθε.
      Όχι μόνο δημιουργείτε σύγχυση, κύριοι συνάδελφοι, αλλά παραπλανείτε τους Έλληνες αγρότες και γι’ αυτό η ευθύνη σας είναι πολύ μεγαλύτερη.
      Ακούσαμε τον εισηγητή της Πλειοψηφίας να αναφέρεται στην αγροτική ανάπτυξη, στις θέσεις εργασίας που θα δημιουργηθούν, στον υγιή ανταγωνισμό που θα υπάρξει και φυσικά και στις ευθύνες της προηγούμενης κυβέρνησης, γιατί είναι το βασικό μοτίβο κάθε τοποθέτησης των στελεχών της Νέας Δημοκρατίας, που δεν έκανε τίποτα για την ανάπτυξη αυτού του τομέα. Παραγνωρίζει ότι η μοναδική ουσιαστικά βιομηχανία, μονάδα παραγωγής βιοκαυσίμων χρηματοδοτήθηκε από την κυβέρνηση του ΠΑ.ΣΟ.Κ., παραγνωρίζει ότι σήμερα η Κυβέρνηση της Νέας Δημοκρατίας φέρνει με μεγάλη καθυστέρηση ένα νομοσχέδιο που προσπαθεί να εναρμονίσει την οδηγία 2003/30 της Ευρωπαϊκής Ένωσης και τίποτα περισσότερο.
      Βεβαίως οι μεγαλόστομες διακηρύξεις περισσεύουν. Ο «επικοινωνιακός θόρυβος», όπως είπα, είναι ιδιαίτερα έντονος. Το αποτέλεσμα, όμως, θα είναι ιδιαίτερα πενιχρό. 
      Φέρνει η Κυβέρνηση άραγε ένα πλήρες νομοσχέδιο; Καταθέτει μία ολοκληρωμένη στρατηγική για την παραγωγή βιοκαυσίμων στη χώρα μας, για τη στήριξη των ανανεώσιμων πηγών ενέργειας; Όχι. Το μόνο που κάνει είναι να εναρμονίζει την οδηγία 2003/30 στο Εθνικό Δίκαιο. Αυτό είναι αποδεκτό, είναι χρήσιμο. Δεν είναι όμως πλήρης, ολοκληρωμένη στρατηγική. 
      Η Κυβέρνηση τον Ιούλιο του 2004, με βάση τις υποχρεώσεις της προς την Ευρωπαϊκή Ένωση, κατέθεσε μία έκθεση στα όργανα της Ευρωπαϊκής Ένωσης, που αναφέρονταν στις προοπτικές της αξιοποίησης των βιοκαυσίμων στη χώρα μας. Τον Ιούλιο του 2004 η έκθεση αυτή και η δέσμευση της Κυβέρνησης προς την Ευρωπαϊκή Ένωση ήταν στο τέλος του 2004 να ψηφιστεί, να εναρμονιστεί η οδηγία με το Εθνικό Δίκαιο, να έλθει, δηλαδή, το νομοσχέδιο που συζητάμε σήμερα, ενάμιση χρόνο μετά. 
      Η Κυβέρνηση στη συνέχεια με τροπολογία προσδιόρισε τις ποσότητες που θα χρησιμοποιηθούν, θα αξιοποιηθούν από την Ελλάδα τα έτη 2005, 2006, 2007. Αυτό έγινε με τροπολογία το Μάιο του 2005. Στη συνέχεια φέρνει τώρα το νομοσχέδιο, επαναλαμβάνω, με μεγάλη καθυστέρηση και αφού προηγουμένως παρέλαβε μία προειδοποιητική επιστολή από την Ευρωπαϊκή Ένωση για την καθυστέρηση. Με την απειλή του Ευρωπαϊκού Δικαστηρίου ερχόμαστε εδώ, παρουσιάζοντας την εναρμόνιση της οδηγίας ως μία σημαντική μεταρρύθμιση για μια ακόμη φορά. 
      Δεν είναι κακό να αποδεχτείτε, κύριε Υπουργέ, ότι τρέξατε να προλάβετε την εναρμόνιση αυτής της οδηγίας με το Εθνικό Δίκαιο. Το πρόβλημα είναι αλλού. Το πρόβλημα είναι ότι δημιουργήσατε για μια ακόμη φορά προσδοκίες στους Έλληνες παραγωγούς, που τώρα δεν μπορείτε να καλύψετε. Σε όλη την Ελλάδα σήμερα, ιδιαίτερα μετά την αποτυχία των διαπραγματεύσεων της Κυβέρνησης και του Υπουργού Αγροτικής Ανάπτυξης στην Ευρωπαϊκή Ένωση και ουσιαστικά τον περιορισμό της καλλιέργειας στη ζάχαρη, το πλήγμα που υπέστησαν οι καλλιεργητές, αλλά και η βιομηχανία της ζάχαρης στη χώρα μας, μ’ αυτά που αποδεχτήκατε, παρά την τυπική διαφωνία είναι τεράστιο και  το σύνολο σχεδόν των παραγωγών αναζητά, μετά και από όσα επικοινωνιακά άκουσε από σας, αναζητά την προοπτική στις εναλλακτικές καλλιέργειες και μάλιστα προσανατολίζεται στις ενεργειακές καλλιέργειες.
      Είναι όμως έτσι; Τρέξατε να φέρετε ένα νομοσχέδιο, που είναι τόσο ολοκληρωμένο ώστε δεν αναφέρεται στα βιοκαύσιμα, όπως πολύ όμορφα περιγράφετε στον τίτλο σας, αλλά μόνο στα υγρά βιοκαύσιμα, στο βιοντίζελ και στη βιοαιθανόλη. Όχι μόνο εξαιρέσατε τα στερεά βιοκαύσιμα από μία ολοκληρωμένη πολιτική που θα έπρεπε να έχετε σχεδιάσει και να καταθέσετε, αλλά ταυτόχρονα, για να διευκολυνθείτε στη διαχειριστική σας λογική, θεωρείτε τα βιοκαύσιμα πετρελαιοειδή προϊόντα. Και αναρωτιούνται όλοι τι σχέση έχουν τα βιοκαύσιμα με τα ορυκτά καύσιμα. Αυτό όμως αφορά τη δική σας πολιτική και την προετοιμασία για την αντιμετώπιση ενός τόσο μεγάλου θέματος. 
      Ποιο είναι όμως το πρόβλημα; Η οδηγία 2003/30, όπως ανέφερα στην αρχή της τοποθέτησής μου, επιβάλλει στη χώρα μας να αντικαταστήσει ένα ποσοστό των ορυκτών καυσίμων με βιοκαύσιμα. Το όριο που προσδιορίζει η οδηγία της Ευρωπαϊκής Ένωσης, το ελάχιστο όριο, είναι 2% για το 2005 και 5,75% για το 2010. Το πρόγραμμα είναι 2005 έως 2010. Αυτό πρακτικά σημαίνει ότι το 2005 η χώρα μας, το έτος που κλείνει, θα πρέπει να χρησιμοποιήσει πενήντα ένα χιλιάδες τόνους βιοκαυσίμων. Το 2006 θα πρέπει να χρησιμοποιήσει ενενήντα ένα χιλιάδες τόνους. Το 2007 εκατόν δέκα τέσσερις χιλιάδες τόνους και καταλήγοντας το 2010  εκατόν σαράντα οκτώ χιλιάδες  τόνους βιοκαυσίμων. 
      Αυτό είναι το όριο που βάζει η Ευρωπαϊκή Ένωση. Το ελάχιστο όριο χρησιμοποιείτε και σεις στο νομοσχέδιο που καταθέσατε στη Βουλή. 
      Γιατί,  κύριοι συνάδελφοι, γιατί κύριε Υπουργέ; Γιατί ελάχιστο όριο, το οποίο βεβαίως είναι απαλλαγμένο από τον ειδικό φόρο κατανάλωσης; Και εδώ είναι το μεγάλο κόλπο. Αυτό απαλλάσσεται από τον ειδικό φόρο κατανάλωσης, αυτό προσδιορίζουμε ως όριο το οποίο θα παράγουν οι παραγωγοί ή θα εισάγεται από το εξωτερικό. Εδώ είναι το δεύτερο μεγάλο κόλπο του νομοσχεδίου.
      Το ερώτημα είναι, λοιπόν, για μας αν οι ποσότητες αυτές, τα ποσοστά αυτά των βιοκαυσίμων που πρέπει να αντικαταστήσουμε τα ορυκτά καύσιμα, θα παραχθούν στην Ελλάδα και θα κερδίσουν από την παραγωγή τους οι Έλληνες παραγωγοί. 
      Ακούσαμε προηγουμένως τον εισηγητή της Πλειοψηφίας να αναφέρεται σε διάφορα φυτά τα οποία μπορούν να ενισχυθούν ή να καλλιεργηθούν για να παραχθούν στη χώρα μας βιοκαύσιμα. Θα κερδίσουν όμως οι παραγωγοί άραγε ή οι εισαγωγείς βιοκαυσίμων, δηλαδή, τα διυλιστήρια και οι μεγάλες εταιρείες εμπορίας των πετρελοειδών; Αυτό είναι το μεγάλο στοίχημα για τον αγροτικό τομέα και αυτό είναι το ερώτημα στο οποίο δεν απαντά η Κυβέρνηση άμεσα. Έμμεσα όμως απαντά. Η απάντηση ποια είναι; Θα ευνοηθούν άμεσα και απόλυτα οι εταιρείες πετρελοειδών. Πώς θα γίνει αυτό; Η Κυβέρνηση δίνει άδεια διάθεσης βιοκαυσίμων. Δίνει άδεια στις μονάδες παραγωγής βιοκαυσίμων ή δίνει άδειες σε όσους –στις εταιρείες πετρελοειδών δηλαδή- έχουν συμβάσεις αγοράς βιοκαυσίμων από μονάδες εντός ή εκτός της Ελλάδος. Και παράλληλα διαμορφώνει ένα πρόγραμμα κατανομής ποσοστώσεων για τη διάθεση αυτών των βιοκαυσίμων για τα έτη από το 2005 έως το 2010. Το πρόγραμμα δεν θα υλοποιηθεί το 2005 και το 2006, θα εφαρμοστεί από το 2007. 
      Κριτήριο για την απόκτηση ποσόστωσης, δηλαδή, δικαιώματος διανομής ποσοτήτων βιοκαυσίμων θα έχουν όσοι τα προηγούμενα χρόνια είχαν τη δυνατότητα να διαθέσουν βιοκαύσιμα στην αγορά. Το 2005 δεν θα υπάρχει ελληνική παραγωγή και διαψεύστε με, κύριε Υπουργέ. Το 2006 δεν θα υπάρχει ελληνική παραγωγή ή τουλάχιστον στα ποσοστά που θέλουμε εμείς. Τι σημαίνει αυτό; Για να καλύψουμε αυτά τα ποσοστά θα κάνουμε εισαγωγές. Αυτό είναι δεδομένο. Ήδη οι εταιρείες, γνωστές εταιρείες, ετοιμάζονται με βάση το πλαίσιο που υπάρχει να μπουν στην αγορά και στη διάθεση των βιοκαυσίμων.
      Έτσι, λοιπόν, οι εταιρείες που θα κάνουν τις εισαγωγές το 2005 και το 2006 θα κατοχυρώσουν τις ποσοστώσεις των δικαιωμάτων διάθεσης των βιοκαυσίμων στη συνέχεια. 
      Πώς θα αντιμετωπίσουν οι Έλληνες παραγωγοί αυτή την πρόκληση; Ποιο είναι το κίνητρο για τους Έλληνες παραγωγούς; Θα μπορούσε να είναι συγκεκριμένο: Να μην υπάρχει πλαφόν στην απαλλαγή από τον ειδικό φόρο κατανάλωσης των βιοκαυσίμων που παράγονται από τα ενεργειακά φυτά στη χώρα μας. Αυτό όμως, δυστυχώς, η Κυβέρνηση δεν το αποδέχεται. Δυστυχώς η Κυβέρνηση, κατά τη γνώμη μας, αποδεικνύεται για μια φορά και σ’ αυτόν τον τομέα κατώτερη των απαιτήσεων της εποχής, αλλά και των προσδοκιών που η ίδια καλλιέργησε και δημιούργησε στους αγρότες μας, ιδιαίτερα σ’ αυτήν την κρίσιμη περίοδο, μια περίοδο που αρχίζει να εφαρμόζεται η Κοινή Αγροτική Πολιτική και όλοι προσανατολίζονται, οι Έλληνες παραγωγοί, στον τομέα των αναδιαρθρώσεων με έναν έντονο προβληματισμό, αλλά και ουσιαστικά μόνοι τους γιατί δεν έχουν καμία στήριξη, καμία ενημέρωση από την Κυβέρνηση της Νέας Δημοκρατίας και από το περίφημο Υπουργείο Αγροτικής Ανάπτυξης και Τροφίμων.
      Μέσα απ’ αυτήν τη διαδικασία είναι φανερό ότι οι Έλληνες παραγωγοί δεν θα εξυπηρετηθούν. Είναι φανερό ότι η ελληνική παραγωγή δεν θα αναπτυχθεί. Είναι φανερό ότι η οδηγία θα εναρμονιστεί στο Εθνικό Δίκαιο, ότι τα βιοκαύσιμα θα έλθουν και θα κυκλοφορήσουν στην Ελλάδα –κι αυτό είναι θετικό- μόνο που στην πλειοψηφία τους θα είναι εισαγόμενα. Είναι μια κυβερνητική πολιτική που έχει συνέχεια. Έχει συνέχεια -και το βλέπουμε αυτό- στην εξέλιξη πολλών επιμέρους πολιτικών που εφαρμόζονται, κύριε Υπουργέ, και από το Υπουργείο Ανάπτυξης.
      Πώς θα στηρίξουμε την ελληνική παραγωγή σε ένα έτος, υποτίθεται, ελληνικής ανταγωνιστικότητας, που κατρακυλήσαμε εννιά μονάδες κάτω στη διαβάθμιση στην κλίμακα της Ευρωπαϊκής Ένωσης; Είναι έτος ανταγωνιστικότητας, αλλά ταυτόχρονα είναι και έτος εξοικονόμησης ενέργειας το 2005. 
      Η εξοικονόμηση ενέργειας βέβαια σημαίνει περιορισμό της ενέργειας μέσα από την αύξηση του κόστους της ενέργειας για τους χρήστες. Δεν είναι τυχαίο ότι η τιμή στο φυσικό αέριο αυξήθηκε κατά 70%. Δεν είναι τυχαίο ότι οι αυξήσεις στη Δ.Ε.Η. με τις γνωστές αρρυθμίες και την παντοδυναμία, όπως φαίνεται, του Προέδρου της Δ.Ε.Η. συνεχίζονται, οι αυξήσεις στα τιμολόγια έρχονται και θα συνεχίσουν να έρχονται η μία μετά την άλλη. Δεν είναι τυχαίο ότι η αύξηση στο πετρέλαιο θέρμανσης στη χώρα μας επιβαρύνει πολύ περισσότερο τους καταναλωτές από ό,τι σε άλλες χώρες. ‘Ημασταν στην ενδέκατη θέση στο πετρέλαιο κίνησης και οδηγηθήκαμε στη δεύτερη ακριβότερη της Ευρωπαϊκής Ένωσης. ‘Ημασταν στην όγδοη θέση στην αμόλυβδη βενζίνη και οδηγηθήκαμε στην τέταρτη ακριβότερη της Ευρωπαϊκής Ένωσης, την ίδια ώρα που στο πρώτο εξάμηνο του 2005 οι εταιρείες πετρελαιοειδών κατέγραφαν κέρδη 76.000.000 ευρώ. 
      Για να αντιμετωπίσουμε το πρόβλημα ή για να αποδείξετε, κύριε Υπουργέ, ότι πράγματι όσα καταγράφετε στην αιτιολογική έκθεση του νομοσχεδίου ρυθμίζονται με τις ρυθμίσεις του νομοσχεδίου θα πρέπει σήμερα να αποδεχθείτε κάποιες προτάσεις που καταθέσαμε και στη διάρκεια της συζήτησης στην επιτροπή. Να δεσμευθείτε ότι θα φέρετε μια ολοκληρωμένη στρατηγική, ένα ενιαίο και ολοκληρωμένο σχέδιο για την ανάπτυξη των βιοκαυσίμων, της βιομάζας, των ενεργειακών καλλιεργειών στη χώρα μας. Να απαλλάξετε –και παρακαλώ, κύριε Υπουργέ, να δεσμευθείτε από τώρα, για να ανατρέψετε τα επιχειρήματα που μέχρι τώρα ανέφερα- το σύνολο των βιοκαυσίμων που θα παράγονται στη χώρα μας από ενεργειακές καλλιέργειες που παράγονται από τους Έλληνες παραγωγούς από τον ειδικό φόρο κατανάλωσης. Να προσδιορίσετε τώρα με σαφήνεια και όχι με κοινή υπουργική απόφαση τον τρόπο κατανομής των ποσοστώσεων. Να προσδιορίσετε με σαφήνεια ότι θα αφαιρείται ποσόστωση που έχει οποιαδήποτε εταιρεία διάθεσης των βιοκαυσίμων στη χώρα μας, θα εξαιρείται  η ποσόστωσή της, εφόσον είναι εισαγόμενα τα βιοκαύσιμα που μέχρι τώρα διακίνησε, όσο σταδιακά αυξάνεται η παραγωγή των βιοκαυσίμων από ενεργειακές καλλιέργειες στη χώρα μας. Να στηρίξετε άμεσα, τώρα, όχι με διακηρύξεις αλλά με συγκεκριμένες προτάσεις ολοκληρωμένα προγράμματα –όχι πιλοτικά- παραγωγής ενεργειακών φυτών στη χώρα μας. Να ενημερώσετε και να στηρίξετε τους Έλληνες παραγωγούς, για να ενταχθούν σε αυτές τις παραγωγές. 
      Δεν προβλέπεται τίποτα. Στη συζήτηση στην επιτροπή ο κύριος Υπουργός είπε ότι αυτό είναι θέμα του Υπουργείου Αγροτικής Ανάπτυξης και Τροφίμων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα):  Κύριε Χατζημιχάλη, παρακαλώ ολοκληρώστε, γιατί είναι εις βάρος άλλων συναδέλφων. Ο χρόνος είναι περιορισμένος.
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κυρία Πρόεδρε. Αν θέλετε, αφαιρέστε το χρόνο από τη δευτερολογία μου. 
      ΠΡΟΕΔΡΟΣ (Άννα Μπενάκη-Ψαρούδα):  Δεν υπάρχουν δευτερολογίες. Δεν υπάρχει τίποτα. 
      ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, λοιπόν, κυρία Πρόεδρε. 
      Είπε, ο κύριος Υπουργός, ότι η ανάπτυξη της παραγωγής ενεργειακών καλλιεργειών είναι υπόθεση του Υπουργείου Αγροτικής Ανάπτυξης και Τροφίμων. Το Υπουργείο Αγροτικής και Τροφίμων μέχρι στιγμής δεν έχει κάνει τίποτε για αυτόν τον τομέα. Κύριε Υπουργέ, πάρτε την πρωτοβουλία, αποδεχθείτε αυτές τις προτάσεις για να δείξετε ότι ενδιαφέρεστε πραγματικά για την ανάπτυξη των ενεργειακών καλλιεργειών στη χώρα μας και για τη στήριξη των Ελλήνων παραγωγών. Όχι εντυπωσιασμοί. Ουσιαστικές και αποτελεσματικές ρυθμίσεις που θα επιβεβαιώνουν το ενδιαφέρον σας, που δεν θα είναι πια πλασματικό, όπως πιστεύουμε εμείς, αλλά ειλικρινές και ουσιαστικό. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Χατζημιχάλη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος, κ. Σταύρος Σκοπελίτης. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, η Κυβέρνηση φέρνει για συζήτηση και ψήφιση το νομοσχέδιο αυτό ισχυριζόμενη ότι αφ’ ενός στοχεύει στη μείωση της ενεργειακής εξάρτησης της χώρας μας και αφ’ ετέρου στην αύξηση της απασχόλησης στον αγροτικό τομέα.
    Βέβαια, πρέπει να ξεκαθαρίσω από την αρχή ότι κανείς δεν θα είχε αντίρρηση γι’ αυτό.
    Το νομικό, όμως, πλαίσιο που προτείνει η Κυβέρνηση κάθε άλλο παρά οδηγεί σε μία τέτοια κατεύθυνση. Δηλαδή, με αυτό το πλαίσιο ούτε ενεργειακή απεξάρτηση θα έχουμε ούτε ανάπτυξη της αγροτικής μας παραγωγής και στήριξη του εισοδήματος της μικρομεσαίας αγροτιάς. Το μόνο που θα έχουμε θα είναι η εμπορευματοποίηση της παραγωγής και διάθεσης των βιοκαυσίμων.
    Θα αναφέρω αμέσως τους λόγους που μας οδηγούν σ’ αυτήν την εκτίμηση.
    Η ενεργειακή απεξάρτηση της χώρας μας, κύριοι συνάδελφοι, θα είχε κάποια βάση αν τα βιοκαύσιμα, που επιβάλλονται και στη χώρα μας με τη σχετική οδηγία της Ευρωπαϊκής Ένωσης, προέρχονταν αποκλειστικά από την εγχώρια παραγωγή. Κάτι τέτοιο, όμως, δεν γίνεται. Αντίθετα με το άρθρο 7 που θεσμοθετεί σαν κίνητρο χρησιμοποίησης των βιοκαυσίμων την απαλλαγή τους από τον Ειδικό Φόρο Κατανάλωσης, η θεσμοθέτηση αυτή δεν περιορίζεται μόνο στα εγχώρια βιοκαύσιμα αλλά επεκτείνεται και στα εισαγόμενα.
    Αυτό και σε σχέση με το ότι η χώρα μας δεν έχει συγκριτικό πλεονέκτημα παραγωγής βιοκαυσίμων από ενεργειακές καλλιέργειες σε σχέση με τις χώρες της Βόρειας Ευρώπης αλλά και τρίτες χώρες, ακυρώνει σε μεγάλο βαθμό το επιχείρημα της ενεργειακής απεξάρτησης. Οδηγεί δε, στο συμπέρασμα ότι οι περισσότερες ποσότητες βιοκαυσίμων θα εισάγονται.
    Και στην υποθετική, όμως, περίπτωση που όλα τα βιοκαύσιμα θα ήταν εγχώριας παραγωγής και μάλιστα από ενεργειακές καλλιέργειες, τότε θα μείωναν βέβαια την ενεργειακή εξάρτηση της χώρας μας, αλλά θα μεγάλωναν τη διατροφική εξάρτηση του λαού μας.
    Το ερώτημα είναι τούτο: Γιατί είναι προτιμότερη η διατροφική από την ενεργειακή εξάρτηση και γιατί δεν μπορεί να μειωθεί ταυτόχρονα και η ενεργειακή και η διατροφική, αλλά πρέπει να λειτουργούμε πάντα στα πλαίσια πλαστών διλημμάτων; Αυτό, επαναλαμβάνω, είναι ένα ερώτημα. Εμείς έχουμε την απάντηση, την οποία θα προσπαθήσω να δώσω παρακάτω.
    Σε σχέση τώρα με το άρθρο 8 και το στόχο που αυτό βάζει ως ποσοστό διείσδυσης των βιοκαυσίμων στο σύνολο των καυσίμων στην ελληνική αγορά θα ήθελα να πω ότι ο προσδιορισμός διείσδυσης μιας πηγής καυσίμων αποτελεί σύνθετο πρόβλημα και δεν μπορεί να καθορίζεται με γνώμονα την κερδοφορία του κεφαλαίου στους ανταγωνιζόμενους κλάδους καυσίμων του ενεργειακού τομέα. 
    Για παράδειγμα, τα βιοκαύσιμα έχουν χαμηλότερη θερμογόνο δύναμη σε σχέση με τα ορυκτά καύσιμα και παρουσιάζουν εποχική παραγωγή που αυξάνει τις δαπάνες αποθήκευσης και μεταφοράς τους.
    Τώρα, όσον αφορά τον ισχυρισμό ότι η καλλιέργεια των ενεργειακών φυτών θα δώσει διέξοδο στο μικρομεσαίο παραγωγό θα ήθελα να πω ότι οι ισχυρισμοί αυτοί κάθε άλλο παρά ανταποκρίνονται στην πραγματικότητα και αυτό γιατί οι εδαφολογικές συνθήκες της χώρας μας δεν συνηγορούν σε αυτό. Τα ενεργειακά φυτά χρειάζονται γερά εδάφη και εδάφη με μεγάλη υγρασία. Το πρώτο για να εξασφαλιστεί θα πετύχει την υπερλίπανσή του, άρα θα ενταθούν τα προβλήματα μόλυνσης του εδάφους, το δε δεύτερο θα αντιμετωπιστεί με την υπερεκμετάλλευση του υδάτινου δυναμικού της χώρας μας, που ως γνωστόν παρουσιάζει προβλήματα και μάλιστα σοβαρά.
    Αυτά τα δύο στοιχεία θα έχουν ως αποτέλεσμα να ανεβάσουν το κόστος παραγωγής αυτών των καλλιεργειών. Οι υπολογισμοί λένε ότι το κόστος παραγωγής θα φτάσει και θα ξεπεράσει τα 60 ακόμα και τα 80 ευρώ το στρέμμα, πράγμα που θα κάνει ασύμφορη την καλλιέργεια ενεργειακών φυτών από το μικρομεσαίο καλλιεργητή.
    Επίσης, κύριοι συνάδελφοι, σε σχέση με την καλλιέργεια αυτών των φυτών θα ήθελα να ξανατονίσω αυτό που είπα και προηγούμενα, ότι δεν υπάρχει η απαιτούμενη τεχνογνωσία και εμπειρία των αγροτών μας και αυτά θα έχουν αρνητική επίδραση στην ανάπτυξη αυτής της καλλιέργειας.
    Όσον αφορά το επιχείρημα ότι τα βιοκαύσιμα θα έχουν μεγάλη ζήτηση λόγω της υψηλής τιμής του πετρελαίου και έτσι θα ωφεληθούν οι αγρότες, ούτε και αυτό ισχύει. Και αυτό για τους εξής λόγους:
    Πρώτος λόγος: Για να αυξηθεί η διάθεση βιοντίζελ στην αγορά θα πρέπει η τιμή του πετρελαίου στην Ευρώπη να κυμαίνεται μεταξύ 80 και 100 ευρώ το βαρέλι, κάτι που δύσκολα θα γίνει και που αν γίνει, δεν θα κρατήσει για πολύ μεγάλο χρονικό διάστημα.
    Δεύτερος λόγος: Βιοκαύσιμα μπορούν να παραχθούν και από άλλες πηγές, από άλλες πρώτες ύλες και όχι μόνο από φυτά.
Για παράδειγμα, μπορούν να παραχθούν από τα απόνερα των ελαιοτριβείων, από τηγανόλαδο κ.λπ.. Αυτές οι πρώτες ύλες, όντας φθηνότερες, σίγουρα θα προτιμηθούν από τους επιχειρηματίες για να αυξήσουν τα κέρδη τους. Και βέβαια αυτό αποτελεί και τον κύριο στόχο, ενώ είναι και εκείνο που τους οδήγησε να μπουν στον τομέα της παραγωγής βιοντίζελ. 
      Σε όλα αυτά τα αρνητικά, κύριοι συνάδελφοι, έρχεται να προστεθεί και η έλλειψη κινήτρων προς τους αγρότες. Είναι πέρα για πέρα εξευτελιστική η επιδότηση που δίνεται, η οποία ανέρχεται στα 4 ευρώ το στρέμμα. Και λέμε εξευτελιστική, γιατί πέρα από τα άλλα, το ενδεχόμενο μιας κακοκαιρίας ή μιας ξερής χρονιάς θα έχει ως αποτέλεσμα να αφήσει τους καλλιεργητές χωρίς το παραμικρό εισόδημα και θα οδηγήσει τη μικρομεσαία παραγωγή σε καταστροφή. Βέβαια, κάτι τέτοιο δένεται και με τους στόχους που υπηρετεί η πολιτική της Ευρωπαϊκής Ένωσης, δηλαδή την καταστροφή των μικρομεσαίων αγροτικών νοικοκυριών και τη συγκέντρωση της γης και της παραγωγής σε λίγα χέρια.
      Όσον αφορά στο επιχείρημα που ακούστηκε και σήμερα, δηλαδή ότι θα αυξηθούν οι θέσεις εργασίας στην ύπαιθρο, ούτε αυτό πατά στα πόδια του, αφού αυτές θα είναι πολύ λιγότερες από αυτές που θα καταργηθούν. Και αυτό επειδή θα εγκαταλειφθούν παραδοσιακές καλλιέργειες, όπως ο καπνός, το βαμβάκι και άλλες, που είναι εργασιοβόρες είτε στη φάση της παραγωγής είτε σε εκείνη της μεταποίησης είτε και στις δύο φάσεις. Στη δε περίπτωση που θα εισαχθούν ποσότητες βιοκαυσίμων, είτε ως τελικό προϊόν είτε ως πρώτη ύλη, που είναι και το πιο πιθανό, τότε το ισοζύγιο των θέσεων εργασίας θα γίνει ακόμα πιο αρνητικό και η ανεργία στην ύπαιθρο θα πάρει ακόμα μεγαλύτερες διαστάσεις.
      Εδώ θα ήθελα, κύριε Πρόεδρε, να σταθώ και να καταγγείλω τις αποφάσεις που πάρθηκαν προχθές σε επίπεδο Ευρωπαϊκής Ένωσης και αφορούν στη ζάχαρη, οι οποίες ναρκοθετούν ένα δυναμικό κλάδο της αγροτικής μας παραγωγής, αυτόν της καλλιέργειας τεύτλων. Το ότι η Κυβέρνηση δεν ψήφισε τις αποφάσεις αυτές, δεν την απαλλάσσει από τις ευθύνες για τη γενικότερη βαθιά αντιαγροτική πολιτική που προωθεί η Ευρωπαϊκή Ένωση, στα πλαίσια της οποίας βρίσκεται και η καταστροφή της συγκεκριμένης παραγωγής.
      Είναι γνωστό, κύριοι συνάδελφοι, ότι τα βιοκαύσιμα συμβάλλουν στη μείωση της ρύπανσης, όπως ειπώθηκε και σήμερα στην Αίθουσα, όμως, η μείωση αυτή αντισταθμίζεται σε μεγάλο βαθμό, όταν παράγεται από ενεργειακές καλλιέργειες, που, όπως ανέφερα, απαιτούν λίπανση και άρδευση. Αν όμως, παραχθούν από διάφορα υποπροϊόντα ή παραπροϊόντα προς περιβαλλοντικό όφελος και το περιβαλλοντικό όφελος μεγιστοποιείται και νέες θέσεις εργασίας δημιουργούνται και το δίλημμα ενεργειακή ή διατροφική εξάρτηση δεν έχει κανένα περιεχόμενο σε μία χώρα πλούσια σε ελαιόλαδο. Μπορεί το βαμβακέλαιο να βγει από τη διατροφική αλυσίδα και να χρησιμοποιηθεί ως πρώτη ύλη για την παραγωγή βιοκαυσίμων και συνάμα να στηριχθεί αυτή η καλλιέργεια.
      Αυτές τις εναλλακτικές λύσεις, τις οικονομικά και περιβαλλοντικά συμφέρουσες, τις παραβλέπει η Κυβέρνηση και όσοι θεωρούν μονόδρομο για τους αγρότες μας την Κ.Α.Π.,, επειδή θέλουν να δημιουργήσουν προσδοκίες στα αδιέξοδα που δημιουργεί για τη μικρομεσαία αγροτιά μας η πολιτική τους. Άλλωστε, δεν είναι η πρώτη φορά που οι ελληνικές κυβερνήσεις, είτε αυτές ανήκαν στο ΠΑ.ΣΟ.Κ. είτε στη Νέα Δημοκρατία, χρησιμοποίησαν τέτοια παραπλανητικά μέσα, για να συγκαλύψουν τη στασιμότητα της αγροτικής παραγωγής και τη συρρίκνωση του αγροτικού εισοδήματος, που επιβάλλεται βέβαια μέσω της Κ.Α.Π. και των αναθεωρήσεων της. Θυμίζω τις προτροπές στο μικρομεσαίο αγρότη να καλλιεργήσει ρίγανη, άλλα αρωματικά φυτά, ή βατόμουρα, όπως είχε ακουστεί κατά καιρούς.
      Με βάση, λοιπόν, τα όσα ανέφερα, η προτροπή στην αγροτιά μας να ασχοληθεί με την καλλιέργεια ενεργειακών φυτών, μόνο σαν οργανωμένη προσπάθεια αποπροσανατολισμού και παραπλάνησης μπορεί να λογιστεί. Εμείς αυτό που λέμε στους μικρομεσαίους αγρότες, είναι ότι η στροφή στα ενεργειακά φυτά και γενικότερα στην λεγόμενη ποιοτική γεωργία, δεν αποτελεί εναλλακτική λύση γι’ αυτούς τους αγρότες, που δοκιμάζονται σκληρά από τη βαθιά αντιαγροτική πολιτική της Ευρωπαϊκής Ένωσης και των ελληνικών κυβερνήσεων μέχρι σήμερα. Ιδιαίτερα σκληρά δοκιμάζονται από την τελευταία αναθεώρηση της Κοινής Αγροτικής Πολιτικής, που μετατρέπει τους μικρομεσαίους αγρότες από παραγωγούς σε βοηθηματούχους, εντείνοντας έτσι τους ρυθμούς καταστροφής τους.
      Η πραγματική λύση βρίσκεται στην πρόταση του Κομμουνιστικού Κόμματος της Ελλάδας για μια άλλη, διαφορετική, ανάλογη της αγροτικής οικονομίας της χώρας μας, που θα είναι μέρος της λαϊκής οικονομίας που θα εφαρμόσει μία λαϊκή εξουσία.
     Η υλοποίηση αυτής της πρότασης, που πρέπει και μπορεί να γίνει στόχος της οργανωμένης πάλης του αγροτικού κινήματος, προωθεί την ανάπτυξη της γεωργίας σύμφωνα με τις παραγωγικές δυνατότητες της χώρας μας και τις σύγχρονες διατροφικές ανάγκες του λαού, με σεβασμό στο περιβάλλον και την προστασία της δημόσιας υγείας, την ανάδειξη των παραγωγικών συνεταιρισμών σε βασικούς μοχλούς ανάπτυξης της γεωργίας προς όφελος της μικρομεσαίας αγροτιάς, τη στήριξη του δημοσίου παραγωγικού αναπτυξιακού τομέα, διαμόρφωση και υλοποίηση κλαδικών και περιφερειακών πολιτικών ώστε να μειώνεται το κόστος παραγωγής, να προστατεύεται η αγροτική παραγωγή από φυσικούς κινδύνους, να αναπτύσσεται και να μπαίνει σε εφαρμογή η έρευνα και η τεχνολογία. Προωθεί, επίσης, την αντιμετώπιση των κοινωνικών προβλημάτων των αγροτών μας και γενικότερα των κατοίκων της υπαίθρου με αποκλειστικά δημόσια συστήματα υγείας, παιδείας, με ανθρώπινες συντάξεις, με τη δημιουργία πολιτιστικής και αθλητικής υποδομής. 
     Κυρίες και κύριοι συνάδελφοι, ο ενεργειακός σχεδιασμός που είναι αναγκαίος, γινόταν και γίνεται στη βάση εξυπηρέτησης των συμφερόντων του ιδιωτικού κεφαλαίου. Αυτόν το στόχο εξυπηρετεί η εμπορευματοποίηση της παραγωγής και της διάθεσης του βιοντίζελ, των βιοκαυσίμων. Και με αυτόν το στόχο είναι αντίθετο πέρα για πέρα  το Κομμουνιστικό Κόμμα της Ελλάδας. 
     Καταψηφίζουμε, λοιπόν, στο σύνολό του το νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκοπελίτη.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δικαιοσύνης κατέθεσαν σχέδιο νόμου: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
     Παραπέμπεται στην αρμόδια Διαρκή Επιτροπή.
     Το λόγο έχει η κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, ακόμη και η αιτιολογική έκθεση του νομοσχεδίου για την εισαγωγή των βιοκαυσίμων και των άλλων ανανεώσιμων καυσίμων στην ελληνική αγορά είναι πιο προωθημένη από τις διατάξεις του νομοσχεδίου. Ενισχύει τις έννοιες για τη βιώσιμη ανάπτυξη και τη συμβολή του αγροτικού τομέα στη δημιουργία εναλλακτικών ανανεώσιμων πηγών ενέργειας, στην προστασία του περιβάλλοντος, στον περιορισμό της εξάρτησης της χώρας μας από το πετρέλαιο. 
     Οι ρυθμίσεις, όμως, του νομοσχεδίου υστερούν κατά πολύ και υπακούουν στη λογική της μιας ακόμη βεβιασμένης προσαρμογής της χώρας μας στην αντίστοιχη κοινοτική οδηγία. 
     Γνωρίζουμε όλοι ότι η αύξηση του όγκου των μεταφορών οδηγεί στην αύξηση των πιέσεων στο περιβάλλον, ιδίως όσον αφορά τη μεταβολή του κλίματος και την απώλεια της βιοποικιλότητας. Είναι θετικό στοιχείο οι τεχνολογικές βελτιώσεις. Επέφεραν τη μείωση της ατμοσφαιρικής ρύπανσης, που οφείλεται στις οδικές μεταφορές, ενώ ο όγκος της κυκλοφορίας, συνεχώς, αυξάνεται. 
     Η Ευρωπαϊκή Ένωση αλλά και όλοι μας, αναγνωρίσαμε ότι απαιτούνται περισσότερα βήματα για την επίλυση του προβλήματος της ατμοσφαιρικής ρύπανσης, ιδιαίτερα στα αστικά κέντρα. Τα βιοκαύσιμα, λοιπόν, ήλθαν να συνεισφέρουν σε αυτόν τον τομέα, στον οικολογικό προσανατολισμό του κλάδου των μεταφορών με στόχο να συμβάλουν στη μείωση του διοξειδίου του άνθρακος, στις εκπομπές των μέσων μεταφοράς, για την εκπλήρωση των δεσμεύσεων που έχει αναλάβει και η χώρα μας στο πλαίσιο του Πρωτοκόλλου του Κιότο. 
     Η Ελλάδα, λοιπόν, πρέπει να καθορίσει τις παραμέτρους που θα την οδηγήσουν στην υλοποίηση των απαραίτητων ενεργειών, προκειμένου να ανακτηθεί το χαμένο έδαφος και να επιτευχθούν και οι ευρωπα?κοί και οι εθνικοί μας στόχοι. Το ζητούμενο από ένα τέτοιο νόμο δεν είναι να έχει απλώς έναν κανονιστικό χαρακτήρα, προσαρμόζοντας τα στοιχεία εφαρμογής της κοινοτικής οδηγίας -και ούτε και αυτό γίνεται στο σύνολό του- αλλά θα πρέπει να δίνει έναν αναπτυξιακό χαρακτήρα για τον τομέα των βιοκαυσίμων και να καθορίζει μία συνολική στρατηγική ανάπτυξης για τα βιοκαύσιμα.
     Όμως, στο προτεινόμενο νομοσχέδιο δεν καθορίζονται μέτρα για την προώθηση της παραγωγής της πρώτης ύλης. Πέραν αυτού του νομοσχεδίου άλλωστε μέχρι σήμερα δεν έχει εκπονηθεί κανένας κεντρικός σχεδιασμός για τον προσδιορισμό των αναγκών σε πρώτη ύλη ή κίνητρα για την καλλιέργεια ενεργειακών φυτών.
     Ο ρόλος του Υπουργείου Αγροτικής Ανάπτυξης είναι καθοριστικός στον τομέα αυτό και θεωρούμε ότι πρέπει άμεσα να προχωρήσει στις απαραίτητες ενέργειες και ρυθμίσεις.
      Διαφορετικά, αν δεν εξασφαλιστεί αυτό το πρώτο κομμάτι της παραγωγικής αλυσίδας, δηλαδή η καλλιέργεια της πρώτης ύλης, τότε η χώρα θα αγωνίζεται να καλύψει τους στόχους της με εισαγωγές είτε του τελικού προϊόντος βιοκαυσίμου είτε της πρώτης ύλης για την παραγωγή τους. Ακόμη και οι γειτονικές χώρες, μη μέλη της Ευρωπαϊκής Ένωσης ακόμη, αναγνωρίζοντας τις νέες ευκαιρίες που διαμορφώνονται σε ευρωπαϊκό επίπεδο, δραστηριοποιούνται ήδη καταγράφοντας τις δυνατότητες παραγωγής και εξαγωγών τους και κινούνται προς αναζήτηση εξαγωγικών αγορών για τις ενεργειακές καλλιέργειες που προγραμματίζουν. 
      Δεν πρέπει, λοιπόν, να χαθεί η μοναδική ευκαιρία για την Ελλάδα, όχι μόνο προκειμένου να ανοιχθούν νέοι ορίζοντες στη βιομηχανία με την κατάλληλη ενίσχυση της βιομηχανίας ανανεώσιμων καυσίμων, αλλά και για να μη χαθεί η ευκαιρία να δοθεί νέα πνοή στις αγροτικές καλλιέργειες της Ελληνικής υπαίθρου.
      Με τις ίδιες σκέψεις θεωρούμε ότι πρέπει να δοθεί έμφαση στην καινοτομία, την έρευνα και την τεχνολογική ανάπτυξη στον τομέα των βιοκαυσίμων, κάτι το οποίο αποτελεί μία καταγεγραμμένη προτεραιότητα και στις άλλες χώρες της Ευρωπαϊκής Ένωσης. Η Ελλάδα δεν πρέπει να αγνοεί αυτήν την τάση και να περιορίζεται μόνο στην τήρηση των υποχρεώσεών της, αλλά αντιθέτως θα πρέπει να εκμεταλλευτεί και να ενισχύσει τις ερευνητικές της υποδομές και την αξιόλογη τεχνογνωσία των ειδικών που έχει, των επιστημόνων της, που δραστηριοποιούνται στους τομείς αυτούς. 
      Το 2002 συμμετείχα σε ένα συνέδριο στην Ισπανία για τη χρήση της βιομάζας ως βιοκαύσιμου. Ήδη τότε η Ισπανία είχε έτοιμες μονάδες και πίεζε για την έκδοση της κοινοτικής οδηγίας. Η Γερμανία, βέβαια, ήταν έτοιμη από πιο νωρίς και σε μεγαλύτερο βαθμό. Παρουσιάζει σήμερα τους μεγαλύτερους δείκτες χρήσης κυρίως, βιοντίζελ για τις μεταφορές. Η Ελλάδα, όπως συνήθως, καμία προετοιμασία έστω και σε θεωρητικό επίπεδο, σε επίπεδο ενημέρωσης των επιχειρήσεων, των αγροτών, για τις δυνατότητες καλλιέργειας ενεργειακών φυτών και άλλων συγκριτικών πλεονεκτημάτων που έχει η χώρα μας για να αναπτυχθεί στον τομέα αυτό.
      Αυτή η προσπάθεια ενημέρωσης αλλά και η προετοιμασία για τη χρησιμοποίηση εναλλακτικών πηγών ενέργειας για τη συγκεκριμένη, φιλική προς το περιβάλλον ενέργεια δεν έγινε και από τις κυβερνήσεις του ΠΑ.ΣΟ.Κ., παρ’ όλο που γνώριζαν από τότε τις νέες ανάγκες και τις υποχρεώσεις της χώρας μας. Δεν έγινε όμως τίποτε και από τη σημερινή Κυβέρνηση της Νέας Δημοκρατίας, η οποία με το παρόν νομοσχέδιο απλώς επιχειρεί μια προσαρμογή στην οδηγία 2003/30, μια προσαρμογή, δηλαδή, η οποία δεν συνοδεύεται από τα κίνητρα, δεν έχει έμπνευση για να μπορέσει να δημιουργήσει -έστω και με αυτήν την καθυστέρηση- μία νέα προοπτική, να δώσει πνοή, να δώσει την αίσθηση ότι η χώρα μας έχει τις δυνατότητες στον αγροτικό τομέα, έχει τις δυνατότητες στον τεχνικό και επιστημονικό τομέα να αναπτύξει νέες τεχνολογίες και να αξιοποιήσει σε όλους αυτούς τους τομείς το αξιόλογο ανθρώπινο δυναμικό αλλά και να δώσει προοπτικές στον μεσαίο επιχειρηματικό τομέα, στη μεσαία βιομηχανία που έχει τόσο ανάγκη στη χώρα μας  να αναπτυχθεί. 
      Υπάρχει από την άλλη πλευρά προβληματισμός. Θα προσφέρει αυτή η νέα δραστηριότητα στην τόνωση της οικονομίας; Θα προστεθούν νέες θέσεις εργασίας και για τον αγροτικό τομέα αλλά και για τους απασχολούμενους τεχνικούς ή τους επιστήμονες στις νέες τεχνολογίες, στους ερευνητές, στους επιχειρηματίες; Είμαστε προετοιμασμένοι να δώσουμε μία άλλη προοπτική; Είμαστε προετοιμασμένοι να καλύψουμε τα ελλείμματα που έχουμε από τη νέα Κ.Α.Π. και με ενεργειακές καλλιέργειες, οι οποίες από την άλλη πλευρά θα μπορέσουν να επιλεγούν και να ενημερωθούν οι Έλληνες αγρότες για αυτές τις καλλιέργειες, οι οποίες θα έχουν ουσιαστικές στρεμματικές αποδόσεις και εν τέλει θα έχουν οφέλη για τους Έλληνες αγρότες;
      Οι ρυθμίσεις του νέου νομοσχεδίου, δυστυχώς, δεν δημιουργούν προοπτικές για τις μεσαίου –όπως χρειάζονται- μεγέθους βιομηχανικές μονάδες, δεν δημιουργούν τις συνθήκες εκείνες για να μπορέσει να συνδεθεί η εγχώρια, η ελληνική επιχείρηση με την ελληνική αγροτική παραγωγή και να μετατρέψουν τη βιομάζα σε βιοντίζελ ή σε βιομεθανόλη που στη συνέχεια θα προστεθεί στο πετρέλαιο ή στη βενζίνη για τις μεταφορές.
      Στο  προτεινόμενο νομοσχέδιο εμείς διαβλέπουμε ότι δεν καθορίζονται μέτρα και για την προώθηση της παραγωγικής ύλης αλλά και για την προώθηση επιχειρήσεων παραγωγής βιοντίζελ ή βιοαιθανόλης. 
      Φοβάμαι, κύριοι συνάδελφοι, ότι είτε η πρώτη ύλη είτε το τελικό προϊόν των βιοκαυσίμων θα έλθει στη χώρα μας ως εισαγόμενο και αυτό θα πρέπει με κάθε θυσία να το αποτρέψουμε, διότι από την άλλη πλευρά υπάρχει η υποχρέωση, η ανάγκη να φθάσουμε το 2010 στον εθνικό και ευρωπαϊκό στόχο του 5,75% της χρήσης  στις μεταφορές των βιοκαυσίμων. Με κάθε θυσία, λοιπόν, θα πρέπει και το Υπουργείο Ανάπτυξης και το Υπουργείο Αγροτικής Ανάπτυξης να αποφύγουν να γίνουν και τα δύο καύσιμα εισαγόμενα προϊόντα κι έτσι η Ελλάδα να χάσει ένα ουσιαστικό μερίδιο.
      Με την απελευθέρωση της αγοράς ενέργειας και στα βιοκαύσιμα είναι πολύ εύκολο τώρα και στις μεγάλες επιχειρήσεις που γνωρίζουν τα πάντα γύρω από την παραγωγή και την εμπορία των καυσίμων και που τελικά τους διευκολύνει το νομοθετικό πλαίσιο, να μη στήσουν ούτε καν μονάδες παραγωγής και εργοστάσια στην Ελλάδα και τελικά όλο το σύστημα να στηριχτεί στις εισαγωγές, όταν ξέρουμε πάρα πολύ καλά ότι εκτός από τις χώρες της Ευρωπαϊκής Ένωσης –ανέφερα πριν την Ισπανία και τη Γερμανία- και οι γειτονικές μας χώρες προετοιμάζονται αυτήν τη στιγμή και σίγουρα θα διεκδικήσουν μερίδιο σε αυτήν την αγορά και καλά θα κάνουν. 
      Εάν, λοιπόν, αναλογιστεί κανείς, έχουμε προβλήματα σήμερα με την τευτλοπαραγωγή για τη χρήση τους στη ζάχαρη; Τεράστια. Τελικά πέρασε αυτή η οδηγία και απ’ ό,τι φαίνεται τα πέντε εργοστάσια ζάχαρης στην Ελλάδα σε λίγο καιρό θα πάνε για κλείσιμο. Έγιναν εδώ πολλές συζητήσεις στην επιτροπή. Έχουμε τεράστιες δυνατότητες στη Θράκη και παράλληλα τεράστια προβλήματα εκεί. Μπορεί, τελικά, η Θράκη να έχει μια αξιόλογη παραγωγή τεύτλων για τη χρήση τους ως γεωμάζα και στη συνέχεια ως γεωκαύσιμο και μπορεί, τελικά, εκεί να εγκατασταθεί και μεγάλη επιχειρησιακή μονάδα ούτως ώστε να αξιοποιήσει αυτήν την παραγωγή; Έχουμε κάνει τίποτα σ’ αυτήν την κατεύθυνση; Κάποια πιλοτικά προγράμματα τα οποία αναφέρθηκαν αλλά για τα οποία δεν υπάρχουν ουσιαστικά στοιχεία. 
      Εγώ σας λέω ότι ακόμα κι αν αποφασίσετε να δώσετε κίνητρα για ένα εργοστάσιο στη Θράκη, εκείνο μπορεί να αξιοποιήσει ως εισαγόμενη πρώτη ύλη τις καλλιέργειες από την Ουκρανία και άλλες γειτονικές χώρες, όπου εκεί το πρώτο προϊόν θα είναι πολύ φθηνότερο. Χρειάζεται, λοιπόν, να τρέξουμε πολύ για να κερδίσουμε το χαμένο έδαφος, διαφορετικά τα πράγματα θα είναι πολύ δύσκολα για τη χώρα μας. Έχουν καθόλου ενημερωθεί οι Έλληνες αγρότες; 
      Κύριοι συνάδελφοι του ΠΑ.ΣΟ.Κ., βεβαίως λείπει αυτήν τη στιγμή ένα στρατηγικό σχέδιο ανάπτυξης των ανανεώσιμων πηγών ενέργειας και ιδιαίτερα αυτής της μορφής ενέργειας. Αλλά πού να ακουμπήσει αυτό το σχέδιο ανάπτυξης; Σε ποια στοιχεία; Σε ποιους οργανισμούς; Σε ποιες υπηρεσίες του Υπουργείου Αγροτικής Ανάπτυξης; Σε αυτές οι οποίες διαλύθηκαν; Οι υπηρεσίες αυτές της στήριξης του Έλληνα αγρότη, οι ειδικοί οργανισμοί, αυτοί οι οποίοι θα είχαν τη δυνατότητα, τα μέσα και τους ειδικούς επιστήμονες να ενημερώνουν τους αγρότες, να στηρίζουν τις ενεργειακές αυτές καλλιέργειες ή άλλες εναλλακτικές καλλιέργειες, υπάρχουν; Δεν υπάρχουν. Υπάρχουν καθόλου στοιχεία στο Υπουργείο; Πού να στηριχτεί, λοιπόν, αυτός ο ενεργειακός σχεδιασμός; Εμείς λέμε όμως –και το λέγαμε πάντα- ότι η χώρα μας δεν μπορεί να βαδίζει έτσι. Άρον-άρον βαδίζει στην απελευθέρωση της αγοράς ενέργειας και μάλιστα με εντελώς νεοφιλελεύθερες πολιτικές.
      Αφήνει ξεκρέμαστη τη χώρα και στον ενεργειακό εφοδιασμό και από την άλλη πλευρά δεν προωθεί στον καιρό που πρέπει τα υπόλοιπα θέματα της ενέργειας, τη χρήση των ανανεώσιμων πηγών ενέργειας, των φιλικών προς το περιβάλλον, δεν αξιοποιεί τα συγκριτικά πλεονεκτήματα που έχει η χώρα για να μπορέσει να αξιοποιήσει αυτές τις πηγές ενέργειας. Για ποιο σχεδιασμό μιλάμε, για ποια στοιχεία, για ποια προετοιμασία; 
      Είναι πάρα πολύ δύσκολα τα πράγματα και δεν είναι σωστό που, τελικά, στο άρθρο 6 της οδηγίας δίνετε συνεχώς παρατάσεις και σ’ αυτήν την κατάσταση. Δηλαδή, το πρόγραμμα με το οποίο θα καθοριστούν οι ποσότητες θα αρχίσει μετά το 2006. Μέχρι τότε θα καταγραφούν οι ποσότητες για τις οποίες τι έχετε κάνει; Ευελπιστείτε μέχρι το 2006 να έχετε καθόλου παραγωγή στην Ελλάδα; Όχι. Θα είναι εισαγόμενες οι περισσότερες ποσότητες. Αυτό, λοιπόν, το θέμα θα πρέπει να το δούμε. 
      Κυρίες και κύριοι συνάδελφοι, εμείς θεωρούμε ότι η αξιοποίηση των βιοκαυσίμων και ιδιαίτερα προς την κατεύθυνση του περιβάλλοντος και της μη εξάρτησης της χώρας μας, όπως και των άλλων χωρών, από το πετρέλαιο, είναι μια πολύ βασική προσπάθεια και θα πρέπει να την κάνουμε. Γι’ αυτό και όπως είπα και στην επιτροπή εμείς συμφωνούμε επί της αρχής αυτού του νομοσχεδίου, αλλά έχουμε πάρα πολλές επιφυλάξεις και με την προετοιμασία, η οποία έχει γίνει, αλλά και με αυτήν τη στεγνή και απλή μεταφορά αυτής της οδηγίας, χωρίς να δημιουργούνται οι απαραίτητες εκείνες προϋποθέσεις ούτως ώστε να μπορέσει η χώρα μας να αξιοποιήσει και αυτήν την καινούργια εφαρμογή. 
      Έχουμε τις υποχρεώσεις του Πρωτοκόλλου του Κυιότο. Ήδη έχει αρχίσει η Δ.Ε.Η. να εξαγοράζει ρύπους. Είναι δυνατόν λόγω και της υποχρέωσής μας αυτής, της εφαρμογής της οδηγίας, να οδηγηθούμε σε άλλη μια ακόμη επιβάρυνση; Μέχρι το 2010 προκειμένου να εκπληρώσουμε τις υποχρεώσεις μας να πληρώνουμε εισαγωγές πρώτης ύλης του τελικού προϊόντος των βιοκαυσίμων; Πού θα πάμε μ’ αυτήν την κατάσταση; Αντέχει η οικονομία μας μ’ όλα αυτά τα θέματα; 
      Πρέπει, τελικά, η Κυβέρνηση να αναλάβει τις ευθύνες της. Δεν μπορεί απλώς να μιλάει για μια προσαρμογή της οδηγίας και να μη μας λέει εδώ, έστω και μέσα από τη συζήτηση, και στην επιτροπή και στο νομοσχέδιο, πώς προβλέπει να επιτύχει την εφαρμογή αυτών των υποχρεώσεων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε. 
      Προβλέπει μεταφέροντας το όλο θέμα στις μεγάλες πολυεθνικές εγκατεστημένες εταιρείες εμπορίας και διύλισης να λύσουν και αυτό το θέμα; Θα περιμένουμε δηλαδή, όπως και στην ενέργεια για να επενδύσουν ιδιώτες, θα περιμένουμε και εδώ αυτές τις εταιρείες, εάν θα αποφασίσουν να αξιοποιήσουν και με ποιο τρόπο και με ποιες τιμές, αυτή τη νέα μορφή της ενέργειας;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
      Κυρίες και κύριοι συνάδελφοι, εισερχόμαστε τώρα στον κατάλογο των ομιλητών. Θα πρέπει να υπενθυμίσω στο Σώμα ότι η συνεδρίασή μας θα λήξει στις 00.55΄, οπότε και θα γίνει η ψηφοφορία. Ο χρόνος των Βουλευτών είναι συγκεκριμένος, είναι τετράωρος βάσει του Κανονισμού και θα δοθούν δύο ώρες για τους Υπουργούς και για τους Κοινοβουλευτικούς Εκπροσώπους.
      Παρακαλώ θερμά, όπως όλοι τηρήσουμε το οκτάλεπτο, έτσι ώστε να μιλήσει ο μεγαλύτερος δυνατός αριθμός των συναδέλφων. 
      ΤΟΝΙΑ ΑΝΤΩΝΙΟΥ: Μήπως, κύριε Πρόεδρε, να το κάναμε εξάλεπτο, για να μιλήσουν όλοι οι συνάδελφοι;
      ΠΡΟΕΔΡΕΥΩΝ (Σωτήρης Χατζηγάκης): Είναι οκτάλεπτο βάσει του Κανονισμού. 
      Θα δώσω το λόγο τώρα στον κ. Μιλτιάδη Βαρβιτσιώτη.
      Ορίστε, κύριε Βαρβιτσιώτη, έχετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, με το παρόν νομοσχέδιο ανοίγει ένας μεγάλος κύκλος παρεμβάσεων της Κυβέρνησης για την υλοποίηση και κατάρτιση του εθνικού ενεργειακού προγράμματος. 
    Είναι γεγονός ότι η χώρα μας είναι μια χώρα που δεν έχει ενεργειακή επάρκεια εκ του φυσικού της πλούτου αλλά και λόγω της αβελτηρίας όλων των κυβερνήσεων των προηγούμενων ετών να δημιουργηθούν, πραγματικά, οι προϋποθέσεις ώστε η χώρα μας και λόγω γεωγραφικής θέσης να αποκτήσει όχι μόνον ενεργειακή επάρκεια αλλά και τα στοιχεία ενός ενεργειακού κόμβου ιδιαίτερα σε μια περιοχή που δεν φημιζόταν ούτε για την ανάπτυξη του ενεργειακού της χώρου και ούτε για το σεβασμό στο περιβάλλον. 
    Αυτό το λέω γιατί μέχρι την κατάρρευση του Σοβιετικού μπλοκ οι χώρες του Συμφώνου της Βαρσοβίας η Βουλγαρία και η Γιουγκοσλαβία, με την Αλβανία που ήταν εκτός του συμφώνου αλλά βρισκόντουσαν υπό κομμουνιστική δικτατορία, δεν είχαν καταφέρει να αναπτύξουν ενεργειακές πηγές ώστε να είναι συμβατές με μια βιώσιμη ανάπτυξη και με μια οικολογικά φιλική ανάπτυξη. Σ’ αυτήν την αβελτηρία όλων των προηγούμενων ετών, ήρθε η προηγούμενη κυβέρνηση και χάραξε κάποιους καινούργιους δρόμους για την ανανέωση των πηγών ενέργειας για τη μεταβολή του τοπίου. Δυστυχώς η προηγούμενη κυβέρνηση δεν κατάφερε να ολοκληρώσει αυτόν τον σχεδιασμό και δεν πήρε εκείνα τα γενναία μέτρα για να απελευθερωθούν οι διάφορες αγορές ώστε να λειτουργήσει αυτός ο ενεργειακός σχεδιασμός.
    Αυτό θα φανεί πολύ περισσότερο στην αυριανή συζήτηση όσον αφορά την προώθηση της απελευθέρωσης της αγοράς ηλεκτρικής ενέργειας κάτι το οποίο αποτελεί κομβικό σημείο. ‘Όμως, παράλληλα με αυτό, δεν προετοιμαστήκαμε παρ΄ ότι ήμασταν από αυτούς που υπερθεματίσαμε για το Κυότο από το 1994 υπέρ της μείωσης των ρύπων, να αντιμετωπίσουμε τις προκλήσεις. ‘Ετσι ερχόμαστε με καθυστέρηση να κυρώσουμε μια κοινοτική οδηγία του 2003. ‘Ηδη θα έπρεπε να έχουμε προλάβει να εισαγάγουμε τα βιοκαύσιμα στον ελληνικό ενεργειακό χώρο.
    Κατηγορούμεθα από κομμάτι της Αντιπολίτευσης αλλά και από διεθνή φόρα παρακολούθησης της πορείας της ρύπανσης ότι όντως στη χώρα μας δεν έχουν εισαχθεί όλες αυτές οι καινοτόμες δραστηριότητες στο βαθμό στον οποίο θα έπρεπε. Είναι δύσκολο να εγγυηθούμε ότι το 2006 θα φθάσουμε στους στόχους τους οποίους έχουμε ορίσει. Πάντως είμαι βέβαιος ότι θα προσπαθήσουμε. Δεν έχουμε βάλει τα βιοκαύσιμα, ούτε το υδρογόνο. Μόλις προχθές ο Υπουργός Ανάπτυξης βρέθηκε στο Λαύριο για να εγκαινιάσει μια καινούργια μονάδα παραγωγής υδρογόνου που θα χρησιμοποιείται για την παραγωγή ενέργειας.
    Βέβαια, ο μεγάλος ασθενής είναι η παραγωγή ηλεκτρικού ρεύματος. Εδώ σε καμία περίπτωση δεν έχουμε καταφέρει να μειώσουμε τις εκπομπές των ρύπων. ‘Ετσι παρά την όποια διάθεση να δεχθούμε κάθε καλόπιστη κριτική νομίζω ότι σήμερα η Κυβέρνηση με αυτό το νομοσχέδιο και με τα άλλα δύο που θα συζητηθούν τις επόμενες μέρες δείχνει ότι όχι μόνον έχει μια ολοκληρωμένη ενεργειακή πολιτική αλλά και μια στόχευση η οποία είναι τριπλή.
    Πρώτον, να απελευθερωθούν οι δυνάμεις της αγοράς στον ενεργειακό χώρο μέσα από κανόνες σεβαστούς, γνωστούς, οι κανόνες που δημιουργούν βιώσιμες προϋποθέσεις για τις επιχειρήσεις που θα ενταχθούν σ’ αυτόν το χώρο.
    Δεύτερον, να αποκτήσουμε όχι μόνον ενεργειακή επάρκεια αλλά και ενεργειακό πλεόνασμα το οποίο να καλύπτει όλες τις πλευρές της χώρας.
    Τρίτον, να τηρήσουμε τους στόχους της μείωσης των εκπομπών των ρύπων. 
    ‘Οταν αυτός ο σχεδιασμός ολοκληρωθεί και με το σχέδιο νόμου που επεξεργάζεται η ηγεσία του Υπουργείου Ανάπτυξης για τις ανανεώσιμες πηγές ενέργειες τότε θα μιλάμε για ένα καινούργιο ενεργειακό τοπίο το οποίο θα έχει στόχο να βρίσκει ο καταναλωτής φθηνή ενέργεια αλλά και η χώρα να βρίσκεται στην καρδιά των εξελίξεων του ενεργειακού χάρτη. Η πρόσφατη σύνδεση της χώρας μας με την Τουρκία μέσω του αγωγού φυσικού αερίου αλλά και η υπογραφή του πρωτοκόλλου σύνδεσης της χώρας μας με την Ιταλία για τη δημιουργία ενός άλλου αγωγού φυσικού αερίου καθιστούν τη χώρα ενεργειακό κόμβο, τουλάχιστον, στο φυσικό αέριο.
      Αυτό ευελπιστούμε να ολοκληρωθεί και με τη δημιουργία του αγωγού Μπουργκάς-Αλεξανδρούπολη, που θα μας φέρει πρωταγωνιστές στις εξελίξεις και στην αγορά του πετρελαίου. 
      Είναι, λοιπόν, σημαντικό σήμερα να δημιουργήσουμε τις προϋποθέσεις ώστε και οι άλλες φιλικές προς το περιβάλλον πηγές ενέργειας να μπορούν να αναπτυχθούν στη χώρα μας, να υπάρχει ένα πλαίσιο, να υπάρχει μια εθνική στρατηγική. 
      Κυρίες και κύριοι συνάδελφοι, θεωρώ ότι ακριβώς αυτή η πορεία του ενεργειακού μετασχηματισμού, δεν είναι μια πορεία στην οποία θα πρέπει να μας αφήνει αδιάφορους. Δεν είναι μια πορεία στην οποία θα πρέπει να είμαστε απλώς παρατηρητές, αλλά θεωρώ ότι πρέπει να αποκτήσουμε ιδιαίτερη και ουσιαστική γνώση. Αυτό γιατί είναι δεδομένο ότι κάτω από το βάρος των διεθνών εξελίξεων, κάτω από τη μείωση των αποθεμάτων και κάτω από την έλλειψη καινούργιων κοιτασμάτων η χώρα μας δεν μπορεί να μείνει εξαρτημένη στο διηνεκές από το πετρέλαιο. Και όποιος σήμερα μπορεί να πει ή να ισχυριστεί ότι οι τιμές του πετρελαίου θα μειωθούν τα επόμενα χρόνια, νομίζω ότι δεν έχει καμία γνώση της διεθνούς αγοράς και των διεθνών συνθηκών. 
      Έτσι, λοιπόν, η στόχευση να εισαχθούν τα βιοκαύσιμα σε  ποσοστό 5,75% στην ελληνική αγορά μέσα στα όρια που θέτει η προθεσμία της κοινοτικής οδηγίας νομίζω ότι είναι επιτακτική ανάγκη να υλοποιηθεί και θέλω με τη σειρά μου να συγχαρώ την ηγεσία του Υπουργείου Ανάπτυξης ακριβώς όχι μόνο γιατί έρχεται αυτό το νομοσχέδιο, αλλά γιατί βλέπουμε μια νέα ενεργειακή πολιτική η οποία με τη σύμφωνη γνώμη της Αξιωματικής Αντιπολίτευσης νομίζω ότι λαμβάνει σάρκα και οστά και γι’ αυτό σας καλώ να υπερψηφίσουμε το υπό συζήτηση νομοσχέδιο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο Υπουργός Ανάπτυξης κ. Δημήτριος Σιούφας έχει το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, θα σας μοιράσω και για προβληματισμό, αλλά και για νομοτεχνική βελτίωση τα εξής: Στην παράγραφο 2 του άρθρου 1, πέμπτο, ένατο και δέκατο στίχο, οι φράσεις «μονάδα Παραγωγής Βιοκαυσίμων», «μονάδα Παραγωγής Βιοκαυσίμων», και «μονάδες Παραγωγής Βιοκαυσίμων» αντικαθίστανται, αντίστοιχα από τη φράση «εγκαταστάσεις κατόχου Άδειας  Διάθεσης Βιοκαυσίμων», για να εναρμονίζεται με όλο το υπόλοιπο κείμενο. 
      Και το ίδιο πράγμα, στην παράγραφο 3 του άρθρου 1, τρίτο στίχο, η φράση «μονάδα Παραγωγής Βιοκαυσίμων» αντικαθίσταται από την φράση «εγκαταστάσεις κατόχου Άδειας Διάθεσης Βιοκαυσίμων». 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχει υποβληθεί αίτημα από συναδέλφους, μείωσης του χρόνου ομιλίας από οκτώ σε έξι λεπτά, ούτως ώστε να δοθεί η ευκαιρία σε όσο το δυνατόν  περισσότερους συναδέλφους να λάβουν το λόγο, μετά τους έξι πρώτους. 
      Η Βουλή συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή συμφωνεί για όλους σε εξάλεπτο. 
      Ο κ. Πιπεργιάς έχει το λόγο για έξι λεπτά. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, θα περίμενε κανείς να έχει προηγηθεί  η κατάθεση στη Βουλή και η συζήτηση του μακροχρόνιου ενεργειακού σχεδιασμού. 
      Και το λέω αυτό γιατί και το θέμα των βιοκαυσίμων που έρχεται να αντικαταστήσει συμβατικά καύσιμα, είναι ζήτημα ενεργειακής πολιτικής και ενεργειακού εφοδιασμού της χώρας. 
      Ο μακροχρόνιος ενεργειακός σχεδιασμός της χώρας θα έπρεπε να είχε κατατεθεί και για όλες τις υπόλοιπες μορφές ενέργειας και για το φυσικό αέριο, και για τον ηλεκτρισμό. Θα έπρεπε να είχε κατατεθεί και για πετρελαιοειδή. Θα έπρεπε δηλαδή να έχουμε ένα συνολικό σχεδιασμό, να ξέρουμε ποια είναι η πολιτική της χώρας μας στον τομέα αυτό. Αντί όμως να έχουμε το μακροχρόνιο ενεργειακό σχεδιασμό, έχουμε τα νομοσχέδια για τις απελευθερώσεις των αγορών, ατάκτως πολλές φορές ερριμένα.  Νομοσχέδια που έρχονται να υλοποιήσουν και να μεταφέρουν στην ελληνική νομοθεσία οδηγίες της Ευρωπαϊκής Ένωσης, και τα παρουσιάζουμε σαν μεγάλες μεταρρυθμίσεις, σαν μεγάλες καινοτομίες. Σε αυτά τα νομοσχέδια έχει αναφερθεί άπειρες φορές ο κύριος Πρωθυπουργός και στην ουσία το νομοσχέδιο που θα έπρεπε να προταχθεί και ο σχεδιασμός του που θα έπρεπε να προταχθεί, έπεται. 
      Ουσιαστικά κύριε Υπουργέ, βάζετε το κάρο μπροστά από το άλογο. Γιατί υπάρχουν πολλές συζητήσεις για τα επιμέρους ζητήματα, αλλά μακροχρόνιο ενεργειακό σχεδιασμό θα δούμε στο μέλλον όταν  έρθει για συζήτηση το άλλο νομοσχέδιο που έχετε εξαγγείλει για τη σύσταση της εθνικής επιτροπής ενεργειακού σχεδιασμού όταν θα συσταθεί και θα σας εισηγηθεί και όταν καταρτιστεί αυτός ο μακροχρόνιος ενεργειακός σχεδιασμός. 
      Θυμίζω ότι μετά από πολύ προσπάθεια δεν είναι εύκολη δουλειά, το καλοκαίρι του 2003 κατατέθηκε κείμενο εργασίας για διαβούλευση στη Διαρκή Επιτροπή Παραγωγής και Εμπορίου. Θα μπορούσατε με βάση και αυτό το κείμενο να έχετε προχωρήσει στο διάλογο, στη συζήτηση, στη διαβούλευση και να υπάρχει αυτός ο μακροχρόνιος ενεργειακός σχεδιασμός, να υπάρχει δηλαδή ο μπούσουλας πάνω στον οποίο θα κινηθούν οι πολιτικές μας επιλογές, θα κινηθεί χώρα μας ενεργειακά στα επόμενα χρόνια. 
      Ουσιαστικά το διάστημα αυτό που πέρασε επιχειρείται μία εργοκαπηλεία.  Προσπαθείτε να εμφανίσετε ένα έργο με αυτά που έχουν προηγηθεί. Και αυτό γιατί; Ουσιαστικά, κύριε Υπουργέ, μας φέρνετε νομοσχέδια εδώ τα οποία υπάρχουν σαν οδηγίες, οδηγίες οι οποίες διαμορφώθηκαν με τη συμβολή συμμετοχή και με την προεδρία των κυβερνήσεων του ΠΑ.ΣΟ.Κ..
       Μην ξεχνάμε ότι τρεις οδηγίες που φέρνετε για κύρωση, όπως η οδηγία για τα βιοκαύσιμα, η οδηγία για το φυσικό αέριο, που θα συζητηθεί την Πέμπτη στην Διαρκή Επιτροπή, όπως επίσης και η οδηγία 2003/54  που θα συζητηθεί αύριο με το νομοσχέδιο για την επιτάχυνση της απελευθέρωσης της αγοράς ηλεκτρικής ενέργειας. ‘Ολα αυτά τα νομοσχέδια που εισηγηθήκατε αποτελούν οδηγίες. Αποτελούν προσαρμογή της νομοθεσίας μας σε κοινοτικές οδηγίες που ψηφίστηκαν την περίοδο που είχαμε την Προεδρία της Ευρωπαϊκής Ένωσης και που προήδρευε στο αντίστοιχο συμβούλιο των Υπουργών ο κ. Τσοχατζόπουλος. Και έρχονται αυτά τα νομοσχέδια με καθυστέρηση δεκαεννέα μηνών.
       Επίσης επιχειρείτε μια εργοκαπηλεία και στα συστήματα των αγωγών. Μάλιστα είδαμε αυτήν την εργοκαπηλεία σε όλη της την μεγαλοπρέπεια, όταν έγιναν τα εγκαίνια, που στην ουσία αποτελούσαν ετεροχρονισμένη θεμελίωση του ελληνοτουρκικού αγωγού, που υποτίθεται ότι εγκαινιάστηκε, ενώ ακόμα εκκρεμεί η ανάθεση του έργου στο τμήμα του Κομοτηνή-Αλεξανδρούπολη, δηλαδή εγκαινιάζουμε έναν αγωγό, ο οποίος δεν θα μπορεί να τροφοδοτεί, εφόσον δεν κατασκευαστεί αυτό το τμήμα, με  φυσικό αέριο το σύστημα. 
      Και τώρα για το συγκεκριμένο νομοσχέδιο. Το συζητούμενο νομοσχέδιο, ουσιαστικά, περιορίζει τις φιλοδοξίες της χώρας μας στα προβλεπόμενα όρια από την οδηγία. Πιστεύω ότι θα έπρεπε να έχουμε μεγαλύτερες φιλοδοξίες και θα έπρεπε το ποσοστό που απαλλάσσεται από τη φορολογία να είναι προσαρμοσμένο στις δυνατότητες της εθνικής παραγωγής. Και νομίζω ότι έχουμε δυνατότητες, να έχουμε πολύ μεγαλύτερη εθνική παραγωγή ενεργειακών φυτών, όπως επίσης και καρπών, για να παραχθεί περισσότερη ποσότητα βιοντίζελ από τα ελάχιστα ποσοστά που καθορίζει η οδηγία. 
      Το δεύτερο ζήτημα είναι ότι έχει μια μεταπρατική λογική, μια και κυρίαρχο ρόλο στη διακίνηση και αυτών των εναλλακτικών καυσίμων, των βιοκαυσίμων, παίζουν οι πετρελαϊκές εταιρείες. Οι εταιρείες, δηλαδή, που δυνάμει θα είναι οι ανταγωνίστριες εταιρείες των παραγωγών και των εταιρειών βιοκαυσίμων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και το μεγαλύτερο έλλειμμα, κύριε Πρόεδρε, είναι ότι…
      ΠΡΟΕΔΡΕΥΩΝ (Σωτήρης Χατζηγάκης): Το μεγαλύτερο έλλειμμα είναι να μιλήσουν όλοι οι συνάδελφοι, κύριε Πιπεργιά! Σας παρακαλώ να ολοκληρώσετε!
      ΔΗΜΗΤΡΙΟΣ ΠΙΠΕΡΓΙΑΣ: Το μεγαλύτερο έλλειμμα, κύριε Πρόεδρε, είναι ότι δεν υπάρχει μία συνεργασία και ένα σχέδιο σύμπραξης ενεργειακού και αγροτικού τομέα, προκειμένου να έχουμε ουσιαστικά αποτελέσματα επ’ ωφελεία της εθνικής παραγωγής και των Ελλήνων αγροτών. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Πιπεργιά, και για την κατανόηση. 
      Το λόγο έχει ο κ. Σαμπαζιώτης για έξι λεπτά. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η νέα διακυβέρνηση στα πλαίσια της υλοποίησης του κυβερνητικού της προγράμματος και των δεσμεύσεων που ανέλαβε απέναντι στον ελληνικό λαό, συνεχίζει με αμείωτο ρυθμό και παρά τις αντίξοες συνθήκες να λαμβάνει όλα εκείνα τα αναγκαία μέτρα που θα οδηγήσουν στην ισχυροποίηση της οικονομίας μας, θα δώσουν την απαραίτητη ώθηση στην ανάπτυξη, θα επιφέρουν αύξηση της απασχόλησης, βελτίωση του βιοτικού επιπέδου και, τελικά, πραγματική σύγκλιση με τις προηγμένες οικονομίες της Ευρωπαϊκής Ένωσης. 
      Τα περιβαλλοντικά προβλήματα που έχουν δημιουργηθεί από τη χρήση των συμβατικών μορφών ενέργειας, η εξάντληση εντός των επόμενων δεκαετιών τόσο των αποθεμάτων πετρελαίου, όσο και του φυσικού αερίου και οι υψηλές τιμές του αργού πετρελαίου όπως διαμορφώνονται σήμερα -πράγμα που δείχνει ότι δεν είναι παροδικό, αλλά μάλλον μόνιμο φαινόμενο- και οι συνθήκες της νέας Κοινής Αγροτικής Πολιτικής, επιβάλλουν την άμεση υιοθέτηση νέων μεθόδων, οι οποίες θα εξασφαλίσουν την επάρκεια στις ενεργειακές ανάγκες και θα οδηγήσουν στη μεγαλύτερη προστασία του περιβάλλοντος. 
      Έτσι, έχει δημιουργηθεί επιτακτικά η ανάγκη για την προώθηση και τη χρήση εναλλακτικών μορφών ενέργειας. Για το σκοπό αυτό, παγκόσμιες συμφωνίες, όπως οι δεσμεύσεις του Πρωτοκόλλου του Κυότο και οι κοινοτικές οδηγίες, όπως η οδηγία 2003/30 του Ευρωπαϊκού Κοινοβουλίου, προτείνουν και ενθαρρύνουν την παραγωγή ενέργειας από ανανεώσιμες πηγές. 
      Στόχος όλων αυτών των ενεργειών της Ευρωπαϊκής Ένωσης είναι να καταστεί ο 21ος αιώνας, ο αιώνας των ανανεώσιμων ενεργειών, καθώς οι ανανεώσιμες πηγές έχουν τη δυνατότητα να καλύψουν πάνω από το 80% των απαιτούμενων ενεργειακών αναγκών ως τα τέλη αυτού του αιώνα. 
      Με το νομοσχέδιο αυτό εναρμονίζεται η εθνική νομοθεσία προς την κοινοτική οδηγία 2003/30 και τίθεται πλέον ως εθνικός στόχος η αύξηση του ποσοστού συμμετοχής των βιοκαυσίμων αλλά και των ανανεώσιμων καυσίμων μέχρι του ποσοστού 5,75% επί του συνόλου της βενζίνης και του πετρελαίου εσωτερικής καύσης που θα καταναλωθούν στον τομέα των μεταφορών μέχρι την 31η Δεκεμβρίου 2010. 
      Θεσπίζεται η άδεια διάθεσης βιοκαυσίμων για τις επιχειρήσεις που επιθυμούν να δραστηριοποιηθούν στην παραγωγή και εμπορία αυτών των καυσίμων στη χώρα μας. Ο κάτοχος δε της σχετικής άδειας θα έχει το δικαίωμα παραγωγής ή εισαγωγής αυτούσιων βιοκαυσίμων και άλλων ανανεώσιμων καυσίμων και της διάθεσής τους εντός της ελληνικής επικράτειας. 
      Προβλέπεται η κατάρτιση του προγράμματος κατανομής ποσοτήτων βιοκαυσίμων που απαλλάσσονται από τον ειδικό φόρο κατανάλωσης και συνεπώς σε κάθε συμμετέχοντα στο πρόγραμμα παρέχεται η δυνατότητα και παράλληλα επιβάλλεται η υποχρέωση διάθεσης στην ελληνικής αγορά συγκεκριμένης ποσότητας βιοκαυσίμων απαλλαγμένων από τον ειδικό φόρο κατανάλωσης για την περίοδο μέχρι το 2010. 
      Επίσης, ρυθμίζονται θέματα σχετικά με την ανάμιξη των βιοκαυσίμων με τα αντίστοιχα συμβατικά προϊόντα διύλισης του αργού πετρελαίου και εξασφάλιση της διάθεσης των βιοκαυσίμων στην ελληνική αγορά, καθώς και θέματα που άπτονται της ποιότητας και της διακίνησης των βιοκαυσίμων  στη χώρα μας. 
      Κυρίες και κύριοι συνάδελφοι, δημιουργούνται νέες προοπτικές για τη διαμόρφωση μιας νέας πνοής στην ελληνική ενεργειακή γεωργία. Πριμοδοτείται η ανάπτυξη εγχώριων σχημάτων παραγωγής πρώτων υλών ενεργειακών καλλιεργειών, έτσι ώστε τα βιοκαύσιμα να δώσουν εναλλακτικές επιλογές στους Έλληνες αγρότες και να ενισχύσουν τον πολυλειτουργικό χαρακτήρα της ελληνικής γεωργίας. Ακόμα, προωθείται η δημιουργία γεωργικών βιομηχανιών, οι οποίες θα αποτελέσουν την παραγωγική διαδικασία στην τελική της μορφή. 
      Με την καλλιέργεια των εναλλακτικών φυτών και τη δημιουργία εναλλακτικών αγορών δημιουργούνται νέες θέσεις εργασίας και συγκρατείται έτσι ο τοπικός αγροτικός πληθυσμός, ιδίως στις προβληματικές περιοχές, πράγμα το οποίο είναι πάρα πολύ σημαντικό, αφού σήμερα η ύπαιθρος βιώνει την ερήμωσή της. 
      Ως εκ τούτου, η χρήση των ενεργειακών καλλιεργειών ως  πρώτη ύλη για την παραγωγή βιοκαυσίμων τις καθιστά μια ισχυρή εναλλακτική λύση για τους αγρότες μας στο πλαίσιο των περιορισμών που θέτει η νέα Κοινή Αγροτική Πολιτική για συμβατικές καλλιέργειες.
      Ακόμη βασικά πλεονεκτήματα που καθιστούν τα βιοκαύσιμα ελκυστική πηγή ενέργειας από περιβαλλοντικής άποψης είναι ότι η καύση τους έχει μηδενικό ισοζύγιο στο διοξείδιο του άνθρακα, πράγμα που δεν προσφέρει στο φαινόμενο του  θερμοκηπίου, και παράλληλα η μηδαμινή ύπαρξη του θείου στη βιομάζα έχει ως αποτέλεσμα να συμβάλλει σημαντικά στον περιορισμό των εκπομπών του διοξειδίου του θείου, πράγμα το οποίο προκαλεί την όξινη βροχή.
      Εκτός, όμως, από τα περιβαλλοντικά οφέλη, ιδιαίτερη σημασία ιδίως για τη χώρα μας  έχουν τα οικονομικά οφέλη από την παραγωγή και τη χρήση βιοκαυσίμων. Η μελέτη που έκανε το Εθνικό Μετσόβιο Πολυτεχνείο δείχνει ότι το συναλλαγματικό όφελος από την εισαγωγή των βιοκαυσίμων στην αγορά των πετρελαιοειδών από το 2005 έως το 2010 θα είναι περίπου της τάξεως των 160.000.000  έως 170.000.000 εκατομμυρίων ευρώ. 
      Κυρίες και κύριοι συνάδελφοι, καθίσταται σαφές ότι το προτεινόμενο νομοσχέδιο δεν είναι απλώς ένα νομοσχέδιο μέσω του οποίου επιχειρείται η εναρμόνιση της εθνικής νομοθεσίας στις κοινοτικές οδηγίες, αλλά αποτελεί βασικό κίνητρο ανάπτυξης. Η Κυβέρνηση Καραμανλή, πιστή στις προγραμματικές της δηλώσεις, που μεταξύ άλλων στόχο έχουν την προστασία του περιβάλλοντος, την αύξηση της ανταγωνιστικότητας, τη μείωση της εξάρτησης της χώρας μας από το πετρέλαιο, τον ασφαλή ενεργειακό σχεδιασμό, τη δημιουργία νέων θέσεων εργασίας και την αναβάθμιση της γεωστρατηγικής θέσης της χώρας μας προωθεί με το νομοσχέδια που περνάμε σήμερα, με το νομοσχέδιο για το φυσικό αέριο που έρχεται την επόμενη εβδομάδα και με το νομοσχέδιο για την απελευθέρωση της ηλεκτρικής ενέργειας  που έρχεται αύριο ένα νέο θεσμικό πλαίσιο για την πλήρη απελευθέρωση, αλλά με κανόνες της ελληνικής αγοράς ενέργειας.
      Κυρίες και κύριοι συνάδελφοι, θεωρώ ότι το νομοσχέδιο που συζητάμε εξυπηρετεί εθνικούς στόχους και συμβάλλει σημαντικά στην ασφάλεια του ενεργειακού εφοδιασμού, στην προσέλκυση των επενδύσεων μεγάλης κλίμακας, στην αύξηση της απασχόλησης και γενικά στην ανάπτυξη της εθνικής μας οικονομίας. Γι’ αυτό σας καλώ να υπερψηφίσετε το σημερινό νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σαμπαζιώτη.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, η απόλυτη εξάρτηση της παγκόσμιας ανάπτυξης από το αργό πετρέλαιο και τα γεωπολιτικά και πολυεθνικά παιγνίδια που παίζονται γύρω από αυτό, καθώς και η ρύπανση του περιβάλλοντος έδωσαν το έναυσμα για μια μεγάλη παγκόσμια προσπάθεια που θα οδηγήσει στη χρήση εναλλακτικών μορφών ενέργειας πιο φιλικών με το περιβάλλον, όπως είναι η αιολική ενέργεια, το φυσικό αέριο και τα βιοκαύσιμα.
      Τα βιοκαύσιμα είναι φιλικά με το περιβάλλον, διότι το ίδιο διοξείδιο του άνθρακος που δεσμεύουν τα ενεργειακά φυτά για να μεγαλώσουν αποδίδεται στην ατμόσφαιρα. Έτσι έχουμε μια ισορροπία.
      Το νομοσχέδιο που ψηφίζουμε σήμερα  εναρμονίζει τη δική μας νομοθεσία με την οδηγία της Ευρωπαϊκής Ένωσης, που λέει τα εξής: Τουλάχιστον στο κατώτατο όριο της εγχώριας κατανάλωσης καυσίμων το 2% το 2005 πρέπει να είναι από βιοκαύσιμα και το 5,75% θα πρέπει το 2010 να είναι, επίσης, από βιοκαύσιμα. 
      Με το νομοσχέδιο, λοιπόν, αυτό τι κάνει η Κυβέρνηση; Απλώς εξαντλεί την υποχρέωσή μας προς την Ευρωπαϊκή Ένωση στα ελάχιστα δυνατά όρια και μόνον εκεί. Ούτως ή άλλως αυτά τα ποσοστά και για το 2005 και για το 2010 μπορούν να καλυφθούν και από εισαγωγές και δεν προχωράμε περαιτέρω να κάνουμε κάποιο άλλο βήμα. 
      Εμείς, το ΠΑ.ΣΟ.Κ., ψηφίζουμε επί της αρχής το νομοσχέδιο πλην των άρθρων 6 και 8. Όμως, επισημαίνουμε ότι χάνουμε μία ευκαιρία να υπάρξει ένα ολοκληρωμένο σχέδιο για την ανάπτυξη της οικονομίας της υπαίθρου. Ούτως ή άλλως η νέα Κοινοτική Αγροτική Πολιτική ομιλεί για τον κάτοικο της υπαίθρου μέσα από μία ολική αποδέσμευση των επιδοτήσεων από την παραγωγή, μέσα από την πολλαπλή συμμόρφωση, που, ουσιαστικά, οδηγεί στην προστασία των προϊόντων.
      Είναι, λοιπόν, μια ευκαιρία, είναι μία πρόκληση, είναι ένα ερωτηματικό, ένα δίλημμα το πώς ο κάτοικος της υπαίθρου θα μεγιστοποιήσει τα οφέλη του. Το νομοσχέδιο αυτό και τα βιοκαύσιμα θα μπορούσαν να δώσουν μία δυνατότητα εναλλακτικών καλλιεργειών με τα ενεργειακά φυτά. 
      Σε ό,τι αφορά τον καπνό, ούτως ή άλλως από το 2009 και μετά, σύμφωνα με αυτά που υπέγραψε η Κυβέρνηση, η επιδότησή του κόβεται στο 50%. Η ζάχαρη σε μια τετραετία δεν θα έχει κανένα όφελος για τον αγρότη να την καλλιεργήσει, με αποτέλεσμα να κλείσουν και τα εργοστάσια παραγωγής ζάχαρης. 
      Θα βοηθούσε αν μπορούσαμε όλα αυτά που προανέφερα να τα συνδυάσουμε συνολικά για επενδύσεις στην ύπαιθρο. Όλα αυτά μέχρι εδώ ακούγονται καλά. Προσέξτε όμως πού είναι το πρόβλημα. Το πρόβλημα εντοπίζεται στο εξής: Για να υπάρξουν καλλιέργειες ενεργειακών φυτών, πρέπει να υπάρξουν εργοστάσια που θα απορροφήσουν τη βιομάζα. Για να κατασκευαστούν εργοστάσια που θα χρησιμοποιήσουν τη βιομάζα για να βγάλουν βιοντίζελ, πρέπει να έχουν εξασφαλισμένη πρώτη ύλη. Και εδώ έχουμε το εξής παράδοξο. Ποιος θα έρθει πρώτα να επενδύσει ή ποιος από τους αγρότες θα πεισθεί ότι έχει μεγαλύτερο κέρδος αν βάλει ενεργειακές καλλιέργειες; Είναι το ερώτημα και το παράδοξο που δημιουργείται με το «ποιος έγινε πρώτα; Η κότα ή το αυγό»; Γιατί χωρίς επιδότηση δεν συμφέρει τους παραγωγούς να κάνουν εναλλαγή και παραμένουν στις κλασσικές καλλιέργειες. Γιατί το στάρι τους να το δώσουν για παραγωγή βιομάζας και να μην το δώσουν στο εμπόριο που ίσως εξασφαλίσουν καλύτερη τιμή; Επίσης, δεν συμφέρει και τους επιχειρηματίες να επενδύσουν, εκτός αν φέρουν βιομάζα μεταλλαγμένη από το εξωτερικό. Τι θα συμβεί λοιπόν; Τα διυλιστήρια που χρειάζονται τη λίπανση των προϊόντων τους λόγω του ότι η αποθείωση μειώνει τη λιπαντική ικανότητα των καυσίμων που βγαίνουν από τα διυλιστήρια, θα κατοχυρώσουν το δικαίωμα για βιοκαύσιμα και θα κερδίσουν από την απαλλαγή του Ειδικού Φόρου Κατανάλωσης. Κατά βάση τα διυλιστήρια είναι αυτά τα οποία θα κερδίσουν. Ήδη ετοιμάζονται για να φέρουν βιοκαύσιμα απ’ έξω. 
      Άλλωστε, η Κυβέρνηση της Νέας Δημοκρατίας είναι εκείνη που βοήθησε να ανανήψουν τα διυλιστήρια και φυσικά να καεί ο Έλληνας καταναλωτής. H εκμετάλλευση   της συναλλαγματικής ισοτιμίας ευρώ-δολαρίου πήγε προς όφελος του διυλιστηρίου  και όχι προς όφελος των καταναλωτών. Όπως είπε και ο κοινοτικός Eπίτροπος κ. Πίελμπακ, «τα υψηλά περιθώρια κέρδους των ελληνικών διυλιστηρίων είναι μία από τις αιτίες που έχουμε υψηλά καύσιμα στην Ελλάδα προ φόρων. Η δεύτερη αιτία είναι οι εναρμονισμένες πρακτικές οι οποίες ακολουθούνται στο θέμα του ανταγωνισμού».
      Η λύση κατά την άποψή μας είναι : 
      Πρώτον, ανεξάρτητα του ελαχίστου πλαφόν, ο όγκος παραγωγής βιοκαυσίμων να υπάγεται στην απαλλαγή του Ειδικού Φόρου Κατανάλωσης.  «’Ο,τι βγάλουμε». Βάλτε το μέσα στο νομοσχέδιο. 
      Δεύτερον, ολοκληρωμένο σχέδιο από το Υπουργείο Γεωργίας που θα κυρωθεί με νόμο για την προώθηση των εναλλακτικών ενεργειακών φυτών.
      Και τρίτον, ενημέρωση από το κράτος και όχι από τους επιχειρηματίες όπως είπε ο κύριος Υπουργός, διότι εμείς πιστεύουμε ότι η αγορά δεν θα λύσει αυτά τα προβλήματα. Δυστυχώς, χάνουμε μία ευκαιρία ολικής ανάπτυξης της υπαίθρου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σγουρίδη.
      Ο κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, ανάμεσα σε όποιες προσπάθειες γίνονται για την ανάπτυξη και την πρόοδο της χώρας, ποτέ  δεν πρέπει να λησμονούμε και την παράλληλη πρόνοια για το περιβάλλον. Τόσο η εθνική πολιτική, όσο και η πολιτική της Ευρωπαϊκής Ένωσης, στον τομέα αυτό, αποσκοπεί στη διαφύλαξη, στην προστασία και στη βελτίωση της ποιότητας του περιβάλλοντος, καθώς και στην προστασία της υγείας του ανθρώπου. Ιδιαίτερη σημασία αποδίδεται επίσης στη σώφρονα και ορθολογική αξιοποίηση των φυσικών πόρων.
      Στην κατεύθυνση αυτή, λοιπόν, το Ευρωπαϊκό Κοινοβούλιο και το Ευρωπαϊκό Συμβούλιο θέσπισαν την κοινοτική οδηγία 2003/30, «Σχετικά με την προώθηση της χρήσης βιοκαυσίμων ή άλλων ανανεώσιμων καυσίμων για τις μεταφορές» και η Ελληνική Κυβέρνηση προχωρά στη εναρμόνιση της νομοθεσίας της αλλά και στη διαμόρφωση ενός σύγχρονου περιβαλλοντολογικού και αναπτυξιακού πλαισίου με την κατάθεση του παρόντος νομοσχεδίου, σχετικά με την εισαγωγή των βιοκαυσίμων και των άλλων ανανεώσιμων καυσίμων. 
      Βάσει του Πρωτοκόλλου του Κυιότο, οι βιομηχανικές χώρες έχουν δεσμευτεί να μειώσουν στη διάρκεια της περιόδου 2008-2012, τις εκπομπές των αερίων που ευθύνονται για το φαινόμενο του θερμοκηπίου, τουλάχιστον, κατά 5% σε σύγκριση με τα επίπεδα του 1990. Στο πλαίσιο, λοιπόν, αυτό τα κράτη-μέλη της Ευρωπαϊκής Ένωσης δεσμεύτηκαν να μειώσουν τις δικές τους εκπομπές κατά 8%, στη συγκεκριμένη χρονική περίοδο. Αν και ο συνολικός στόχος της Ευρωπαϊκής Ένωσης είναι η μείωση των εκπομπών κατά 8%, ο διακανονισμός των επιμέρους υποχρεώσεων των κρατών-μελών παρουσιάζει σημαντικές διαφοροποιήσεις που εξαρτώνται από τη θέση και από τη φάση της βιομηχάνισης που έχει η κάθε χώρα. Ενδεικτικά, η Βρετανία έπρεπε να παρουσιάσει μείωση 12,5%, το Λουξεμβούργο 28%, η Γερμανία και η Δανία 21,5%. 
      Αντίθετα, στην Ελλάδα είχε επιτραπεί να αυξήσει τις εκπομπές των αερίων του θερμοκηπίου κατά 25% μέχρι το 2010, σε σχέση με τα επίπεδα της δεκαετίας του ’90. Και σ’ αυτό το σημείο, κυρίες και κύριοι συνάδελφοι, φαίνεται πεντακάθαρα η «πετυχημένη» οικολογική πολιτική των προηγούμενων κυβερνήσεων και η έντονη «ανησυχία» που είχαν για τα προβλήματα του περιβάλλοντος. Σύμφωνα με τα στοιχεία του Εθνικού Αστεροσκοπείου Αθηνών, μέχρι το 2000 οι εκπομπές είχαν ήδη αυξηθεί σε ποσοστό 23,4%, είχαν δηλαδή προσεγγίσει το ανώτατο επιτρεπόμενο όριο, ενώ, σύμφωνα με τις προβλέψεις των ίδιων πηγών, κατά το 2010 το ποσοστό θα ανέρχεται στο 35,8%. Αυτή η αμέλεια, αυτή η αδιαφορία των προηγούμενων κυβερνήσεων, για μια ακόμη φορά, για την τήρηση των στόχων θα είχε, αφ’ ενός και κυρίως, άμεσο αντίκτυπο στο περιβάλλον, και αφ’ ετέρου οδυνηρές συνέπειες για τη χώρα μας, αφού σε μία τέτοια περίπτωση προβλέπεται επιβολή αυστηρών κυρώσεων από την Ευρωπαϊκή Ένωση.
      Εν όψει λοιπόν όλων αυτών, κρίνεται επιτακτική η ανάγκη να προωθηθούν μέτρα που θα συμβάλουν στην εξοικονόμηση της ενέργειας, στην ταχεία ανάπτυξη καθαρών πηγών ενέργειας και εν τέλει στη μείωση επικινδύνων αερίων που αποσταθεροποιούν την ατμόσφαιρα και πυροδοτούν κλιματολογικές αλλαγές. Αυτόν τον πολύτιμο χρόνο που χάθηκε, κυρίες και κύριοι συνάδελφοι, όλα αυτά τα χρόνια που πέρασαν και την έλλειψη οποιασδήποτε πρωτοβουλίας προσπαθεί να καλύψει αυτή η Κυβέρνηση με αυτό το νομοσχέδιο, ρυθμίζοντας την παραγωγή και τη διάθεση βιοκαυσίμων και των άλλων ανανεώσιμων καυσίμων στην ελληνική αγορά, με σκοπό την κάλυψη μέρους των ενεργειακών αναγκών από τα προϊόντα αυτά, διασφαλίζοντας μεσοπρόθεσμα και μακροπρόθεσμα τον ενεργειακό εφοδιασμό της χώρας, συμβάλλοντας σημαντικά και στη μείωση της εξάρτησής της από το πετρέλαιο.
      Παράλληλα, το νομοσχέδιο αυτό δίνει σημαντικά περιθώρια και μπορεί να συμβάλει στην τοπική ανάπτυξη, με νέες επενδύσεις, με δημιουργία νέων θέσεων εργασίας, ιδιαίτερα στην αγροτική παραγωγή. Με την καλλιέργεια ενεργειακών φυτών, δίνεται στους αγρότες η δυνατότητα ενίσχυσης του εισοδήματός τους, καθώς η κρατική επιδότηση θα φτάνει στο 4,5% στο στρέμμα. Αντιλαμβανόμαστε, λοιπόν, όλοι πόσο σημαντικό είναι να δίνονται νέες δυνατότητες και εναλλακτικές προτάσεις στους παραγωγούς μας για τις καλλιέργειές τους, εν όψει μάλιστα και των περιορισμών που θέτει η νέα Κ.Α.Π. για τις συμβατικές καλλιέργειες. Το ξέρω πολύ καλά γιατί προέρχομαι από μία αγροτική περιοχή, από το Νομό Έβρου, στον οποίο η κύρια απασχόληση είναι η αγροτική και όταν δεν πάει καλά μία γεωργική χρονιά, συμπαρασύρει και παραλύει όλη την αγορά και την τοπική οικονομία.
      Ακόμα, δε, μετά τις πρόσφατες κοινοτικές ρυθμίσεις που αφορούν την παραγωγή ζάχαρης, αυτό το νομοσχέδιο δίνει ασφαλείς διεξόδους για τη μελλοντική πορεία, τόσο της Ελληνικής Βιομηχανίας Ζάχαρης, όσο και του τοπικού εργοστασίου στην Ορεστιάδα. Το νομοσχέδιο αυτό δίνει νέες δυνατότητες στους αγρότες μας.
      Ακόμη, με το νομοσχέδιο αυτό, δίνεται η δυνατότητα και σε νέες επιχειρήσεις να δραστηριοποιηθούν στην παραγωγή και την εμπορία βιοκαυσίμων στην χώρα μας. Προβλέπεται η κατάρτιση «Προγράμματος Κατανομής Ποσοτήτων Βιοκαυσίμων»  που απαλλάσσονται από τον Ειδικό Φόρο Κατανάλωσης.
      Τα μέτρα αυτά και τα κίνητρα, με τις φοροαπαλλαγές που δίνονται, έχουν από τη μια μεριά οικολογικό χαρακτήρα και από την άλλη δημιουργούν τις συνθήκες για τη δημιουργία νέων θέσεων εργασίας και την αύξηση της απασχόλησης.
      Να σημειώσουμε εδώ ότι για την παραγωγή βιοκαυσίμων στο στάδιο πιλοτικής λειτουργίας βρίσκεται μία σειρά από βιομηχανίες, μεταξύ των οποίων βλέπει στρατηγικά την αγορά των βιοκαυσίμων και η Ελληνική Βιομηχανία Ζάχαρης που, όπως προανέφερα, αποτελεί γι’ αυτήν ασφαλή διαδρομή μετεξέλιξής της.
      Κυρίες και κύριοι συνάδελφοι, με βάση τα δεδομένα της διεθνούς εμπειρίας, τόσο σε παγκόσμιο όσο και σε ευρωπαϊκό επίπεδο, η εισαγωγή των βιοκαυσίμων στην εγχώρια αγορά αναμένεται να έχει πολλαπλά οφέλη στην ανάπτυξη της αγοράς των καυσίμων και κατ’ επέκταση στην ανάπτυξη της εθνικής οικονομίας.
      Κλείνοντας, θα ήθελα να πω ότι η Κυβέρνηση αυτή έχει ξεκινήσει και θα ολοκληρώσει με επιτυχία το έργο της για την αναδιοργάνωση του κράτους και την πρόοδο της χώρας. Για όλους αυτούς τους λόγους, υπερψηφίζω αυτό το νομοσχέδιο.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Δερμεντζόπουλο.
      Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Κυρίες και κύριοι συνάδελφοι, είναι προφανές ότι στόχος του υπό συζήτηση σχεδίου νόμου είναι η εναρμόνιση της ελληνικής νομοθεσίας με την κοινοτική οδηγία. Έρχεται όμως σε αναντιστοιχία με τον τίτλο του και έρχεται με μία σημαντική καθυστέρηση να καλύψει μία συμβατική υποχρέωση της χώρας, αλλά είναι σαφές ότι σε καμία περίπτωση δεν προωθεί, αλλά ούτε καν διασφαλίζει την ανάπτυξη της εγχώριας βιομηχανίας βιοκαυσίμων και ειδικότερα την ανάπτυξη της αγοράς προς όφελος της αγροτικής παραγωγής.
	Όλοι μας συμφωνούμε ότι η αγορά των βιοκαυσίμων μέσα στο νέο ευρωπαϊκό αλλά και παγκόσμιο ενεργειακό περιβάλλον, όπως αυτό διαμορφώνεται και εξελίσσεται, αποτελεί μία πολλαπλή επιχειρηματική και αναπτυξιακή ευκαιρία για την εγχώρια οικονομία. Τα δυνητικά οικονομικά και κοινωνικά οφέλη από την παραγωγή και κατανάλωση των βιοκαυσίμων είναι σημαντικά, είναι γνωστά και δεν τα επαναλαμβάνουμε. Φαίνεται, όμως, για την ελληνική πραγματικότητα έτσι όπως αυτή διαγράφεται ότι τα οφέλη αυτά δεν αποτελούν παρά ευχολόγιο, το οποίο εμπεριέχεται στην αιτιολογική έκθεση και μόνο του συγκεκριμένου νομοσχεδίου. 
      Η διασφάλιση, επίτευξη και κεφαλαιοποίηση όλων αυτών των πλεονεκτημάτων απαιτεί στρατηγικό πολιτικό σχεδιασμό και συγκεκριμένες και συγκροτημένες πολιτικές κατευθύνσεις και μέτρα, δομικά στοιχεία τα οποία παραδόξως λείπουν παντελώς. 
	Πρωταρχικό στόχο της χώρας μας θα πρέπει να αποτελεί η διαμόρφωση και εφαρμογή αποτελεσματικών, «κάθετων» πολιτικών σε εθνικό, περιφερειακό και τοπικό επίπεδο, έτσι ώστε τα αναγκαία ποσοστά παραγωγής βιοκαυσίμων που θα διατεθούν στην εγχώρια αγορά να παραχθούν όχι απλώς από ελληνικά εργοστάσια, αλλά και από ελληνικές πρώτες ύλες.
	Ενόσω η Κυβέρνηση δεν προχωρεί στη δημιουργία ενός ασφαλούς επενδυτικού περιβάλλοντος για την παραγωγή φθηνών πρώτων υλών με σαφές νομοθετικό πλαίσιο το οποίο να περιλαμβάνει ευνοϊκές ρυθμίσεις τόσο για τους αγρότες-παραγωγούς ενεργειακών καλλιεργειών όσο και για τις επιχειρήσεις παραγωγής και διάθεσης αυτούσιων βιοκαυσίμων, το αναπόφευκτο αποτέλεσμα θα είναι η αποκλειστική κατεύθυνση των αναμενόμενων κερδών ενός νέου προϊόντος στο γνωστό κύκλωμα εκμετάλλευσης των πετρελαιοειδών, δηλαδή διυλιστήρια και μεγάλες εταιρείες εμπορίας. Μία νέα αγορά με ευνοϊκούς επιχειρηματικούς όρους ανοίγεται και η Ελλάδα δεν πρέπει να χάσει άλλο πολύτιμο χρόνο.
	Η χρήση των ενεργειακών καλλιεργειών ως πρώτη ύλη για την παραγωγή των βιοκαυσίμων τις καθιστά μία ισχυρή εναλλακτική λύση για τους αγρότες της χώρας στο πλαίσιο των περιορισμών που θέτει η νέα Κ.Α.Π. για συμβατικές καλλιέργειες.
	Ασφαλώς κάποια βήματα έχουν γίνει, όμως τα βασικά ερωτήματα που απασχολούν τον Έλληνα αγρότη παραμένουν αναπάντητα. Περιμένει να ακούσει από την πολιτεία τεκμηριωμένα και υπεύθυνα στοιχεία, όπως για παράδειγμα το ποια ενεργειακή καλλιέργεια να επιλέξει και σε πόση έκταση να καλλιεργήσει, πόσο είναι το εισόδημα που θα αποφέρει η συγκεκριμένη αγροτική εκμετάλλευση, ποια είναι η τιμή της πρώτης ύλης που θα παράξει, ποια είναι η διαδικασία μεταποίησης και πώς μπορεί να συμμετάσχει ενεργά σ’ αυτή.
      Μεγάλες αποδόσεις-μικρές απαιτήσεις σε άρδευση και θρεπτικά στοιχεία και φιλικότητα προς το περιβάλλον είναι επίσης μερικά από τα βασικά πλεονεκτήματα των ενεργειακών καλλιεργειών, οι οποίες προωθούνται από την Ευρωπαϊκή Ένωση, δεδομένου ότι στην Πράσινη Βίβλο της Επιτροπής προς μία ευρωπαϊκή στρατηγική για την ασφάλεια του ενεργειακού εφοδιασμού τίθεται ο στόχος της υποκατάστασης κατά 20% των συμβατικών καυσίμων με εναλλακτικά καύσιμα στον τομέα των οδικών μεταφορών μέχρι το 2020. 
      Είναι σαφές ότι επιβάλλεται ο στρατηγικός και επιχειρησιακός σχεδιασμός της χώρας μας στον τομέα των βιοκαυσίμων με στόχο την κινητοποίηση των υγιών επιχειρηματικών δυνάμεων της χώρας, αλλά και των αγροτών για επενδύσεις στον τομέα των βιοκαυσίμων και η διαμόρφωση ενός νέου ολοκληρωμένου νομοθετικού πλαισίου με την ενεργή και πρωταγωνιστική συμβολή του Υπουργείου Αγροτικής Ανάπτυξης και Τροφίμων.
      Οι κύριοι άξονες και βασικά ζητήματα που πρέπει πολιτικά να αντιμετωπιστούν είναι:
       Πρώτον, η προώθηση της έρευνας και της τεχνολογικής ανάπτυξης στον τομέα της βιωσιμότητας των βιοκαυσίμων. Το επιστημονικό και ερευνητικό προσωπικό υπάρχει και πρέπει να αξιοποιηθεί. 
      Δεύτερον, η εμπεριστατωμένη ανάλυση των περιβαλλοντικών, οικονομικών και κοινωνικών συνεπειών, ώστε να εξακριβωθεί η σκοπιμότητα της αύξησης του μεριδίου των βιοκαυσίμων σε σχέση με εκείνο των συμβατικών καυσίμων.
      Τρίτον, η βέλτιστη μέθοδος αύξησης του μεριδίου των βιοκαυσίμων στην αγορά με σαφή χρονοδιαγράμματα συνεκτιμώντας τη διαθεσιμότητα των πόρων και των πρώτων υλών, τις φορολογικές ρυθμίσεις και τις οικονομικές ενισχύσεις.
      Τέταρτον, μέτρα προώθησης των ενεργειακών καλλιεργειών τηρουμένων των βιώσιμων γεωργικών και δασοκομικών πρακτικών που ορίζονται στους κανόνες της Κ.Α.Π. με στόχο τη δημιουργία νέων ευκαιριών για τη βιώσιμη αγροτική ανάπτυξη καινοτόμων γεωργικών προϊόντων.
      Πέμπτον, σαφές πλαίσιο πολιτικής με διασφάλιση, πρώτα, της ενημέρωσης των αγροτών γύρω από τα ζητήματα που αφορούν τον τρόπο καλλιέργειας, τις αποδόσεις, το εισόδημα που μπορούν να αποκτήσουν ιδιαίτερα σε περιοχές όπου μετά την αποσύνδεση θα βγουν από την παραγωγική διαδικασία πολύ μεγάλες εκτάσεις. Και ύστερα, της συμμετοχής του γεωργικού τομέα  στη δημιουργία προστιθέμενης αξίας των καλλιεργειών του και ο μη περιορισμός στο ρόλο του παθητικού παρατηρητή του καλλιεργητή.
      Έκτον, η αυξημένη χρήση των βιοκαυσίμων στις μεταφορές χωρίς να αποκλείονται άλλα εναλλακτικά καύσιμα, συμπεριλαμβανομένου του υγραερίου και του πεπιεσμένου φυσικού αερίου. 
      Έβδομον, οι τρόποι δημοσιοποίησης των δυνατοτήτων της χρήσης βιοκαυσίμων.
       Και όγδοον, επιπρόσθετα μέτρα και ελεγκτικοί μηχανισμοί για την προστασία των υγιών επιχειρήσεων από τον αθέμιτο ανταγωνισμό του λαθρεμπορίου και από τη νοθεία. 
      Είναι σαφές, λοιπόν, ότι απαιτούνται και άλλες κινήσεις στα επόμενα βήματα προκειμένου οι κυβερνητικές εξαγγελίες για αύξηση της ανταγωνιστικότητας, προσέκλυση επενδύσεων μεγάλου βεληνεκούς, αύξηση των θέσεων εργασίας, μείωση της εξάρτησης της χώρας μας από εγχώρια, εισαγόμενα καύσιμα και ενεργειακές πηγές να μην αποδειχθούν και σ’ αυτή την περίπτωση μόνο εξαγγελίες. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Τσουρή.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, είδα με πολύ μεγάλη χαρά ότι έχουν εγγραφεί τριάντα ένας συνάδελφοι για να μιλήσουν, πράγμα που δείχνει το ενδιαφέρον της εθνικής αντιπροσωπείας και γι’ αυτό το νομοθέτημα.
      Θα μου επιτρέψετε όμως, επειδή ετέθησαν ορισμένα ζητήματα από την πλευρά της Αξιωματικής Αντιπολίτευσης, να δοθούν ορισμένες απαντήσεις. 
      Και εξηγούμαι: Πρώτον, η οδηγία 30/2003 –σας τη μοίρασα και στη Διαρκή Επιτροπή- έχει τίτλο που αναφέρεται στην προώθηση της χρήσης βιοκαυσίμων ή άλλων ανανεώσιμων καυσίμων για τις μεταφορές. Μην βάζουμε, λοιπόν, εκατό χιλιάδες θέματα εξαιρετικά ενδιαφέροντα για ένα συγκεκριμένο αντικείμενο. Αφορά τις μεταφορές.
      Στο άρθρο 1 της οδηγίας αναφέρεται ρητά πως η οδηγία επιδιώκει να προάγει τη χρήση βιοκαυσίμων ή άλλων ανανεώσιμων καυσίμων προς αντικατάσταση του πετρελαίου ντίζελ ή της βενζίνης στις μεταφορές σε κάθε κράτος-μέλος. Αλλά αυτό έδωσε σε ορισμένους από εσάς στο πλαίσιο μιας έξαρσης αντιπολίτευσης προς την Κυβέρνηση να έλθετε να πείτε: «Μα, τι κάνατε αυτούς τους δεκαοκτώ μήνες»; 
      Και απαντώ: Κύριοι συνάδελφοι, το θέμα της χρήσης των βιοκαυσίμων απασχολεί τις ευρωπαϊκές χώρες από το 1992, 1994 και μετά. Και πολλές ευρωπαϊκές χώρες ετοιμάστηκαν από τότε και παράγουν και χρησιμοποιούν βιοκαύσιμα ανεξάρτητα από την ευρωπαϊκή οδηγία, που ήλθε το 2003 ως υποχρέωση των κρατών-μελών. Και πλέον τούτου, ούτε καν τη μελέτη για την εναρμόνιση της οδηγίας του 2003 δεν είχατε επιχειρήσει. Και παρά τους πανηγυρισμούς τους οποίους κάνετε ότι υπογράψατε τις οδηγίες, προετοιμασία μηδέν. 
     Αυτό οδήγησε την πολιτική ηγεσία του Υπουργείου Ανάπτυξης να αναθέσει στον καθηγητή κ. Λόη να αναπτύξει τη μελέτη, ώστε η εναρμόνιση να γίνει με τον καλύτερο τρόπο. 
     ΛΑΖΑΡΟΣ ΛΩΤΙΔΗΣ: Καθυστερήσατε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εξαρτάται πως μετράει κανείς αγαπητέ κύριε συνάδελφε, δηλαδή τι μέτρο υπολογισμού του ιστορικού χρόνου έχει αλλά και του πολιτικού χρόνου. 
     Έρχομαι σε δυο άλλα θέματα. Το πρώτο από τα θέματα είναι για την εργοκαπηλεία που είπε τελευταία εν θερμώ επιτιθέμενος εναντίον της Κυβέρνησης ο συνάδελφος κ. Πιπεργιάς. Ποια εργοκαπηλεία κύριοι συνάδελφοι; Το ότι κτίζουμε σε κάθε καλό που βρήκαμε είναι εκμετάλλευση ή αυτό αποτελεί λογική στις κοινοβουλευτικές δημοκρατίες, η συνέχεια του έργου όταν αλλάζουν οι κυβερνήσεις; Αγνόησε κανείς τη συνεισφορά σας στα ενεργειακά ζητήματα; Αλλά επειδή καταλαβαίνω ότι πολλές φορές το αντιπολιτευτικό πάθος οδηγεί και σε υπερβολές…
     ΑΝΝΑ ΔΙΑΜΑΝΤΟΠΟΥΛΟΥ: Το ξέρετε εξ άλλου!
     ΒΥΡΩΝ ΠΟΛΥΔΩΡΑΣ: Το φαντάζεται!
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αξιολογώ κυρία Διαμαντοπούλου τις συμπεριφορές ορισμένων εκ των συναδέλφων σας που πιστεύουν ότι οι αντιπολιτευτικές κορώνες επενδύονται πολιτικά. Το αντίθετο γίνεται. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, όλοι πολιτικοί είμαστε εδώ και ξέρουμε.
     Σας παρακαλώ κύριε Υπουργέ, συνεχίστε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτή είναι η εκτίμησή μου.
     Έρχομαι τώρα και σε ένα μείζον θέμα που είναι ο ενεργειακός στρατηγικός σχεδιασμός της Κυβέρνησης. Εγώ δεν θα χρησιμοποιούσα την έκφραση «κοίτα ποιος μιλάει;» που είναι συνηθισμένη, αλλά κύριοι συνάδελφοι ανεζήτησα και προς το παρόν δεν βρήκα –γιατί το είπατε και στη Διαρκή Επιτροπή ότι το 2003 καταθέσατε στη Διαρκή Επιτροπή Παραγωγής και Εμπορίου- ολοκληρωμένη πρόταση στρατηγικής για την ενέργεια. 
    ΡΟΔΟΥΛΑ ΖΗΣΗ: Σε διαβούλευση με τους φορείς κύριε Υπουργέ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ. Στη Διαρκή Επιτροπή Παραγωγής και Εμπορίου. Τα Πρακτικά είναι εδώ. Την ανεζήτησα αλλά δεν την βρήκα. 
    ΡΟΔΟΥΛΑ ΖΗΣΗ: Δεν είπαμε αυτό.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά αν έχετε στο μυαλό σας την έκθεση της Ρυθμιστικής Αρχής Ενέργειας, προβλέψεις σχετικά με την επάρκεια και λειτουργία της προσφοράς ηλεκτρικής ενέργειας στην Ελλάδα, το 2005, που εκδόθηκε στις 12 Οκτωβρίου του 2002 …
    ΡΟΔΟΥΛΑ ΖΗΣΗ: Δεν λέμε αυτό.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ. Σας ζήτησα, κυρία Ζήση αυτό το κείμενο να το φέρετε εδώ να το δούμε. Φέρτε το αύριο που θα συζητούμε τον ηλεκτρισμό. 
    ΡΟΔΟΥΛΑ ΖΗΣΗ: Θα το φέρουμε. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Φέρτε να δούμε το κείμενο της διαβούλευσης. Το αναζητώ και δεν το βρίσκω. Αλλά αν είναι αυτή η πρόταση της Ρ.Α.Ε. Εγώ θα την καταθέσω στα Πρακτικά να την πάρετε, να την μελετήσετε, διότι αυτό θα σας οδηγήσει στο να αποφύγετε υπερβολές και αύριο κατά τη συζήτηση, την τελευταία στην Ολομέλεια, για την απελευθέρωση με κανόνες της αγοράς ηλεκτρισμού. 
    Την καταθέτω και παρακαλώ να την μοιράσετε στους κυρίους συναδέλφους.
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα έκθεση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και έρχομαι τώρα στο νομοσχέδιο το οποίο συζητούμε και θα ψηφίσουμε αργά σήμερα το βράδυ. Είχα και πάλι την ευκαιρία να επαναλάβω ότι γενικά ως χώρα αργήσαμε και στο θέμα της υπόθεσης των βιοκαυσίμων περί τα δώδεκα - δεκατρία χρόνια. Χώρες όπως η Αυστρία, η Ιταλία, η Γαλλία, έχουν ήδη εισάγει τα βιοκαύσιμα στις μεταφορές εδώ και πολλά χρόνια, εξασφαλίζοντας ωφέλειες για τους αγρότες τους από την καλλιέργεια των ενεργειακών φυτών, αλλά και περιβαλλοντικά οφέλη για τις κοινωνίες τους. 
     Εκδόθηκε η κοινοτική οδηγία το 1993, απαντήσαμε σε όλα τα ζητήματα τα οποία ετέθησαν στη Διαρκή Επιτροπή, αλλά ούτε  ένα στοιχειώδες γνώθι σ’ αυτόν ούτε μια στοιχειώδης αυτοκριτική γι’ αυτό το χρονικό διάστημα που παρήλθε άπρακτο υπήρξε από κανέναν από τους συναδέλφους της Αξιωματικής Αντιπολίτευσης.
     Υπήρξε κανένας που να εμπόδισε επί δώδεκα χρόνια τις κυβερνήσεις του ΠΑ.ΣΟ.Κ. να προωθήσουν τη χρήση των βιοκαυσίμων; Υπήρξε κανείς που να εμπόδισε το Υπουργείο Αγροτικής Ανάπτυξης εδώ και πάρα πολλά χρόνια να προετοιμαστεί, να εκπαιδεύσει και να επιμορφώσει τους αγρότες, να κάνει εκτεταμένα πιλοτικά προγράμματα, να δώσει διεξόδους και να είναι προετοιμασμένοι μετά το 2003 οι αγρότες να μπουν στη διαδικασία συμπληρωματικών εισοδημάτων με τα ενεργειακά φυτά; Κανένας. Ο εαυτός σας, σας εμπόδισε. Μην έρχεστε, λοιπόν, να κατηγορήσετε τη νέα διακυβέρνηση ότι καθυστέρησε.
     Η πολιτική ηγεσία του Υπουργείου Ανάπτυξης και ο απευθυνόμενος προς εσάς και ο συνάδελφός μου, ο κ. Γεώργιος Σαλαγκούδης και ο Γενικός Γραμματέας του Υπουργείου ο κ. Νίκος Στεφάνου έχουμε τονίσει ότι και αυτό το νομοσχέδιο δεν είναι απλά ενσωμάτωση της κοινοτικής οδηγίας. Είναι η κατάληξη μιας καλά σχεδιασμένης και προγραμματισμένης παρέμβασης στο χώρο της ενέργειας. Και λέω κατάληξη, καθώς σ’ όλο το προηγούμενο διάστημα, για να δημιουργήσουμε τις προϋποθέσεις και να θέσουμε τις βάσεις για μια οργανωμένη εγχώρια αγορά βιοκαυσίμων, βαδίζαμε με σταθερά βήματα. Παρακολουθήστε τα.
     Βήμα πρώτο. Αναζητήσαμε τις καλύτερες πρακτικές που εφαρμόζουν οι χώρες που έχουν προοδεύσει στον τομέα των βιοκαυσίμων και διερευνήσαμε και επεξεργαστήκαμε όλα τα σενάρια, στη βάση της μελέτης που αναθέσαμε στο Εθνικό Μετσόβειο Πολυτεχνείο.
     Δεύτερο βήμα. Πραγματοποιήσαμε προκαταρκτική διαβούλευση που είχε και το χαρακτήρα ενημέρωσης για τα συμπεράσματα της μελέτης, καθώς ο τομέας των βιοκαυσίμων είναι κάτι καινούργιο στην Ελλάδα.
     Τρίτο βήμα. Συντάξαμε την πρώτη εθνική έκθεση για τα βιοκαύσιμα, την οποία αποστείλαμε και στην Ευρωπαϊκή Επιτροπή.
     Τέταρτο βήμα. Απαλλάξαμε τις αναγκαίες ποσότητες βιοντίζελ από τον ειδικό φόρο κατανάλωσης, ώστε να δώσουμε μια αρχική ώθηση για τη δημιουργία ελληνικής αγοράς βιοκαυσίμων.
     Ο κ. Πιπεργιάς, πριν από λίγο έλεγε «μα, μόνο εκατόν πενήντα χιλιάδες τόνους;» Για να παραχθούν από ενεργειακά φυτά εκατόν πενήντα χιλιάδες τόνοι βιοκαυσίμων πρέπει να χρησιμοποιηθούν περίπου δυόμισι εκατομμύρια στρέμματα με καλλιέργεια ενεργειακών φυτών. Είστε τόσο πολύ αιθεροβάμονες, κύριοι συνάδελφοι, πιστεύοντας ότι αυτό το πράγμα μπορεί να γίνει από τη μια στιγμή στην άλλη; Εκτός αν φοροαπαλλάξουμε τις ποσότητες αυτές και δεν κάνουμε τίποτε άλλο από το να φέρνουμε από το εξωτερικό, είτε πρώτη ύλη που έχει παραχθεί σε άλλες χώρες μόνο και μόνο για να μένουμε με την εντύπωση ότι χρησιμοποιούμε βιοκαύσιμα είτε να παίρνουμε καμένα λάδια από το εξωτερικό για να τα μετατρέπουμε σε βιοκαύσιμα στην Ελλάδα. Όχι, κύριοι συνάδελφοι. Και αυτό μπορεί να γίνει, αλλά δεν είναι αυτός ο στόχος του νομοσχεδίου.
     Πέμπτο βήμα. Ενισχύουμε τις επενδύσεις για παραγωγή βιοκαυσίμων, καθώς για πρώτη φορά στο νέο αναπτυξιακό νόμο υπάρχει ρητή αναφορά και επιδοτούνται καλλιέργειες των ενεργειακών φυτών. Βεβαίως και εσείς εγκρίνατε μία επένδυση στα πλαίσια του προγράμματος του Ε.Π.ΑΝ. στο Κιλκίς. Η μονάδα αυτή ολοκληρώθηκε, τη βρήκαμε το Μάρτιο του 2004, συνεχίστηκε κανονικά η ροή από την πλευρά του Ε.Π.ΑΝ. και ήταν το μόνο πράγμα το οποίο έγινε. Στον αγροτικό τομέα; Από ελάχιστα έως τίποτα.
     Έκτο βήμα. Πραγματοποιήσαμε εκτεταμένη διαβούλευση για το σχέδιο νόμου που ψηφίζουμε σήμερα στη Βουλή.
    Αυτά κάναμε στο διάστημα που προηγήθηκε. Κάναμε συγκεκριμένα βήματα, με πρόγραμμα και στόχο να φθάσουμε σήμερα στην ψηφοφορία αυτού του νομοθετήματος. 
    Έχουμε κατ’ επανάληψη επισημάνει και από αυτό το Βήμα, κύριοι συνάδελφοι, ότι ακολουθούμε συγκροτημένη στρατηγική με τους εξής στόχους: Πρώτον, τη βαθμιαία απεξάρτηση της χώρας από το πετρέλαιο με προώθηση του φυσικού αερίου και των επενδύσεων σε ανανεώσιμες πηγές ενέργειας. 
    Δεύτερον, την απελευθέρωση των αγορών ηλεκτρισμού και φυσικού αερίου με κανόνες. 
    Τρίτον, την προώθηση των εναλλακτικών καυσίμων, όπως τα βιοκαύσιμα. 
    Τέταρτον, την ένταξη της χώρας στα μεγάλα διεθνή δίκτυα πετρελαίου, φυσικού αερίου και ηλεκτρισμού. 
    Πέμπτον, την προσπάθεια προσέλκυσης μεγάλης κλίμακας επενδύσεων σε όλους τους τομείς της ενέργειας. 
    Κυρίες και κύριοι συνάδελφοι, προωθούμε ένα νέο πλαίσιο στην αγορά ηλεκτρισμού με την ενσωμάτωση της οδηγίας 54/2003 που θα έχουμε την ευκαιρία να συζητήσουμε αύριο στην Εθνική Αντιπροσωπία, ενώ με τον ειδικό χωροταξικό σχεδιασμό για τις ανανεώσιμες πηγές ενέργειας δημιουργούμε τις αναγκαίες, αλλά και ασφαλείς προϋποθέσεις ειδικά για την αιολική ενέργεια για την οποία υπάρχει μεγάλο και εγχώριο, αλλά και διεθνές ενδιαφέρον. 
    Επίσης, άκουσα να επαναλαμβάνεται –και το είπα και στην αρχή- ότι η χώρα χρειάζεται ενεργειακό σχεδιασμό. Αυτό λέμε και αυτό θα κάνουμε. Τις επόμενες μέρες θα φέρω στην Εθνική Αντιπροσωπεία το σχέδιο νόμου, με το οποίο δημιουργούμε αυτό που ατυχώς κάνατε –και δεν θέλω να πω τίποτα παραπάνω- με την κατάργηση του Συμβουλίου Ενεργειακής Στρατηγικής το 1989. Πιστεύατε αργότερα ότι, με τη δημιουργία της Ρ.Α.Ε., αυτό αναπληρώνει τον εθνικό στρατηγικό σχεδιασμό, αλλά τότε η περίοδος δεν είχε αυτήν την ένταση που έχει σήμερα ως ενεργειακή κρίση. Απολαύσατε τιμές πετρελαίου από 12 μέχρι και 31 δολάρια το βαρέλι, ενώ η νέα διακυβέρνηση βρήκε τιμές που έφθασαν έως και τα 70 δολάρια το βαρέλι. Φθάσαμε 70 δολάρια το βαρέλι και κινείται σταθερά σχεδόν εδώ και ένα χρόνο μεταξύ 52 και 60 δολαρίων το βαρέλι. Αυτό δεν έπεσε από τον ουρανό. Θα ενθυμείσθε ότι πέρυσι το Μάιο σας λέγαμε και εγώ και ο κ. Σαλαγκούδης ότι αυτή η κρίση δεν θα είναι παροδική, αλλά θα έχει μεγάλος βάθος, όχι μόνο γιατί βλέπαμε τι ακριβώς γίνεται με τις αναδυόμενες αγορές στην Ανατολή, δηλαδή στην Κίνα και την Ινδία, αλλά και γιατί στις χώρες-πετρελαιοπαραγωγούς δεν έγιναν καθόλου επενδύσεις σε αρκετές από αυτές, πέρα από τις εστίες κρίσεων. 
    Περισσότερα για αυτό το θέμα και το Συμβούλιο Ενεργειακής Στρατηγικής που όπως έχω πει και με άλλη ευκαιρία θα έρθει τις επόμενες μέρες, θα αναφέρω άλλη φορά. Θυμίζω μόνο ότι, μετά από την πρώτη ενεργειακή κρίση το 1973, το 1975 ο ιδρυτής του κόμματος που η Πλειοψηφία του σήμερα στηρίζει στη Βουλή την Κυβέρνηση ίδρυσε το Εθνικό Συμβούλιο Ενέργειας. Ήταν από τις πρώτες ενέργειες που έκανε το 1975, πριν έρθει η δεύτερη μεγάλη ενεργειακή κρίση του 1979. Όμως, στο χώρο πλέον της ενέργειας και ιδιαίτερα της κατάστασης των πετρελαιοειδών δεν μπορεί κανείς να εφησυχάζει όχι μόνο για τα επόμενα χρόνια, αλλά και για τις επόμενες δεκαετίες. Άρα, χρειαζόμαστε Συμβούλιο Εθνικής Ενεργειακής Στρατηγικής που θα το εξετάσουμε το επόμενο διάστημα. 
    Ο εισηγητής μας αναφέρθηκε δια μακρόν και νομίζω με εξαιρετικά προσεγμένη προσέγγιση στα κύρια χαρακτηριστικά του σημερινού νομοθετήματος, τον καθορισμό της συμμετοχής των βιοκαυσίμων και των άλλων ανανεώσιμων καυσίμων στην ελληνική αγορά στο 5,75% του συνόλου της βενζίνης και του πετρελαίου εσωτερικής καύσης μέχρι τις 31 Δεκεμβρίου 2010. 
      Δεύτερον, τη θέσπιση άδειας διάθεσης βιοκαυσίμων.Ο κάτοχος της ειδικής άδειας θα έχει το δικαίωμα παραγωγής ή εισαγωγής αυτούσιων βιοκαυσίμων και άλλων ανανεώσιμων βιοκαυσίμων και τη διάθεσή τους στην ελληνική επικράτεια.
      Τρίτον, την πρόβλεψη για την κατάρτιση του προγράμματος κατανομής ποσοτήτων βιοκαυσίμων που απαλλάσσονται από τον ειδικό φόρο κατανάλωσης. 
      Και τέταρτον, τη ρύθμιση θεμάτων σχετικά με την ανάμειξη των βιοκαυσίμων με τα αντίστοιχα συμβατά προϊόντα διύλισης του αργού πετρελαίου, την εξασφάλιση της διάθεσης των βιοκαυσίμων στην ελληνική αγορά, καθώς και θέματα που άπτονται της ποιότητας και της διακίνησης των βιοκαυσίμων στη χώρα μας.
      Κυρίες και κύριοι συνάδελφοι, κλείνοντας, θέλω να κάνω τις εξής επισημάνσεις. Πρώτον, ότι η εισαγωγή των βιοκαυσίμων στον τομέα των μεταφορών θα έχει σημαντικά οφέλη για την ελληνική οικονομία. Η χώρα θα έχει μεγαλύτερα περιβαλλοντικά και οικονομικά οφέλη από τη μείωση των εκπομπών του διοξειδίου του άνθρακα. Βεβαίως, γνωρίζετε ότι μετά την έγκριση του εθνικού σχεδίου κατανομής εκπομπών αερίων του διοξειδίου του άνθρακα από την Ευρωπαϊκή Επιτροπή, η μόλυνση του περιβάλλοντος από το βιομηχανικό κλάδο έχει και σημαντικό οικονομικό κόστος, κόστος που πλήττει την ανταγωνιστικότητα των ελληνικών επιχειρήσεων και επιβαρύνει την οικονομία. Αλλά δεν μπορεί να γίνει αλλιώς. Προσχωρήσαμε στη Συνθήκη του Κιότο, προετοιμαστήκαμε έγκαιρα, καταρτίστηκε το εθνικό σχέδιο κατανομής ρύπων και από κει και πέρα πρέπει όλοι να λαμβάνουν υπ’ όψιν την υποχρέωση που έχουν ότι ο επιβαρύνων πληρώνει. 
      Δεύτερον, με την εισαγωγή των βιοκαυσίμων η χώρα θα έχει σημαντικά συναλλαγματικά οφέλη. Αυτό είναι φανερό, δεν χρειάζεται να το προσδιορίσει ειδικότερα κανείς. Από τη μελέτη που σας ανέφερα πριν, του Πολυτεχνείου, προκύπτει ότι για την περίοδο 2005 – 2010 η χώρα θα εξοικονομήσει περί τα 164 εκατ. ευρώ από την εισαγωγή των βιοκαυσίμων, λόγω της μείωσης εισαγωγών πετρελαίου από το εξωτερικό. 
      Επίσης, δημιουργείται ένας νέος τομέας, που δυνητικά μπορεί να προσφέρει σημαντικό αριθμό νέων θέσεων εργασίας και βεβαίως είναι μία ακόμα εναλλακτική ευκαιρία για τον Έλληνα αγρότη, για την καλλιέργεια ενεργειακών φυτών. Επιπλέον αυτές οι νέες θέσεις εργασίας, αλλά και τα συμπληρωματικά εισοδήματα θα προκύψουν στην ελληνική περιφέρεια. 
      Έχουμε πάρα πολύ μεγάλα περιθώρια, κυρίες και κύριοι συνάδελφοι, να κάνουμε πολλά και όχι μόνον ως πολιτεία, αλλά και οι ίδιοι οι πολίτες, οι επιχειρήσεις, για να συμβάλλουμε με συμπεριφορές στην απεξάρτηση της χώρας από τις χρήσεις του πετρελαίου. Υπάρχει σε εξέλιξη μία προσπάθεια γενικότερης ενημέρωσης των πολιτών πώς μπορούν να συμβάλλουν και οι ίδιοι προς αυτήν την κατεύθυνση. 
      Θα μου επιτρέψετε να επαναλάβω, και μ’ αυτό θα κλείσω: Ανέφερα δύο περιπτώσεις στο χώρο των καυσίμων, ότι με το να προσέχει κανείς την πίεση των ελαστικών των αυτοκινήτων αυτή που προβλέπει ο κατασκευαστής έχει εξοικονόμηση βενζίνης. Το να μην έχει διαρκώς τη σχάρα επισκευών πάνω στο αυτοκίνητο έχει περίπου ένα 10%-12% επίσης εξοικονόμηση βενζίνης. 
      Ανέφερα μόνο αυτά τα παραδείγματα, για να δείξω πόσο μεγάλα περιθώρια υπάρχουν για εξοικονόμηση ενέργειας. Επιπλέον, η μαζικότερη χρήση των μέσων μαζικής μεταφοράς είναι ακόμα μία συμβολή του πολίτη στο να έχουμε εξοικονόμηση ενέργειας και ιδιαίτερα απαλλαγή από το μεγάλο βάρος που κουβαλάει η χώρα από τις εισαγωγές του πετρελαίου από το εξωτερικό.
    Φιλοδοξούμε και με σχέδιο και με προγραμματισμό και με όραμα να μετατρέψουμε τον ενεργειακό τομέα σε ατμομηχανή και της οικονομικής αλλά και της περιφερειακής ανάπτυξης της πατρίδας μας. Και σ’ αυτήν την κατεύθυνση ζητούμε και θέλουμε τη συμβολή και των παραγωγικών και των κοινωνικών εταίρων, αλλά βεβαίως και των πολιτικών δυνάμεων της χώρας. Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): ΄Εχει ζητήσει το λόγο ο Kοινοβουλευτικός Eκπρόσωπος του ΠΑ.ΣΟ.Κ. κ. Μανιάτης.
    ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ο κύριος Υπουργός με την ομιλία του μου δίνει την ευκαιρία, πριν ξεκινήσω την τοποθέτησή μου, να κάνω ορισμένα σχόλια. 
    Ο κύριος Υπουργός αναγνώρισε στο τέλος ότι πραγματικά επί κυβερνήσεων ΠΑ.ΣΟ.Κ. είχαν γίνει ουσιαστικές και συστηματικές προσπάθειες για την εισαγωγή των βιοκαυσίμων στην Ελλάδα. Δεν αναφέρομαι μόνο στις δεκάδες μελέτες που είχε εκπονήσει το Κέντρο Ανανεώσιμων Πηγών Ενέργειας από το 1998 μέχρι και πρόσφατα, αλλά ο ίδιος ο Υπουργός αναφέρθηκε στην επιχείρηση, στη βιομηχανία, που με χρηματοδότηση ΠΑ.ΣΟ.Κ., αναπτυξιακό νόμο ΠΑ.ΣΟ.Κ., επί κυβερνήσεων ΠΑ.ΣΟ.Κ. άρχισε να λειτουργεί. Αυτό σημαίνει, όπως αντιλαμβάνεστε, ότι και θεσμικό πλαίσιο υπήρξε και χρηματοδότηση δόθηκε και εμπειρία αποκτήθηκε. 
    Δεύτερο σχόλιο. Ο κύριος Υπουργός αναφέρθηκε στην έλλειψη προετοιμασίας των Ελλήνων αγροτών, στον τρόπο με τον οποίο θα μπουν στην καλλιέργεια ενεργειακών φυτών. 
    Οφείλω να υπενθυμίσω στον κύριο Υπουργό ότι η καινούργια Κ.Α.Π. συμφωνήθηκε επί κυβέρνησης ΠΑ.ΣΟ.Κ. το καλοκαίρι του 2003. Τότε προσδιορίστηκαν οι όροι για μέχρι το 2013. Τότε εξασφαλίστηκαν τα χρήματα των Ελλήνων αγροτών μέχρι το 2013. Άρα, δεν θα μπορούσε πριν το καλοκαίρι του 2003 να έχει υπάρξει οποιουδήποτε άλλου είδους σχεδιασμός. 
    Τα ερωτήματα όμως είναι δύο σ’ αυτό το σχόλιο: Πρώτον, τι έκανε η Κυβέρνηση της Νέας Δημοκρατίας, κυρίως ο Υπουργός Αγροτικής Ανάπτυξης, για να συνεχίσουν να εξασφαλίζονται αυτές οι χρηματοδοτήσεις και βεβαίως με ποιόν τρόπο –και αναφέρομαι στο νομοσχέδιο για την αγροτική ανάπτυξη που πέρασε πρόσφατα- έχουμε ή δεν έχουμε ουσιαστικά δημιουργήσει μηχανισμούς ουσιαστικής πληροφόρησης των αγροτών αναφορικά με τις νέες συνθήκες που τους περιμένουν από τις αρχές του 2006.
    Τρίτη παρατήρηση. Ο κύριος Υπουργός έκανε αναφορά σε πέντε άξονες προτεραιότητας της Κυβέρνησης της Νέας Δημοκρατίας σχετικά με τα ενεργειακά. Κύριε Υπουργέ, ελπίζω να διέλαθε της προσοχής σας, διότι δεν αναφερθήκατε καθόλου σε πρόγραμμα εξοικονόμησης ενέργειας, πλην των απλών παραδειγμάτων τού πώς να οδηγούμε το αυτοκίνητό μας. Και αναφέρομαι σε ένα μεγάλο πρόγραμμα με τη σημερινή και τις προβλεπόμενες τιμές πετρελαίου, που πρέπει να αποκτήσει η χώρα, έτσι ώστε να πάψει το ενεργειακό της σύστημα να είναι ένα σύστημα στο οποίο διαρκώς θα ρίχνουμε ισχύ, αλλά η ισχύ αυτή θα χρησιμοποιείται για λίγο χρονικό διάστημα από ένα μέρος της κατανάλωσης.
    Τέταρτο σχόλιο. Πραγματικά, η Κυβέρνηση της Νέας Δημοκρατίας αντιμετωπίζει αυτόν τον καιρό μια ιδιαίτερα δυσχερή κατάσταση με τις τιμές του πετρελαίου. Όμως, έχει την ευτυχία ως Κυβέρνηση να έχει και ένα μαξιλάρι 22,5 δισεκατομμυρίων ευρώ από το Κοινοτικό Πλαίσιο Στήριξης, μεγάλο μέρος των οποίων χρημάτων αναλογούν στο Επιχειρησιακό Πρόγραμμα Ανταγωνιστικότητας, από το οποίο όμως μάθαμε πρόσφατα ότι πρόκειται να υπάρξει αφαίμαξη και μεταφορά κονδυλίων στους οδικούς άξονες ενός ποσού ύψους 130.000.000 ευρώ.
      Πέμπτη παρατήρηση: Είπε ο Υπουργός ότι οι κυβερνήσεις του ΠΑΣΟΚ καθυστέρησαν. Και εμείς και ο εισηγητής μας με την τοποθέτησή του αποδώσαμε ευθύνες στην Κυβέρνηση της Νέας Δημοκρατίας, διότι θεωρούμε ότι πραγματικά υπάρχει καθυστέρηση. 
      Θα καταθέσω για τα Πρακτικά της Βουλής την έκθεση που υπέβαλε η Ελληνική Κυβέρνηση με ημερομηνία Ιούλιος 2004, με την οποία δεσμευόταν στην Ευρωπαϊκή Επιτροπή ότι εντός του φθινοπώρου του 2004 θα εναρμονιστούμε με την οδηγία αυτή που συζητούμε σήμερα. Η δέσμευση ήταν για το φθινόπωρο του 2004.
      (Στο σημείο αυτό ο Βουλευτής κ. Μανιάτης καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ένα τελευταίο σχόλιο. Πραγματικά ήταν εξαιρετικά ευτυχές το γεγονός ότι ο Υπουργός αναφέρθηκε στην ανάγκη που έχουμε ως χώρα να χρησιμοποιούμε στο μέγιστο δυνατό βαθμό τα μέσα μαζικής μεταφοράς. Είναι πραγματικά μία εθνική προτεραιότητα, ιδιαίτερα στα μεγάλα αστικά κέντρα. 
      Όμως μου ήλθε στο μυαλό κάτι πολύ απλό. Λίγο πριν τους Ολυμπιακούς Αγώνες, όταν η Κυβέρνηση της Νέας Δημοκρατίας παρέλαβε τη διακυβέρνηση της χώρας, θα πρέπει να θυμούνται όλες οι πτέρυγες της Βουλής ότι παραδώσαμε τον πιο σύγχρονο στόλο λεωφορείων της Ευρώπης. Αναφέρομαι στην Αθήνα. Παραδώσαμε το καλύτερο Μετρό της Ευρώπης. Παραδώσαμε εντελώς σύγχρονο στόλο τρόλεϊ. Παραδώσαμε καινούργιο τραμ και παραδώσαμε καινούργιο προαστιακό. 
      Ποια ήταν η εύλογη αναμονή όλων μας για σήμερα ας πούμε; Θα ήταν, αφού παρέλαβαν όλες αυτές τις υποδομές, τις εξαιρετικά σύγχρονες, στοιχειωδώς να έχουν αυξήσει κατά τι, το ποσοστό των Αθηναίων πολιτών που μετακινούνται με μέσα μαζικής μεταφοράς. ΄Ε, λυπάμαι να σας πω, με πρόσφατη απάντηση που απέστειλε ο Υπουργός Μεταφορών και Επικοινωνιών, δυστυχώς παρά το γεγονός ότι εισήλθαν στο συγκοινωνιακό σύστημα και το τραμ και ο προαστιακός, δεν υπάρχει ουδεμία αύξηση αριθμού μετακινουμένων επιβατών με μέσα μαζικής μεταφοράς, όταν συγκρίνουμε το 2005 με το 2003. 
      Και έρχομαι στο νομοσχέδιο. Ένας σοβαρός κριτής θα μπορούσε να χαρακτηρίσει τη συγκεκριμένη νομοθετική πρωτοβουλία ως μια τρέχουσα, άχρωμη χωρίς έμπνευση, προσαρμογή στο εθνικό μας δίκαιο, μιας οδηγίας. Και πραγματικά θα μπορούσε κανείς να ρωτήσει, εάν δεν ίσχυε αυτό που ισχυρίζομαι, πιο είναι το πρωτότυπο, το καινοτόμο, εκτός της οδηγίας, που προσφέρει η εναρμόνιση στο εθνικό δίκαιο του κειμένου που έχουμε μπροστά μας. 
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εδώ όμως αξίζει τον κόπο να αναφέρουμε ορισμένες παρατηρήσεις. 
      Παρατήρηση πρώτη: Οι εθνικοί στόχοι που τίθενται με το νομοσχέδιο, είναι οι ελάχιστοι υποχρεωτικοί. Είναι 2% το 2005, και 5,75% το 2010. Έ, θα μπορούσε στοιχειωδώς το 5,75% να είναι 6%, για να πούμε ότι από το ελάχιστο όριο της Ευρωπαϊκής Ένωσης πάμε ελάχιστα ποσοστά παραπάνω. 
      Δεύτερο σχόλιο: Η βασική φιλοσοφία του νομοσχεδίου είναι ότι αντιμετωπίζει τα βιοκαύσιμα με τη λογική των πετρελαιοειδών, όπου οι βασικοί συνομιλητές είναι τα διυλιστήρια και οι εταιρείες εμπορίας. Θεωρώντας ότι με κάποιο μαγικό τρόπο έχει παραχθεί η πρώτη ύλη και έρχεται προς επεξεργασία στα διυλιστήρια. 
      Τρίτο σχόλιο: Ο τίτλος του νομοσχεδίου είναι λίγο υπερφίαλος. Διότι ενώ πρόκειται για την εισαγωγή των βιοκαυσίμων στις μεταφορές, αποπειράται να ισχυριστεί ότι μιλάμε για την εισαγωγή των βιοκαυσίμων ευρύτερα στην ελληνική αγορά. 
      Δεν πρόκειται για εισαγωγή των βιοκαυσίμων στην ελληνική αγορά. Πρόκειται για απλή υιοθέτηση της οδηγίας που προσδιορίζει τον τρόπο εισαγωγής των βιοκαυσίμων στις μεταφορές. Εξαιτίας ακριβώς αυτής της προσέγγισης, υπάρχει η ανάγκη να δούμε σχετικά σύντομα ελπίζω, ένα νέο νομοσχέδιο για συνολική αντιμετώπιση της χρήσης βιομάζας στο σύνολο του ενεργειακού ισοζυγίου της χώρας. 
      Πέμπτη παρατήρηση: Είναι κάτι που αρκετές φορές συμβαίνει στα νομοσχέδια. Νομοθετούμε επί ενός προγράμματος το οποίο διαισθανόμεθα. Δεν έχουμε μπροστά μας μία μελέτη ή ένα σχέδιο, για να προεκτιμήσουμε το νομοθέτημα που έχουμε μπροστά μας ποια εφαρμογή θα έχει, ποια είναι τα στοιχειώδη ποσοτικά και ποιοτικά του χαρακτηριστικά. Έτσι λοιπόν, είναι απολύτως βέβαιο –και εύχομαι να γίνει πολύ σύντομα- αμέσως μετά την ψήφιση του νομοσχεδίου ότι θα χρειαστούμε ένα ολοκληρωμένο εθνικό σχέδιο δράσης για τα εναλλακτικά καύσιμα, το οποίο φαντάζομαι ότι θα συνοδεύεται από την απαραίτητη μελέτη βιωσιμότητας.
      Και τελευταία παρατήρηση: Είναι νομίζω μια χαμένη ευκαιρία για τον αγροτικό κόσμο της χώρας αυτό που γίνεται αυτές τις μέρες. Συζητούμε ένα νομοσχέδιο για το οποίο το Υπουργείο Αγροτικής Ανάπτυξης στην πραγματικότητα είχε ελάχιστη συμβολή και αυτό αποτελεί ένα δυστύχημα της Κυβέρνησης. Το δυστύχημα όμως για τους Έλληνες αγρότες είναι ότι δεν λαμβάνονται οι αντίστοιχε πρόνοιες ώστε να αξιοποιηθούν αναπτυξιακά οι δυνατότητές τους μπροστά στις νέες προκλήσεις. 
      Εδώ θα καταθέσω για τα Πρακτικά της Βουλής την απόδειξη των ισχυρισμών μου. Πρόκειται για δημοσίευμα κυριακάτικης εφημερίδας στο τέλος Αυγούστου 2005 όπου ο Υπουργός Αγροτικής Ανάπτυξης με πομπώδες ύφος εξαγγέλλει τον «οδικό χάρτη με τα προϊόντα που έχουν μέλλον ενόψει εφαρμογής της νέας Κ.Α.Π.». Περιλαμβάνεται σ’ αυτό το δημοσίευμα ένας κατάλογος με τις δεκατρείς μελέτες, μία για κάθε περιφέρεια της χώρας, που ήδη έχει αρχίσει να αναθέτει το Υπουργείο Αγροτικής Ανάπτυξης, εν όψει της προετοιμασίας της χώρας για το Δ΄ Κ.Π.Σ., την τέταρτη προγραμματική περίοδο, αλλά και για την προσαρμογή των Ελλήνων αγροτών στις νέες συνθήκες της Κ.Α.Π.. Υπάρχουν σ’ αυτές τις μελέτες αναφορές για αρωματικά φυτά, για φαρμακευτικά φυτά, για καπνό, για βαμβάκι, για κτηνοτροφία, για θερμοκήπια. 
      Κυρίες και κύριοι συνάδελφοι, δεν υπάρχει καμία απολύτως αναφορά σε ενεργειακά φυτά. Αυτό σημαίνει ότι το Υπουργείο Αγροτικής Ανάπτυξης μάλλον δεν γνωρίζει καν ότι ο Υπουργός Ανάπτυξης και η Βουλή των Ελλήνων νομοθετούν προκειμένου να δώσουν πιθανόν κάποιες προοπτικές για τους Έλληνες αγρότες στον τομέα των ενεργειακών καλλιεργειών. 
      Και βεβαίως έχει ενδιαφέρον να σχολιάσει κανείς το γεγονός ότι για παράδειγμα στη Θεσσαλία προτείνεται μελέτη για την εξοικονόμηση υδάτινων πόρων όταν όλοι γνωρίζουμε ότι από το 2003 κατ’ εφαρμογήν Κοινοτικής Νομοθεσίας υπάρχει ελληνικό θεσμικό πλαίσιο που προβλέπει δημιουργία φορέα ολοκληρωμένης διαχείρισης, αλλά κανένας δεν ενδιαφέρεται ούτε για να υλοποιηθεί ο φορέας, ούτε για να εφαρμοστούν οι αρχές της ορθολογικής και περιβαλλοντικά σωστής διαχείρισης του υδάτινου δυναμικού. Και βεβαίως έχει ενδιαφέρον ότι για την Περιφέρεια Πελοποννήσου προτείνει τη μετατροπή στην Αργολίδα και στη Λακωνία των εκτάσεων εσπεριδοειδών σε βοσκότοπους. Αυτό το αφήνω στην κρίση σας. 
    (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Υπάρχουν τέσσερα ή πέντε βασικά ερωτήματα προκειμένου να αξιολογήσει κανείς κατά πόσο η συγκεκριμένη νομοθετική πρωτοβουλία θα έχει ουσιαστική αντανάκλαση στην πραγματική οικονομία, στην πραγματική αγροτική οικονομία.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ερώτημα πρώτο: Έχουμε τις πρώτες ύλες για την παραγωγή όσο το δυνατόν περισσότερης ποσότητας βιοντίζελ; 
     Δεύτερο ερώτημα: Εάν δεν έχουμε, υπάρχουν οι δυνατότητες καλλιέργειας; 
     Τρίτο ερώτημα: Οι καλλιέργειες αυτές είναι οικονομικά σκόπιμες; Διότι σας θυμίζω –όπως ανέφερε και ο εισηγητής μας- ότι θα δοθεί προτεραιότητα κατά την μελέτη των ποσοστώσεων, στο τι έχει προϋπάρξει το 2005 και το 2006 ως εισαγωγές. Υπάρχει και η άρνηση στην πραγματικότητα να υιοθετήσει η Κυβέρνηση την πρότασή μας, ότι για την εσωτερική κατανάλωση δεν υπάρχει πλαφόν στην ποσότητα αναφορικά με την απαλλαγή από τον Ειδικό Φόρο Κατανάλωσης.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Τέταρτο ερώτημα: Συμφέρει από πλευράς εφοδιαστικής αλυσίδας να ξεκινήσεις από την αγορά του σπόρου της ενεργειακής καλλιέργειας μέχρι τη μεταφορά της στη μονάδα μεταποίησης, ναι ή όχι; Τα logistics αυτά συμφέρουν;
     Τελευταίο ερώτημα: Έχουμε εξασφαλίσει ότι δεν θα εισαχθούν μεταλλαγμένοι σπόροι στη χώρα μας, με όλα αυτά που μπορούν να σημαίνουν οι εισαγωγές μεταλλαγμένων σπόρων; 
     Δυστυχώς, από το νομοσχέδιο δεν δίνεται απολύτως καμία απάντηση στα εύλογα αυτά ερωτήματα, που δεν είναι ερωτήματα των Βουλευτών, είναι πολύ περισσότερο ερωτήματα των Ελλήνων αγροτών.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μανιάτη, ολοκληρώστε.
     ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ο πιθανός συνδυασμός, οι πιθανές συνέργιες του Υπουργείου Αγροτικής Ανάπτυξης και του Υπουργείου Ανάπτυξης ίσως θα μας έδινε μία διέξοδο στο ζήτημα των αναδιαρθρώσεων των καλλιεργειών.
     Θέλω να θυμίσω –και αυτή ίσως να είναι μία καλή ευκαιρία να το θυμηθεί το  Υπουργείο Ανάπτυξης- ότι στις δεκαετίες του ’80 και του ’90 τούτη η χώρα σε έναν άλλο τομέα ενεργειακό, στους ηλιακούς θερμοσίφωνες, έγραψε ιστορία.
     ΠΡΟΕΔΡΕΥΩΝ (Γεώργιος Σούρλας): Κύριε Μανιάτη, σας παρακαλώ ολοκληρώστε. Βλέπω ότι το σκεπτικό σας έχει πολύ βάθος ακόμη.
     ΙΩΑΝΝΗΣ ΜΑΝΙΑΤΗΣ: Τελειώνω, κύριε Πρόεδρε. Μπορείτε να κρατήσετε το χρόνο από τη δευτερολογία μου.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Μανιάτη, δεν υπάρχει δευτερολογία. Αφαιρείτε χρόνο από τους επόμενους ομιλητές.
     ΧΡΗΣΤΟΣ ΠΡΩΤΟΠΑΠΑΣ: Για ένα λεπτό, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Ούτε δευτερολογία υπάρχει…
     ΙΩΑΝΝΗΣ ΜΑΝΙΑΤΗΣ: Ολοκληρώνω, κύριε Πρόεδρε. Μην ανησυχείτε.
     ΠΡΟΕΔΡΕΥΩΝ (Γεώργιος Σούρλας): Θα είμαστε αυστηροί απόψε στο χρόνο.
     ΡΟΔΟΥΛΑ ΖΗΣΗ: Γιατί, κύριε Πρόεδρε, απόψε;
     ΠΡΟΕΔΡΕΥΩΝ (Γεώργιος Σούρλας): Δεν γίνεται αλλιώς.
     ΙΩΑΝΝΗΣ ΜΑΝΙΑΤΗΣ: Τελειώνω, κύριε Πρόεδρε.
     Εάν δεν πρόκειται να πετύχουμε –που δεν θα πετύχουμε έτσι κι αλλιώς- στην κατασκευή της τεχνολογίας παραγωγής –γιατί αυτό θα είναι εισαγωγή έτσι κι αλλιώς- και εάν δεν πετύχουμε ούτε στην παραγωγή πρώτης ύλης, τότε λυπάμαι αλλά δεν μπορεί να υπάρξει μέλλον για την ελληνική γεωργία.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Πρέπει να θυμίσω ότι είναι εγγεγραμμένοι τριάντα ένας Βουλευτές, ότι 00:55 ολοκληρώνεται το εξάωρο και πως όταν καθυστερεί ο κάθε ομιλητής, αφαιρεί τη δυνατότητα από τους τελευταίους να μιλήσουν. Και δεν πιστεύω να είναι στις προθέσεις σας. Γι’ αυτό απόψε θα είμαστε αυστηροί.
     Κύριε Πολύδωρα, αυτό ισχύει και για εσάς, που έχετε το λόγο. Πιστεύω να αποτελέσετε καλό παράδειγμα.
     ΒΥΡΩΝ ΠΟΛΥΔΩΡΑΣ: Υπέρ του δήμου αφιερώνω τρία λεπτά από το χρόνο μου. Θα μιλήσω μόνο δώδεκα λεπτά.
     Κυρίες και κύριοι συνάδελφοι, χαιρετίζω τη συμφωνία, τη συναίνεση από τη συντριπτική πλειοψηφία της Αίθουσας της Βουλής των Ελλήνων για την υπερψήφιση αυτού του νομοσχεδίου.
     Ήθελα μόνο μία εισαγωγική παρατήρηση και προς τον κ. Μανιάτη και προς άλλους συναδέλφους. 
     Σας έχω πει χίλιες φορές να μη συμπιέζετε την ιστορία, να μην την περιορίζετε στα πέντε ή δέκα χρόνια, γιατί για εμάς τους πολιτικούς Νώες –όσοι είμαστε στην Αίθουσα- αυτό είναι πολύ βαρύ πλήγμα.
Αφήστε την στον αέναο κύκλο της. 
      Για παράδειγμα, μιλάμε για το νομοσχέδιο και έχουμε διακόψει την ιστορία. Τη συμπιέζουμε μάλιστα και στο γρονθοκόπημα των πεπραγμένων μεταξύ ΠΑ.ΣΟ.Κ. και Νέας Δημοκρατίας. Εγώ σας λέγω ότι τέτοιον καιρό το 1917 εβυθίστηκε η Αθήνα στο σκοτάδι από την απεργία των υλοτόμων και των μεταφορέων ξυλείας για την Ηλεκτρική Εταιρεία Ενέργειας. Τα βιοκαύσιμα, λοιπόν, τέτοιο καιρό ήταν το μονοπώλιο, ούτως ειπείν, στην ενεργειακή πρώτη ύλη.
      Δεν είναι όψιμο, δεν είναι φρέσκο, δεν είναι των ημερών, ούτε της τελευταίας οδηγίας της Ευρωπαϊκής Ένωσης. Πρόνοια είχε η Ευρωπαϊκή Ένωση να μην υποστεί εκ νέου τα προηγούμενα του 1973 και του 1979 της ενεργειακής κρίσης. Από την είσοδο του 21ου αιώνα άρχισε να εκδίδει τις οδηγίες για όλη την ενότητα των κρατών, των πολιτών και των ενεργειακών συστημάτων, έτσι ώστε να λειτουργήσουμε την απεξάρτηση από το πετρέλαιο και τη στροφή προς τις ανανεώσιμες και τις άλλες πηγές ενέργειας, όπως είναι τα βιοκαύσιμα (ντίζελ και χημικά). Πρέπει να είναι κανείς διδάκτωρ της χημείας για να μιλήσει. Και όλοι αποφύγατε την αναφορά στον κατάλογο των βιοχημικών, όπως την αποφεύγω και εγώ για την ισοτιμία των όπλων.
      Πάντως, εξηγούμαι ως δίκαιος, θέλω να πιστεύω, στην εκτίμηση των πολιτικών και οικονομικών πραγμάτων, ότι μία είναι η πρόκληση. Η συζήτηση γύρω από την οροφή του 5,75% είναι λίγο άχαρη. 
      Εγώ σας λέω, κύριε Μανιάτη, κύριε εισηγητά της Μειοψηφίας, κυρίες και κύριοι συνάδελφοι, ότι είναι προϊόν –δεν χωρεί αμφιβολία- ενός συμβιβασμού μεταξύ των νέων προτάσεων και των παλαιών των πετρελαιοειδών. Και για εμάς, δηλαδή, για τον κ. Σιούφα, για το Υπουργείο Ανάπτυξης, δεν ήταν θέμα αν ήταν 6% για να κάνουμε τους καινοτόμους και τους ρυθμιστές, τους ρέκτες στην υπόθεση των νέων μορφών ενέργειας. Η πρόκληση νομίζω ότι παραμένει –το λέω για να το έχουμε όλοι ως βάση προβληματισμού- το 25% της ενέργειας από άλλες μορφές, πλην του πετρελαίου. Αυτό είναι σοβαρό και ουσιώδες. 
      Και εδώ δρα η Κυβέρνηση. Δρούσε και η προηγούμενη κυβέρνηση, αλλά με χαμηλότερους ρυθμούς, γιατί, κυρία Ζήση, είχε την άνεση. Ήταν νωθρή, επειδή τα είχε όλα. Δηλαδή τι είχε; Είχε 20 δολάρια, 25 δολάρια, 28 δολάρια το βαρέλι. Γι’ αυτό δεν γκάζωσε. Αλλά ταυτόχρονα ενεγράφη αυτή  η στέρηση.
      ΡΟΔΟΥΛΑ ΖΗΣΗ: Γκάζωσε και στις υπογραφές και στις δεσμεύσεις και στους ρύπους και στο Πρωτόκολλο του Κυότο.
      ΒΥΡΩΝ ΠΟΛΥΔΩΡΑΣ: Όχι, όχι! Μη με παρασύρετε σ’ αυτή την αντιδικία, που έκανε και ο κ. Μανιάτης. Είμαι απρόθυμος να σας παρακολουθήσω. 
      Είμαι δίκαιος όταν λέω ότι δεν γκάζωσε –το λέει και ο κ. Σιούφας, το λέμε όλοι. Τώρα είναι ενεργειακή σχεδίαση, τώρα είναι ενεργειακή πράξη και με αυτό το νομοσχέδιο που συζητούμε, αλλά επιτρέψτε μου, επίσης, να συνοψίσω και να χαιρετίσω τις μεγάλες δράσεις.
      Είναι στη δική μου ανάγνωση τέσσερις μεγάλες δράσεις και αυτή για τη βιοενέργεια πέντε. Είναι, πρώτον, Μπουργκάς-Αλεξανδρούπολη, με τέλμα δεκατεσσάρων ετών, που το εκίνησε αυτή η Κυβέρνηση. Εύχομαι να πάει καλά, γιατί είμαστε ακόμα στα χαρτιά, όπως θα πει ένας στρεψόδικος εκτιμητής. Δεύτερον, αγωγός Τουρκίας-Ελλάδας, πράξη βαρυσήμαντη και για το ενεργειακό και για το πολιτικό. Τρίτον, ο υποθαλάσσιος της Αδριατικής Ελλάδος-Ιταλίας. Και έτσι γίνεται ενεργειακός κόμβος με αυτές τις τρεις δράσεις. 
      Είμαι υπερήφανος για το ενεργειακό, υπερψηφίζοντας την πολιτική και τους ρυθμούς του Υπουργείου Ανάπτυξης στον ενεργειακό τομέα.
      ΑΝΝΑ ΔΙΑΜΑΝΤΟΠΟΥΛΟΥ: Ιστορικά.
      ΒΥΡΩΝ ΠΟΛΥΔΩΡΑΣ: Και ιστορικά. Αλλά εδώ έχουμε εμφάσεις και υπογραμμίσεις. 
      Τέλος, είχαμε την Ε.Κ.ΑΧ. τη Βαλκανική. Το λέω συμβολικά και ίσως έπρεπε να κρατήσω άλλο τόνο, να είναι soto voce και να μην πω Ε.Κ.ΑΧ.. Το λέω αυτολογοκρινόμενος. Όμως, είναι μεγάλη πράξη η συνάντηση για την ενεργειακή πολιτική των Βαλκανίων. Γιατί υπάρχουν και με τις κάθετες και με τις οριζόντιες. Παραδείγματος χάρη, για την οριζόντια μιλούσα με το φίλο μου τον Υφυπουργό Ενέργειας της Σερβίας και με αιφνιδίασε. Εγώ το έβλεπα σαν αντιδικία ότι «θα αναπτύξετε και βορινότερο ημών αγωγό;». Και με αιφνιδιάζει λέγοντας ότι και οι δύο αγωγοί να λειτουργούν –αυτός ο χερσαίος ο δικός μας και ο άλλος που λένε οι Σέρβοι- πάλι θα έχουμε ένα έλλειμμα 30% σε σχέση με τη ζήτηση που υπάρχει προς τις δυτικές περιοχές. Κλείνει η παρένθεσή μου.
      Έχουμε τέσσερις δράσεις πολύ σοβαρές που καθιστούν την Ελλάδα ενεργειακό κόμβο. Και εδώ έχουμε πολύ σοβαρή πολιτική, πολιτική εφαρμογής.
      Το πέμπτο είναι αυτό το νομοσχέδιο. Σ’ αυτό το νομοσχέδιο βρήκα τρία στοιχεία τα οποία εκθέτω, εισφέρω εγώ στη συζήτηση:
      Πρώτον, το ενεργειακό σε σχέση με τα βιοκαύσιμα και τις εναλλακτικές μορφές καυσίμων. Αυτό είναι προτεραιότητα. Το πώς θα υλοποιηθεί θα το δούμε. Απομένει και από το Υπουργείο Ανάπτυξης όλος εκείνος ο τόμος των εφαρμογών για τα βιοκαύσιμα και για τα άλλα της χημείας, για την εισαγωγή, για το τι θα βρούμε από τα υπολείμματα εδώ. Σας ζητώ να συνεκτιμήσουμε όλοι μια τίμια κουβέντα του κ. Σιούφα: Μήπως θέλετε να κάνουμε εισαγωγή να δούμε που έχουν καμένα λάδια να τα φέρνουμε; Δεν είναι αυτό ο στόχος. Και πάνω σ’ αυτό έχουμε το οφειλόμενο, μια πολύ ειλικρινή και τίμια  εφαρμογή της πολιτικής για τα βιοκαύσιμα.
      Το δεύτερο είναι η αρχή, η γραμμή του περιβάλλοντος, ότι έχουμε καθαρή ενέργεια εν πολλοίς. Τα βιοκαύσιμα ήρτηνται, αλλά τα ενεργειακά φυτά είναι στην κατηγορία των ανανεώσιμων.
      Και το τρίτο, επενδύσεις. Θέλω να σας πω ειδικότερα ότι οι ενεργειακές επενδύσεις βρίσκονται σε ένα υποθετικό δέον που μπορεί να θέσει κανείς, στο 30% των εφαρμογών. Δηλαδή από το συνολικό ύψος αν είναι χ=100% αυτό, είμαστε στο 30% σε σχέση με την ανάγκη, τη ζήτηση για επενδύσεις από τις εναλλακτικές μορφές ενέργειας.
      Θέλω ειδικότερα να σας πω, επειδή ακούστηκαν και υπό μορφή ενστάσεων, ότι εγώ αποδέχομαι τον προβληματισμό για την αγροτική οικονομία. Αλλά αυτό θα ακολουθήσει, είναι η εφαρμογή του νομοσχεδίου μας και δη στον τομέα της αγροτικής οικονομίας. Θα συνεργαστούν -ελπίζω και ζητώ- τα δύο Υπουργεία. Αλλά και «κινητρικά» να μιλήσουμε, να επικοινωνήσουμε με τους αγρότες για την υπόθεση των ενεργειακών φυτών. 
      Είναι μια πολύ ωραία ιδέα, μια πολύ ωραία πρόταση. Δεν βρίσκει τους αγρότες μας εξοικειωμένους, συμφιλιωμένους. Και ο άλλος αριθμός για τα χιλιάδες ή εκατομμύρια στρέμματα που απαιτούνται -που διετύπωσε ο κ. Σιούφας, για την υπόθεση των αγροτικών ενεργειακών φυτών να καλύψει την αγροτική οικονομία και τα κενά που έχουμε- είναι ένας πολύ σοβαρός αριθμός. Πρέπει να τον συνεκτιμήσουμε και να δούμε ποιοι είναι και πώς θα τους κάνουμε πρόθυμους και συμφιλιωμένους για την αγροτική οικονομία, δηλαδή για τα ενεργειακά φυτά. Γιατί τα ενεργειακά φυτά, δηλαδή τις φλοίδες από το καλαμπόκι, τις καλαμιές από το σιτάρι ή τα υπολείμματα της υλοτομίας, αν τα έχεις εισαγωγής υπηρετείς το ενεργειακό ζήτημα αλλά δεν κάνεις συνδυαστική δράση με την αγροτική οικονομία.
Υπό αυτήν την έννοια δέχομαι τις παρατηρήσεις των συναδέλφων για την ενημέρωση των αγροτών. Να δούμε μια χωροταξική στοχοθεσία για το πού και τι είδους ενεργειακά φυτά μπορούμε να αναπτύξουμε. 
      Με αυτές τις σκέψεις χαιρετίζω το πνεύμα της συνεννόησης στην Αίθουσα και φυσικά τη νομοθετική πρωτοβουλία της Κυβέρνησης. Θέλω να θυμόμαστε πάντα ότι μόνοι τους οι νόμοι δεν παράγουν αποτελέσματα. Οι νόμοι θέλουν ένα κλικ, ακόμα, για να γίνονται πολιτικές εφαρμογές. 
      Τήρησα και την υπόσχεσή μου και σας ευχαριστώ, κυρίες και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Μπράβο. Συνεπής ο κ. Πολύδωρας στο τρίλεπτο.
      Έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου «Προμήθειες αμυντικού υλικού των Ενόπλων Δυνάμεων».
      Παραπέμπεται στην αρμόδια Διαρκή Επιτροπή. 
      Το λόγο έχει η κ. Ζέττα Μακρή. 
      ΖΕΤΤΑ ΜΑΚΡΗ: Ευχαριστώ, κύριε Πρόεδρε. 
      Η σημερινή συζήτηση για την εισαγωγή των βιοκαυσίμων και των άλλων ανανεώσιμων καυσίμων στην ελληνική αγορά ανοίγει μια σοβαρή προοπτική απεξάρτησης ενός μέρους της εγχώριας κατανάλωσης από εξωτερικές πηγές ορυκτών καυσίμων, μια σοβαρή προοπτική για προστασία του περιβάλλοντος και κυρίως για τη δυνατότητα στήριξης του αγροτικού τομέα με την προώθηση ενεργειακών καλλιεργειών. 
      Αργήσαμε. Το είπε και ο Υπουργός με ήπιο τρόπο, αλλά με πειστικά επιχειρήματα. Αργήσαμε για μια ακόμη φορά να ενεργήσουμε γρήγορα στο σημαντικό αυτό ζήτημα, όπως και σε διάφορα άλλα. Αργήσαμε τουλάχιστον πέντε χρόνια να σχεδιάσουμε, να προετοιμάσουμε, να προγραμματίσουμε και να υλοποιήσουμε. 
      Βέβαια, από τις πολλαπλές περιπτώσεις αργοπορίας που συναντούμε ως Κυβέρνηση κινδυνεύουμε να χάσουμε το μέτρο των απωλειών που έχει υποστεί η χώρα από την απραξία του ΠΑ.ΣΟ.Κ. στα κρίσιμα, μιας και η απόλυτη εξειδίκευσή του ήταν η έμφαση σε μια πολυπραγμοσύνη γύρω από τα εντυπωσιακά, αλλά, όπως από το αποτέλεσμα αποδείχθηκε, μικρά και δευτερεύοντα. Γιατί μπορεί σήμερα με το παρόν νομοσχέδιο να εναρμονιζόμαστε με την οδηγία 2003/03 του Ευρωπαϊκού Κοινοβουλίου και του Συμβουλίου της 8ης Μαΐου του ίδιου έτους, όμως το ζήτημα των βιοκαυσίμων είναι μια υπόθεση που έχει ως υπόβαθρο κοινοτικές επιλογές αρκετά παλαιότερες από την οδηγία αυτή. 
      Για να είμαι σαφέστερη, εξηγούμαι: Η επιτροπή, το Κοινοβούλιο και το συμβούλιο έχουν προωθήσει εδώ και αρκετά χρόνια την ανάπτυξη ανανεώσιμων πηγών ενέργειας και ιδιαίτερα των βιοκαυσίμων. Η ανακοίνωση με τίτλο: «Αειφόρος ανάπτυξη της Ευρώπης για ένα καλύτερο κόσμο, στρατηγική της Ευρωπαϊκής Ένωσης για την αειφόρο ανάπτυξη», η οποία υποβλήθηκε στο Ευρωπαϊκό Συμβούλιο του Γκέτεμποργκ τον Ιούλιο του 2001, τόνισε το σημαντικό ρόλο των βιοκαυσίμων στην καταπολέμηση της αλλαγής του κλίματος και στην ανάπτυξη καθαρών μορφών ενέργειας. 
      Η Πράσινη Βίβλος της Επιτροπής προς μια ευρωπαϊκή στρατηγική για την ασφάλεια του ενεργειακού εφοδιασμού του Νοεμβρίου του 2000 έθεσε το στόχο της υποκατάστασης των παραδοσιακών καυσίμων με εναλλακτικά καύσιμα κατά 20% στον τομέα των οδικών μεταφορών έως το 2020. Δηλαδή για τις κυβερνήσεις  με σοβαρότητα και η στρατηγική ήταν υπαρκτή και οι στόχοι είχαν τοποθετηθεί. Εμείς από το 2000 είμαστε προκλητικά απόντες. 
      Στο θέμα αυτό οι χώρες της διεύρυνσης, που παρουσιάζουν ιδιαίτερο ενδιαφέρον από πλευράς ανταγωνισμού για τη χώρα μας, ήταν πολύ πιο δραστήριες από εμάς. Ειδικότερα: Η Πολωνία παράγει βιοντίζελ από ελαιοκράμβη και βιοαιθανόλη από πατάτες. Στα βιοκαύσιμα υπάρχει αποφορολόγηση ήδη από το 2003. Η Τσεχία έχει δεκατέσσερα εργοστάσια παραγωγής βιοντίζελ δυναμικότητας 100.000 τόνων, ενώ έχει τη δυνατότητα παραγωγής 165.000 τόνων βιοαιθανόλης. Η Σλοβακία παράγει ετησίως 80.000 τόνους βιοντίζελ από ελαιοκράμβη. Η Ουγγαρία παράγει ετησίως 20.000 τόνους βιοντίζελ και επενδύει με ταχύ ρυθμό σε πειραματικά πιλοτικά προγράμματα παραγωγής βιοκαυσίμων. Η Ρουμανία θεωρείται ότι έχει τις καλύτερες συνθήκες για παραγωγή βιοαιθανόλης σε όλη την Ευρώπη από την καλλιέργεια γλυκού σόργου. Όμως, το θέμα των βιοκαυσίμων περνάει αποφασιστικά μέσα από τις καλλιέργειες ενεργειακών φυτών. 
      Το γεγονός αυτό δεν διαμορφώνει απλώς μία απλή διέξοδο στον αγροτικό μας τομέα και πιο συγκεκριμένα στα σοβαρά προβλήματα που έχει δημιουργήσει στον αγροτικό πληθυσμό η χρόνια απραξία στον τομέα των αναδιαρθρώσεων. Είναι κάτι πολύ περισσότερο. Είναι μία βιώσιμη προοπτική ενίσχυσης και απόκτησης σοβαρού εισοδήματος, αφού στην τιμή αγοράς προστίθεται και η κοινοτική ενίσχυση των 45 ευρώ ανά  εκτάριο ενεργειακής καλλιέργειας.
      Υπολογίζεται ότι από την αύξηση της ενεργειακής γεωργίας μόνο με τη συμμόρφωση προς την οδηγία της Ευρωπαϊκής Ένωσης θα μπορούσε να καλλιεργηθούν στην Ελλάδα περί το ένα εκατομμύριο στρέμματα, αποφέροντας πολύτιμο αγροτικό εισόδημα περί τα 150 έως 200.000.000 ευρώ, ετησίως. 
      Σήμερα αφού η χώρα έχασε πολύτιμο χρόνο, αφού το εγχώριο αγροτικό και βιομηχανικό δυναμικό έμεινε χωρίς καμία ουσιαστική  προετοιμασία για τη μεγιστοποίηση των πλεονεκτημάτων από την προώθηση της αγοράς των βιοκαυσίμων, αφού κανένα ενημερωτικό πρόγραμμα δεν μπόρεσε να υπερβεί το υψηλό τείχος της απραξίας του ΠΑ.ΣΟ.Κ. και να φθάσει στους ενδιαφερόμενους, η Κυβέρνηση με το νομοσχέδιο που φέρνει προς ψήφιση διαμορφώνει μία πλατφόρμα πολλαπλής ανάπτυξης που μπορεί να ανασυγκροτήσει τον αγροτικό τομέα σε υγιείς βάσεις, μπορεί να κινητοποιήσει το επενδυτικό κεφάλαιο, μπορεί να αντιμετωπίσει μέρος του προβλήματος της ανεργίας και μπορεί να συμβάλει θετικά στην καταπολέμηση της ρύπανσης του περιβάλλοντος. 
      Αγαπητοί συνάδελφοι, το 1900 ένας κύριος ονόματι Ρούντολφ Ντίζελ παρουσίασε στην  παγκόσμια έκθεση του Παρισιού μια μηχανή, η οποία λειτούργησε με πετρέλαιο που είχε παραχθεί από φυστίκια. Το μόνο δικαιολογητικό της αδράνειας του ΠΑ.ΣΟ.Κ. μπορεί να είναι ότι σκεφτόταν πως δεν διαθέτουμε αρκετά φιστίκια, για να αξίζει τον κόπο, να ασχοληθούμε με τα βιοκαύσιμα. 
      Σήμερα, λοιπόν, η Κυβέρνησή μας δημιουργεί την αγορά των βιοκαυσίμων, γνωρίζοντας ότι ακόμα και αν είναι λίγα τα φυστίκια που παράγουμε ως χώρα, έχουμε έναν παραγωγικό κάμπο, έναν αγροτικό τομέα που έχει το δυναμισμό της προσαρμογής κάτω από τις κατάλληλες συνθήκες και ένα αξιόλογο επιχειρηματικό δυναμικό που θα αξιοποιήσει αυτήν τη σημαντική ευκαιρία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μακρή, που ήταν και συνεπής στο χρόνο.
      Το λόγο έχει ο συνάδελφος κ.  Ευγένιος Χαϊτίδης.
      ΕΥΓΕΝΙΟΣ ΧΑΪΤΙΔΗΣ:  Κύριε Πρόεδρε, κυρίες και κύριοι συνάδελφοι, δεν είναι υπερβολή εάν χαρακτηρίσω το συζητούμενο νομοσχέδιο ως ένα από τα σημαντικότερα υπό τις παρούσες οικονομικές συνθήκες, όπως αυτές που διαμορφώνονται και επιδεικνύονται από την κατακόρυφη αύξηση της τιμής του πετρελαίου, της κυριώτερης δυστυχώς, τουλάχιστον στην Ευρώπη αλλά και ανά τον κόσμο, ενεργειακής πηγής. Γι’ αυτό και είναι δικαιολογημένη η προσπάθεια της Ευρωπαϊκής Ένωσης και η αντίστοιχη της σημερινής Κυβέρνησης, να αντικαταστήσουμε το πετρέλαιο -το οποίο πλέον υπόκειται σε έναν έλεγχο θα έλεγα μονοπωλιακό και σε μία ανεξέλεγκτη αυξομείωση της τιμής του- από άλλες μορφές ενέργειας, μορφές οι οποίες εκτός από τη γηγενή τους προέλευση κατά τόπους και κατά χώρα, προσφέρουν απασχόληση σε έναν ευαίσθητο τομέα, τουλάχιστον στην Ελλάδα, όπως είναι ο γεωργικός τομέας και θέσεις εργασίας σε χώρες όπως οι ευρωπαϊκές που σήμερα δοκιμάζονται από μία επικίνδυνη ανεργία. 
      Στη χώρα μας το 1988 είχε ιδρυθεί ένα ειδικό ινστιτούτο, το Κέντρο Ανανεώσιμων Πηγών Ενέργειας στο Πικέρμι, το οποίο επετέλεσε ένα έργο πάρα πολύ σημαντικό, δυστυχώς, όμως, ένα έργο το οποίο παρέμεινε μέχρι και πρότινος εντελώς ανεκμετάλλευτο και αναξιοποίητο.
      Θυμάμαι όταν τότε, νεοεκλεγής Βουλευτής το 1994, επισκέφθηκα το κέντρο αυτό με έβλεπαν σαν κάποιο όν, το οποίο ήλθε από άλλο πλανήτη. Μου είπαν εργαζόμαστε εδώ έξι-επτά χρόνια.
    Δεν ήρθε κανείς από κανένα Υπουργείο, κανείς πολιτικός και κυρίως κανείς από τους τότε κυβερνητικούς να μας επισκεφθεί και να ρωτήσει εάν έχουμε πετύχει, εάν έχουμε ερευνήσει, εάν έχουμε αποφανθεί και καταλήξει σε συμπεράσματα τα οποία θα μπορούσαν να εφαρμοστούν προς όφελος της εθνικής οικονομίας. Χάρηκα γι’ αυτή την πολύτιμη εργασία αλλά συγχρόνως στεναχωρήθηκα γιατί έμεινε αναξιοποίητη.
    Ακούστε σε ποια συμπεράσματα κατέληξε από το 1994 το Κέντρο Ανανεώσιμων Πηγών Ενέργειας στο Πικέρμι. Μπορεί σήμερα αυστηρά και περιορισμένα να συζητάμε για τα βιοκαύσιμα. Όμως είμαι βέβαιος με το έντονο ενδιαφέρον που χαρακτηρίζει τον κύριο Υπουργό Ανάπτυξης, ότι πολύ σύντομα θα έχουμε και ειδικό νομοσχέδιο για τη βιομάζα. 
    Ακούστε, λοιπόν. Στο Νομό Σερρών παράγεται ούτως ή άλλως λόγω της γεωργικής μορφής του νομού, βιομάζα πεντακοσίων πενήντα χιλιάδων τόνων. Αυτή η βιομάζα με μία εγκατάσταση κόστους 6.000.000.000 δραχμών μπορεί να παράξει ηλεκτρική ενέργεια που αντιστοιχεί σε εκατόν ογδόντα τρεις χιλιάδες τόνους πετρελαίου αξίας 45.000.000.000 δραχμών ή 146.000.000 ευρώ. Καταλαβαίνετε ότι αυτήν τη στιγμή 146.000.000 ευρώ, τα οποία θα μπορούσαν να διανεμηθούν στους Σερραίους αγρότες καίγονται, μένουν ανεκμετάλλευτα και μολύνουν την ατμόσφαιρα.
    Αλλά δεν περιορίστηκε μόνο σ’ αυτά το Κέντρο Ανανεώσιμων Πηγών Ενέργειας. Έκανε και επιτυχείς δοκιμαστικές καλλιέργειες στο Νομό Σερρών του ειδικού φυτού «ΣΟΡΓΟ» από το οποίο παράγεται βιοαιθανόλη. Ακούστε, λοιπόν, δυο παραγράφους των συμπερασμάτων: Στη χώρα μας δέκα εκατομμύρια στρέμματα καλλιεργήσιμης γης προβλέπεται να περιθωριοποιηθούν και να εγκαταλειφθούν. Εάν η έκταση αυτή αποδοθεί στην ανάπτυξη ενεργειακών καλλιεργειών, η καθαρή ωφέλεια σε ενέργεια, που μπορεί να αναμένεται, υπολογίζεται σε πέντε έως έξι εκατομμύρια τόνους πετρελαίου ήτοι στο 50% έως 60% κατανάλωσης πετρελαίου. 
    Όλα αυτά τα έθεσε στη διάθεσή μας το Κέντρο Ανανεώσιμων Πηγών Ενέργειας. Και η Ευρωπαϊκή Ένωση έχει το πρόγραμμα «ΑΛΤΕΝΕΡ» και το πρόγραμμα ΣΕΥΒ. Μέχρι το Μάρτιο του 2004 αυτά δεν αξιοποιήθηκαν από την προηγούμενη κυβέρνηση. Χαίρομαι διότι σήμερα έχει ανοίξει ο δρόμος για να αξιοποιηθούν τόσο οι δυνατότητες επιτυχούς παραγωγής διαφόρων καλλιεργειών, οι οποίες μπορούν να μας αποδώσουν υποκατάστατα του πετρελαίου αλλά και διότι δίδεται η δυνατότητα πολύ σύντομα απ’ ό,τι πληροφορήθηκα να έχουμε καινούργιο νομοθετικό πλαίσιο για την ενεργειακή αξιοποίηση της βιομάζας που ούτως ή άλλως παράγεται. Επομένως, ας μην ανησυχούμε, αγαπητοί συνάδελφοι, για το πού θα βρεθεί η πρώτη ύλη. Η πρώτη ύλη ήδη παράγεται και μπορεί να παραχθεί πολύ περισσότερη. 
     Θα ήθελα, λοιπόν, να συγχαρώ την Κυβέρνηση η οποία έσπευσε να καταθέσει ένα τόσο προοδευτικό και πρωτοποριακό νομοσχέδιο. Βεβαίως το υπερψηφίζουμε με μεγάλη προθυμία. Ελπίζω ότι θα έχουμε και συνέχεια ώστε να ολοκληρωθεί ο κύκλος της νομοθετικής υποδομής και οποιασδήποτε άλλης συνδρομής χρειαστεί από την Κυβέρνηση, ώστε να βρεθούμε στην ευχάριστη θέση να αντικαταστήσουμε μεγάλο μέρος της πολυδάπανης εισαγωγής πετρελαίου από άλλες ανανεώσιμες πηγές ενέργειας, μεταξύ των οποίων τονίζω και τη γεωθερμία.
    ΠΡΟΕΔΡΕΥΩΝ (Γεώργιος Σούρλας): Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Χαιρετίζω την κατάθεση του νομοσχεδίου του Υπουργείου Ανάπτυξης και συγχαίρω την πολιτική ηγεσία γιατί με αυτό το νομοσχέδιο όπου εισάγει τα βιοκαύσιμα και τις άλλες ανανεώσιμες πηγές ενέργειας στην Ελλάδα, έρχεται με αυτή την πρωτοβουλία να συμπληρώνει και να ολοκληρώνει ουσιαστικά την ενεργειακή πολιτική της κυβέρνησης και να πετύχει τους στόχους του για την απελευθέρωση της αγοράς ενέργειας στην Ελλάδα. 
      Κύριοι συνάδελφοι, σ’ αυτά που είπε ο κύριος Υπουργός ότι καθυστέρησαν οι κυβερνήσεις του ΠΑ.ΣΟ.Κ. επί δώδεκα χρόνια γι’ αυτήν τη δουλειά, εγώ θα πρόσθετα ότι πρέπει να θυμηθούμε ότι οι μεγάλες κρίσεις στην ενέργεια και κυρίως οι μεγάλες πετρελαϊκές κρίσεις έγιναν η πρώτη το 1973 και η δεύτερη το 1979. 
      Συνεπώς, από τότε οι χώρες κράτη-μέλη, στην αρχή έξι και αργότερα οι υπόλοιπες τρεις για να γίνουν εννέα, πήραν πρωτοβουλίες και θέσπισαν νομοθετικά αλλά και στην πράξη πολλά μέτρα για την εξεύρεση ενέργειας από ανανεώσιμες πηγές ενέργειας. Αυτό έγινε πράξη σε πολύ σύντομο χρονικο διάστημα, έτσι ώστε το  5% και το 10% υποκατάστασης πετρελαϊκής ενέργειας με άλλες πηγές ανανεώσιμης ενέργειας ήταν μια πραγματικότητα. 
      Τα βιοκαύσιμα, πράγματι, θα διαδραματίσουν στο μέλλον σημαντικό ρόλο στην ευρωπαϊκή πολιτική και μεταφορών και ενέργειας. Αυτό γιατί είναι φιλικότατα προς το περιβάλλον, έχουν λιγότερες εκπομπές ρύπων, χρησιμοποιούν ανανεώσιμες πρώτες ύλες και συμβάλλουν στην εισαγωγή των συμβατικών καυσίμων και επομένως προκαλούν μια αύξηση ενεργειακής αυτονομίας των χωρών που τα χρησιμοποιούν. 
      Μην ξεχνάτε ότι οι πετρελαϊκές κρίσεις οδηγούν σε κρίση την οικονομία των χωρών εκείνων που, κυρίως, στερούνται παραγωγής πετρελαίου. Αυτό επομένως, όταν αναφέρεται σε χώρες είτε λιγότερο ανεπτυγμένες είτε και ανεπτυγμένες βιομηχανικά, αλλά που έχουν έλλειψη παραγωγής πετρελαίου οδηγούν σε κρίση τις οικονομίες. Το ίδιο πρόβλημα αντιμετωπίζει δυστυχώς, κάθε φορά που έχουμε κρίση πετρελαίου η Ευρωπαϊκή Ένωση. Οι χώρες όπως είναι η Γερμανία, η Γαλλία, η Ιταλία και η Ισπανία έχουν προβεί σε λήψη μέτρων σημαντικής, αν θέλετε, υποκατάστασης της πετρελαϊκής ενέργειας με άλλες πηγές ενέργειας. Με τη χρήση των βιοκαυσίμων αντιμετωπίζεται βασικά η δυσμενής επιβάρυνση του κλίματος από την αποφυγή εκπομπής αερίων του θερμοκηπίου, εξασφαλίζεται η διαφοροποίηση ενεργειακών πηγών της Ευρώπης, ενώ μειώνεται η εξάρτηση από εισαγωγές πετρελαίου και συγχρόνως ανοίγονται νέες αγορές για την ευρωπαϊκή γεωργία. 
      Η ανάγκη χρήσης αυτών των ανανεώσιμων πηγών ενέργειας στην ελληνική πραγματικότητα, αποτελεί όχι μονάχα ανάγκη, αλλά είναι ιδιαίτερης και σημαντικής σημασίας. Πρέπει όλοι μας να θυμηθούμε τους τελευταίους μήνες με την εξωφρενική αύξηση των τιμών του πετρελαίου παγκοσμίως, που έφθασε τα 70 και 80 δολάρια το βαρέλι. 
      Αν λάβουμε υπ’ όψιν μας ότι η χώρα μας με βάση τα στοιχεία της EUROSTAT έχει μεγάλη εξάρτηση, 102,5% από το πετρέλαιο, τότε καταλαβαίνουμε την αναγκαιότητα αυτού του νομοθετικού πλαισίου για την Ελλάδα. 
      Επίσης, πρέπει να πω ότι στη χώρα μας υπάρχει η δυνατότητα με την καλλιέργεια του βαμβακιού που αφθονεί στο Θεσσαλικό κάμπο να καλύψει ένα μεγάλο μέρος των αναγκών της χώρας σε πετρέλαιο, καθώς η καύση των υπολοίπων από τα τρία εκατομμύρια εξακόσιες χιλιάδες στρέμματα με βαμβακιές μπορούν να εξασφαλίσουν στη χώρα μας μια ετήσια καύσιμη ύλη που αντιστοιχεί σε ένα εκατομμύριο επτακόσιες χιλιάδες βαρέλια πετρελαίου.
      Φυσικά, ένας άλλος βασικός λόγος είναι ότι η χώρα μας πρέπει να συμμορφωθεί με την κοινοτική οδηγία 2003/30/ΕΚ που αφορά την προώθηση χρήσης βιοκαυσίμων ή άλλων ανανεώσιμων πηγών ενέργειας. 
      Επίσης, η έλλειψη πλαισίου για ανανεώσιμες πηγές ενέργειας, σημαίνει ανεπάρκεια έργων που σχετίζονται με αυτές και κατά συνέπεια, απώλεια σημαντικών κοινοτικών επιχορηγήσεων. 
      Ακόμη, η ανάπτυξη των ανανεώσιμων πηγών ενέργειας στην Ελλάδα, θα δημιουργήσει ένα μεγάλο αριθμό θέσεων εργασίας.  
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
      Η βιομηχανία –πρέπει να σας πω- φωτοβολταϊκών στην Ευρώπη, αναπτύσσεται με ρυθμούς άνω του 30%, δημιουργώντας πενήντα χιλιάδες νέες θέσεις εργασίας, ενώ προβλέπεται μέχρι το 2020 να απασχολεί δύο εκατομμύρια τριακόσιες χιλιάδες άτομα.
      Επίσης, πρέπει να σας πω ότι για την Ελλάδα η καλλιέργεια ενός εκατομμυρίου στρεμμάτων, θα μπορούσε να αποφέρει πολύτιμο αγροτικό εισόδημα που εκτιμάται σε 150.000.000 με 200.000.000 ευρώ, ανά έτος.
      Πρέπει να σας πω ότι κυρίως, οι ενεργειακές καλλιέργειες, λόγω υψηλών αποδόσεων στην Ελλάδα που έχουν ορισμένα φυτά, όπως είναι τα τεύτλα, ο γλυκός όργος, ο αραβόσιτος και η ελαιοκάμβη, μπορούν να αποδώσουν στο αγροτικό εισόδημα κέρδη έως και 90 ευρώ ανά στρέμμα.
      Βασικός λόγος επίσης της χρήσης των βιοκαυσίμων αποτελεί η προστασία του περιβάλλοντος, γεγονός που είναι πολύ γνωστό. Επίσης, αποτελεί ανάγκη για την Ελλάδα, γιατί προστατεύεται έναντι της διάβρωσης του εδάφους, γίνεται ορθολογικότερη διαχείριση των υδάτινων πόρων, περιορίζεται η χρήση λιπασμάτων και φυτοφαρμάκων και γίνεται καλύτερη εκμετάλλευση εδαφών χαμηλής γονιμότητας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριοι συνάδελφοι, σύμφωνα με τα στοιχεία του Εθνικού Παρατηρητηρίου Αθηνών, η βιομηχανία και οι μεταφορές στην Ελλάδα παράγουν πενήντα πέντε εκατομμύρια τόνους διοξειδίου του άνθρακα και η δεύτερη παράγει 21,7. Άρα, λοιπόν, έχουμε εξοικονόμηση συναλλαγματικού οφέλους 164.000.000 ευρώ, κέρδος από τη μείωση των εκπομπών του διοξειδίου του άνθρακα περίπου 33,8 εκατομμύρια ευρώ, κέρδος από τη δημιουργία νέων θέσεων εργασίας το οποίο ανέρχεται περίπου τα 4.000.000  ευρώ. 
      ΠΡΟΕΔΡΕΥΩΝ (Γεώργιος Σούρλας): Κύριε Βεργίνη, σας παρακαλώ ολοκληρώστε.
      ΞΕΝΟΦΩΝ ΒΕΡΓΙΝΗΣ: Τελειώνω, κύριε Πρόεδρε, λέγοντας ότι πρέπει και οφείλουμε στην Ελλάδα να αξιοποιήσουμε όλα τα οφέλη τα οποία μας δίνουν τα βιοκαύσιμα, να προωθήσουμε την απελευθέρωση της αγοράς ενέργειας, να αναπτύξουμε μηχανισμούς κατάρτισης και εκπαίδευσης, να ενθαρρύνουμε την είσοδο νέων παικτών στην αγορά ενέργειας, να εξασφαλίσουμε νέους μηχανισμούς χρηματοδότησης ενεργειακών επενδύσεων και τέλος, να επιδιώξουμε τη συνεργασία με τους συναφείς τομείς της αγροτικής ανάπτυξης και του περιβάλλοντος. 
      Κυρίες και κύριοι συνάδελφοι, θεωρώ ότι το νέο νομοσχέδιο συμβάλλει στην επίτευξη του στόχου που έχει θέσει το Υπουργείο Ανάπτυξης και η Κυβέρνηση της Νέας Δημοκρατίας.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Βεργίνη.
      Ξέρω ότι είχατε πολλά να πείτε ακόμα, αλλά ο χρόνος δεν το επιτρέπει.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, θα επιχειρήσω μία δίκαιη αξιολόγηση της τοποθέτησης του Υπουργού σε δύο –τρία σημεία, σε αντίθεση με την άδικη αξιολόγηση που έκανε ο ίδιος για τις τοποθετήσεις ορισμένων συναδέλφων.
      Κατ’ αρχήν, μίλησε για την αξιοποίηση του έργου του ΠΑ.ΣΟ.Κ. και είπε ότι αυτή γίνεται. 
      Κύριε Υπουργέ, όταν η ατελέσφορη προσπάθεια της Κυβέρνησης να μειώσει το έργο του ΠΑ.ΣΟ.Κ. κατέληξε σε συκοφάντηση της χώρας, για ποια αξιοποίηση του έργου μιλάτε; Όταν όλοι οι πολίτες γνωρίζουν ότι η μόνη αξιοποίηση που γίνεται είναι αυτή για επικοινωνιακούς λόγους, όταν αυτή καταλήγει πραγματικά -όπως πολύ εύστοχα είπε κάποιος συνάδελφος- σε εργοκαπηλεία, για ποια αξιοποίηση του έργου μιλάτε; 
      Όμως, αυτό που ενδιαφέρει σήμερα τους πολίτες περισσότερο είναι η αθέτηση όλων των υποσχέσεων και δεσμεύσεων της Κυβέρνησης. Αυτό που τους ενδιαφέρει περισσότερο είναι η αναποτελεσματικότητα της Κυβέρνησής σας, η παντελής έλλειψη σχεδίου και η σύγχυση για τους στόχους.
      Μιλήσατε, κύριε Υπουργέ, για τα χρόνια που πέρασαν και μας ασκήσατε κριτική όσον αφορά το γιατί δεν γεμίσαμε όλη τη χώρα με ενεργειακά φυτά και ενεργειακές καλλιέργειες. Πέσατε όμως σε τρεις τουλάχιστον αντιφάσεις, στις οποίες είμαι υποχρεωμένος να αναφερθώ.
      Η πρώτη αντίφαση αφορά το εξής: Είναι γνωστό σε όλους ότι το 2003 και εν τέλει το 2004, «κλείδωσε» η νέα Κοινή Αγροτική Πολιτική.
Οποιαδήποτε σκέψη ή οποιαδήποτε προσπάθεια τα προηγούμενα χρόνια για αλλαγή των καλλιεργειών είναι γνωστό ότι θα είχε ως αποτέλεσμα την απώλεια πόρων και εισοδήματος για τον αγρότη. Αυτή είναι η πρώτη μεγάλη αντίφαση. 
      Δεύτερη αντίφαση. Ενώ μιλήσατε για τις χαμηλές τιμές καυσίμων τα προηγούμενα χρόνια και είπατε ότι το ΠΑ.ΣΟ.Κ. ευτύχησε να είναι δεκαπέντε δολάρια το βαρέλι η διεθνής τιμή για το αργό πετρέλαιο, ταυτόχρονα μας κατηγορήσατε γιατί δεν γεμίσαμε την Ελλάδα με ενεργειακά φυτά, όταν θα έπρεπε, για να βγάζουν το κόστος οι αγρότες, να το πουλούν σε διπλάσιες και τριπλάσιες τιμές απ’ αυτό των ορυκτών καυσίμων. Μα, ποιος θα τα αγόραζε; 
      Τρίτη αντίφαση. Το ευρωπαϊκό πλαίσιο, η οδηγία για την οποία σήμερα φέρατε το νομοσχέδιο, προκειμένου να εναρμονιστεί η ελληνική νομοθεσία, φέρει τη σφραγίδα και τις υπογραφές στελεχών του ΠΑ.ΣΟ.Κ. Ταυτόχρονα, όμως, μας κατηγορήσατε ότι δεν κάναμε τίποτα για τα βιοκαύσιμα. Αν θεωρείτε την οδηγία «τίποτα», να εισηγηθείτε την καταψήφισή της. 
      Πρέπει να πούμε ότι τα ενεργειακά καύσιμα άρχισαν πράγματι να κερδίζουν έδαφος στην Ευρωπαϊκή Ένωση τα τελευταία χρόνια. Σ’ αυτό, όμως, συνέβαλε η διαμόρφωση υψηλών διεθνών τιμών, η αστάθεια στην αγορά και, σαφώς, το γεγονός ότι οι τεχνολογικές εξελίξεις μας δίνουν συγκεκριμένα οικονομικά αποτελέσματα τα τελευταία χρόνια. Έτσι, η προοπτική για τη μερική και σταδιακή απεξάρτηση από την βενζίνη και το πετρέλαιο δεν είναι ουτοπία. 
      Όπως ειπώθηκε, σύμφωνα με την οδηγία 30/2003 τα βιοκαύσιμα θα πρέπει μέχρι το τέλος της δεκαετίας να είναι το 5,75% της συνολικής κατανάλωσης. Αυτό που επιχειρείτε εσείς με το νομοσχέδιο αυτό είναι μία απλή προσαρμογή σε αυτή την οδηγία στο ελάχιστο πλαίσιο που απαιτεί η οδηγία. Οι διατάξεις του νομοσχεδίου «Εισαγωγή στην ελληνική αγορά βιοκαυσίμων και άλλων ανανεώσιμων καυσίμων» δεν βρίσκουν εφαρμογή. Δεν παρουσιάστηκε κανένα ολοκληρωμένο σχέδιο σε σχέση με τα βιοκαύσιμα που να μπορεί πράγματι να διαδραματίσει ένα σημαντικό ρόλο στην πολιτική μεταφορών και ενέργειας. Όμως, χρειάζεται αυτό το σχέδιο. Χρειάζεται αυτό το σχέδιο, για να δούμε τα βιοκαύσιμα ως χρήσιμο μέσο για τον οικολογικό αναπροσανατολισμό του κλάδου των μεταφορών, να εξασφαλιστεί η διαφοροποίηση των ενεργειακών πηγών και η μείωση της εξάρτησης από τις εισαγωγές πετρελαίου.
      Η Κυβέρνηση μετά την απόφαση για την Κοινή Αγροτική Πολιτική πραγματικά, ήταν μπροστά σ’ αυτή την εξέλιξη. Όμως, ήταν έτοιμη για κάτι τέτοιο; Αποδείχθηκε πώς όχι. Και αυτό γιατί έφερε σήμερα ένα σχέδιο που δεν ασχολείται με όλο το φάσμα για τα βιοκαύσιμα –παραγωγή, επεξεργασία που φτάνει μέχρι τον καταναλωτή- αλλά ασχολείται μόνο με το θέμα του πώς θα μπει το βιοκαύσιμο στην αγορά, στην πώληση. Έτσι, λοιπόν, περισσότερο αφορά εισαγωγές πρώτης ύλης και πώς θα τις μεταχειριστούν τα διυλιστήρια και οι εταιρίες διανομής και λιγότερο για το πώς θα αξιοποιηθούν οι εκτάσεις που μπορούν να απελευθερωθούν με τη νέα Κ.Α.Π. και να αξιοποιηθούν με ενεργειακές καλλιέργειες. 
      Προκηρύξατε δεκατρείς μελέτες για την αναδιάρθρωση των καλλιεργειών στο προηγούμενο διάστημα, πριν από ένα μήνα περίπου, για τις δεκατρείς περιφέρειες της χώρας και πουθενά δεν αναφέρεται ο στόχος της αξιοποίησης των εκτάσεων που θα απελευθερωθούν για ενεργειακές καλλιέργειες. Όμως, αυτό έγινε με χρήματα από την εφαρμογή της νέας Κ.Α.Π. και η νέα Κ.Α.Π. του 2003-2004 έβαζε στόχους που έπρεπε να υλοποιήσετε.
      Η ατυχία, κυρίες και κύριοι συνάδελφοι, για τον τόπο είναι ότι τώρα που οι τεχνολογικές εξελίξεις το επιτρέπουν, τώρα που υπάρχει η διεθνής συγκυρία, τώρα που υπάρχει η νέα γνώση, τώρα που έχουν διαμορφωθεί οι συνθήκες για την αξιοποίηση αυτού του τομέα στον αγροτικό χώρο, δεν υπάρχει κυβέρνηση που να πάρει συγκεκριμένες πρωτοβουλίες, για να εφαρμοστούν αυτά. Οι αγρότες περιμένουν αυτές τις πρωτοβουλίες, οι οποίες, όμως, δεν φαίνεται να έρχονται.  
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον συνάδελφο κ. Κεγκέρογλου. 
	Το λόγο έχει ο συνάδελφος κ. Κουσελάς.
	Απόψε, κύριοι συνάδελφοι, είστε εξαιρετικά συνεπείς στο χρόνο και αυτό είναι πολύ ευχάριστο. 
      ΡΟΔΟΥΛΑ ΖΗΣΗ: Και εσείς, κύριε Πρόεδρε, είστε πολύ καλός!
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν θα επαναλάβω τα όσα θετικά επισημάνθηκαν για τη σημασία της βιομάζας και των βιοκαυσίμων, καθώς και της ανάγκης τήρησης της Συνθήκης του Κιότο. Άλλωστε, η ενεργειακή εξάρτηση της χώρας μας από το πετρέλαιο είναι πολύ μεγάλη, είναι 2,5 φορές μεγαλύτερη απ’ ό,τι η αντίστοιχη των δεκαπέντε χωρών-μελών της Ευρωπαϊκής Ένωσης. Όμως, είναι ανάγκη να ξεκαθαρίσουμε μία σειρά από ζητήματα: 
      Πρώτον, για ποια βιοκαύσιμα μιλάμε: είναι εμφανές ότι δεν μιλάμε για τα στερεά που έχουν πάρα πολύ μεγάλη γκάμα αξιοποίησης. Και το μεγάλο ερώτημα που γεννιέται, κύριε Υπουργέ, είναι γιατί αφήνουμε έξω τον ελαιοπυρήνα που αφορά δεκαοκτώ ελαιοπαραγωγικούς νομούς της χώρας και που θα διαδραμάτιζε πολύ σημαντικό ρόλο και για τις τοπικές οικονομίες, αλλά και την απεξάρτησή μας από το πετρέλαιο και από άλλες μορφές; Δεν μιλάμε ούτε για το βιοαέριο. Περιοριζόμαστε μόνο στο βιοντίζελ και στη βιοαιθανόλη. Άρα, είναι εμφανές ότι θα χρειαστούμε και άλλες νομοθετικές ρυθμίσεις στο μέλλον σχετικά με αυτά τα ζητήματα.
      Δεύτερον, πού βρίσκουμε τα βιοκαύσιμα; Το νομοσχέδιο δεν απαντά,  επειδή προφανώς δεν έχουμε ουσιαστική εγχώρια παραγωγή. Δεν απαντά πώς θα αποφύγουμε τον κίνδυνο να υποκαταστήσουμε μία σοβαρή ενεργειακή εξάρτηση που έχουμε από το πετρέλαιο με μία άλλη που πιθανώς μπορεί να έχει μεγαλύτερο κόστος.
      Τρίτον, σε ποια αγορά μπαίνουν τα βιοκαύσιμα; Προφανώς μπαίνουν στην αγορά μεταφορών. Εδώ τίθενται μία σειρά από ερωτήματα σχετικά με τη διάρθρωση της αγοράς, τις δυνατότητες νόθευσής της, τις δυνατότητες τήρησης ορισμένων προδιαγραφών, της εισαγωγής μεταλλαγμένων σπόρων ή υλικών κ.λπ. 
      Τέταρτον, ποιος θα ωφεληθεί; Ασφαλώς θα ωφεληθεί το περιβάλλον -λιγότερα θα είναι τα άμεσα οφέλη για τον καταναλωτή γιατί με αυτές τις συνθήκες τουλάχιστον σε πρώτη φάση δεν θα έχουμε φθηνές πρώτες ύλες- θα ωφεληθούν τα διυλιστήρια. Όμως, αν δεν αποκτήσουμε ολοκληρωμένο κύκλωμα ενεργειακών καλλιεργειών μεταποίησης και διάθεσης, δεν θα ωφεληθεί η οικονομία μας, όπως ελέχθη από τον κύριο Υπουργό, αλλά η Ευρωπαϊκή Ένωση, τρίτες χώρες και παραγωγοί αν απελευθερωθούν οι εισαγωγές, η Βραζιλία και άλλες που έχουν άφθονες τέτοιες πρώτες ύλες.
      Και πέμπτο, πώς εισάγονται τα βιοκαύσιμα: έχουμε ξεκαθαρίσει τι ποσοστό θέλουμε να καλύψουμε με αυτές τις μορφές στο σύνολο του ενεργειακού μας ισοζυγίου, σε ποια κομμάτια της αγοράς θα απευθυνθούμε και με ποιες μονάδες; Γνωρίζουμε ακόμα ποιοι αγρότες, συνεταιρισμοί, με ποιο χρονοδιάγραμμα και με ποιες καλλιέργειες θα μας εξασφαλίσουν την πρώτη ύλη που χρειαζόμαστε; 
      Για όλα τα παραπάνω είναι εμφανές, κυρίες και κύριοι συνάδελφοι, ότι δεν μπορούμε να μπούμε σε λογικές αυτοματισμού της αγοράς. Η αγορά δεν μπορεί από μόνη της να λύσει αυτά τα ζητήματα. Χρειαζόμαστε σχέδιο και κατευθύνσεις. Αν δεν μπορούμε τώρα να δώσουμε πειστικές απαντήσεις στα ερωτήματα που έβαλα, τότε δεν μπορούμε να μιλάμε, κύριοι της Κυβέρνησης, για μείζονα μεταρρύθμιση, όπως ακούσαμε, ούτε πολύ περισσότερο να υποσχόμαστε στους αγρότες ένα υποτιθέμενο el dorado. Δυστυχώς, η αλήθεια είναι -και επιβάλλεται να το συνειδητοποιήσουμε όλοι- ότι η Κυβέρνηση δεν έχει ακόμα ούτε ολοκληρωμένη άποψη, ούτε συνολικό σχέδιο για όλα αυτά, ούτε άλλωστε υπάρχει ολοκληρωμένη τεχνογνωσία για ορισμένες μορφές του εγχειρήματος, παραδείγματος χάρη για τη βιοαιθανόλη.
      Κυρίες και κύριοι συνάδελφοι, η μέχρι τώρα συζήτηση έδειξε ότι χρειαζόμαστε κατ’ αρχήν ένα ολοκληρωμένο εθνικό σχέδιο δράσης. Και μιας και μιλάμε γι’ αυτό το ζήτημα, κύριε Υπουργέ, πρέπει να αναλάβετε μία συγκεκριμένη δέσμευση ότι το ταχύτερο, μέσα στο επόμενο εξάμηνο, θα υπάρξει ένα τέτοιο ολοκληρωμένο εθνικό σχέδιο δράσης.
     Δεύτερον, να είναι αφορολόγητο το σύνολο της ποσότητας των βιοκαυσίμων. Πρέπει να υπάρξει αλλαγή του άρθρου 8, ώστε να μην υπάρχει αβεβαιότητα στην παραγωγή. Αυτό το περιθώριο άλλωστε το αφήνει η Ευρωπαϊκή Ένωση.
     Τρίτον, να υπάρξει δέσμευση για τις κατανομές ποσόστωσης που θα κάνει το Υπουργείο, ώστε να ενθαρρυνθεί πρώτα και κύρια η εγχώρια παραγωγή και όχι τα εισαγόμενα. Μιλάω για την παράγραφο 4 του άρθρου 8. 
     Τέταρτον, να υπάρξει καθετοποίηση της παραγωγής, δηλαδή δημιουργία μονάδων από τους ίδιους τους παραγωγούς και τις οργανώσεις τους.
     Πέμπτον, να μειωθεί στα πενήντα κυβικά μέτρα ο ελάχιστος όγκος των αποθηκευτικών χώρων, αλλιώς η παραγωγή θα μείνει στα χέρια των λίγων.
     Τέλος, να υπάρξει ολοκληρωμένη ρύθμιση από το Υπουργείο Αγροτικής Ανάπτυξης ειδικά για τις ενεργειακές καλλιέργειες.
     Αυτά, κυρίες και κύριοι συνάδελφοι, εφόσον έχετε πράγματι την πολιτική βούληση να γίνουν ουσιαστικές τομές στην ενεργειακή πολιτική της χώρας μας. Εάν θέλετε να μην χάσουμε μία ακόμη ευκαιρία για τον αγροτικό τομέα, με τη δημιουργία μιας νέας, σύγχρονης και φιλικής στο περιβάλλον μεταποιητικής δραστηριότητας, η πρόκληση, κύριε Υπουργέ, είναι μπροστά σας. Ιδού η Ρόδος, ιδού και το πήδημα!
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
     Το λόγο έχει ο συνάδελφος κ. Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, συνηθίζεται να λέμε ότι η χειρότερη μορφή εξάρτησης για μια χώρα είναι η οικονομική εξάρτηση και αυτό είναι αλήθεια, όπως σε μεγάλο βαθμό είναι αλήθεια ότι η χειρότερη μορφή οικονομικής εξάρτησης στη σημερινή εποχή είναι η ενεργειακή εξάρτηση.
     Η Κυβέρνηση της Νέας Δημοκρατίας, αντιλαμβανόμενη τη σοβαρότητα του προβλήματος, χαράσσει εθνική στρατηγική στον τομέα της ενέργειας επιχειρώντας να καταστήσει τη χώρα μας ενεργειακό κόμβο. Οι διεθνείς συμφωνίες για τον αγωγό Μπουργκάς-Αλεξανδρούπολη, η σύνδεση με την Τουρκία και με την Ιταλία, η υπογραφή της Συνθήκης για την ίδρυση Ενεργειακής Κοινότητας στη νοτιοανατολική Ευρώπη, που αναμένεται να φέρει στην περιοχή επενδύσεις πάνω από 21.000.000 ευρώ, και τα κίνητρα που δίνονται μέσω του αναπτυξιακού νόμου σε εναλλακτικές πηγές ενέργειας το επιβεβαιώνουν. 
     Εμφανής στόχος μας είναι η ενεργειακή θωράκιση της χώρας μας και η ανάδειξή της σε σημαντικό γεωστρατηγικό παράγοντα στον τομέα της ενέργειας. Οι εναλλακτικές πηγές ενέργειας, όπως είναι τα βιοκαύσιμα, αποτελούν μία πρόκληση για την Ελλάδα, καθώς μέσα από την έρευνα και την πρόοδο της τεχνολογίας της δίνεται η δυνατότητα να διαδραματίσει καθοριστικό ρόλο σ’ έναν τομέα, τον τομέα της ενέργειας, όπου μέχρι σήμερα βρισκόταν σε μειονεκτική θέση.
     Αξίζει ξεχωριστής προσοχής η έρευνα του Εθνικού Μετσόβιου Πολυτεχνείου, η οποία επισημαίνει ότι το συναλλαγματικό όφελος από την εισαγωγή των βιοκαυσίμων στην αγορά των πετρελαιοειδών για την περίοδο 2005-2010 θα είναι της τάξεως των 160 έως 170.000.000 ευρώ.
     Για να επιτευχθεί όμως αυτός ο στόχος που έχει θέσει η Κυβέρνηση, απαιτείται μια ολοκληρωμένη και ορθολογική ενεργειακή πολιτική. Απαιτείται μια πολιτική παρεμβάσεων και κινήτρων, με σαφείς προτεραιότητες. Κυρίως όμως απαιτείται ενίσχυση της έρευνας και εφαρμογή των αποτελεσμάτων της στην παραγωγική διαδικασία. Και όλα αυτά υπάρχουν. 
     Κύριε Πρόεδρε, η Κυβέρνηση της Νέας Δημοκρατίας, πιστή στις προεκλογικές της δεσμεύσεις, μέσω του παρόντος νομοσχεδίου δημιουργεί το θεσμικό πλαίσιο μέσα από το οποίο θα αναπτυχθεί η νέα αυτή αγορά στον τομέα των βιοκαυσίμων και δίνει πρόσθετα κίνητρα. 
     Η εφαρμογή του νομοσχεδίου για τα βιοκαύσιμα δίνει μοναδικές δυνατότητες στη χώρα μας.
     Πρώτον, με την καλλιέργεια των λεγόμενων «ενεργειακών φυτών», όπως γλυκού σόργου, ελαιοκράμβης κ.λπ., δίνεται διέξοδος στους Έλληνες αγρότες που επηρεάζονται δυσμενώς από την εφαρμογή της νέας Κ.Α.Π..
     Δεύτερον, ανοίγεται ένα νέο, μεγάλο πεδίο επιχειρηματικής δράσης, που μπορεί να προσδώσει προστιθέμενη αξία στη γη και στην εργασία του Έλληνα αγρότη.
     Τρίτον, ενισχύεται η περιφέρεια, αφού οι νέες καλλιέργειες και οι μονάδες επεξεργασίας της βιομάζας θα ενισχύσουν τις τοπικές οικονομίες. 
     Τέταρτον, θα κρατηθεί πληθυσμός στην επαρχία και θα καταπολεμηθεί η ανεργία, αφού θα ανοίξουν  νέες προοπτικές, ειδικά για τους νέους. Μέχρι σήμερα έχουν δημιουργηθεί περισσότερες από τριακόσιες χιλιάδες θέσεις εργασίας. Και αυτό, όταν η χρήση της βιομάζας καλύπτει στις Ηνωμένες Πολιτείες περίπου το 4% της συνολικής ενέργειας που καταναλώνεται εκεί, το 3% στην Ευρωπα?κή Ένωση και το 3,3% στην Ελλάδα. 
     Πέμπτον, αξιοποιούνται λιγότερο γόνιμα εδάφη και χαμηλής ποιότητας ύδατα, χωρίς να απαιτείται εκτεταμένη χρήση λιπασμάτων και φυτοφαρμάκων.
     Έκτον, μειώνει την εξάρτηση της χώρας μας από το πετρέλαιο. 
     Έβδομον, συμβάλλει στη βελτίωση του εμπορικού ισοζυγίου της χώρας.
     Όγδοο, ενισχύει την εθνική βιομηχανία προσφέροντας νέες επενδυτικές ευκαιρίες. 
     Ένατο, αυξάνει το αγροτικό εισόδημα αφού η εμπορία των ενεργειακών φυτών γίνεται με συμβόλαια. 
     Δέκατο, προστατεύεται το περιβάλλον αφού η ανάμιξη του βιοντίζελ και της βιοαιθανόλης με το πετρέλαιο και τη βενζίνη μειώνει την έκλυση ρύπων. Η καύση της βιομάζας έχει μηδενικό ισοζύγιο διοξειδίου του άνθρακα και εκ των πραγμάτων δεν συνεισφέρει στο φαινόμενο του θερμοκηπίου. Παράλληλα η μηδαμινή ύπαρξη θείου στη βιομάζα συμβάλλει σημαντικά στον περιορισμό των εκπομπών διοξειδίου του θείου στοιχείο που είναι υπεύθυνο για τη δημιουργία της όξινης βροχής. 
     Κύριε Πρόεδρε, μπροστά στις μοναδικές για τη χώρα μας ευκαιρίες που δημιουργεί η αναδυόμενη αγορά των βιοκαυσίμων, η ελληνική πολιτεία κάνει το καθήκον της και δημιουργεί ένα φιλικό περιβάλλον για την περαιτέρω ανάπτυξη της συγκεκριμένης αγοράς. Οι προσπάθειες πλέον πρέπει να στραφούν σε τρεις τομείς: 
     Πρώτον, στην ενημέρωση του αγροτικού κόσμου για τις δυνατότητες που του προσφέρουν οι νέες καλλιέργειες. 
     Δεύτερον, στην προώθηση της ανταγωνιστικότητας των επενδύσεων παραγωγής, συλλογής και διαχείρισης βιομάζας. Ο επιχειρηματικός κόσμος της χώρας μας έχει χρέος να συμβάλει σ΄ αυτήν την προσπάθεια που και κέρδος θα του αποφέρει αλλά και μέσω αυτής θα προσφέρει στο κοινωνικό σύνολο. 
     Τρίτον, στην ενίσχυση της έρευνας και στην εφαρμογή των αποτελεσμάτων της στην παραγωγική διαδικασία. 
     Στο τελευταίο σημείο θα ήθελα να κάνω ιδιαίτερη αναφορά. Ένας από τους τομείς που μπορεί να ενισχυθεί περαιτέρω αφού η έρευνα έχει ολοκληρωθεί επιτυχώς είναι η παραγωγή υδρογόνου από γλυκό σόρκο και γεωργικά και δασικά υποπροϊόντα καλάμια, φύλλα κ.λπ. Το Κ.Α.Π.Ε.Τ. το Μετσόβιο και το Πανεπιστήμιο Πατρών μετά από έρευνα έχουν προχωρήσει σε αυτήν την επιτυχία. Το συνολικό αποτέλεσμα είναι η μετατροπή της βιομάζας σε ηλεκτρική ενέργεια με μεγάλη απόδοση –φθάνει το 90%- και με μηδενική επιβάρυνση του περιβάλλοντος. Ανάλογο αποτέλεσμα δηλαδή παραγωγή υδρογόνου έχει επιτευχθεί και από την αξιοποίηση των βιοαερίων των βιολογικών καθαρισμών. Το πλεονέκτημα βέβαια στη συγκεκριμένη περίπτωση είναι ότι το κόστος της πρώτης ύλης είναι μηδενικό ενώ προστατεύεται το περιβάλλον από την απελευθέρωση μεθανίου, ενώσεων θείου και διοξειδίου του άνθρακα. 
     Οι εφαρμογές των συγκεκριμένων επιτευγμάτων με την πρόοδο της τεχνολογίας και με την ενίσχυση της προσπάθειας που ήδη έχει ξεκινήσει θα βρει εφαρμογή σε σχολεία, νοσοκομεία, υπηρεσίες τόσο σε ό,τι αφορά την αξιοποίησή τους για ηλεκτρική όσο και για θερμική ενέργεια. Οι επιστήμονες εκτιμούν ότι μέχρι το 2010, οι μηχανές υδρογόνου που παράγεται από βιομάζα θα είναι ανταγωνιστικές των μηχανών εσωτερικής καύσεως. Άρα σύντομα θα χρησιμοποιήσουμε τα παράγωγα των βιοκαυσίμων ως αποκλειστική καύσιμη ύλη και στη λειτουργία των αυτοκινήτων. 
     Με όλα αυτά γίνεται σαφές ότι βρισκόμαστε στα πρώτα βήματα μιας νέας εποχής στον τομέα των καυσίμων. Στην Ελλάδα υπάρχουν φωτεινά μυαλά, λαμπροί επιστήμονες στον τομέα της έρευνας. Η πολιτική που ακολουθεί το Υπουργείο Ανάπτυξης αποδεικνύει ότι η ηγεσία του έχοντας επίγνωση των ευθυνών της απέναντι στις προκλήσεις των καιρών προχωρεί με ταχύτητα και με ευρύτητα πνεύματος ώστε η χώρα μας να αξιοποιήσει τις ευκαιρίες που της προσφέρονται. Το παρόν σχέδιο νόμου βάζει τα θεμέλια για τη δημιουργία μιας νέας αγοράς, της αγοράς των βιοκαυσίμων. Είμαι βέβαιος ότι μέσα στο πλαίσιο που δημιουργούνται οι νέες εξελίξεις στον τομέα της βιοενέργειας θα βρουν προοπτική και φιλόξενο χώρο να αναπτυχθούν. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πλακιωτάκης. 
     ΙΩΑΝΝΗΣ ΠΛΑΚΙΩΤΑΚΗΣ: Κύριε Πρόεδρε, κυρίες και κύριοι συνάδελφοι, με το παρόν νομοσχέδιο για την εισαγωγή των βιοκαυσίμων και των άλλων ανανεώσιμων καυσίμων στην ελληνική αγορά το Υπουργείο Ανάπτυξης επιχειρεί να πραγματοποιήσει ένα ακόμη βήμα για την ολοκλήρωση θεσμικού πλαισίου για την πλήρη απελευθέρωση της ελληνικής αγοράς ενέργειας. Έχω την αίσθηση ότι στο πέρασμα του χρόνου θα αντιληφθούμε όλοι μας πως το παρόν νομοσχέδιο είναι πολύ πιο σημαντικό απ’ ότι μπορεί κανείς να διακρίνει με μια ματιά. Και αυτό γιατί όπως λέει ο θυμόσοφος ελληνικός λαός, επιθυμούμε να πετύχουμε «με έναν σμπάρο δυο τρυγόνια», γιατί δίνονται πλέον οι δυνατότητες στον αγρότη να αυξήσει το εισόδημά του με μια νέα μορφή καλλιέργειας συμβάλλοντας ταυτόχρονα στην αντιμετώπιση του ενεργειακού προβλήματος. 
     Πριν όμως φθάσουμε εκεί –και ξεκίνησα αντίστροφα κυρίες και κύριοι συνάδελφοι, γιατί κάθε νομοσχέδιο θα πρέπει πάνω απ’ όλα να το κρίνουμε στην εξατομικευμένη ωφέλειά του- θα πρέπει να πούμε ότι το νομοσχέδιο αυτό εξυπηρετεί και την ανάγκη εναρμόνισης της εθνικής νομοθεσίας προς την κοινοτική οδηγία 30/2003 του Ευρωπαϊκού Κοινοβουλίου, σχετικά με την προώθηση της χρήσης βιοκαυσίμων ή άλλων ανανεώσιμων καυσίμων για τις μεταφορές. 
	Ίσως να μην έχει γίνει αντιληπτό ευρέως, αλλά η σημερινή διακυβέρνηση της χώρας έχει κληθεί, πολλάκις, να νομοθετήσει έτσι ώστε η εθνική μας νομοθεσία να εναρμονιστεί με τις κοινοτικές οδηγίες, αίροντας λάθη ή παραλείψεις των προηγούμενων κυβερνήσεων.
	Θα ήθελα να εστιάσω την προσοχή μου σε συγκεκριμένες αναφορές, μιας και ο συνάδελφος εισηγητής με εξαιρετική επιτυχία, θα έλεγα, ανέφερε τις κύριες πτυχές του νομοσχεδίου. 
	Κυρίες και κύριοι συνάδελφοι, είναι γεγονός ότι η χώρα μας είναι μακράν η πλέον εξαρτημένη ενεργειακά από το πετρέλαιο μέσα στην ευρωπαϊκή οικογένεια. Αυτό συνιστά μία ιδιότυπη ομηρία της οικονομίας μας από τις διεθνείς εξελίξεις. Εδώ πλέον δε χωρούν κομματικές σκοπιμότητες. Έχουμε δει προϋπολογισμούς να «τινάζονται στον αέρα» εξαιτίας των διεθνών αρνητικών συγκυριών που οδήγησαν σε ράλι κερδοσκοπίας με την άνοδο της τιμής του «μαύρου χρυσού». Επομένως, η αύξηση των ενεργειακών αναγκών έχει τόσο ταχύτατους ρυθμούς ώστε πραγματικά να προκαλεί δέος σ’ αυτόν που την παρακολουθεί. 
	Αντιμετωπίσαμε και στην Κρήτη αυτό το πρόβλημα και αναγκαστήκαμε να δεχθούμε τη δημιουργία ενός σταθμού στον Αθερινόλακο εντός των ορίων της ιδιαίτερής μου πατρίδας, το Νομό Λασιθίου, προκειμένου κυριολεκτικά να μη μείνουμε χωρίς ρεύμα και καταστραφεί η οικονομία του νησιού. Πριν ακόμα φθάσουμε στο μέγιστο της παραγωγής των διακοσίων MW, προκύπτει η αναγκαιότητα παραγωγής επιπλέον ηλεκτρικής ενέργειας μέχρις ότου δημιουργηθεί ο νέος σταθμός στα σύνορα Ρεθύμνου και Ηρακλείου σύμφωνα με τον ενεργειακό σχεδιασμό σε επίπεδο Περιφέρειας Κρήτης.
	Εύλογα, λοιπόν, μπορεί κανείς να πει ότι τα ενεργειακά φυτά θα μπορούν να λύσουν ένα μέρος του προβλήματος. Βεβαίως θα ήταν ανεύθυνο να υποστηρίξει ο οποιοσδήποτε ότι θα λύσουμε το ενεργειακό μας πρόβλημα με την αύξηση της καλλιέργειας των ενεργειακών φυτών. Αυτή ούτως ή άλλως βρίσκεται σε εμβρυακό στάδιο όχι μόνο στη χώρα μας, αλλά ακόμη και σε χώρες που έχουν ξεκινήσει εδώ και πάρα πολλά χρόνια όπως η Ιταλία, η Γερμανία, η Αυστρία και άλλες. Πέραν, όμως, του ότι αποτελεί μονόδρομο να το επιχειρήσουμε, τα πρώτα δείγματα είναι, ιδιαιτέρως, θετικά. 
	Για το λόγο αυτό άλλωστε η Ευρωπαϊκή Ένωση επιδοτεί την κατασκευή μονάδας βιοκαυσίμων κι εμείς ακολουθήσαμε με σχετική πρόβλεψη στον αναπτυξιακό νόμο και στο επιχειρησιακό πρόγραμμα «Ανταγωνιστικότητα» του Υπουργείου Ανάπτυξης. Ήδη στην περιφέρεια έχουν δημιουργηθεί μεγάλες μονάδες συμβάλλοντας στην επίλυση του προβλήματος της ανεργίας και οι εταιρείες αυτές ευελπιστούν να αυξήσουν την παραγωγή τους.
	Είναι γεγονός ότι κατά τη συζήτηση του νομοσχεδίου στη Διαρκή Επιτροπή Παραγωγής και Εμπορίου οι συνάδελφοι της Αξιωματικής Αντιπολίτευσης έδειξαν μία ιδιαίτερη ανησυχία σχετικά με το αν η καλλιέργεια ενεργειακών φυτών είναι αποδοτική για τον αγρότη και κατά πόσο δίνουμε τα απαραίτητα κίνητρα για να προχωρήσουμε σ’ αυτήν. 
	Ουδείς φυσικά μπορεί να απαντήσει με ελαφρά τη καρδία στο πρώτο ερώτημα. Η ίδια η αγορά θα δείξει το μέλλον αυτών των καλλιεργειών. Δεν μπορούμε, όμως, να μην παρατηρούμε τους καλούς οιωνούς που υπάρχουν. Αφενός η άνοδος της τιμής του «μαύρου χρυσού» κάνει πιο ελκυστική αυτού του είδους την καλλιέργεια για ευνόητους φυσικά λόγους και αφετέρου, όπως και με τις ανανεώσιμες πηγές ενέργειας, η τεχνολογία είναι καινούργια και μπορούμε να πιστεύουμε ότι στο μέλλον η αποδοτικότητα θα είναι μεγαλύτερη. Το γεγονός, όμως, ότι δίνουμε μία ακόμη εναλλακτική δυνατότητα στον Έλληνα αγρότη είναι από μόνο του ιδιαιτέρως θετικό. 
	Σ’ ό,τι αφορά τα κίνητρα, νομίζω πως το νομοσχέδιο εξαντλεί κάθε περιθώριο. Σ’ ό,τι αφορά την επιδότηση των καλλιεργειών, όλοι γνωρίζουμε ότι πέραν αυτών που προβλέπει η ευρωπαϊκή νομοθεσία δεν μπορούμε να πράξουμε τίποτε άλλο. Η επιδότηση είναι μεν χαμηλή, είναι κοντά στα 4,5 ευρώ ανά στρέμμα, αλλά με το νομοσχέδιο αυτό και μέσω της διαδικασίας των κλιμακούμενων ανά έτος αφορολόγητων ποσοτήτων η καλλιέργεια γίνεται απείρως ελκυστικότερη. 
	Επίσης, η πρόβλεψη ότι την ποσόστωση στην παραπάνω κατανομή θα τη δικαιούνται, πρωτίστως, αυτοί που έχουν συμβόλαια με τους αγρότες δίνει μία νέα διάσταση σ’ ό,τι αφορά τη σιγουριά του αγρότη ότι η παραγωγή του θα απορροφηθεί κατά 100%. 
	Τέλος, θα ήθελα να σας πληροφορήσω ότι το ενεργειακό κέντρο της Περιφέρειας Κρήτης σε συνεργασία με το υπεραστικό ΚΤΕΛ Ηρακλείου-Λασιθίου έχει εισάγει τη χρήση βιοντίζελ με κατάλληλες τροποποιήσεις στον κινητήρα.
Πρέπει να τονίσουμε ότι τα αποτελέσματα είναι ιδιαιτέρως ενθαρρυντικά όσον αφορά την εκπομπή του διοξειδίου του άνθρακα στην ατμόσφαιρα και τη μείωση της αιθάλης από τα συμβατικά καύσιμα. 
      Κυρίες και κύριοι συνάδελφοι, όπως είπα και προηγουμένως, βρισκόμαστε  μπροστά σε μία νέα πραγματικότητα την οποία πρέπει να ακολουθήσουμε πριν η δαμόκλειος σπάθη του ενεργειακού προβλήματος, που κρέμεται κυριολεκτικά πάνω από το κεφάλι της ελληνικής οικονομίας, πέσει πάνω της. 
      Θεωρώ ότι αυτό το νομοσχέδιο, το οποίο αποτελεί προϊόν κοπιώδους εργασίας αλλά και συνεργασίας μεταξύ των συναρμοδίων Υπουργείων, θέτει το απαραίτητο πλαίσιο προς αυτήν την προσπάθεια. Για όλους τους παραπάνω λόγους υπερψηφίζω το παρόν νομοσχέδιο.
      Ευχαριστώ πολύ.
       (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλακιωτάκη. 
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, ακούσαμε τον κύριο Υπουργό στην ομιλία του να λέει ότι απαιτούνται δυόμισι εκατομμύρια στρέμματα από ενεργειακά φυτά προκειμένου να προχωρήσουμε και να υλοποιήσουμε το συγκεκριμένο πρόγραμμα, όπως προβλέπεται στο σχέδιο νόμου. 
      Αυτό βέβαια το είπε για να δώσει έμφαση και κατανοώ την αγωνία του γιατί ασφαλώς δεν γνωρίζει. Αυτό προέκυψε και από τις τοποθετήσεις συναδέλφων της Συμπολίτευσης όπως, για παράδειγμα, του κ. Χαϊτίδη, αλλά και του Κοινοβουλευτικού Εκπροσώπου της Νέας Δημοκρατίας που μίλησε για εξοικειωμένους αγρότες στην καλλιέργεια τέτοιων φυτών. 
      Βέβαια αν λέγαμε εδώ ποια είναι τα ενεργειακά φυτά, όλοι θα βλέπαμε ότι είναι γνωστά φυτά. Είναι το σιτάρι, το κριθάρι, το σόργο, το καλαμπόκι, τα ζαχαρότευτλα, η ελαιοκράμβη κ.λπ.. Είναι δέντρα, όπως η ψευδακακία κι άλλα και κυρίως είναι, όπως πολύ καλά επεσήμανε ο κ. Κουσελάς, η ελαιοπυρήνα, τα φυτικά υπολείμματα από τα ελαιόδεντρα, φύλλα, κλάδοι και ένα σωρό άλλα υπολείμματα που μπορούν να αξιοποιηθούν προς τη συγκεκριμένη κατεύθυνση. 
      Για όλα αυτά τα φυτά βέβαια οι Έλληνες αγρότες έχουν παράδοση. Είναι καταγραμμένη η εμπειρία και ασφαλώς είναι πάρα πολύ εύκολο να καλλιεργηθούν. Εκείνο που χρειάζεται είναι να υπάρχει ένα ολοκληρωμένο εθνικό σχέδιο δράσης ιδιαίτερα τώρα που μας το επιτρέπει η νέα Κοινή Αγροτική Πολιτική. Μέχρι πρότινος δεν είχαμε ενδεχομένως τη δυνατότητα να καλλιεργήσουμε οποιοδήποτε φυτό θέλαμε, αν θέλαμε να παίρνουμε τις επιδοτήσεις. Τώρα όμως, έχουμε αυτή τη δυνατότητα και θα έπρεπε αυτό να αξιοποιηθεί. 
      Υπάρχει, όμως, ένα σημείο που πρέπει να προσέξουμε και δεν γίνεται καμία αναφορά σ’ αυτό. Θέλω όμως να πω δυο κουβέντες. 
      Πρέπει να μην χρησιμοποιηθούν μεταλλαγμένοι σπόροι γιατί υπάρχει μεγάλος κίνδυνος να επιμολυνθούν καλλιέργειες που καλλιεργούνται από τα ίδια φυτά, αλλά για άλλους σκοπούς. Αυτό νομίζω ότι πρέπει να το λάβετε υπ΄ όψιν σας.
      Σας κατηγορούμε λοιπόν, κύριε Υπουργέ, για άγνοια και υπηρέτηση σκοπιμοτήτων από τη μία πλευρά και από την άλλη γιατί αργήσατε, αφού υπήρξε δική σας δέσμευση –όπως πολύ καλά ανέφερε εδώ ο Κοινοβουλευτικός μας Εκπρόσωπος- ότι θα φέρνατε την προσαρμογή της οδηγίας το φθινόπωρο του 2004, τη στιγμή βέβαια που είναι γνωστό ότι η ημερομηνία έληγε στις 31-12-2004.
      Εμείς συμφωνούμε επί της αρχής και το δηλώσαμε. Και συμφωνούμε βέβαια στα περισσότερα άρθρα, πλην δύο. Αυτό το κάνουμε γιατί όλο αυτό το σχέδιο νόμου που φέρατε εδώ, με αυτές τις ελλείψεις που επισημαίνουμε, είναι προσαρμογή στην οδηγία 2003/30 των Ευρωπαϊκών Κοινοτήτων, την οποία εμείς κατά τη διάρκεια της Ελληνικής Προεδρίας είχαμε προωθήσει. Εν τούτοις σας λέμε ότι εδώ φέρατε ένα λειψό σχέδιο νόμου μόνο και μόνο για να καλύψετε υποχρεώσεις που απορρέουν από την οδηγία και γι’ αυτό βάλατε ως εθνικούς στόχους μόνο τους ελάχιστους υποχρεωτικούς, δηλαδή το 2% για το 2005 και το 5,75% για το 2010. Αυτές τις ποσότητες απαλλάσσετε μόνο από τον ειδικό φόρο κατανάλωσης αντί να γίνει η αξιοποίηση στο μέγιστο βαθμό της οδηγίας 2003/96 των Ευρωπαϊκών Κοινοτήτων για ολική ή μερική αποφορολόγηση των βιοκαυσίμων και να μην υπάρχει περιορισμός της ποσότητας βιοκαυσίμων και άλλων ανανεώσιμων καυσίμων από εγχώρια παραγόμενη πρώτη ύλη, που υπόκειται στο ειδικό φορολογικό καθεστώς των διατάξεων του άρθρου 78 του ν. 2960/2001.
      Αυτά δεν τα λαμβάνετε υπ΄ όψιν σας, ενώ θα έπρεπε να τα αξιοποιήσετε ως δεδομένα και ως προϋπάρχον νομοθετικό πλαίσιο. Βέβαια γι’ αυτές τις ποσότητες, που απαλλάσσετε μόνο από τον ειδικό φόρο, προσδιορίζετε μία κατανομή με κοινές υπουργικές αποφάσεις, όπως προβλέπονται στο άρθρο 6 του σχεδίου νόμου. Όμως η Διεύθυνση Επιστημονικών Μελετών της Βουλής σας επισημαίνει ότι πρέπει να προσδιοριστεί για το πρόγραμμα κατανομής ποσοτήτων βιοκαυσίμων και άλλων ανανεώσιμων καυσίμων, προθεσμία για την έκδοση των κοινών υπουργικών αποφάσεων, προκειμένου να αποφευχθεί ο κίνδυνος να χαρακτηριστεί πλημμελής η συμμόρφωση με την οδηγία: άρα, συνέπειες από πλευράς Ευρωπαϊκής Ένωσης και μη υλοποίηση των όρων που προβλέπονται.
      Υπάρχουν όμως και άλλες παρατηρήσεις της Επιστημονικής Επιτροπής της Βουλής, που δεν τις λαμβάνεται υπ΄ όψιν σας, όπως: Ο ορισμός του ενεργειακού περιεχομένου ως η κατώτερη θερμογόνος δύναμη ενός καυσίμου, όπως προβλέπεται στην οδηγία, αλλά και τα σχετικά με τις διατυπώσεις στον τίτλο του σχεδίου νόμου και την άδεια διάθεσης βιοκαυσίμων, όπως λέει το άρθρο 3 που πρέπει να συμπληρωθεί ως άδεια διάθεσης βιοκαυσίμων και άλλων ανανεώσιμων καυσίμων. 
      Πέραν, όμως, αυτών που επισημαίνει η Επιστημονική Επιτροπή της Βουλής, εμείς έχουμε να επισημάνουμε και κάτι που αποτελεί πάγια τακτική της νέας διακυβέρνησης, όπως πολύ χαρακτηριστικά διατείνεται ο κύριος Υπουργός. Για να λειτουργήσει και να είναι εφαρμόσιμο το σχέδιο νόμου απαιτεί πληθώρα κοινών υπουργικών αποφάσεων, όπως για παράδειγμα για το πρόγραμμα κατανομής ποσοτήτων βιοκαυσίμων, αλλά και όσων άλλων κοινών υπουργικών αποφάσεων θα απαιτηθούν για τη ρύθμιση των ειδικών θεμάτων εφαρμογής του προγράμματος. Δηλαδή, εδώ γίνεται ένα αλαλούμ. Βγαίνει μία υπουργική απόφαση και μ’ αυτή προβλέπεται να βγουν άλλες για να μπουν οι λεπτομέρειες κ.λπ., που σημαίνει δηλαδή στην πράξη ότι ουσιαστικά κάποια από τα θέματα που έπρεπε να λυθούν μέσα απ’ αυτό το σχέδιο νόμου τα πάτε στις καλένδες, με κίνδυνο να μη λειτουργήσει ποτέ το σχέδιο νόμου.
      Μάλιστα, για να ρουσφετολογήσετε κιόλας -για να λέμε τα πράγματα με τ’ όνομά τους- ιδιαίτερα για τα έτη 2005 και 2006, προβλέπεται με άλλη κοινή υπουργική απόφαση να γίνει κατανομή εκτός προγράμματος. Αυτό δηλαδή, που λέτε προηγούμενα, το αναιρείτε παρακάτω και λέτε να βγει για τα δύο αυτά χρόνια εκτός προγράμματος με κοινή υπουργική απόφαση που να προσδιορίζει τις κατανομές, επειδή δήθεν δεν προλαβαίνετε. Αυτή είναι τουλάχιστον, η επίσημη αιτιολογία. Να είστε σίγουροι, όμως, ότι δεν θα «προκάμετε», όπως πολύ χαρακτηριστικά έλεγε ένας συμπατριώτης πολιτικός του κυρίου Υπουργού. Ευχαριστώ πολύ. 
                    (Χειροκροτήματα από την πτέρυγα του ΠΑ.ΣΟ.Κ.).
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Ανάπτυξης κ. Σαλαγκούδης έχει το λόγο.
      Κύριε Υπουργέ, δεκατρία λεπτά είναι ο χρόνος που δικαιούστε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, εμείς δεν θα προλάβουμε να μιλήσουμε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριοι συνάδελφοι, ζητώ συγγνώμη, αλλά θα πρέπει να αναφερθώ σε ορισμένα πράγματα που ελέχθησαν  με αφορμή και την ομιλία του κυρίου Υπουργού.
      Πρώτα-πρώτα θα ήθελα να πω ότι όταν καταρτίζαμε το νομοσχέδιο είχαμε ορισμένους στόχους. 
      Ο πρώτος στόχος, βέβαια, ήταν να εναρμονιστούμε με την οδηγία 30/2003 που πράγματι είχε ψηφιστεί στην Ευρωπαϊκή Ένωση στις αρχές Φεβρουαρίου του 2003 και φυσικά να έχουμε μια αποτελεσματική τήρηση των κοινοτικών δεσμεύσεων.
      Δεύτερος στόχος μας ήταν η ενίσχυση της ασφάλειας της ενεργειακής τροφοδοσίας και της ενεργειακής ανεξαρτησίας για την κατά το δυνατόν απεξάρτηση από το πετρέλαιο.
      Τρίτος στόχος μας ήταν η προστασία, φυσικά, του περιβάλλοντος μέσω της χρήσης των βιοκαυσίμων. 
      Ο τέταρτος ήταν η προώθηση της περιφερειακής ανάπτυξης με την εγκατάσταση εγχωρίων μονάδων παραγωγής βιοκαυσίμων.
      Ο πέμπτος στόχος ήταν η εξυπηρέτηση των πολιτικών που ανέφερα προηγουμένως, με το συνδυασμό του οφέλους για τον Έλληνα αγρότη με σεβασμό, όμως, στον ανταγωνισμό και φυσικά στις διεθνείς υποχρεώσεις που έχει η χώρα.
      Είναι γεγονός ότι η Νέα Δημοκρατία ασχολήθηκε συστηματικά και με σχέδιο για τα βιοκαύσιμα. Η αξιοποίησή τους είχε αναγραφεί και στο προεκλογικό πρόγραμμα της Νέας Δημοκρατίας. Αμέσως μετά την ανάληψη της διακυβέρνησης της χώρας αναθέσαμε μελέτη στο Πολυτεχνείο και στο ΚΑΠΕ και ετοίμασε την πρώτη εθνική έκθεση για τα βιοκαύσιμα και συμμετείχε ενεργά σε όλες τις συναντήσεις που γίνονταν στην Ευρωπαϊκή Επιτροπή. Με βάση αυτά σχεδιάσαμε και λειτουργήσαμε μέχρι τώρα ορισμένα πράγματα που δεν υπήρχαν πιο μπροστά. Γι’ αυτόν ακριβώς το λόγο και υπήρξε αυτή η καθυστέρηση.
      Πρώτα-πρώτα εκδόθηκε η κοινή υπουργική απόφαση για την υιοθέτηση του προτύπου Ε 14224 για το βιοντίζελ, έτσι ώστε να είναι δυνατή η κυκλοφορία του, να υπάρχει δηλαδή το πρότυπο.
      Δεύτερον, έχει ψηφιστεί σε συνεργασία με το Υπουργείο Οικονομικών η απαλλαγή καταλλήλων ποσοτήτων βιοντίζελ από τον ειδικό φόρο κατανάλωσης, ακριβώς για να υπάρχει το κίνητρο.
      Τρίτον, έχουν ενταχθεί στον αναπτυξιακό νόμο η παραγωγή βιοκαυσίμων ή στερεών καυσίμων από βιομάζα και η παραγωγή βιομάζας από φυτά. Δεν υπήρχε σε προηγούμενο αναπτυξιακό νόμο.
      Τέταρτον, προκηρύχθηκε και είναι ανοικτό το μέτρο 6,5 του Ε.Π.ΑΝ. που επιδοτεί την παραγωγή των βιοκαυσίμων. Όλα αυτά έγιναν πριν. Ο παραγωγός βιοκαυσίμων μπορεί να πουλά αυτούσιο βιοκαύσιμο. Έτσι, λοιπόν, ένας αγρότης μπορεί να πουλά απευθείας στον πελάτη αυτούσιο βιοκαύσιμο. Όταν, όμως, πρόκειται αυτό το βιοκαύσιμο να αναμειχθεί, δεν είναι εύκολο να αναμειχθεί στις ποσότητες αυτές σε οποιονδήποτε άλλο, εκτός από αυτόν που εμπορεύεται ορυκτά καύσιμα. Αυτό πρέπει να το αντιληφθείτε. Γιατί το 2% σημαίνει ότι θα πρέπει να έχει αποθήκη για ανάμειξη πενήντα φορές μεγαλύτερη από την αποθήκη που έχει για να αποθηκεύει το βιοκαύσιμο. Όπως καταλαβαίνετε, τέτοιες αποθήκες δεν είναι δυνατόν να έχει ούτε ο καινούργιος παραγωγός, έστω και αν κάνει εργοστάσιο παραγωγής βιοκαυσίμων, αλλά ούτε και ο αγρότης που ενδεχομένως μπορεί να κάνει μία μικρότερη μονάδα ή οι συνεταιρισμοί ή οι οποιοιδήποτε άλλοι. Έτσι, λοιπόν, δίνουμε τη δυνατότητα σε αυτόν που έχει τη μικρότερη μονάδα να πουλήσει και αυτούσιο βιοκαύσιμο, εάν βρει πελάτες στην αγορά, και παράλληλα λέμε ότι, για να διακινηθεί το βιοκαύσιμο που αναμιγνύεται με 2% έως και 5,75% που θα φθάσουμε μέχρι το 2010, θα πηγαίνουμε ή στα διυλιστήρια ή στις εταιρείες εμπορίας, σε αυτούς δηλαδή που διακινούν ορυκτά καύσιμα. 
      Τι προβλέπει το νομοσχέδιο; Προβλέπει ότι οι ποσότητες βιοκαυσίμων που προέρχονται από εγχώριες ενεργειακές καλλιέργειες έχουν προτεραιότητα στην ποσόστωση. Δηλαδή, εργοστάσιο που παράγει βιοκαύσιμα θα πρέπει, για να έχει προτεραιότητα στην ποσόστωση, να έχει συμβολαιοποιημένα χιλιάδες στρέμματα με αγρότες για την παραγωγή ενεργειακών καλλιεργειών και τότε θα έχει προτεραιότητα για να πάρει την αποφορολογημένη ποσότητα. 
      Δεύτερον, πρέπει στον επενδυτή, που θα επενδύσει για να παράγει ένα εργοστάσιο βιοκαυσίμων, να του δώσουμε μια ασφάλεια για την επένδυσή του. Του λέμε, λοιπόν, ότι, αφού πάρεις στον πρώτο χρόνο την ποσόστωσή σου, αυτήν την ποσόστωση την διατηρείς. Πότε την χάνεις; Μόνο σε μία περίπτωση, όταν δηλαδή υπάρξουν άλλοι οι οποίοι θα έχουν φτιάξει εργοστάσιο, οι οποίοι θα έχουν συμβόλαια με παραγωγούς και θα έχουν ενεργειακές καλλιέργειες. Τότε την χάνεις την ποσόστωσή σου. 
      Άρα, λοιπόν, με κάθε τρόπο και μ΄ ένα μηχανισμό, ο οποίος δεν αντίκειται στο ανταγωνισμό και στις διεθνείς υποχρεώσεις της χώρας, ευνοούμε τις ενεργειακές καλλιέργειες. Τι κάνουμε στον ιδιώτη παραγωγό βιοκαυσίμων; Τον εξωθούμε να τρέξει και να σπεύσει, να πείσει παραγωγούς για να κλείσει συμβόλαια και να παράγουν ενεργειακές καλλιέργειες. Είναι ο αποτελεσματικότερος τρόπος, πέραν του οποιουδήποτε σχεδιασμού, πέραν της οποιασδήποτε κατεύθυνσης μπορούν να δώσουν είτε το Υπουργείο Αγροτικής Ανάπτυξης είτε οποιοδήποτε άλλοι φορείς, για να στραφεί ο αγρότης προς τις ενεργειακές καλλιέργειες, γιατί η συμβολαιοποιημένη γεωργία θα του εξασφαλίζει και την παραγωγή την οποία θα βγάλει. Άλλωστε, αυτό είναι το ζητούμενο για τον αγρότη. Άρα, λοιπόν, οι υπόλοιποι παραγωγοί θα παίρνουν τις υπόλοιπες ποσότητες. 
      Ερχόμαστε τώρα σ΄ ένα αίτημα που το έχετε θέσει πάρα πολλές φορές και δεν σας έπεισε ούτε το επιχείρημα του Υπουργού προηγουμένως. Η αποφορολογημένη ποσότητα που βάλαμε το 2005 είναι πάρα πολύ μικρή. Δεν είναι το 2%, αλλά το 0,7%. Φυσικά, ελπίζουμε ότι πολλοί λιγότεροι θα είναι σε αυτό το μικρό χρονικό διάστημα που μας μένει, παρά το ότι είμαστε πανέτοιμοι και με την πρόσκληση και με την κοινή υπουργική απόφαση, έτσι ώστε να κατανείμουμε άμεσα την ποσότητα. Μία πρόσκληση θα βγει αύριο κιόλας -αφού ψηφιστεί σήμερα το νομοσχέδιο- για την ποσόστωση του 2007. Αμέσως μετά τη δημοσίευση στο φύλλο της «Εφημερίδας της Κυβερνήσεως» θα βγει η επίσημη πρόσκληση για την κατανομή της ποσότητος για το 2006. Πιστεύουμε ότι μέχρι το τέλος του χρόνου θα έχουν γίνει οι αιτήσεις, έτσι ώστε μέχρι τα μέσα Ιανουαρίου –ενδεχομένως γύρω στις 20 Ιανουαρίου- να έχει καθοριστεί η ποσόστωση για το 2006 και ελπίζουμε ότι θα φθάσουμε σε αυτήν την ποσότητα που έχουμε αποφορολογήσει για τα βιοκαύσιμα. 
    Επιμένετε, λοιπόν, να λέτε να αφήσουμε όλη την ποσότητα. Προσέξτε. Εκατό χιλιάδες τόνοι βιοκαυσίμων θέλουν δυόμισι εκατομμύρια στρέμματα ενεργειακών φυτών. Να σας πω ότι ένα στρέμμα ελαιοκράμβη βγάζει περίπου σαράντα χιλιόγραμμα βιοντίζελ.  Εάν αυτό το πολλαπλασιάσουμε θα διαπιστώσουμε ότι για να φτάσουμε στους εκατό χιλιάδες τόνους που είναι λιγότερο από την αποφορολογημένη ποσότητα για το 2007 –εκατόν δέκα τέσσερις χιλιάδες τόνοι είναι η αποφορολογημένη ποσότητα για το 2007- χρειαζόμαστε δυόμισι εκατομμύρια στρέμματα ενεργειακών φυτών. Έχετε την εντύπωση ότι θα προλάβουμε μέχρι το 2010, που μετά θα ανέβουν μέχρι τις εκατόν πενήντα χιλιάδες τόνους, να έχουν καλλιεργηθεί στη χώρα τρία ή και τέσσερα εκατομμύρια στρέμματα με ενεργειακά φυτά; Επιτρέψτε μου να αμφιβάλω γι’ αυτό. Μακάρι να κυλήσει έτσι και τότε βεβαίως θα έχουμε τη δυνατότητα να αυξήσουμε την αποφορολογημένη ποσότητα μέχρι και το 2010. Εξ’ άλλου την προσδιορίσαμε μόνον μέχρι το 2007. Μέσα δε στο 2006 θα έρθει η επόμενη νομοθεσία η οποία θα προσδιορίζει για το 2008, το 2009 και το 2010 τις αντίστοιχες αποφορολογημένες ποσότητες. Αυτά κυρίως ήθελα να σας πω σχετικά με το νομοσχέδιο. 
    Τώρα, θα ήθελα να κάνω μερικές παρατηρήσεις αναφορικά με αυτά που είπατε προηγουμένως, αν και θα πρέπει να σας πω ότι αυτό το νομοσχέδιο είναι ένα μέρος του συνολικού σχεδιασμού για τις ανανεώσιμες πηγές ενέργειας. Ασχολείται με τα βιοκαύσιμα, με τα υγρά βιοκαύσιμα και ακριβώς ενδιαφέρεται και ρυθμίζει τις λεπτομέρειες της διακίνησης των βιοκαυσίμων και της παραγωγής τους.
    Στη συνέχεια, επειδή αναφερθήκατε πολλές φορές για τη βιομάζα, θα πρέπει να σας πω ότι ο ορισμός της βιομάζας ήταν στην οδηγία 77 του 2001. Και στην ελληνική νομοθεσία μέχρι που ήρθε αυτό το νομοσχέδιο δεν υπήρχε καν ο ορισμός της βιομάζας, επειδή μιλήσατε πολύ για βιομάζα. Ούτε καμιά κίνηση έχει γίνει από το 2001 μέχρι τώρα σχετικά με τη βιομάζα. 
    Να πω και για τα βιοκαύσιμα. Στην Ευρωπαϊκή Ένωση πάρα πολλές χώρες έχουν προχωρήσει και έχουν σε μεγάλο ποσοστό συμμετοχής στο ενεργειακό τους ισοζύγιο τα βιοκαύσιμα. Εδώ δεν έχουμε ακόμη καθόλου.
    ΡΟΔΟΥΛΑ ΖΗΣΗ: Στην Αυστρία κυρίως.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα πρέπει ακόμα να αναφέρω ότι γενικότερα για τις ανανεώσιμες πηγές κάνουμε μια επιθετική πολιτική. Θα σας πω ένα απλό παράδειγμα για να μη συνεχίζετε να μας κάνετε σκληρή κριτική εκεί όπου έπρεπε να μας επαινείτε κανονικά. Βεβαίως δεν θα περιμένουμε τους επαίνους από εσάς, αλλά ενδεχομένως μερικές φορές πρέπει να αποδεχόμαστε ορισμένες αλήθειες εάν θέλουμε πραγματικά να βοηθήσουμε και από εκεί και πέρα να προχωράμε όλοι μαζί για καινούργιες κατακτήσεις.
    Να σας πω ότι μέχρι την ανάληψη της διακυβέρνησης της χώρας από εμάς, το σύνολο των ανανεώσιμων πηγών ενέργειας ήταν 430 MW. Δεν υπήρχε τίποτα ούτε στον τομέα της βιομάζας ούτε στον τομέα των βιοκαυσίμων ούτε πουθενά αλλού. Αιολική ενέργεια, υδροηλεκτρικά σύνολο 430 MW. Από πότε; Εβδομήντα υπήρχαν πριν από το 1994. Σας τα βάζω και αυτά μέσα. Από το  1994, που επιδοτούνται γενναία από την Ευρωπαϊκή Ένωση, μέχρι το 2004 έχουμε 430 MW. Σήμερα ξέρετε πόσα είναι; Είναι 650 MW. Δηλαδή περισσότερο από το 50% εγκαταστήσαμε μέσα σε είκοσι μήνες. Είναι σε εγκατάσταση και μέσα στους πρώτους μήνες του 2006…
    ΦΩΤΗΣ ΧΑΤΖΗΜΙΧΑΛΗΣ: Με συγκεκριμένα προγράμματα των προηγουμένων ετών.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας παρακαλώ.
    Στο χρονικό διάστημα που είμαστε στην Κυβέρνηση έχουμε υπογράψει στο σύνολο των αδειών παραγωγής, το 50% των αδειών παραγωγής που έχουν υπογραφεί μέχρι τώρα. Δηλαδή έχουμε κάνει μια επιθετική πολιτική. 
    Πώς έγιναν αυτά;
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Αυτά έγιναν, διότι οι επενδυτές πλέον είδαν ένα διαφορετικό επενδυτικό περιβάλλον στη χώρα μας, είδαν μια νέα διαφορετική κυβέρνηση. Έχουν έρθει ξένοι επενδυτές. 
      ΡΟΔΟΥΛΑ ΖΗΣΗ: Ποιοι είναι αυτοί που έχουν έρθει;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν σας ολοκλήρωσα προηγουμένως. Η ΒΕΤROLA, η SESA, η GAMESA, η EDF, οι οποίοι είχαν φύγει, επανήλθαν τώρα και επενδύουν συνεχώς. 
      Εγκαινιάζουμε συνεχώς αιολικά και υδροηλεκτρικά πάρκα. 
      ΡΟΔΟΥΛΑ ΖΗΣΗ: Μα, τώρα δώσατε τα κριτήρια...
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας λέω ότι από το 1994, δέκα ολόκληρα χρόνια κάνατε 430 MW με 70 που είχε πιο μπροστά η Δ.Ε.Η. και εμείς κάναμε το 50%, προσθέσαμε πάνω από 200 σε είκοσι μήνες και έχουμε 185 ακόμα ΜW που θα προστεθούν στους πρώτους μήνες. Και να σας πω κάτι; Ο στόχος μας ήταν 1000 MW μέχρι το τέλος της τετραετίας. Τα 1000 MW θα τα πλησιάσουμε τώρα το 2006. Και στο τέλος της τετραετίας θα πάμε πολύ περισσότερο ακόμα. 
      Και επειδή είπατε ακριβώς για ένα ολοκληρωμένο σχέδιο κ.λπ., γύρω από τις ανανεώσιμες πηγές, μέσα στον Ιανουάριο θα κατατεθεί το ολοκληρωμένο σχέδιο για τις ανανεώσιμες πηγές ενέργειας, που θα έχει νέες ρυθμίσεις για την αιολική ενέργεια, για την ηλιοθερμική, για τα φωτοβολταϊκά, για τη βιομάζα, για τα υδροηλεκτρικά, για όλες τις μορφές των ανανεώσιμων πηγών ενέργειας. Το θεσμικό πλαίσιο δε για τη γεωθερμία το έχουμε ολοκληρώσει, ανοίγουμε και καινούργιες αγορές και φυσικά η επιθετική πολιτική μας στις ανανεώσιμες πηγές ενέργειας συνεχίζεται και πιστεύω ότι τώρα είμαστε σε θέση να βλέπουμε πολύ κοντά αυτό το στόχο που μέχρι χθες τον βλέπαμε πολύ απίθανο, το 20,1% από ανανεώσιμες πηγές ενέργειας που έχει θέσει η Ευρωπαϊκή Ένωση. 
      Ευχαριστώ για την ανοχή, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      ΡΟΔΟΥΛΑ ΖΗΣΗ: Κύριε Υπουργέ...
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ. Όσο μιλάτε, χάνετε χρόνο. Ξέρετε ότι τελειώνουμε σε συγκεκριμένη ώρα. Δεν θα προλάβουν να μιλήσουν συνάδελφοι. Γι’ αυτό να είστε συνεπείς στο χρόνο σας. 
      Ορίστε, κυρία Τζάκρη, έχετε το λόγο. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, στην αιτιολογική έκθεση του νομοσχεδίου που φέρετε σήμερα στην Βουλή προς ψήφιση αναφέρετε ότι καθορίζεται το πλαίσιο άσκησης της δραστηριότητας παραγωγής και διάθεσης των βιοκαυσίμων και των άλλων ανανεώσιμων καυσίμων στην ελληνική αγορά με σκοπό την κάλυψη μέρους των ενεργειακών αναγκών της χώρας από τα προϊόντα αυτά. Το υπό συζήτηση, όμως, νομοσχέδιο ουσιαστικά περιορίζεται στην εναρμόνιση της εθνικής νομοθεσίας προς την κοινοτική οδηγία 2003/30 του Ευρωπαϊκού Κοινοβουλίου. Υπάρχει, λοιπόν, πλήρης αναντιστοιχία του τίτλου του νομοσχεδίου με το περιεχόμενό του. 
      Όμως, ρυθμίσεις που απλώς μεταφέρουν την κοινοτική οδηγία στο ελληνικό δίκαιο δεν αρκούν για να δώσουν τον αναπτυξιακό χαρακτήρα που όλοι  περιμένουν, υποδηλώνουν δε την ανυπαρξία μιας συλλογικής στρατηγικής που είναι απαραίτητη για ένα τόσο σημαντικό θέμα που θα μπορούσε και την οικονομία μας να αναπτύξει και το περιβάλλον να βοηθήσει και πολύ περισσότερο να βγάλει από το αδιέξοδο την αγροτική μας παραγωγή που αντιμετωπίζει νέα δεδομένα και νέες προκλήσεις, ιδίως την εποχή αυτή, που με την αναθεώρηση της Κ.Α.Π. προκύπτουν νέες προοπτικές. 
      Δυστυχώς, το νομοσχέδιο διαπνέεται από μεταπρατική λογική και δεν ασχολείται καθόλου με την αναπτυξιακή διάσταση του θέματος, τις ανάγκες της νέας Κ.Α.Π. για κίνητρα, για νέες πρωτοποριακές καλλιέργειες και αποτροπή εγκατάλειψης καλλιεργειών με στόχο τη μελλοντική ανάπτυξη της υπαίθρου. 
      Χαρακτηριστικό της κοντόφθαλμης αντιμετώπισης του θέματος αποτελεί το γεγονός ότι για το νομοσχέδιο οι ενεργειακές καλλιέργειες αφορούν μόνο στην παραγωγή βιοκαυσίμων και όχι και στην αξιοποίηση της βιομάζας (δηλαδή γεωργικών υπολειμμάτων για την παραγωγή ηλεκτρικής και θερμικής ενέργειας). 
      Σύμφωνα μ’ αυτήν την οδηγία τα κράτη-μέλη οφείλουν να διασφαλίσουν ότι μια ελάχιστη αναλογία βιοκαυσίμων θα διατίθενται στις μεταφορές (2% επί του συνόλου της εγχώριας κατανάλωσης σε βενζίνες και πετρέλαιο κίνησης για το 2005 και 5,7% για το 2010) αφήνοντας τα κράτη-μέλη να καθορίσουν τους δικούς τους όρους. 
      Για την Ελλάδα, η οποία ξεκινά με ιδιαίτερα χαμηλό ποσοστό, περίπου 0,7%, είναι αμφίβολο αν θα υπάρξει επαρκές ενδιαφέρον για επενδύσεις σε βιοκαύσιμα για την κάλυψη έστω και του ελάχιστου στόχου του 5,75% που θέτει η Κυβέρνηση, δεδομένου ότι ο στόχος αυτός όχι μόνο δεν συνοδεύεται από επενδυτικά κίνητρα και δεν έχει γίνει καμία ιδιαίτερη προετοιμασία και υποδομή για περαιτέρω ανάπτυξη, αλλά αντίθετα η Κυβέρνηση θέτει αντικίνητρα, αφού απαλλάσσει από τον Ειδικό Φόρο Κατανάλωσης μόνο τις ποσότητες εκείνες βιοκαυσίμων που αντιστοιχούν στα ως άνω ελάχιστα υποχρεωτικά ποσοστά και όχι όλες τις ποσότητες που θα παραχθούν από εγχώριες ενεργειακές καλλιέργειες. 
      Για να επιτευχθεί, όμως, ο στόχος αυτός θα πρέπει να δοθούν ισχυρά επενδυτικά κίνητρα. Η σωστή προσέγγιση θα ήταν να εξασφαλίζονται κίνητρα για παραγωγής πρώτης ύλης, η οποία και αποτελεί το πρώτο κομμάτι της παραγωγικής αλυσίδας από τον αγροτικό κόσμο της χώρας μας. Άλλωστε, ο σχεδιασμός και η λειτουργία μονάδων παραγωγής εξαρτάται άμεσα από τη διαθεσιμότητα και το κόστος της πρώτης ύλης. 
      Τουλάχιστον κατά τα πρώτα χρόνια λειτουργίας της αγοράς βιοκαυσίμων θα έπρεπε να μην υπάρχει περιορισμός στις ποσότητες βιοκαυσίμων και άλλων ανανεώσιμων καυσίμων από εγχώρια παραγόμενη πρώτη ύλη που υπόκειται στο ειδικό φορολογικό καθεστώς. Θα πρέπει επιπλέον να εξασφαλιστεί για τις νέες επιχειρήσεις ένα σταθερό νομοθετικό πλαίσιο όπου να καθοριστούν όλες οι προϋποθέσεις και οι όροι εφαρμογής των διατάξεων του νόμου, με ελάχιστες εξουσιοδοτικές διατάξεις.
      Το Υπουργείο Αγροτικής Ανάπτυξης και Τροφίμων, που μπορεί να παίξει καθοριστικό ρόλο στον τομέα αυτό, απουσιάζει παντελώς από το νομοσχέδιο και δυστυχώς δεν έχει προχωρήσει, ως όφειλε, με βάση έναν κεντρικό σχεδιασμό, στη μελέτη, την οργάνωση και την παροχή κινήτρων για τις καλλιέργειες αυτές.
      Όσο το Υπουργείο κωλυσιεργεί, η χώρα μας θα αγωνίζεται να καλύψει τους ποσοτικούς στόχους με εισαγωγές, είτε πρώτης ύλης είτε τελικού προϊόντος και να χάνει συνεχώς τις ευκαιρίες που παρουσιάζονται για μια νέα ώθηση στην ελληνική γεωργία με κίνητρα και προοπτικές που θα βοηθήσουν στη συγκράτηση του αγροτικού πληθυσμού στην ύπαιθρο και την οικονομική ανάπτυξη τόσο των αγροτών όσο και της εθνικής μας οικονομίας στο σύνολό της.
      Τα ποθητά αποτελεσμένα για ανάπτυξη στον εν λόγω τομέα θα επιτευχθούν μόνο αν αντιμετωπιστεί το θέμα πιο ευέλικτα και «φιλαγροτικά», μέσα σε κλίμα μακρόπνοης, οραματικής και όχι κοντόφθαλμης, προοπτικής, με έμφαση στην καινοτομία, την έρευνα και την τεχνολογική ανάπτυξη στον τομέα των βιοκαυσίμων, με κίνητρα και ενημέρωση του αγροτικού και επιχειρηματικού κόσμου της χώρας.
      Συνεπώς αυτό που ουσιαστικά χρειαζόμαστε είναι να ασχοληθεί η Κυβέρνηση με:
      Την άμεση σύνταξη και την απαρέγκλιτη εφαρμογή στην πράξη ενός ολοκληρωμένου εθνικού σχεδίου δράσης για τη βιομάζα, τις ενεργειακές καλλιέργειες και τα βιοκαύσιμα.
      Την ενημέρωση των αγροτών και την παροχή κινήτρων για την καλλιέργεια ενεργειακών φυτών τα οποία μπορούν να χρησιμοποιηθούν για την παραγωγή των βιοκαυσίμων όπως είναι το σιτάρι, το κριθάρι, ο γλυκός σόργος, το καλαμπόκι, τα ζαχαρότευτλα και πολλά άλλα.
      Τα ζαχαρότευτλα, για παράδειγμα και τα εργοστάσια παραγωγής ζάχαρης που με τα νέα δεδομένα που έχουν προκύψει στην Ευρωπαϊκή Ένωση αντιμετωπίζουν σοβαρό πρόβλημα βιωσιμότητας, θα μπορούσαν ίσως να προσαρμοστούν προς αυτήν την κατεύθυνση και με την κατάλληλη ενημέρωση και βοήθεια να αποτελέσουν δυναμική πρώτη ύλη και να παίξουν κάποιο σημαντικό ρόλο στη νέα κατάσταση που διαμορφώνεται στον τομέα αυτό.
      Πρέπει, λοιπόν, να φροντίσει επίσης η Κυβέρνηση για:
      Τον καθορισμό με ξεκάθαρο τρόπο της δυνατότητας συμμετοχής του απλού παραγωγού σ’ ένα ολοκληρωμένο σύστημα που θα ξεκινά από την παραγωγή του ενεργειακού φυτού, θα περιλαμβάνει τη μεταποίησή του και θα καταλήγει στη διάθεσή του στην αγορά.
      Την εκπόνηση μιας ολοκληρωμένης μελέτης βιωσιμότητας του όλου εγχειρήματος, ώστε να μετρηθεί η αποδοτικότητα, για να μπορεί ο παραγωγός με τη σειρά του να γνωρίζει αν είναι ή όχι συμφέρουσα η καλλιέργεια ενεργειακών φυτών, προκειμένου να υπάρξει στροφή των παραγωγών από τις ήδη υπάρχουσες καλλιέργειες, σε καλλιέργειες με ενεργειακά φυτά.
      Την απαλλαγή, τουλάχιστον κατά τα πρώτα χρόνια λειτουργίας της αγοράς βιοκαυσίμων, από τον ειδικό φόρο κατανάλωσης όλων των ποσοτήτων βιοκαυσίμων, που θα παραχθούν στην Ελλάδα από εγχώριες ενεργειακές καλλιέργειες.
      Φοβάμαι ότι, εάν δεν υπάρξει ένα ολοκληρωμένο εθνικό σχέδιο δράσης, με την ουσιαστική συμβολή και του Υπουργείου Αγροτικής Ανάπτυξης και Τροφίμων, όχι μόνο η πρώτη ύλη θα έλθει στη χώρα μας ως εισαγόμενο προϊόν, αλλά και το τελικό προϊόν των βιοκαυσίμων, αφού στο μέλλον με την απελευθέρωση της αγοράς ενέργειας και στα βιοκαύσιμα θα είναι πολύ εύκολο οι μεγάλες επιχειρήσεις με εμπειρία στην παραγωγή και την εμπορία των καυσίμων, να στήνουν εργοστάσια στο εξωτερικό.
      Εκεί δηλαδή στο εξωτερικό θα γίνεται η παραγωγή της πρώτης ύλης, εκεί θα βρίσκεται και το εργοστάσιο και στην Ελλάδα θα γίνεται μόνο η εισαγωγή του τελικού προϊόντος.
      Και ενώ, λοιπόν, το προτεινόμενο νομοσχέδιο είναι ένα βήμα απαραίτητο για τον καθορισμό του θεσμικού πλαισίου, που θα ρυθμίσει τη διακίνηση και διάθεση των βιοκαυσίμων, δυστυχώς με τον τρόπο που εκπονείται, δεν προωθεί σημαντικά και αποτελεσματικά την εθνική οικονομία και αυτό γιατί από μόνο του, χωρίς την εφαρμογή ενός ολοκληρωμένου εθνικού σχεδίου δράσης για τη βιομάζα, με σαφή αναπτυξιακό προσανατολισμό, που θα λαμβάνει καθοριστικά υπ’ όψιν του τις ανάγκες και τις δυνατότητες του αγροτικού τομέα της χώρας μας, ιδιαίτερα μετά την εφαρμογή της νέας αναθεωρημένης Κ.Α.Π., δεν μπορεί να φέρει τα ποθητά αποτελέσματα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Ευαγγελία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Κύριε Υπουργέ, μιλήσατε και είπατε προηγούμενα ότι ασκείτε επιθετική πολιτική σε ό,τι αφορά τις ανανεώσιμες πηγές ενέργειας και το ενεργειακό και θεώρησα και εγώ προφανώς ότι ίσως εμείς δεν το μάθαμε στο Ηράκλειο και στην Κρήτη, αγαπητέ συνάδελφε, ότι λύθηκε και το ενεργειακό της Κρήτης και ότι ξαφνικά μέσα από την επιθετική πολιτική λύσατε και αυτό το θέμα χωρίς να το πάρουμε εμείς όλοι είδηση. Γιατί πριν από ενάμιση χρόνο που ήσασταν στο Ηράκλειο με κλιμάκιο και με τον Υπουργό κ. Σιούφα είχατε πει ότι το Φθινόπωρο εκείνο –βέβαια δεν ξεκαθαρίσατε ποιανού έτους το Φθινόπωρο- θα μας ανακοινώνατε το συνολικό σχεδιασμό που έχετε βάλει γιατί δεν άρεσε εκείνος που είχε βάλει το ΠΑ.ΣΟ.Κ. και ήδη είχαν περάσει δύο χρόνια από την εφαρμογή του για τη λύση του ενεργειακού. Τελικά ακόμη περιμένουμε όλοι, παρά το γεγονός ότι τα προβλήματα στην Κρήτη είναι τεράστια. Αυτή είναι η επιθετική σας πολιτική ή τελικά βαφτίζετε επιθετική πολιτική μια πολιτική που ακολουθούσε το ΠΑ.ΣΟ.Κ., ωρίμασε, αποδίδει και τελικά την αξιοποιείτε εσείς σε ό,τι αφορά τα ποσοστά;
    Διαβάζοντας, κυρίες και κύριοι συνάδελφοι, το σχέδιο νόμου ειλικρινά δεν μπόρεσα να βρω την παραμικρή σχέση του τίτλου με το ουσιαστικό περιεχόμενο του σχεδίου νόμου. Διότι τελικά ο μεγαλεπήβολος τίτλος αποδεικνύεται ένα ακόμα επικοινωνιακό τρικ -χάρισμα- της σημερινής Κυβέρνησης για να αλλοιώνει εντελώς, επικοινωνιακά, κάθε εικόνα και το πιο πρόχειρο να το παρουσιάζει ως μία δυναμική επιθετική πολιτική για το κάθε ένα. 
    Το έχετε το χάρισμα αυτό, μόνο που δύο χρόνια ήταν αρκετά. Ξεγελάστηκε αρκετά ο ελληνικός λαός. Δεν νομίζω ότι τελικά μπορεί να συνεχιστεί αυτή η ιστορία, γιατί στην πραγματικότητα δεν διαφαίνεται σε καμία περίπτωση η διάθεση της Κυβέρνησης να δημιουργήσει ένα ευνοϊκό περιβάλλον για την εισαγωγή των βιοκαυσίμων και των άλλων ανανεώσιμων καυσίμων. 
    Αντίθετα, το μόνο που φαίνεται ξεκάθαρα είναι ότι προσπαθείτε ίσα-ίσα να τακτοποιήσετε τις υποχρεώσεις απέναντι στην Ευρωπαϊκή Ένωση, σύμφωνα με τη δική σας έκθεση που καταθέσατε –όπως και ο συνάδελφος εισηγητής, ο Φώτης ο Χατζημιχάλης, είπε- τον Ιούλιο του 2004 όπου έλεγε ότι ως το φθινόπωρο εκείνης της χρονιάς θα καταθέτατε τελικά όλο το πλαίσιο που έπρεπε για το συγκεκριμένο θέμα, χωρίς βεβαίως και σε αυτήν την περίπτωση το σημερινό νομοσχέδιο να συνδέει το όφελος των Ελλήνων αγροτών με την όποια πολιτική αναφέρει εκεί μέσα.
    Η προχειρότητα, λοιπόν, της σύνταξης του νομοσχεδίου είναι ορατή καθώς τελικά η Κυβέρνηση δίνει τη δυνατότητα απαλλαγής από τον Ειδικό Φόρο Κατανάλωσης –και αυτό είναι το σημαντικό- μόνο σε εκείνες τις ποσότητες βιοκαυσίμων που αντιστοιχούν στους ελάχιστους υποχρεωτικούς στόχους της κοινοτικής οδηγίας. Στο 2% δηλαδή για το 2005 και στο 5,75% για το 2010.
    Αν ισχυρίζεστε ότι θέλετε να βοηθήσετε πραγματικά την εισαγωγή βιοκαυσίμων, μπορείτε να μας πείτε, κύριε Υπουργέ, τι θα απογίνουν οι ποσότητες που θα ξεπεράσουν αυτά τα ποσοστά; Είναι αυτή μία αναπτυξιακή προσπάθεια; Είναι αυτή μία επιθετική πολιτική για το ενεργειακό; Δίνετε αναπτυξιακά κίνητρα έτσι ή μήπως τελικά είναι αντικίνητρα, αφού οδηγείτε τις εγχώριες καλλιέργειες σε περιορισμούς με το πλαφόν που βάζετε;
    Οι παραπάνω ποσότητες μπορούν να καλυφθούν με εισαγωγές. Άρα, με ποιο τρόπο θα ενισχυθεί η τοπική παραγωγή; Πώς τελικά αξιοποιείται θετικά για τη χώρα μας, για τους Έλληνες αγρότες –γιατί εδώ είναι το ζητούμενο, το σημαντικό- η υπόθεση «βιοκαύσιμα» και ποιος είναι ο σχεδιασμός εκείνος που δημιουργεί τις συνθήκες για το βήμα μπροστά στις ενεργειακές καλλιέργειες, στα βιοκαύσιμα και τη βιομάζα;
    Θέλω να τονίσω και κάτι άλλο, που είναι ιδιαίτερα σημαντικό. Ο κλάδος τελικά που διαφαίνεται ότι θα επωφεληθεί και άμεσα και ουσιαστικά από το σχέδιο νόμου που συζητούμε, είναι τα διυλιστήρια και οι εταιρείες εμπορίας που διαθέτουν και την τεχνογνωσία, αλλά και τη δυνατότητα να εισάγουν και να διαθέτουν τα βιοκαύσιμα ή, όπως άλλως διαβάζω σ’ ένα περιοδικό για αγροτικά θέματα, το σχέδιο νόμου τελικά –επιτρέψτε μου να πω τη φράση- στρώνει μεζέδες στο τραπέζι του γνωστού κλειστού κλαμπ της εκμετάλλευσης των πετρελαιοειδών.
    Τελικά, τυπικά δίνεται η δυνατότητα, μετά από δικές τους κινητοποιήσεις και δικές τους αντιδράσεις, παραγωγής και διάθεσης βιοντίζελ στους συνεταιρισμούς, χωρίς όμως να έχει προηγηθεί καμία προσπάθεια στήριξης και ενημέρωσης, γιατί αυτό είναι το μεγάλο ζητούμενο των Ελλήνων παραγωγών.
    Άρα τελικά δημιουργείται ένας αθέμιτος ανταγωνισμός ανάμεσα στις ήδη υπάρχουσες μεγάλες εταιρείες και στον μικρό, πρωτοεμφανιζόμενο παραγωγό, δηλαδή στους νέους. Μήπως έτσι τελικά αποδεικνύονται για άλλη μία φορά οι προθέσεις σας -όπως και το σύνολο της δικής σας πολιτικής σε κάθε επίπεδο- να εξυπηρετήσετε συγκεκριμένα συμφέροντα και συγκεκριμένες επαγγελματικές ομάδες, γεγονός που καθημερινά με ό,τι πολιτική υλοποιείτε, το επικυρώνετε;
    Όσον αφορά τις μεταρρυθμιστικές τομές –γιατί τελικά έχει γίνει το σλόγκαν της νομοθετικής διαδικασίας- κάθε τι που φέρνετε, το παρουσιάζετε ως μία μεγάλη μεταρρυθμιστική τομή. Είναι, όμως, πράγματι έτσι; Δημιουργεί το κλίμα για να κάνει το βήμα μπροστά η όποια δυναμική στο χώρο της ενεργειακής πολιτικής; Έχουν γίνει οι απαραίτητες ενέργειες προκειμένου να ανοιχθούν νέοι ορίζοντες στη βιομηχανία με την κατάλληλη ενίσχυση βιομηχανίας ανανεώσιμων καυσίμων, αλλά και για να μη χαθεί η ευκαιρία να δοθεί νέα πνοή στις αγροτικές καλλιέργειες της ελληνικής υπαίθρου; Αυτό, όμως, να μη γίνει με προχειρότητα, ούτως ώστε να παραπληροφορηθεί ο αγροτικός κόσμος, αλλά με μία τεκμηριωμένη ενημέρωση προς όλους.
     Κυρίες και κύριοι συνάδελφοι, η σημερινή Κυβέρνηση αντί να φέρει ένα νομοσχέδιο που θα δίνει κίνητρα για να γίνουν δυναμικά βήματα προς τα εμπρός στην παραγωγή βιοκαυσίμων, προσπαθεί με προχειρότητες να καλύψει το έλλειμμα της σχετικής νομοθεσίας. Δυστυχώς, ακυρώνεται με αυτόν τον τρόπο η ευκαιρία για οικονομική αναζωογόνηση του γεωργικού τομέα, αφού ό,τι γίνεται, γίνεται χωρίς σχεδιασμό.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε.
     Ο συνάδελφος κ. Έξαρχος έχει το λόγο.
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
     Κύριε Υπουργέ, μας παρουσιάσατε στοιχεία για τις άδειες λειτουργίας που υπογράψατε, δημιουργώντας την εντύπωση ότι όλα αυτά έγιναν τους τελευταίους είκοσι μήνες, ενώ γνωρίζετε πάρα πολύ καλά ότι χρειάζεται πολύ χρόνος, πολύ μεγαλύτερος από την κυβερνητική σας θητεία, για να κατατεθεί, να εγκριθεί και να υλοποιηθεί ένα σχέδιο. Ουσιαστικά εσείς κόψατε τις κορδέλες, όπως έγινε και με τα Ολυμπιακά έργα. Αυτό κάνατε!
     Κύριε Πρόεδρε, νομίζω πως σε ό,τι αφορά το συγκεκριμένο νομοσχέδιο, υπάρχει μία συμφωνία σε όλους τους επιστημονικούς και κοινωνικούς φορείς ότι είναι ανάγκη στο ενεργειακό σύστημα της χώρας να ενταχθούν και οι ανανεώσιμες πηγές, γιατί αυτό θα συμβάλλει αποτελεσματικά στη μείωση των ρύπων, ιδιαίτερα των ρύπων που προκαλούν το φαινόμενο του θερμοκηπίου, με αποτέλεσμα να έχουμε βελτίωση της ποιότητας ζωής στις μεγάλες πόλεις. Θα συμβάλλει, επίσης, στη μείωση των εισαγωγών των καυσίμων, με αποτέλεσμα μεγάλο οικονομικό όφελος για τη χώρα.
     Επιπλέον, είναι γνωστό ότι μπορεί να βοηθήσει στην αναδιάρθρωση των καλλιεργειών, που επίσης είναι απαραίτητη μετά την αναθεώρηση της Κοινής Αγροτικής Πολιτικής. Ασφαλώς μπορούν να δημιουργηθούν νέες θέσεις απασχόλησης και στο βιομηχανικό και στον αγροτικό τομέα. 
     Υπάρχει, λοιπόν, μία συμφωνία ότι η χώρα πραγματικά χρειάζεται μια ολοκληρωμένη πολιτική, που δεν θα περιορίζεται απλά στα βιοκαύσιμα, αλλά θα περιλαμβάνει και την καλλιέργεια των ενεργειακών φυτών και την παραγωγή της βιοενέργειας. Χρειάζεται ένα ολοκληρωμένο πλαίσιο, που θα ρυθμίζει όλα τα παραπάνω θέματα.
     Ανταποκρίνεται το συγκεκριμένο νομοσχέδιο σε αυτές τις ανάγκες; Όχι! Είναι ένα νομοσχέδιο καθαρά κανονιστικού χαρακτήρα, όπως είπατε και εσείς και ο κύριος Υπουργός. Απλώς εναρμονίζει το εθνικό δίκαιο στην κοινοτική οδηγία. Και καλώς, λέμε εμείς. Εάν, όμως, αυτή η εναρμόνιση που έπρεπε να γίνει μέχρι την  31η Δεκεμβρίου του 2004, γίνεται τώρα, δεν μπορείτε να πανηγυρίζετε, γιατί χρειάζονται υπουργικές αποφάσεις, που έπρεπε, τουλάχιστον σε ό,τι αφορά τα κριτήρια για τις ποσοστώσεις, τα οποία είναι ένα σοβαρό θέμα, να ρυθμίζονται στο συγκεκριμένο νομοσχέδιο. Έπρεπε και περιμένουμε να παρουσιάσετε ένα ολοκληρωμένο σχέδιο εθνικής δράσης για την αξιοποίηση όλων αυτών των μορφών ενέργειας.
     Γι’ αυτό είμαι βέβαιος ότι χρειάζεται και άλλη νομοθετική πρωτοβουλία, κύριε Υπουργέ, με την οποία θα ξεκαθαρίζετε με πολύ μεγάλη σαφήνεια εάν θα δίνεται η δυνατότητα στον απλό παραγωγό να συμμετέχει στο σύστημα της καλλιέργειας των ενεργειακών φυτών, θα περιλαμβάνει, όμως, και τη μεταποίηση και βεβαίως θα καταλήγει στη διάθεση, είτε στην αγορά είτε για ιδία χρήση. Θα πρέπει με τη νέα νομοθετική πρωτοβουλία να προσδιορίζετε και φορολογικά και επενδυτικά κίνητρα, να προσδιορίζετε διαδικασίες ελέγχου και καταπολέμησης λαθρεμπορίου, που μπορεί να υπάρξει, και κυρίως να προσδιορίζετε ένα πρόγραμμα ενημέρωσης των αγροτών για τις δυνατότητες που υπάρχουν.
     Σας το λέω αυτό με αφορμή την πλήρη αδυναμία του Υπουργείου Αγροτικής Ανάπτυξης να πάρει πρωτοβουλίες προς αυτήν την κατεύθυνση. Αλλά θα μου πείτε ότι όταν το Υπουργείο αδυνατεί σε τρέχοντα θέματα διαχείρισης να πάρει πρωτοβουλίες, περιμένουμε να πάρει πρωτοβουλίες προς την κατεύθυνση αξιοποίησης ανανεώσιμων πηγών ενέργειας και μάλιστα λίγες μέρες μετά το  ναυάγιο της διαπραγμάτευσης σε ό,τι αφορά τα ζαχαρότευτλα, που είναι ένα βασικό προϊόν στην Ευρωπαϊκή Ένωση; 
     Για άλλη μια φορά είδαμε έναν Υπουργό να σύρεται ουσιαστικά σε μία απόφαση. Αναθέσαμε –δεν ξέρω πώς έγινε αυτό- σε άλλες χώρες, στην Ιταλία, στη Γαλλία, στην Πορτογαλία, στην Ισπανία να «βγάλουν το φίδι από την τρύπα».
      Και οι  αποφάσεις του Συμβουλίου ουσιαστικά, αν θέλουμε να μιλήσουμε ειλικρινά, έχουν βάλει ταφόπλακα σε ό,τι αφορά την καλλιέργεια των ζαχαροτεύτλων για παραγωγή ζάχαρης. Και έρχεστε τώρα με εύκολες κουβέντες να καλλιεργήσετε έναν άλλο μύθο στο Θεσσαλικό κάμπο και στη Βόρεια Ελλάδα. Θα χρησιμοποιήσουν τα ζαχαρότευτλα ως ενεργειακό προϊόν. 
      Υπάρχει κάποιο σχέδιο στην ελληνική βιομηχανία ζάχαρης; Όχι. Υπάρχει κάποιο σχέδιο της Κυβέρνησης; Όχι. Λόγια του αέρα, υποσχέσεις χωρίς αντίκρισμα και είναι βέβαιο ότι την επομένη θα ξεχαστούν. Ποιες όμως θα είναι οι συνέπειες για την απασχόληση σ’ αυτές τις περιοχές που έχουν τα εργοστάσια ζάχαρης; Τι θα γίνουν οι εργαζόμενοι σ’ αυτές τις περιοχές που λειτουργούν τα εργοστάσια ζάχαρης, που είναι και σε περιοχές εθνικά ευαίσθητες; Κανένα σχέδιο, καμία πρόταση. 
      Να γιατί εμείς βάσιμα σας λέμε ότι δεν έχετε ολοκληρωμένο σχέδιο για την αξιοποίηση των ενεργειακών φυτών. Δεν έχετε σχέδιο για τη σύνδεση με την καινοτομία να ενεργοποιήσετε τα ερευνητικά και τα επιστημονικά ιδρύματα, το επιστημονικό δυναμικό που έχει εμπειρία σ’ αυτούς τους τομείς. Και γι’ αυτό λέμε ότι κάνετε μία ρύθμιση κανονιστικού χαρακτήρα, ενώ είναι προφανές ότι χρειάζονται πρωτοβουλίες ενημέρωσης των αγροτών, κινητοποίηση των επιστημόνων για να μη χάσουν αυτήν την ευκαιρία και για τη βελτίωση των εισοδημάτων αλλά και για τη βελτίωση της ποιότητας ζωής. 
      Γι’ αυτό εμείς, κύριε Υπουργέ, σας ελέγχουμε και λέμε ότι κάνετε το αυτονόητο: εναρμόνιση. Δεν κάνετε, όμως, το μεγάλο. Και η χώρα έχει ανάγκη από το μεγάλο που είναι το εθνικό σχέδιο δράσης για την αξιοποίηση των ανανεώσιμων πηγών ενέργειας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ο κ. Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, είναι αυτονόητο πως σ’ ένα νομοσχέδιο, που αφορά την αύξηση της χρήσης των ανανεώσιμων πηγών για παραγωγή ενέργειας, όλοι συμφωνούμε. Σ’ εκείνο που μπορεί να έχουμε κριτική στάση, να διαφωνούμε και να προτείνουμε, είναι στον τρόπο αξιοποίησης των ανανεώσιμων πηγών ενέργειας, τα κίνητρα και τα οφέλη. Δηλαδή τα οφέλη που προέρχονται από τη χρήση αυτών των πηγών ενέργειας και το πώς μοιράζονται. 
      Και να ήθελε κανείς να είναι καλοπροαίρετος και καλόπιστος, με αυτά που ακούσαμε από τον Υπουργό προηγουμένως για τη Δ.Ε.Η. δεν αφήνετε περιθώριο καλόπιστης προσέγγισης. Γιατί γνωρίζετε πολύ καλά ότι παραλάβατε 500 MW παραγόμενη ποσότητα ηλεκτρικής ενέργειας και περίπου 400 MW από υδραυλική, θα έλεγα, παραγωγή. Και γνωρίζετε πολύ καλά, η οδηγία 77/2001 που αφορούσε τα αιολικά πάρκα, πώς έχει ενσωματωθεί με αντίστοιχο νόμο στην ελληνική νομοθεσία. Και γνωρίζετε πολύ καλά πόσο χρονοβόρα είναι αυτή η διαδικασία για να εκδοθούν άδειες. Παρ’ όλα αυτά, με κάποιους διακόπτες που σηκώσατε σε έτοιμες μονάδες, έρχεστε να υποκαταστήσετε όλο το θεσμικό πλαίσιο,  όλο το κανονιστικό πλαίσιο, όλη τη διοικητική δουλειά, όλη την επιστημονική δουλειά που έχει γίνει για να πανηγυρίσετε και να λοιδορήσετε. Δεν αφήνετε περιθώρια τελικά για καλή προσέγγιση στα πράγματα. Ας είναι όμως. 
      Τα βιοκαύσιμα είναι μία ελπίδα για τη διάσωση του πλανήτη. Το 1977 με το Πρωτόκολλο του Κιότο στα πλαίσια των Ηνωμένων Εθνών για την αλλαγή κλίματος χτύπησε το καμπανάκι για τη διάσωση του πλανήτη. 
      Εγώ πιστεύω ότι πρώτος λόγος που επιβάλλει τη στροφή προς τα βιοκαύσιμα και στις ανανεώσιμες πηγές ενέργειας, όπως αιολική, ηλιακή, υδρογόνο και ο,τιδήποτε άλλο, είναι η διάσωση του περιβάλλοντος, της ζωής και δεύτερος λόγος είναι τα οικονομικά. Ας μη μετατραπεί όμως αυτή η ανάγκη για τη διατήρηση της ζωής σε κίνητρο να κερδίσουν πάλι παραπάνω κάποιοι επιτήδειοι. 
      Είναι γνωστό ότι τα ορυκτά καύσιμα βεβαίως δεν συντείνουν στην αξιοβίωτη ανάπτυξη, ότι το φαινόμενο του θερμοκηπίου που οφείλεται στους ρύπους και στα συσσωματώματα, που προέρχονται κυρίως από το πετρέλαιο ντίζελ, δεν αντιμετωπίζεται αλλιώς, ει μη μόνο με την εισαγωγή των βιοκαυσίμων. Βεβαίως και τα οικονομικά οφέλη είναι ένα κίνητρο. 
Οικονομικά οφέλη και λόγω του ότι εδώ θα παράγουμε πρώτη ενεργειακή ύλη αλλά και από το ότι θα υπάρξει μια μικρή αναδιάρθρωση στις καλλιέργειες.
      Αυτή η άσκηση της ενεργειακής πολιτικής, όπως περιγράφηκε στο τελευταίο συνέδριο των χημικών-μηχανικών στη Θεσσαλονίκη, μπορεί να δώσει στη γεωργία σημαντικά οφέλη. Η κάλυψη του ποσοστού που είπατε μέσα από τη συμμόρφωση στην ευρωπαϊκή οδηγία μπορεί να καλύψει πάνω από ένα εκατομμύριο στρέμματα και με βάση υπολογισμούς ειδικών, όπως κατατέθηκαν στο συνέδριο, μπορεί να αποφέρει εκατόν πενήντα με διακόσια εκατομμύρια ευρώ εισόδημα στους Έλληνες αγρότες. 
      Παράλληλα, η μείωση των εκπομπών του διοξειδίου του άνθρακα μπορεί να αποφέρει οικονομικά οφέλη στη δημόσια και ιδιωτική οικονομία τριάντα τέσσερα εκατομμύρια ευρώ. Αυτά είναι σημαντικά κίνητρα και οφέλη που επιμερίζονται στο σύνολο. Παράλληλα, όμως, φαίνεται ότι δεν υπάρχει ένα ολοκληρωμένο σχέδιο αφομοίωσης τεχνολογιών που οδηγούν στη χρήση των βιοκαυσίμων. Βέβαια, όσον αφορά την αποφορολόγηση των ποσοτήτων, αυτές δεν ταυτίζονται με τις ποσότητες που είπατε που καλύπτονται μέσω των βιοκαυσίμων. 
      Πιστεύω, κύριε Υπουργέ, ότι υπάρχει ανάγκη για περαιτέρω βελτίωση του θεσμικού πλαισίου, ότι υπάρχουν ζητήματα ανοιχτά, ότι δεν έχουν προσδιοριστεί οι ανάγκες σε πρώτη ύλη και αυτό είναι βεβαίως σε βάρος της ελληνικής γεωργίας, ότι δεν έχει σχεδιαστεί ένα πρόγραμμα έρευνας για ανάπτυξη εθνικής τεχνολογίας γύρω από τα βιοκαύσιμα, ότι δεν υπάρχουν ιδιαίτερα κίνητρα για την καινοτομία σε αυτήν τη διαδικασία και ότι -το πιο σημαντικό- δεν περιγράφεται με σαφήνεια ο τρόπος αλλά και το κόστος προμήθειας των διυλιστηρίων των ποσοτήτων που παράγονται στις μονάδες βιοκαυσίμων. Δεν διασφαλίζεται έτσι το εισόδημα των παραγωγών. 
      Πιστεύω ότι η προσέγγιση αυτού του τεράστιου προβλήματος που απειλεί όχι μόνο τις οικονομίες αλλά και τη διατήρηση της ζωής στον πλανήτη απαιτεί περαιτέρω συζήτηση, γενναιότερη πολιτική προσέγγιση και πιο συστηματική, τεκμηριωμένη επιστημονική απόδειξη. Με το νομοσχέδιο που έχετε φέρει βεβαίως φαίνεται ότι το μόνο που κάνετε είναι μια κανονιστική προσαρμογή, μια αναγκαστική αφομοίωση του ευρωπαϊκού κανονισμού στο ελληνικό νομικό γίγνεσθαι.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Λωτίδης.
      ΛΑΖΑΡΟΣ ΛΩΤΙΔΗΣ: Να έρθω στο Βήμα, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης):  Όχι, καλά είστε εκεί. 
      ΑΘΑΝΑΣΙΑ ΜΕΡΕΝΤΙΤΗ: Αν θέλει, κύριε Πρόεδρε, γιατί;
      ΠΡΟΕΔΡΕΥΩΝ (Ιωάννης Τραγάκης):  Δεν θέλω να παραβιάζεται ο Κανονισμός, γι’ αυτό.
      ΛΑΖΑΡΟΣ ΛΩΤΙΔΗΣ: Πριν από δύο-τρεις συναδέλφους ο Κανονισμός παραβιαζόταν μόνιμα με την ανοχή του Προεδρείου.
       ΠΡΟΕΔΡΕΥΩΝ (Ιωάννης Τραγάκης): Για οκτώ λεπτά λέει ο Κανονισμός. 
      ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, κύριε Υπουργέ, άκουσα προηγουμένως τον απουσιάζοντα Υφυπουργό Ενέργειας και Φυσικών Πόρων, Βιομηχανίας, Ανάπτυξης να λέει με περισσή έπαρση ότι μέσα σε διάστημα είκοσι μηνών κατάφερε η παρούσα Κυβέρνηση και το Υπουργείο το δικό σας να εντάξει στο σύστημα περίπου 200 MWh. Άλλες τόσες ή διπλάσιες έγιναν τα προηγούμενα δέκα-δώδεκα χρόνια.
      Ειλικρινά απαντήθηκε από τους δύο-τρεις συναδέλφους προηγούμενους που μίλησαν, αλλά ήθελα να ρωτήσω: Πραγματικά είναι δυνατόν να μπορείτε να πείσετε, χρησιμοποιώντας τέτοια επιχειρήματα ή λέγοντας πράγματα τα οποία πόρρω απέχουν από την αλήθεια και την πραγματικότητα, που δεν μπορείτε ούτε τους εαυτούς σας να πείσετε κοιτώντας στον καθρέφτη; Είναι δυνατόν να λέτε πράγματα, πλαστογραφώντας και παραποιώντας την πραγματικότητα ότι 200 επιπλέον MWh εντάχθηκαν μέσα σε είκοσι μήνες στο σύστημα; 
      Μόνο μαγικές ικανότητες πρέπει να είχατε για να καταφέρετε να ξεπεράσετε σε τόσο σύντομο χρονικό διάστημα όλα τα προβλήματα τα οποία υπάρχουν σε μία επένδυση η οποία είναι ιδιαίτερα πολύπλοκη και δύσκολη, ενώ είναι γνωστό τοις πάσι και πολύ περισσότερο σ’ εσάς -ανεξάρτητα αν το λέτε ή όχι- ότι το μέτρο για τις Α.Π.Ε., για τις ανανεώσιμες πηγές ενέργειας έγινε από το ΠΑ.ΣΟ.Κ., εντάχθηκαν χρήματα ικανά για να καλύψουν τις ανάγκες και το σχεδιασμό ο οποίος υπήρχε, προχώρησε επί ΠΑ.ΣΟ.Κ., οι άδειες αυτές στις οποίες πιθανά αναφέρεστε δεν είναι πρόχειρες για να απαντήσω, δόθηκαν από το ΠΑ.ΣΟ.Κ., εντάχθηκαν από το ΠΑ.ΣΟ.Κ., ξεκίνησε η κατασκευή τους και βεβαίως ήρθατε εσείς και, όπως είπε ο προηγούμενος συνάδελφος, κόψατε την κορδέλα.
      Εδώ στα απλούστερα των έργων που είναι τα οδικά έργα υπάρχει μεγάλη καθυστέρηση. Ακόμη και εκείνα που είχαν ξεκινήσει κινούνται με ρυθμούς χελώνας. Για του λόγου το αληθές σας λέω ότι πριν από μια βδομάδα ο Πρωθυπουργός είχε πάει στη Δυτική Μακεδονία. Πέρασε από την Κοζάνη και πήγε στα Γρεβενά. Επισκέφθηκε την Εγνατία και επιθεώρησε κάποια έργα τα οποία όμως έγιναν από το ΠΑ.ΣΟ.Κ. αλλά τα παρουσίασαν με τέτοιο τρόπο σαν να έγιναν μέσα σε είκοσι μήνες. Σ’ ένα κομμάτι της Εγνατίας που είναι δύο σήραγγες μονής κατεύθυνσης που απέμειναν εργάζονται δύο εργάτες επί είκοσι μήνες και δεν έχει προχωρήσει ούτε ένα βήμα. 
Τα πράγματα λοιπόν είναι πολύ πιο σύνθετα. Και είπε ο κύριος Υπουργός -δεν ξέρω εάν θα προλάβω να μιλήσω αύριο για το ενεργειακό νομοσχέδιο διότι έχω κάποια δουλειά- ότι ένας από τους στόχους του παρόντος νομοσχεδίου πέραν των άλλων είναι και η μείωση της περιβαλλοντικής ρύπανσης. Κύριε Υπουργέ, εσείς και η Δ.Ε.Η. θα έπρεπε να μελετήσετε σοβαρά την πιθανότητα να χρησιμοποιηθεί για την παραγωγή ηλεκτρικής ενέργειας βιομάζα και ενεργειακά φυτά –δεν ξέρω πώς έχει μελετηθεί- που μπορεί να αντιμετωπίσει σοβαρά και σε βάθος το θέμα της μόλυνσης του περιβάλλοντος- όχι μόνο για το Νομό Κοζάνης αλλά και όπου αλλού υπάρχουν Λιγνιτικές μονάδες- και ταυτόχρονα να αντιμετωπίσει σοβαρά, με σχέδιο και σε μακροχρόνια βάση το θέμα της αγροτικής παραγωγής, δηλαδή, των ενεργειακών καλλιεργειών.
      Ξεκίνησα να μιλήσω για το νομοσχέδιο αλλά μόνο για το νομοσχέδιο δε μίλησα γιατί προκλήθηκα από τους Υπουργούς. Απορώ με συναδέλφους οι οποίοι επαίρονται ότι το παρόν νομοσχέδιο κάνει τη μεγάλη τομή και ότι έτσι θεραπεύεται «πάσα νόσος και πάσα μαλακία» όπως λέει το Ευαγγέλιο, της ελληνικής οικονομίας και αντιμετωπίζεται το πρόβλημα της ανάπτυξης της αγροτικής οικονομίας, της ανεργίας και πάει λέγοντας.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, βάλτε εισαγωγικά σε εκείνο το προηγούμενο για να μην παρασυρθούμε.
      ΛΑΖΑΡΟΣ ΛΩΤΙΔΗΣ: Είναι όπως λέει το Ευαγγέλιο. Είναι ευαγγελική ρήση.
      ΠΡΟΕΔΡΕΥΩΝ (Ιωάννης Τραγάκης): Ευαγγελική ρήση αλλά όλη με εισαγωγικά η ευαγγελική ρήση προς αποφυγήν παρεξηγήσεων.
      ΛΑΖΑΡΟΣ ΛΩΤΙΔΗΣ: Προφανώς είναι σε εισαγωγικά. Εξάλλου, είναι γνωστές οι σχέσεις σας με την εκκλησία και ο σεβασμός που έχετε και προς την εκκλησία και προς τη θρησκεία. Πρόσφατα το διαπίστωσα και εγώ ιδίοις όμμασιν στα Ιεροσόλυμα, στην ενθρόνιση του Πατριάρχη.
      ΠΡΟΕΔΡΕΥΩΝ (Ιωάννης Τραγάκης): Μ’ άλλα λόγια να αγαπιόμαστε.
      Παρακαλώ, συνεχίστε.
      ΛΑΖΑΡΟΣ ΛΩΤΙΔΗΣ: Η Κυβέρνηση λοιπόν αντιμετώπισε το συγκεκριμένο πρόβλημα εντελώς μηχανιστικά και διαχειριστικά μεταφέροντας στην κυριολεξία την κοινοτική οδηγία με μεγάλη καθυστέρηση. Θα περίμενε κάποιος από αυτήν την καθυστέρηση να προκύψει κάτι θετικό, κάτι καλύτερο. Δηλαδή, να έχει γίνει σε βάθος μελέτη και έρευνα και να ήταν απόλυτα προετοιμασμένο και το Υπουργείο Ανάπτυξης και το Υπουργείο Γεωργίας προκειμένου να έλθουν επιπλέον ρυθμίσεις οι οποίες θα απαντούν συνολικά σε αυτόν τον τομέα.
      Αντ’ αυτού, έχουμε μια νομική εισαγωγή της κοινοτικής διάταξης στην ελληνική νομοθεσία και τίποτε πέραν αυτού. Είπε ο παριστάμενος κύριος Υπουργός ότι έγινε μια μελέτη από το Πολυτεχνείο, ότι εστάλη στην Ευρωπαϊκή Ένωση και ότι έγινε διαβούλευση με τους φορείς. Ας πούμε ότι έγιναν όλα αυτά που δεν είναι ιδιαίτερα σημαντικά. Πώς μετουσιώνονται σε συγκεκριμένη πολιτική στο παρόν νομοσχέδιο; Δε βλέπουμε να υπάρχει τίποτα καινούργιο, τίποτα διαφορετικό. Είναι ένα μισό βήμα αυτό που γίνεται. Βεβαίως, εμείς το στηρίζουμε αλλά για να ολοκληρωθεί χρειάζεται προσπάθεια, πολιτικές, όραμα, σχέδιο που φαίνεται να μην υπάρχει σε αυτήν την Κυβέρνηση.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Λωτίδη, σας παρακολούθησα με προσοχή, όπως και πριν την κ. Σχοιναράκη και τον κ. ‘Εξαρχο και πρέπει να πω ότι διακατέχεστε από ένα πνεύμα μόνιμης άρνησης. Διακατέχεστε από ένα πνεύμα που αν το παρακολουθήσει κανείς όλα καταρρέουν δίπλα, από ένα πνεύμα μελαγχολίας, γκρίζου, απαισιοδοξίας. Αν σας παρακολουθήσει κανείς πρέπει να τρομάξει. Και συγχρόνως βλέπω και παραμορφώσεις της αλήθειας. 
      Η κ. Σχοιναράκη κατήγγειλε πριν από λίγο ότι πριν από δεκαπέντε μήνες πήγαμε στην Κρήτη και λύσαμε το ενεργειακό πρόβλημα. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είπατε ότι θα ανακοινώσετε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Δεν μετράτε καλά κ. Σχοιναράκη. Στο Ηράκλειο βρισκόμουνα 14 Ιανουαρίου και τώρα έχουμε 29 Νοεμβρίου. Πόσοι μήνες είναι; Είναι δεκαπέντε  ή  έντεκα μήνες; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Για τον ενεργειακό σχεδιασμό…
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τον ενεργειακό σχεδιασμό για την Κρήτη τον ανακοινώσαμε σε αυτήν τη συνάντηση και προχωράμε βήμα προς βήμα στην υλοποίησή του. Δεν υπάρχει κανένα μαγικό ραβδί που να κάνει θαύματα. Αλλά τουλάχιστον όταν έχετε απέναντί σας τον απευθυνόμενο προς το Σώμα να είστε ιδιαίτερα προσεκτική. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Παραείμαι προσεκτική. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τώρα σε ό,τι αφορά την ουσία του θέματος κύριε Έξαρχε. Εδώ είναι το ζήτημα της κότας και του αυγού. Τι γίνεται πρώτα και τι γίνεται δεύτερα. Αναμφίβολα η υπογραφή αυτής της οδηγίας από τον κ. Τσοχατζόπουλο το 2003 για όλη την Ευρωπαϊκή Ένωση ήταν και ένα σημαντικό βήμα. Όμως αν είχατε παρακολουθήσει αυτό το οποίο έλεγα, την υπόθεση των βιοκαυσίμων, η Ευρώπη την έχει αρχίσει πάνω από δώδεκα χρόνια και όχι μόνο τα παλιά μέλη της Ένωσης, αλλά και οι νέες χώρες όπως παραδείγματος χάριν η Πολωνία που βρίσκεται εδώ και αρκετά χρόνια σε μια πρωτοπορία, όχι γι’ αυτά καθ’ εαυτά τα βιοκαύσιμα , αλλά για αδιέξοδο στον αγροτικό τομέα. Και γνωρίζετε πολύ καλά ότι η Πολωνία είναι μια χώρα της οποίας  ο αγροτικός πληθυσμός είναι σχεδόν όσος είναι ο αγροτικός πληθυσμός όλης της υπόλοιπης Ευρώπης. Αλλά έβλεπα πολύ νωρίς και την είσοδό της στην Ευρωπαϊκή ‘Ενωση και την αντιμετώπιση του αγροτικού ζητήματος. 
      Η οδηγία αυτή δημιουργεί την αγορά και η αγορά είναι εκείνη που θα κατευθύνει τον αγροτικό τομέα και μάλιστα για να αρχίσει με βάσιμο τρόπο και με εγγυημένο τρόπο, για να μπορέσουν να μπουν οι αγρότες σε ενεργειακές καλλιέργειες. 
      Ζήτησα και ήλθε στη Διαρκή Επιτροπή ο Υπουργός Αγροτικής Ανάπτυξης, για να ενημερώσει την Εθνική Αντιπροσωπεία για τον βηματισμό που κάνει και η νέα διακυβέρνηση και αυτόν που βρήκε από την προηγούμενη διακυβέρνηση –εδώ είναι ο πρώην Υφυπουργός ο κ. Χατζημιχάλης- δεν γίνονται άλματα από κανέναν, ούτε από σας, ούτε από μας. 
      Εγώ άλλωστε ως καλός αναγνώστης, δεν θα πω γνώστης, των γραφών ξέρω εκείνο το οποίο έλεγαν οι Λατίνοι natural facit saltus, η φύση αρνείται τα άλματα, ενέχουν πολύ μεγάλους κινδύνους. Αργήσαμε και δεν υπάρχει καμία αμφιβολία. Το αργήσαμε δεν το βάζω μόνο στη σημερινή Κυβέρνηση, και σε σας, αργήσαμε σαν χώρα και τώρα δημιουργούμε τις προϋποθέσεις.
      Εμείς ως Υπουργείο Ανάπτυξης βάζουμε το πλαίσιο, ενσωματώνοντας την κοινοτική οδηγία για να αναπτυχθούν οι βιομηχανίες που θα παράγουν τα βιοκαύσιμα. Από εδώ και πέρα όλοι μαζί πρέπει να λάβουμε υπ’ όψιν ότι αυτό είναι ένα βασικό στοιχείο για περαιτέρω ώθηση της περιφερειακής ανάπτυξης. Είναι πρόκληση για όλους μας και όχι μόνο για την Κυβέρνηση. 
      Ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
    Το λόγο έχει η συνάδελφος κ. Μερεντίτη. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, θα ήθελα το λόγο επί προσωπικού! 
    ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό! 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Σας παρακαλώ, κύριε Πρόεδρε, θα ήθελα το λόγο για ένα λεπτό! 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Σχοιναράκη! Ακούστε με για ένα λεπτό! Ξέρετε ότι υπάρχει συγκεκριμένος χρόνος…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τον οποίο σέβομαι, κύριε Πρόεδρε, αλλά θα πρέπει να υπάρχει στοιχειώδης σεβασμός! Θα πρέπει και ο Υπουργός να σέβεται τους Βουλευτές! 
    ΠΡΟΕΔΡΕΥΩΝ (Ιωάννης Τραγάκης): ‘Ενα λεπτό, σας παρακαλώ! Ξέρετε ότι πρέπει να τελειώσουμε μέσα σ’ έναν συγκεκριμένο χρόνο! Δηλαδή, θα ήταν άδικο να μην είχε μιλήσει ο κ. Τσοχατζόπουλος, ο οποίος ήταν και πρώην Υπουργός Ανάπτυξης.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θα είχα τελειώσει, κύριε Πρόεδρε! Εσείς καθυστερείτε τη διαδικασία! 
    ΠΡΟΕΔΡΕΥΩΝ (Ιωάννης Τραγάκης): Μα, τώρα σοβαρά μιλάτε; Σας παρακαλώ πολύ! Δεν δέχομαι την παρατήρησή σας! Σας παρακαλώ πάρα πολύ! 
    Το γεγονός ότι ο κύριος Υπουργός απευθύνεται σ’ εσάς, δεν συνιστά προσωπικό θέμα. Προσωπικό θέμα θα υπήρχε αν σας είχε θίξει και ο κύριος Υπουργός δεν σας έθιξε!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κάνετε λάθος, κύριε Πρόεδρε! Προφανώς, έχετε επιλεκτική ευαισθησία!
    ΠΡΟΕΔΡΕΥΩΝ (Ιωάννης Τραγάκης): Τώρα, γιατί με προκαλείτε; Σας παρακαλώ πολύ! Δεν θέλω αφού μιλήσατε πριν από λίγο, να σας αφαιρέσω το λόγο τώρα! Σας παρακαλώ πάρα πολύ! Διαπίστωσα ότι δεν υπάρχει προσωπικό θέμα! Ο κύριος Υπουργός απευθύνθηκε σ’  εσάς, επειδή κάνατε μία αναφορά…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Λυπάμαι για την επιλεκτική ευαισθησία σας, κύριε Πρόεδρε! Δεν μας είπε όμως τα αποτελέσματα σε σχέση με τον ενεργειακό σχεδιασμό ή τι γίνεται με την μετακίνηση των οχλουσών υπηρεσιών και βιομηχανικών τμημάτων που υπάρχουν στα Λινοπεράματα, κύριε Πρόεδρε!
    ΠΡΟΕΔΡΕΥΩΝ (Ιωάννης Τραγάκης): Ωραία, τα είπατε! Αυτό ήταν! Ευχαριστούμε πολύ, κυρία συνάδελφε! 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Λυπάμαι ειλικρινά για την επιλεκτική ευαισθησία σας, κύριε Πρόεδρε! 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Μερεντίτη. 
    ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
    Κυρίες και κύριοι συνάδελφοι, με το νομοσχέδιο που συζητάμε σήμερα δυο μεγάλα θέματα έχουν σημασία για την ανάπτυξη και την ευημερία της χώρας. Τα θέματα της αναδιάρθρωσης της γεωργίας, καθώς και της δημιουργία μιας νέας προοπτικής στον κλάδο της ενέργειας –λυπάμαι που το λέω- αντιμετωπίζονται καθυστερημένα, αλλά και με ιδιαίτερη προχειρότητα από την Κυβέρνηση. 
    Κατ’ αρχήν, η μεγάλη αύξηση των τιμών του πετρελαίου αρχίζει να δημιουργεί σοβαρό πρόβλημα στην ευρωπαϊκή αλλά και την ελληνική οικονομία. Το χειρότερο είναι ότι σύμφωνα με έγκυρες μελέτες η τιμή του πετρελαίου προβλέπεται να παραμείνει υψηλή για τα επόμενα χρόνια και μάλιστα, μεσοπρόθεσμα πιθανόν να ξεπεράσει και τα 100 δολάρια το βαρέλι.
    Αυτή η νέα πραγματικότητα οδηγεί τη διεθνή ενεργειακή αγορά σε μια στροφή προς νέες μορφές ενέργειας, με στόχο την εξοικονόμηση ενέργειας, αλλά και την διασφάλιση ενεργειακής επάρκειας. 
    Σ’ αυτά τα πλαίσια, σχεδόν όλες οι ευρωπαϊκές κυβερνήσεις έχουν εκπονήσει και υλοποιούν νέες ριζοσπαστικές πολιτικές στον τομέα της ενέργειας και γι’ αυτό είναι απογοητευτικό το γεγονός ότι ενώ στην Ευρώπη προωθούνται πολύ σημαντικές αλλαγές, στην Ελλάδα του σήμερα, κύριε Υπουργέ, η πολιτική αλλά και ο δημόσιος διάλογος σε ό,τι αφορά την ενέργεια εξαντλείται στη μάχη της Δ.Ε.Η. και στις κατά καιρούς υβριστικές δηλώσεις του κ. Παλαιοκρασσά εναντίον Υπουργών.
    Δεν συζητείται και κυρίως δεν γίνεται σχεδόν τίποτα για να υλοποιηθεί μια σύγχρονη πολιτική με κύριους άξονες την εξοικονόμηση ενέργειας και τη μεγάλη ανάπτυξη όλων των εγχώριων ενεργειακών πηγών, συμβατικών και μη. Αυτό σημαίνει ότι η εξοικονόμηση ενέργειας στη χώρα μας παραμένει ακόμη μια φράση χωρίς περιεχόμενο.
    Επιπλέον, τη στιγμή που κάθε σύγχρονη χώρα εξαντλεί όλα τα περιθώρια της σύγχρονης τεχνολογίας για να κατακτήσει ένα υψηλότερο επίπεδο ενεργειακής επάρκειας, εμείς εξακολουθούμε να παραμένουμε στάσιμοι, γιατί η Κυβέρνησή σας δεν έχει σκεφθεί ότι σύμφωνα με τις σύγχρονες τάσεις στη διεθνή οικονομία, η ευημερία και το μέλλον κάθε χώρας εξαρτάται σε μεγάλο βαθμό από την επιτυχία της στην αξιοποίηση, την εξοικονόμηση και την εξεύρεση νέων πηγών ενέργειας. 
    Παράδειγμα αποτελεί η Νορβηγία που έχει εξασφαλίσει την επιβίωση του κοινωνικού κράτους και του συνταξιοδοτικού της συστήματος για τις επόμενες δεκαετίες από αντίστοιχες ενέργειες και πρωτοβουλίες. 
    Την ίδια στιγμή, όλες οι χώρες ακολουθούν μια επιθετική ενεργειακή πολιτική, με στόχο την αύξηση του ποσοστού της ενέργειας που προέρχεται από ανανεώσιμες πηγές. Και βέβαια, ανανεώσιμες πηγές ενέργειας δεν είναι μόνο η ηλιακή και η αιολική που υπάρχουν σε μεγάλη ποσότητα στη χώρα μας. 
    Παράλληλα, οι μεγάλες αλλαγές στην Κοινή Αγροτική Πολιτική, ιδιαίτερα μετά το 2013, επιβάλλουν μια καθολική αλλαγή της αγροτικής πολιτικής, γιατί οι δασμοί σε ό,τι αφορά τις εισαγωγές αγροτικών προϊόντων στην Ευρωπαϊκή Ένωση μειώνονται και θα μειώνονται κατακόρυφα και ως εκ τούτου, τα σημερινά ελληνικά αγροτικά προϊόντα δεν θα είναι πλέον το ίδιο ανταγωνιστικά και αυτό το γνωρίζουμε όλοι καλά. 
      Σε όλα αυτά δεν υπάρχει καμία απάντηση. Η Κυβέρνηση περιμένει σιωπηλά το τέλος της ελληνικής οικονομίας, έχοντας αφήσει τους αγρότες στην τύχη τους. 
      Είναι αλήθεια ότι υπάρχει λύση σε όλα αυτά. Απλώς δεν μπορεί και δεν θέλει ίσως η Κυβέρνησή σας να τα αξιοποιήσει. Η ανταγωνιστικότητα και η βιωσιμότητα της ελληνικής γεωργίας εξαρτάται από την άμεση κινητοποίηση όλων των φορέων, το μακρόπνοο σχεδιασμό, τη μελέτη και αξιοποίηση της νέας τεχνολογίας και των νέων τάσεων στον τομέα αυτό σε διεθνές επίπεδο. Προπαντός σχετίζεται μ’ ένα νέο μοντέλο ανάπτυξης της υπαίθρου, το οποίο έχει σχέση με τις αλλαγές στο πεδίο της ενέργειας. Η ελληνική γεωργία μπορεί να έχει μπροστά της μια εντυπωσιακή προοπτική, εάν επικεντρωθεί σε νέες καλλιέργειες πιο αποδοτικές από τις υπάρχουσες και αυτές, βέβαια,  είναι οι καλλιέργειες των ενεργειακών φυτών.
      Η καλλιέργεια ενεργειακών φυτών είναι μια από τις πιο σύγχρονες και αξιόπιστες λύσεις, όχι μόνο για το μέλλον της ελληνικής γεωργίας, αλλά και για την προώθηση των καθαρών και ανανεώσιμων πηγών ενέργειας. Τα πλεονεκτήματα δεν σταματούν εκεί. Είναι κατάλληλες για το έδαφος, για τις κλιματολογικές συνθήκες της χώρας μας και παράλληλα απαιτούν χαμηλότερα επίπεδα λίπανσης, καθώς και μειωμένη χρήση φυτοφαρμάκων. Επιτυγχάνεται, λοιπόν,  αναβάθμιση της προστασίας του περιβάλλοντος και ιδιαίτερα του υδροφόρου ορίζοντα, καθώς και μείωση των κινδύνων για την υγεία των αγροτών. 
      Ακόμη, θα πρέπει να τονίσουμε ότι η προοπτική για το σύγχρονο αγρότη δεν είναι μόνο η παραγωγή της πρώτης ύλης, αλλά και η συμμετοχή στην διαχείρισή της από τους συνεταιρισμούς παραγωγών, που αυτό για τη Θεσσαλία και ιδιαίτερα για το Νομό Τρικάλων έχει μεγάλη σημασία, γιατί μπορεί έτσι να συμβάλει καθοριστικά στη δημιουργία νέων θέσεων εργασίας.
      Η παραπάνω ελπιδοφόρος προοπτική προϋποθέτει, όμως, πολιτική βούληση. Απαιτεί ύπαρξη σύγχρονης αγροτικής πολιτικής. Κάτι τέτοιο δεν υπάρχει και γι’ αυτό το λόγο το νομοσχέδιο που συζητάμε σήμερα δεν είναι αυτό που θα ανοίξει μια νέα εποχή στην ύπαιθρο, στο γεωργικό τομέα και στον κλάδο της ενέργειας. Γιατί; Πρώτον, διότι έρχεται με μεγάλη καθυστέρηση. Αυτό αναλύθηκε από τους συναδέλφους μου. Το συγκεκριμένο νομοσχέδιο έπρεπε να είχε κατατεθεί πριν από ένα χρόνο, αν θέλαμε να είχαμε επιτύχει τους στόχους που τίθενται.
      Είναι, επίσης, κρίσιμο λάθος ότι δεν απαλλάσσονται από το φόρο κατανάλωσης παρά μόνο οι ποσότητες που αντιστοιχούν στα ποσοστά και στους στόχους. Έτσι, επί της ουσίας απομακρύνεται, αντί να ενθαρρύνεται η προοπτική συστηματικής παραγωγής και διάθεσης βιοντίζελ από συνεταιρισμούς παραγωγών. Είναι, επίσης, γεγονός ότι τα ποσοστά - στόχοι είναι πολύ χαμηλά και σίγουρα μπορεί να καλυφθούν με εισαγωγές. Άρα ποιο θα είναι το επιπλέον κίνητρο για την αύξηση της παραγωγής ενεργειακών φυτών, αφού ο φόρος κατανάλωσης στην ουσία δεν καταργείται. 
      Τους τελευταίους είκοσι μήνες το ΠΑ.ΣΟ.Κ., ως Αντιπολίτευση, έχει κάνει μεγάλη προσπάθεια, για να προωθήσει ένα θέμα που έχει μεγάλη σημασία για την ύπαιθρο, για ολόκληρη τη χώρα, για την οικονομία. Ο κίνδυνος για τους αγρότες προέρχεται από την αλλαγή της Κ.Α.Π. και μπορεί να αντιμετωπιστεί μέσα από τις λύσεις που δεν τις φροντίζετε, κύριε Υπουργέ. Μπορεί να ανοίξει μια νέα εποχή, μια νέα προοπτική για την ίδια τη χώρα και για όλους εμάς. ‘Ομως, έχετε υποτιμήσει συστηματικά το θέμα των βιοκαυσίμων και συνεχίζετε να το υποτιμάτε και να το υποβαθμίζετε ακόμη και σήμερα. Έστω και με την απώλεια σχεδόν δύο ετών σας καλούμε να δώσετε με τόλμη σ’ αυτό το μεγάλο θέμα στήριξη και ώθηση, γιατί αυτό απαιτούν οι σημερινές συνθήκες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Ο συνάδελφος κ. Φριαγκιαδουλάκης έχει το λόγο. 
      ΜΑΝΟΣ ΦΡΙΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητούμε σήμερα ένα σχέδιο νόμου, που, όπως διαπιστώνω και όπως ανέφεραν και οι προηγούμενοι συνάδελφοι, δεν εμφανίζει ουσιαστική σχέση ανάμεσα στον τίτλο και στο περιεχόμενό του. Ο τίτλος και ο σκοπός του αναφέρονται στην εισαγωγή των βιοκαυσίμων στην ελληνική αγορά, ενώ το περιεχόμενο στην ουσία περιορίζεται στην καθυστερημένη ενσωμάτωση της αντίστοιχης κοινοτικής οδηγίας 30/2003. Η ενσωμάτωση όφειλε να είχε πραγματοποιηθεί το αργότερο πριν από έντεκα μήνες. 
      Η οδηγία αυτή έχει τίτλο «Σχετικά με την προώθηση της χρήσης βιοκαυσίμων ή άλλων ανανεώσιμων καυσίμων για τις μεταφορές». Είναι το γνωστό Πρωτόκολλο του Κυότο για κλιματικές αλλαγές και τη μείωση εκπομπών των αερίων που προκαλούν το φαινόμενο του θερμοκηπίου. 
      Το πρώτο συμπέρασμα που μπορεί κανείς να εξαγάγει είναι ότι η Κυβέρνηση, μέσα στο οργανωτικό χάος, που δημιούργησε με τη λεγόμενη επανίδρυση του κράτους, η οποία στην πραγματικότητα οδήγησε σε πλήρες ξεχαρβάλωμα του κρατικού διοικητικού μηχανισμού, δεν είναι σε θέση μάλλον ούτε μία απλή κοινοτική οδηγία να ενσωματώσει εγκαίρως.
      Κύριε Πρόεδρε, προσπάθησα να βρω σημεία του νομοσχεδίου με τα οποία να ευνοείται πραγματικά η παραγωγή και η εμπορία βιοκαυσίμων, αλλά δεν ανακάλυψα κανένα τέτοιο σημείο. Υπάρχει μόνο μία αναφορά στον ελληνικό στόχο μέχρι το 2010 για την κατά 5,75% συμμετοχή των βιοκαυσίμων στην αγορά επί του συνόλου των καυσίμων για μεταφορές. 
      Και εδώ θα μπορούσε κάποιος να παρατηρήσει ότι η Ελλάδα των υψηλών προσδοκιών του Κώστα Καραμανλή βάζει ως μέγιστο στόχο της τον ελάχιστο στόχο της κοινοτικής οδηγίας. Τα κρίσιμα θέματα της παραγωγής και διαχείρισης των βιοκαυσίμων αφήνονται να ρυθμιστούν στο μέλλον με άλλες «διατάξεις νόμων» ή υπουργικές αποφάσεις. 
      Το περίφημο πρόγραμμα κατανομής ποσοτήτων βιοκαυσίμων δεν ήταν δυνατόν να καταρτισθεί μέχρι σήμερα και θα καταρτισθεί, όπως φαίνεται, στο μέλλον, όταν μπορέσουν οι αρμόδιοι παράγοντες της νέας διακυβέρνησης. Η συμμετοχή παραγωγών βιοκαυσίμων στην κατανομή του προγράμματος του 2007 προβλέπεται να εγκριθεί μέχρι 31-4-2006 με κοινή υπουργική απόφαση. Ενώ, όσον αφορά για το 2005 και για το 2006 τα πάντα φαίνεται ότι θα ρυθμιστούν στο πόδι με ευκαιριακούς, προφανώς, φιλικούς, φαντάζομαι, διακανονισμούς προς τις «ημέτερες» εταιρείες. 
      Η γνωστή πλέον σε όλους νεοδημοκρατική αδιαφάνεια θα αποδοθεί αυτήν τη φορά στην καθυστέρηση δημιουργίας κατάλληλων κανόνων και στην αυτονόητη ανάγκη εσπευσμένων ρυθμίσεων. Λυπάμαι, αλλά γιατί αυτήν τη φορά το μπάχαλο που δημιουργεί η Κυβέρνηση δεν πρόκειται να αποδοθεί ούτε κατ’ ελάχιστο στο κακό ΠΑ.ΣΟ.Κ., που φταίει συνήθως για όλες τις κακοδαιμονίες και τις γκάφες της Νέας Δημοκρατίας. 
      Εν τούτοις, το θέμα των βιοκαυσίμων είναι πολύ σοβαρό και σχετίζεται άμεσα με τον περιορισμό, την αξιοποίηση των πλεονασμάτων της γεωργικής παραγωγής, την προστασία του περιβάλλοντος και τη βελτίωση του εισοδήματος των αγροτών, των παραγωγών καταλλήλων αγροτικών προϊόντων. 
      Στο χώρο της Ευρωπαϊκής Ένωσης επικρατεί η εκτίμηση ότι η παραγωγή ελαίων και βιοντίζελ είναι ακόμα ακριβή σε σχέση με τα ορυκτά καύσιμα και επομένως πρέπει να προωθείται με ισχυρά κίνητρα. 
      Επιπλέον, επειδή στην Ελλάδα η παραγωγή βιοκαυσίμων αποτελεί ένα νέο τρόπο παραγωγής ανανεώσιμης ενέργειας -και προκειμένου να υπάρξει επιθυμητή προσαρμογή των παραγωγών- θα έπρεπε να είχε προηγηθεί μία μελέτη βιωσιμότητας του  όλου εγχειρήματος, ώστε να μετρηθεί η αποδοτικότητα και να μπορεί ο παραγωγός να σταθμίζει αν είναι συμφέρουσα για εκείνον η καλλιέργεια ενεργειακών φυτών. 
      Με σχετική ερώτησή μου που κατέθεσα στη Βουλή στις 24-10-2005 είχα επισημάνει την ανάγκη ανάπτυξης των ανανεώσιμων πηγών ενέργειας, ιδιαίτερα σε ό,τι αφορά την παραγωγή βιοκαυσίμων στην Ελλάδα, με ιδιαίτερη έμφαση στις καλλιέργειες που εμφανίζονται στην Κρήτη. 
      Η παραγωγή βιοκαυσίμων από προϊόντα υψηλής περιεκτικότητας σε σάκχαρο ανοίγουν το δρόμο –έγραφα τότε- για την αξιοποίηση, την απορρόφηση δηλαδή φυτικών προϊόντων, όπως είναι για παράδειγμα τα σταφύλια ή σε άλλες περιοχές τα σακχαρότευτλα, αλλά για τούτο χρειάζεται σχέδιο και σοβαρότητα. Πρότεινα τότε ένα σχεδιασμό πλήρους στρατηγικής, που θα αξιοποιεί τα συγκριτικά πλεονεκτήματα της χώρας μας, θα αντιμετωπίζει όχι μόνο τα βιοκαύσιμα, αλλά και το ευρύτερο θέμα των ενεργειακών καλλιεργειών και της βιομάζας με αναπτυξιακή προοπτική και τόνιζα τότε την ανάγκη για τη μελέτη εγκατάστασης και λειτουργίας κατάλληλων εργοστασίων και για την έρευνα της δυνατότητας ακόμα και συγχρηματοδότησης από την Ευρωπαϊκή Επιτροπή. 
      Επιπλέον θεωρώ αυτονόητη τη διασφάλιση της ελληνικής παραγωγής για την ενίσχυση των ενεργειακών καλλιεργειών και για τη μείωση της ενεργειακής εξάρτησης της χώρας, συνεπώς και τη δυνατότητα βελτίωσης του εμπορικού ισοζυγίου. 
      Κύριε Υπουργέ, για να συμβούν τα ανωτέρω, πρέπει να υπάρξει η δυνατότητα ανταγωνιστικών τιμών στις τελικές τιμές που καταβάλλουν οι καταναλωτές για τα βιοκαύσιμα, ώστε να δημιουργηθούν τα κίνητρα για τη χρήση βιοκαυσίμων. Πρέπει ακόμα να αξιοποιηθεί στο μέγιστο η δυνατότητα της αποφορολόγησης των βιοκαυσίμων, που επιτρέπει στα κράτη-μέλη η Οδηγία 2003/96 της Ευρωπαϊκής Κοινότητας. 
      Τουλάχιστον για τα τρία πρώτα χρόνια λειτουργίας της αγοράς βιοκαυσίμων θα έπρεπε να μην υπάρχει περιορισμός στις ποσότητες βιοκαυσίμων και άλλων ανανεώσιμων καυσίμων από εγχώρια πρώτη ύλη, που υπόκειται στο ειδικό φορολογικό καθεστώς των διατάξεων του άρθρου 78 του 2960/2001. Ειδικότερα για την Ελλάδα, η οποία ξεκινά με το ιδιαίτερα χαμηλό ποσοστό του 0,7 περίπου, πρέπει να δοθούν ισχυρά επενδυτικά κίνητρα για την κάλυψη ακόμα και αυτού του ελάχιστου στόχου του 2010, (άρθρο 8 παράγραφος 1), του 5,75%.
      Πρέπει ακόμη να θεσπιστεί ένα νομοθετικό πλαίσιο, που να εξασφαλίζει στις νέες επιχειρήσεις, που θα εισέλθουν στο χώρο, ένα αξιόπιστο περιβάλλον ανάπτυξης.
      Θα σταματήσω εδώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Τσαλίδης έχει το λόγο.
      ΦΙΛΙΠΠΟΣ ΤΣΑΛΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, προς επίρρωσιν των όσων είπαν τόσο ο Υπουργός Ανάπτυξης όσο και ο Υφυπουργός, θα ήθελα να σημειώσω το εξής. Η μελέτη της Ρ.Α.Ε., την οποία κατέθεσε στα Πρακτικά ο κύριος Υπουργός και η οποία εκπονήθηκε από τον εξαίρετο συνάδελφο, μακαρίτη σήμερα, Καθηγητή των Ε.Μ.Π. Γιώργο Κονταξή,  βασίστηκε σε κάποιες προϋποθέσεις και σε κάποιες προβλέψεις. Μία από τις προβλέψεις αυτές, κύριε Υπουργέ, ήταν ότι στο τέλος του 2005 η εγκατεστημένη ισχύς από ανανεώσιμες πηγές ενέργειας θα ήταν της τάξης των 520 MW.  ‘Aρα αυτό ενισχύει ό,τι είπε ο κ. Σαλαγκούδης. Και θα πρέπει βέβαια να σας υπενθυμίσω, κυρίες και κύριοι συνάδελφοι, πως είναι γνωστό ότι η χώρα μας έχει τη μεγαλύτερη εξάρτηση από το πετρέλαιο, απ’ όλα τα κράτη-μέλη της Ευρωπαϊκής Ένωσης, και ότι η συμβολή, η συνεισφορά των ανανεώσιμων πηγών ενέργειας στη συνολική, αν θέλετε, παραγωγή ηλεκτρικής ενέργειας είναι η μικρότερη. Αν δεν απατώμαι, είναι γύρω στο 4%.
      Σε ό,τι αφορά το νομοσχέδιο, για το οποίο συζητούμε σήμερα, θα ήθελα να πω ότι δεν ενσωματώνει απλά μια κοινοτική οδηγία, κύριε Πρόεδρε, αλλά στην ουσία αποτελεί μία ακόμη σχεδιασμένη μεταρρύθμιση στον τομέα της ενέργειας και των μεταφορών. Πρόκειται για μια θεσμική παρέμβαση με πολλαπλά οφέλη και προσδοκίες. Με το παρόν νομοσχέδιο ενισχύουμε τις επενδύσεις για παραγωγή βιοκαυσίμων, καθώς για πρώτη φορά στο νέο αναπτυξιακό νόμο υπάρχει ρητή αναφορά και επιδοτούνται οι καλλιέργειες των ενεργειακών φυτών.
      Ποια, όμως, είναι τα βασικότερα σημεία του νόμου; Πρώτον, ο καθορισμός της συμμετοχής των βιοκαυσίμων και των άλλων ανανεώσιμων καυσίμων στην ελληνική αγορά σε ποσοστό 5,75% του συνόλου της βενζίνης και του πετρελαίου εσωτερικής καύσης, που καταναλώνονται στον τομέα μεταφορών έως την 31η Δεκεμβρίου του 2010.
      Δεύτερον, η θέσπιση της Άδειας Διάθεσης Βιοκαυσίμων για τις επιχειρήσεις που επιθυμούν να δραστηριοποιηθούν στην παραγωγή και την εμπορία βιοκαυσίμων στη χώρα μας.
      Τρίτον, η πρόβλεψη για την κατάρτιση Προγράμματος Κατανομής Ποσοτήτων Βιοκαυσίμων, που απαλλάσσονται από τον ειδικό φόρο κατανάλωσης.
      Και τέταρτον, η ρύθμιση θεμάτων σχετικά με την ανάμειξη των βιοκαυσίμων με τα αντίστοιχα συμβατά προϊόντα διύλισης του αργού πετρελαίου, την εξασφάλιση της διάθεσης των βιοκαυσίμων στην ελληνική αγορά, καθώς και θεμάτων που άπτονται της ποιότητας και διακίνησης των βιοκαυσίμων στη χώρα μας.
      Ποια είναι όμως τα οφέλη από τη νομοθετική πρωτοβουλία αυτής της Κυβέρνησης;  Ένα από τα σημαντικότερα είναι ότι η χώρα μας βαθμιαία θα έχει όλο και μεγαλύτερα περιβαλλοντικά και οικονομικά οφέλη από τη μείωση των εκπομπών του διοξειδίου του άνθρακα. Άλλωστε από φέτος, μετά την έγκριση του Εθνικού Σχεδίου Κατανομής Εκπομπών Αερίων του διοξειδίου του άνθρακα από την Ευρωπαϊκή Επιτροπή, η μόλυνση του περιβάλλοντος από το βιομηχανικό κλάδο έχει και σημαντικό οικονομικό κόστος, που πλήττει την ανταγωνιστικότητα των ελληνικών επιχειρήσεων και επιβαρύνει την οικονομία.
      Ένα άλλο όφελος είναι ότι με την εισαγωγή των βιοκαυσίμων η χώρα μας θα έχει σημαντικά συναλλαγματικά οφέλη, καθώς μεγάλο μέρος από τη διάθεση των καυσίμων θα προέρχεται από ενεργειακές καλλιέργειες της ελληνικής περιφέρειας και, όπως ανέφερε και ο ίδιος ο Υπουργός, θα έχουμε ένα συναλλαγματικό όφελος της τάξης των 164.000.000 ευρώ για την περίοδο 2005-2010.
      Ένα άλλο όφελος –και αυτό μάλλον δεν ειπώθηκε από κανέναν συνάδελφο- είναι ότι θα έχουμε χρήση γης από τον αγροτικό τομέα καθόλου ή ελάχιστα ως τώρα εκμεταλλεύσιμης.
      Θα ήθελα να κλείσω λέγοντας ότι με το παρόν νομοσχέδιο και την εισαγωγή των βιοκαυσίμων δημιουργείται ένας νέος τομέας, που μπορεί να απορροφήσει σημαντικό αριθμό νέων θέσεων εργασίας στην καλλιέργεια των ενεργειακών φυτών και την παραγωγή και διάθεση των βιοκαυσίμων.
	Το σημαντικότερο είναι ότι οι θέσεις εργασίας θα δημιουργηθούν στην ελληνική περιφέρεια και μ’ αυτήν την έννοια πραγματικά πιστεύω –και προτείνω να υπερψηφίσουμε και φυσικά εγώ το υπερψηφίζω- ότι πρόκειται για μία ακόμα θεσμική παρέμβαση στην κατεύθυνση της περιφερειακής ανάπτυξης.
	Τελειώνοντας, θα ήθελα να πω μία κουβέντα, κύριε Πρόεδρε, ότι είναι γνωστό πως η παραγωγή τόσο της βιοαιθανόλης όσο και του ντίζελ βασίζεται σε ενεργειακά φυτά, που στην πλειονότητά τους είναι παραδοσιακές καλλιέργειες. Χρειάζεται, λοιπόν, από την Κυβέρνησή μας μία επιθετική πολιτική στον τομέα αυτό για να καλύψει τα κενά, που υπάρχουν μέχρι σήμερα. 
	Επίσης θα ήταν πολύ σημαντικό να δούμε την Κυβέρνηση να πάρει αυτήν την πρωτοβουλία –και είμαι σίγουρος ότι θα το κάνει- της ίδρυσης βιοδιυλιστηρίων στα ελληνικά εργοστάσια ζαχάρεως. Ένα τέτοιο είναι και αυτό που έχουμε στην Ξάνθη.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
	Η κ. Κανελλοπούλου έχει το λόγο.
	ΚΡΙΝΙΩ ΚΑΝΕΛΛΟΠΟΥΛΟΥ:  Ευχαριστώ, κύριε Πρόεδρε.
      Κυρίες και κύριοι συνάδελφοι, δεν χρειάζεται ασφαλώς να τονίσω ξανά την τεράστια σημασία του περιβάλλοντος για την επιβίωσή μας, για την αναζήτηση καλύτερης ποιότητας ζωής και για τη διάσωση του φυσικού μας πλούτου. Είμαι βέβαιη ότι εκφράζω την πεποίθηση όλων πως η μέριμνα για το περιβάλλον πρέπει να αποτελέσει μία από τις θεμελιώδεις εθνικές μας προτεραιότητες. 
      Είναι ανάγκη να κατανοήσουμε όλοι ότι η μόλυνση της ατμόσφαιρας αυξάνεται και ότι οι εθνικοί μας πόροι σπαταλούνται. Μάλιστα, σύμφωνα με κάποιες τελευταίες δημοσιευμένες έρευνες, μέχρι το 2030 η ζήτηση σε καύσιμα θα αυξηθεί κατά 50%, ενώ το 80% των καυσίμων θα προμηθεύεται, δυστυχώς, ακόμα από το πετρέλαιο και το κάρβουνο.
      Χρειάζεται, λοιπόν, πολιτική ανάπτυξης οικολογικής συνείδησης και ευθύνης, κάτι το οποίο στη χώρα μας, δυστυχώς, δεν έχει προωθηθεί ακόμα αρκετά. Χρειάζεται συστηματική και αδιάκοπη προληπτική και κατασταλτική μέριμνα. 
      Ταυτόχρονα, όμως, εγκαταλείπεται πια η άποψη ότι ανάπτυξη και περιβάλλον είναι έννοιες αντίθετες. Απεναντίας, η ανάπτυξη με στόχο τον άνθρωπο και την ευτυχία του βασίζεται πια στην έρευνα και στις νέες επιστημονικές και τεχνολογικές μεθόδους και προϋποθέτει την υιοθέτηση ενεργειακής πολιτικής με κύριο άξονα τις ανανεώσιμες πηγές ενέργειας, ενώ στηρίζεται στην απελευθέρωση των αγορών ενέργειας. Είναι γνωστό σε όλους ότι η Κυβέρνηση έχει ήδη προχωρήσει στην απελευθέρωση των αγορών φυσικού αερίου και ηλεκτρικής ενέργειας.
      Από το 2001 η Ευρωπαϊκή Ένωση, ακολουθώντας τους στόχους του Πρωτοκόλλου του Κυιότο, με κοινοτικές οδηγίες και κανονισμούς έχει χαράξει πολιτική απεξάρτησης από το πετρέλαιο. 
      Είναι γεγονός ότι η Κυβέρνηση με το παρόν σχέδιο νόμου προσαρμόζεται κατ’ αρχάς σε κοινοτική οδηγία του 2003, που αφορά τα καύσιμα που παράγονται από τη βιομάζα. Είναι, όμως, επίσης βέβαιο ότι άλλες χώρες όπως η Γερμανία, η Ιταλία, η Αυστρία –ειπώθηκε προηγουμένως και από τον κύριο Υπουργό- έχουν ήδη εντάξει τα βιοκαύσιμα στην αγορά εδώ και πάρα πολλά χρόνια.
	Επίσης είναι γεγονός ότι, έστω και με καθυστέρηση, δημιουργείται επιτέλους ένα θεσμικό πλαίσιο για την εισαγωγή των βιοκαυσίμων στην ελληνική αγορά και ανοίγει επιτέλους ο δρόμος για μία διαφορετική πολιτική αντιμετώπιση της ενέργειας. 
      Η Ελλάδα για πρώτη φορά εντάσσεται στο πνεύμα του νομοθετικού έργου της Ευρωπαϊκής Ένωσης, της κοινής κοινοτικής συμπεριφοράς και συνείδησης και προσαρμόζεται επιτέλους στις προκλήσεις και στις απαιτήσεις της νέας εποχής.
	Η βιοενέργεια είναι ίσως σήμερα η μεγαλύτερη ανανεώσιμη πηγή ενέργειας. Είναι γνωστό σε όλους ότι παράγεται από την επεξεργασία γεωργικών και δασικών υπολειμμάτων και από αγροτικές καλλιέργειες, όπως είναι το ηλιέλαιο, το βαμβακέλαιο, ο αραβόσιτος, το ζαχαροκάλαμο, δηλαδή καλλιέργειες που μπορούν πολύ εύκολα να προσαρμοστούν στις ελληνικές συνθήκες κλίματος και εδάφους. Ήδη συμβάλλει στο 5% της παραγωγής ενέργειας στην Ευρωπαϊκή Ένωση και στο 65% της παραγωγής από τις γενικότερα ανανεώσιμες πηγές ενέργειας. Υπολογίζεται δε ότι θα αυξηθεί κατά 20% στην Ευρωπαϊκή Ένωση. 
	Το παρόν σχέδιο νόμου εισάγει επιτέλους τα βιοκαύσιμα στην ελληνική αγορά. Τα οφέλη είναι προφανή και ειπώθηκαν και προηγουμένως. Εκτός από την αυτονόητη προστασία των πόρων και του περιβάλλοντος, ολοκληρώνεται το θεσμικό πλαίσιο για την πλήρη απελευθέρωση της ελληνικής αγοράς ενέργειας. Δημιουργούνται οι προϋποθέσεις για την απεξάρτηση της οικονομίας από το πετρέλαιο ως μόνη μορφή ενέργειας. Δημιουργούνται νέες επενδύσεις και άρα νέες θέσεις εργασίας, δημιουργούνται συναλλαγματικά οφέλη και τέλος είναι και μία εναλλακτική λύση για την αγροτική ανάπτυξη της χώρας με τις καλλιέργειες ενεργειακών φυτών για την παραγωγή βιοκαυσίμων. 
        Είναι νομίζω κοινή η αγωνία που βιώνουμε όλοι μας για το μέλλον του αγροτικού τομέα στα πλαίσια μάλιστα της αναθεώρησης της Κοινής Αγροτικής Πολιτικής και της αποσύνδεσης των επιδοτήσεων από τα προϊόντα. Μπορεί πράγματι να χρειάζεται περισσότερη ενημέρωση των αγροτών. Και συμφωνώ απόλυτα σ’ αυτό. Δεν μπορεί, όμως, να αρνούμαστε την ουσία, όταν απλώς χρειάζεται να την επεξεργαστούμε.
    Ακούστηκε, επίσης, ότι θα αφεθεί η παραγωγή και η διαχείριση των βιοκαυσίμων στις ήδη μεγάλες εταιρείες εμπορίας και διύλισης του πετρελαίου, ενώ είναι βέβαιο ότι το ζητούμενο για όλους μας είναι, αντίθετα, αυτή η διαδικασία να παραμείνει στη χώρα μας. Το σχέδιο νόμου, όμως, ορίζει σαφώς ότι στην κατανομή αποφορολογούμενων ποσοτήτων βιοκαυσίμων προτεραιότητα θα έχουν οι ποσότητες, που θα προέρχονται από εγχώριες ενεργειακές καλλιέργειες.
    Κυρίες και κύριοι συνάδελφοι, είναι βέβαιο ότι ο σκοπός του παρόντος σχεδίου νόμου δεν είναι ούτε να λύσει καθολικά το πρόβλημα της προστασίας του περιβάλλοντος ούτε της αξιοποίησης συνολικά των ανανεώσιμων μορφών ενέργειας. Τα θέματα αυτά είναι ευρύτερα και πρέπει, για να αντιμετωπιστούν, να ενταχθούν στα πλαίσια μιας συνολικής εθνικής στρατηγικής. 
    Είναι, επίσης, βέβαιο ότι χρειάζεται να επενδύσουμε περισσότερο και στην έρευνα και στην προώθηση άλλων εναλλακτικών μορφών ενέργειας, όπως της αιολικής ή της ηλιακής, ιδιαίτερα σε μια χώρα σαν τη δική μας. Άλλες χώρες, όπως η Γερμανία, ήδη από το 1991, ή η Ισπανία και η Πορτογαλία έχουν καταρτίσει πρόγραμμα παραγωγής ηλεκτρικής ενέργειας μέσω της ηλιακής ενέργειας ή με τη χρησιμοποίηση του υδρογόνου.
    Οι προθέσεις της Κυβέρνησης, όμως, είναι δεδομένες. Άλλωστε προωθεί και διεθνείς ενεργειακές πρωτοβουλίες και νομοθετικές πρωτοβουλίες έχει πάρει στον τομέα της ενέργειας. Και το παρόν σχέδιο νόμου είναι ένα ακόμα θετικό βήμα προς αυτήν την κατεύθυνση.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κυρία συνάδελφε.
    Ο συνάδελφος κ. Λεονταρίδης έχει το λόγο.
    ΘΕΟΦΙΛΟΣ ΛΕΟΝΤΑΡΙΔΗΣ: Κύριοι συνάδελφοι, με το παρόν σχέδιο νόμου ανοίγεται μια νέα εποχή για τον ενεργειακό τομέα της χώρας μας, την προστασία του περιβάλλοντος, αλλά και για την αγροτική μας οικονομία. 
    Η εισαγωγή των βιοκαυσίμων στην εγχώρια αγορά αναμένεται να έχει πολλαπλά οφέλη. Πρώτον, στην προστασία του περιβάλλοντος. Δεύτερον, στην αντιμετώπιση του φαινομένου του θερμοκηπίου. Τρίτον, στη μείωση της εξάρτησης από το πετρέλαιο. Τέταρτον, στη δυνατότητα εναλλακτικών καλλιεργειών και άλλων πηγών εισοδήματος για τον αγροτικό πληθυσμό, στην ανάπτυξη ενεργειακών φυτών, που προσφέρουν καλύτερη προστασία από τη διάβρωση των εδαφών με λιγότερη χρήση του πολύτιμου νερού, με μειωμένες ποσότητες φυτοφαρμάκων και λιπασμάτων. Πέμπτον, σε νέες επενδύσεις με καινούργιες θέσεις εργασίας για ολοκληρωμένη περιφερειακή ανάπτυξη.
    Η Κυβέρνηση αντιμετωπίζει τα βιοκαύσιμα και όλες τις ανανεώσιμες πηγές ενέργειας ως μια πολλαπλή επιχειρηματική και αναπτυξιακή ευκαιρία για την εγχώρια παραγωγή, εφόσον σε κάθε περίπτωση προσφέρει συναλλαγματικό όφελος, λόγω της μείωσης των εισαγόμενων καυσίμων.
    Πρωταρχικός στόχος του νομοσχεδίου είναι η μερική απεξάρτηση της χώρας και της οικονομίας από το πετρέλαιο ως μορφή ενεργειακού εφοδιασμού και κατ’ επέκταση η προστασία του περιβάλλοντος με ηπιότερες και φυσικότερες μεθόδους  παραγωγής ενέργειας. Η εισαγωγή των βιοκαυσίμων θα προωθήσει την περιφερειακή ανάπτυξη και θα αυξήσει την απασχόληση σε προσοδοφόρες εναλλακτικές καλλιέργειες γεωργικών προϊόντων, δημιουργώντας έτσι νέες ευκαιρίες για τη βιώσιμη αγροτική ανάπτυξη, στο πλαίσιο της Κοινής Αγροτικής Πολιτικής. 
    Τα προσφορότερα για την Ελλάδα βιοκαύσιμα από τα αναφερόμενα στην κοινοτική οδηγία είναι το βιοντίζελ και η βιοαιθανόλη. Αγροτικές καλλιέργειες ηλιέλαιου, βαμβακέλαιου, καπνέλαιου, ντοματέλαιου, σιταριού, αραβοσίτου, ηλιάνθου και ζαχαροτεύτλου αποτελούν γεωργικές ενεργειακές καλλιέργειες με πολύ καλή προσαρμοστικότητα και αποδόσεις στις ελληνικές εδαφοκλιματολογικές συνθήκες και μπορούν να παράγουν θερμότητα, ηλεκτρική ενέργεια και υγρά βιοκαύσιμα. 
    Στις Σέρρες έχουμε το εργοστάσιο ζαχάρεως, το οποίο μπορεί με τις κατάλληλες αλλαγές στο σύστημα παραγωγής να γίνει μονάδα παραγωγής βιοαιθανόλης, που θα  βοηθήσει τους τευτλοπαραγωγούς και θα εξασφαλίσει τις απαραίτητες θέσεις εργασίας.
    Ο γεωργικός χώρος και η οικονομία ενισχύονται, αφού οι ενεργειακές καλλιέργειες αποτελούν εναλλακτική μέθοδο καλλιέργειας, η οποία αξιοποιεί λιγότερο γόνιμα εδάφη και χαμηλής ποιότητας νερό, χωρίς να απαιτείται εκτεταμένη χρήση λιπασμάτων και φυτοφαρμάκων. Η εξασφάλιση αειφόρου περιφερειακής ανάπτυξης και η ταυτόχρονη μείωση της εξάρτησης από το πετρέλαιο συγκρατεί τον αγροτικό πληθυσμό στις εστίες του, δημιουργεί νέες αγορές για τα αγροτικά προϊόντα και αυξάνει το αγροτικό εισόδημα.
      Γίνεται συνεπώς προφανές ότι η στροφή στην καλλιέργεια βιοενεργειακών φυτών θα δώσει σημαντικές διεξόδους στους Έλληνες αγρότες, ιδιαίτερα τώρα με τη νέα Κοινή Αγροτική Πολιτική. Καθοριστική θα είναι η συμβολή και στην περιφερειακή ανάπτυξη, καθώς ο αναπτυξιακός νόμος παρέχει ουσιαστικά κίνητρα για επενδύσεις, αφ’ ενός στην παραγωγή βιοκαυσίμων, αφ’ ετέρου στην παραγωγή φυτικής βιομάζας, από την οποία μπορούν να παραχθούν καύσιμα. 
      Πιστεύω ότι είναι αυτονόητες οι ευεργετικές επιπτώσεις στις τοπικές οικονομίες και κοινωνίες, αλλά και στην ενίσχυση της απασχόλησης. Οι ποσότητες βιοκαυσίμων που θα απαιτηθούν για τη χώρα μας το 2010, προκειμένου να επιτευχθεί ο στόχος του 5,75%, είναι εκατόν σαράντα οκτώ χιλιάδες τόνοι βιοντίζελ και τριακόσιες ενενήντα χιλιάδες τόνοι βιοαιθανόλης. Γίνεται εύκολα αντιληπτό, ποιες δυνατότητες υπάρχουν για την ανάπτυξη ενεργειακών καλλιεργειών και για ανάλογες επενδύσεις στην παραγωγή, στη διακίνηση και στην εμπορία.
      Στόχος μας είναι να προσελκύσουμε μεγάλες επενδύσεις στην ηλεκτρική ενέργεια, στο φυσικό αέριο, στο πετρέλαιο, αλλά και στις ανανεώσιμες πηγές ενέργειας. Η ενεργειακή μας πολιτική είναι στρατηγικός μας άξονας και εκφράζεται με την απελευθέρωση των αγορών ενέργειας. 
      Τις επόμενες μέρες ψηφίζονται τα νομοσχέδια για την απελευθέρωση της αγοράς ηλεκτρικής ενέργειας, την απελευθέρωση με κανόνες της αγοράς φυσικού αερίου.  ‘Ετσι δίνουμε τη δυνατότητα στον καταναλωτή να έχει πολλαπλές επιλογές, σε ό,τι  αφορά την ποιότητα και την τιμή. 
      Η μείωση της εξάρτησης της χώρας μας από το πετρέλαιο, αλλά και η προστασία του περιβάλλοντος, που εκφράζεται με τη μεγίστη δυνατή αξιοποίηση των ανανεώσιμων μορφών ενέργειας, με τη διείσδυση των ανανεώσιμων καυσίμων στις μεταφορές και με την προώθηση διεθνών ενεργειακών πρωτοβουλιών, που αναβαθμίζουν τη γεωστρατηγική θέση της χώρας μας, αποτελούν προτεραιότητες που θα αποφέρουν σημαντικά οφέλη στη χώρα μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όταν το 2003 στο πλαίσιο της Ελληνικής Προεδρίας προωθήσαμε την οδηγία για τη μεταφορά και τη χρήση των βιοκαυσίμων για τις μεταφορές, συγχρόνως προωθούσαμε, όπως γνωρίζετε, μια μεγάλη ενεργειακή πολιτική, η οποία άνοιγε και απελευθέρωνε την αγορά παραγωγής ηλεκτρικής ενέργειας από φυσικό αέριο, όπως επίσης προωθούσαμε μια σειρά από μέτρα ενίσχυσης της ενεργειακής αγοράς, σε συνεργασία με το Κ.Α.Π.Ε., για ανανεώσιμες πηγές ενέργειας και βέβαια σε συνεργασία επίσης με το Κ.Α.Π.Ε., για την αξιοποίηση ενεργειακών καλλιεργειών για χρησιμοποίηση της βιομάζας για παραγωγή ηλεκτρισμού και θερμότητας. 
      Αυτές είναι οι πολιτικές, κύριε Υπουργέ, τις οποίες εσείς κληθήκατε -από τότε που γίνατε Κυβέρνηση- να συνεχίσετε να υλοποιείτε. Δυστυχώς, όμως -με το νομοσχέδιο το οποίο φέρατε- αντί να αξιοποιήσετε όλον αυτόν τον πλούτο και να  αξιοποιήσετε συνολικά τη χρησιμοποίηση των ενεργειακών καλλιεργειών για την παραγωγή ουσιαστικά και θερμότητας και ηλεκτρισμού και βιομάζας, αλλά και βιοκαυσίμων για τη χρήση στις μεταφορές, περιοριστήκατε απλά στην εφαρμογή ενός νομοσχεδίου, που προβλέπει τη μεταφορά, όπως προβλέπει η οδηγία και μάλιστα σε συγκεκριμένα ελάχιστα όρια, όπως προβλέπει η ευρωπαϊκή νομοθεσία για την προώθηση των βιοκαυσίμων. Και μάλιστα ταυτίσατε τα βιοκαύσιμα με τα πετρελοειδή, με τα οποία από τη φύση τους τα βιοκαύσιμα μελλοντικά θα είναι οι πιο έντονοι ανταγωνιστές. Περιορίσατε μάλιστα την ποσότητα στα ελάχιστα όρια, περίπου στο 5%, σαν να μη θέλετε να παραχθούν περισσότερα βιοκαύσιμα στην ενεργειακή αγορά της Ελλάδος, γεγονός το οποίο, όμως, δείχνει σε τελική ανάλυση μια μεγάλη αδυναμία κατανόησης των τεραστίων δυνατοτήτων, οι οποίες παρουσιάζονται για την αξιοποίηση της αγροτικής καλλιέργειας. Δηλαδή να αξιοποιήσουμε τις ενεργειακές καλλιέργειες μέσα από ένα συγκεκριμένο σχέδιο μελλοντικής, θα έλεγα πενταετούς διάρκειας, ώστε να προωθήσουμε τόσο τα βιοκαύσιμα, τη βιομάζα, τις ενεργειακές καλλιέργειες, να προωθήσουμε ένα εθνικό σχέδιο δράσης για να μπορέσουμε, ακολουθώντας ένα σαφή αναπτυξιακό προσανατολισμό, να ενισχύσουμε την ενεργειακή αγορά στη χώρα μας που έχει έτσι κι αλλιώς μεγάλη ανάγκη από ανανεώσιμες πηγές ενέργειας.  
      Κύριε Υπουργέ, ξέρετε πολύ καλά ότι οι ανανεώσιμες πηγές ενέργειας βασικά συμβάλλουν στο να μειώσουμε τη μεγάλη επιβάρυνση του περιβάλλοντος, την οποία υφιστάμεθα λόγω της μεγάλης εξάρτησης, την οποία έχουμε από το πετρέλαιο. Επομένως οι πρωτοβουλίες οι οποίες καταβάλλονται από την Κυβέρνηση, όπως επίσης και από τους ενεργειακούς φορείς της χώρας για να προωθήσουμε τις ανανεώσιμες πηγές ενέργειας, έχουν μια πολύ μεγάλη σημασία αυτήν την εποχή, ιδιαίτερα όταν, όπως ξέρετε, είμαστε υποχρεωμένοι σε πολύ υψηλή τιμή επιβάρυνσης για την αγορά των καυσίμων, κάτι το οποίο δεν αναιρεί το γεγονός ότι η επιβάρυνση, ανεξάρτητα της αύξησης της τιμής των καυσίμων, παραμένει η ίδια. 
      Επομένως, λοιπόν, το πρόβλημα, που έχουμε να αντιμετωπίσουμε, είναι ανάλογο με αυτό που αντιμετωπίσαμε εμείς το 2002 και το 2003, όταν επίσης είχαμε την πολεμική κρίση στο Ιράκ και αντιμετωπίσαμε παράλληλα και την κρίση στην αύξηση των τιμών, διότι μην ξεχνάτε ότι από τα 18 δολάρια και 22 δολάρια το βαρέλι πήγαμε τότε στα 32 δολάρια και 34 δολάρια. Αυτή ήταν μία μεγάλη επιβάρυνση, ήταν μία αύξηση ουσιαστικά πάνω από 45% με 50%. 
      Βεβαίως, μια ανάλογη αύξηση ζήσατε και εσείς τώρα με το γεγονός ότι τα καύσιμα πήγαν στα 50 δολάρια και 60 δολάρια το βαρέλι, όπως είπε και ο Υπουργός προηγουμένως. Όμως, το θέμα είναι το εξής: Ποια είναι η πολιτική, την οποία εσείς προωθείτε για να αντιμετωπίσουμε αυτές τις συνέπειες απεξάρτησης τελικά από το πετρέλαιο; 
      Εδώ, λοιπόν, έρχεστε εσείς και περιορίζετε, ενώ έχετε τη δυνατότητα να νομοθετήσετε, με απλή μεταφορά της oδηγίας, με ποιο τρόπο θα αξιοποιήσουμε τα βιοκαύσιμα στο ελάχιστο δυνατό όριο. Δηλαδή, οι εθνικοί στόχοι της Ελλάδος, που θα έπρεπε να προσδιορίσουν μια μεγαλύτερη αξιοποίηση των βιοκαυσίμων, των ενεργειακών καλλιεργειών και της βιομάζας, όχι μόνο για την παραγωγή, αλλά και για τη μεταφορά ηλεκτρισμού και θερμότητας έμεινε όνειρο θερινής νυκτός προς μεγάλη απογοήτευση και των συναδέλφων, που άκουσα προηγουμένως να τονίζουν τι τεράστιες δυνατότητες θα υπήρχαν, εάν προωθούσαμε πράγματι μία αξιοποίηση των ενεργειακών καλλιεργειών, πράγμα το οποίο, όμως, δεν γίνεται με αυτό το νομοσχέδιο. Γι’ αυτό σας πρότεινα, κύριε Υπουργέ, ήδη από την επιτροπή να εντάξετε σε αυτό το νομοσχέδιο ένα εθνικό σχέδιο δράσης, που θα αξιοποιεί ουσιαστικά σε πενταετή προοπτική αυτές τις δυνατότητες καλλιέργειας και αξιοποίησης τόσο της βιομάζας όσο των βιοκαυσίμων και των ενεργειακών καλλιεργειών, ούτως ώστε να συνδεθεί με την αναδιάρθρωση της Κοινής Αγροτικής Πολιτικής, για να έχουμε πραγματικά μία αναπτυξιακή παρέμβαση στη χώρα, η οποία και ενεργειακά θα μας εξισορροπήσει, αλλά συγχρόνως και στο επίπεδο της αγροτικής ανάπτυξης θα δώσει την απαραίτητη ώθηση, την οποία χρειαζόμαστε έτσι και αλλιώς, όπως ξέρετε, κύριε Υπουργέ, και θα ήταν ένας ιδανικός σχεδιασμός. 
      Όσον αφορά τη συνολική αγορά ενέργειας, αναμφισβήτητα το θέμα των βιοκαυσίμων μπορεί να μην είναι ο βασικός συντελεστής βελτίωσης της κατάστασης στην ενεργειακή αγορά. Όμως, έχει μια ιδιαίτερη διάσταση, λόγω της περιβαλλοντικής του σημασίας, διότι μειώνει εντυπωσιακά την επιβάρυνση από τους ρύπους, κάτι το οποίο έχουμε ανάγκη, γιατί από τη στιγμή που έχουμε αρχίσει και πληρώνουμε για την αγορά και το εμπόριο των ρύπων για να καλύψουμε την υπέρμετρη επιβάρυνση,  που οι μονάδες της Δ.Ε.Η. και γενικότερα η ενεργειακή αγορά στην Ελλάδα παράγει, καταλαβαίνετε ότι έχει τεράστια σημασία να προχωρήσουμε σε αυτήν τη διπλή δυνατή κατεύθυνση αξιοποίησης των ενεργειακών καλλιεργειών μαζί με τις βιομάζες και τα βιοκαύσιμα, για να έχουμε το καλύτερο δυνατό αποτέλεσμα.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει η συνάδελφος κ. Ζήση.
      ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε.
      Αν ο Υπουργός  κ. Σιούφας χαρακτήρισε γκρίζο το χρώμα της ομιλίας των συναδέλφων της Αξιωματικής Αντιπολίτευσης, η Αξιωματική Αντιπολίτευση, το ΠΑ.ΣΟ.Κ., κύριε Πρόεδρε, εκπλήσσεται απόψε για το μαύρο χρώμα της άγνοιας των πραγμάτων της Κυβέρνησης της Νέας Δημοκρατίας και του συγκεκριμένου Υπουργού. Ο Υπουργός Ανάπτυξης προσπάθησε από τα Πρακτικά στην Επιτροπή Παραγωγής και Εμπορίου να μάθει, να δει, αν υπάρχει όντως ενεργειακός σχεδιασμός, ο οποίος έγινε επί των κυβερνήσεων του ΠΑ.ΣΟ.Κ., και σήμερα εδώ μας προκάλεσε, δίνοντάς μας ένα άλλο σχέδιο για την ηλεκτρική ενέργεια και ψάχνοντας να βρει αν εμείς είχαμε πει αλήθεια ή ψέματα. Με προκάλεσε προσωπικά, κύριε Πρόεδρε. Αύριο θα του φέρω αυτό το πόνημα που δεν το βρήκε πουθενά στο Υπουργείο ο Υπουργός Ανάπτυξης. Θα το κάνω αύριο. Το έχω μαζί μου, κύριε Πρόεδρε. Είναι του 2003, κύριε Υφυπουργέ, είναι αυτό που δόθηκε για διαβούλευση και μέσα στο οποίο αναφέρονται και η βιομάζα και τα βιοκαύσιμα και οι τάσεις από το 1995, οι δείκτες και οι προσεγγίσεις. 
      ‘Αρα αυτές οι λέξεις, οι έννοιες, οι πρακτικές και οι λειτουργίες δεν ήταν άγνωστες για τον κόσμο της παραγωγής και της αγωνίας της χώρας ούτε για εκείνους που κυβερνούσαν στο ΠΑ.ΣΟ.Κ. και οι οποίοι με τη διαβούλευση και αφουγκραζόμενοι τον κόσμο και τις αγωνίες του προσδιόριζαν με συγκεκριμένες και συγκροτημένες μελέτες το μέλλον της ενεργειακής πολιτικής της χώρας. 
      Το ακούσατε και από τον εισηγητή της Αξιωματικής Αντιπολίτευσης και από τον πρώην Υπουργό  κ. Τσοχατζόπουλο ότι δεν φθάνει αποσπασματικά και προσωρινά να νομοθετείτε και ούτε είναι μεταρρύθμιση η εναρμόνιση στην κοινοτική οδηγία.
      Κύριε Πρόεδρε, λυπάμαι, ψηφίζουμε μία εναρμόνιση και το ξέρει πολύ καλά ο κύριος Υπουργός, πλην όμως δεν είναι μεταρρύθμιση, δεν είναι διαρθρωτική αλλαγή, δεν έχει στοιχεία, δεν μελετά το εγχώριο παραγόμενο προϊόν, τις εισαγωγές, τις ανάγκες σε ενέργεια. Αυτά τα κάνουν συγκεκριμένες μελέτες, οι οποίες χρειάζονται και χρόνο και όραμα και γνώση και επάρκεια. Αυτά, λοιπόν, τα είχε ξεκινήσει το ΠΑ.ΣΟ.Κ., αυτά τα λέω γιατί ο Υπουργός Ανάπτυξης αναφέρθηκε στο ότι εκείνος κτίζει πάνω στα καλά που βρήκε και από την άλλη πλευρά μας είπε ο κ. Σιούφας ότι εμείς είμαστε μία στείρα Αντιπολίτευση.
      Κύριε Πρόεδρε, σας δώσαμε πολλές φορές το στίγμα της πολιτικής μας σε αυτήν την Αίθουσα. Όλοι οι Βουλευτές του ΠΑ.ΣΟ.Κ. με πολύ μεγάλη αγωνία, αλλά και με πολύ σοβαρή δουλειά και υπευθυνότητα εμπλουτίζουν, τροποποιούν, προσθέτουν στα νομοσχέδια που φέρνει η Κυβέρνηση, έτσι ώστε αυτά να αγκαλιάσουν με τις πολιτικές τους το σύνολο της ελληνικής κοινωνίας και τις ανάγκες της. 
      Η ενέργεια, κύριε Υπουργέ, είναι σαφώς ένα οικονομικό αγαθό, αλλά είναι και κοινή ωφέλεια, είναι και προσφορά προς την αγροτική οικονομία, προς τις παραγωγικές τάξεις, προς τους πολίτες της χώρας μας. Συνδέεται δηλαδή με τομές και πολιτικές που φέρουν κόστη στην οικονομία, αλλά και σε τοπική κλίμακα, περιβάλλον, περιφερειακή ανάπτυξη, ποιότητα των παραγόμενων προϊόντων, ποιότητα γενικότερα του περιβάλλοντος. 
      Άρα, λοιπόν, μας φέρατε εσείς σε αυτό το νομοσχέδιο, πέρα από την εναρμόνιση, κάποια άλλη πολιτική που να μιλάει για την ασφάλεια του ενεργειακού εφοδιασμού της χώρας, για την προστασία του περιβάλλοντος, στο πλαίσιο και των διεθνών υποχρεώσεων της χώρας; Δηλαδή ξέχασε η χώρα, ξέχασε η διεθνής κοινότητα ότι εμείς, οι κυβερνήσεις του ΠΑ.ΣΟ.Κ., υπογράψαμε το Πρωτόκολλο του Κυότο; Εμείς διαπραγματευθήκαμε και πολύ καλά κάναμε, χρέος μας ήταν, τις ανανεώσιμες πηγές και εναλλακτικές μορφές ενέργειας. Εμείς πρωτοφέραμε τα προγράμματα αυτά που έδιναν ώθηση και προσανατολισμό σε αυτές τις μορφές ενέργειας, μιλώντας και για τα βιοκαύσιμα και για το βιοντίζελ και για τη βιοαιθανόλη. Κανείς δεν το ξεχνάει αυτό. Και κάνουν κακό όσοι προσπαθούν να το ακυρώσουν μέσα από αυτό το Εθνικό μας Κοινοβούλιο, αυτόν τον ιερό τόπο,  όπου οι πολίτες εξετάζουν τους πάντες και τα πάντα. 
      Κύριε Υπουργέ, θέλω να δεσμευθείτε εδώ –και νομίζω ότι έχετε τη λεβεντιά να το κάνετε- ότι πολύ σύντομα, όπως η Αξιωματική Αντιπολίτευση με χρέος, ευθύνη και σοβαρότητα και κοινωνική ευαισθησία και αγάπη προς τον κόσμο της παραγωγής ήλθε εδώ και έθεσε τις προτάσεις της, ότι θα κάνετε ένα σχέδιο, θα φέρετε, επαναλαμβάνω, ένα θεσμικό πλαίσιο, που θα ακουμπά στις ανάγκες των ενεργειακών καλλιεργειών. 
      Θα προσανατολίζει αυτό το σχέδιο τους αγρότες της περιφέρειας, της υπαίθρου για να μπορέσουν να βρουν τους νέους δρόμους και τρόπους της ανάπτυξης, χωρίς βεβαίως να νοθεύεται ούτε ο ανταγωνισμός ούτε οι ίσες ευκαιρίες ούτε τα εισαγόμενα με τα ντόπια προϊόντα και βεβαίως να δοθούν εκείνα τα κίνητρα, που έχει ανάγκη σήμερα η χώρα και η περιφέρεια, έτσι ώστε να προχωρήσουμε στις υποχρεώσεις μας και στις δεσμεύσεις μας, στις ανάγκες και τις απαιτήσεις που αξιώνει η οικονομία της χώρας και κυρίως η αγροτική ανάπτυξη. Είναι ζητήματα, κύριε Υπουργέ, που τα έχετε και εσείς αναφέρει, παρακολουθώ τις ομιλίες σας και θεωρητικά αγγίζουν τους στόχους, που βάζαμε πάντα στο ΠΑ.ΣΟ.Κ., μόνο που εμείς ξεκινούσαμε και την προσέγγιση αυτών των στόχων με συγκεκριμένα μέτρα και δράσεις. Δηλαδή πώς θα προωθήσετε την περιφερειακή ανάπτυξη, όπως λέτε, αν δεν εγκαταστήσουμε εγχώριες επενδύσεις παραγωγής βιοκαυσίμων; 
      Επισκέφθηκα με κλιμάκιο του ΠΑ.ΣΟ.Κ. την Ένωση Βόλου, μία οργάνωση με παραγωγικές δραστηριότητες και με τη γαλακτοβιομηχανία της. Μεγάλη αγωνία διαπιστώσαμε, κύριε Υπουργέ. Θέλουν να μπουν στη διαδικασία των βιοκαυσίμων. Υπάρχει μία μονάδα στην περιοχή, που ξεκινά δειλά εκεί στη βιομηχανία την ανάπτυξή της. Το ερώτημα ήταν, πώς, από πού πάνε για τα βιοκαύσιμα, ποιος είναι ο δρόμος, τι θα κάνουμε εμείς, με ποια μέτρα, με ποιο σχέδιο, με ποια στρατηγική.! 
      Θέλω λοιπόν, κύριε Πρόεδρε, επιφυλασσόμενη αύριο να καταθέσω αυτό που ο Υπουργός δεν ήξερε, να ζητήσω τη δέσμευσή σας απέναντι στον ελληνικό λαό, απέναντι και σε μας, στην Αξιωματική Αντιπολίτευση, που τόσο στην επιτροπή όσο και εδώ στην Ολομέλεια, με πολύ συγκεκριμένες προτάσεις, θελήσαμε –μαζί με σας, κύριε Υπουργέ, όπως το είπατε- να δώσουμε στον Έλληνα αγρότη, στην ελληνική παραγωγή και στην ελληνική οικονομία αυτό που πραγματικά της αξίζει. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Η συνάδελφος κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, το νομοσχέδιο για τα βιοκαύσιμα, που συζητάμε σήμερα, ασχολείται με ένα τεράστιας οικονομικής και στρατηγικής σημασίας ζήτημα, που ενδιαφέρει τη χώρα μας, ενδιαφέρει τον ελληνικό λαό από πολλές πλευρές, αλλά κυρίως σε σχέση με τρεις τομείς. ΄
      Πρώτον σε σχέση με τον ενεργειακό τομέα. Σε μία συγκυρία πετρελαϊκής κρίσης, με σοβαρές επιπτώσεις στην οικονομία, στην ανάπτυξη, αλλά και στην τσέπη του Έλληνα καταναλωτή, η σταδιακή απεξάρτηση της χώρας μας από το πετρέλαιο είναι στρατηγικής σημασίας. Και ας μην ξεχνάμε ότι είμαστε από τις χώρες της Ευρωπαϊκής Ένωσης που έχουν σήμερα τη μεγαλύτερη εξάρτηση από το πετρέλαιο. 
    Δεύτερον, μας ενδιαφέρει, σε σχέση με τον τομέα του περιβάλλοντος. Ένας τομέας που δεν αφορά μόνο την προστασία της οικολογικής ισορροπίας και τον περιορισμό της ρύπανσης, αλλά έχει θα έλεγα και οικονομική διάσταση αν θέλουμε να έχουμε βιώσιμη και αειφόρο ανάπτυξη. 
      Ο τρίτος, όμως, τομέας στον οποίο θα ήθελα να σταθώ περισσότερο, αφορά την αγροτική οικονομία. Σε μία περίοδο, κύριε Υπουργέ, που ο αγροτικός κόσμος περνάει μία πολύ σοβαρή κρίση, που βιώνει μια τεράστια ανασφάλεια για το μέλλον και την προοπτική του, βλέπει δειλά δειλά τα βιοκαύσιμα να αποτελούν τη χρυσή ευκαιρία της ελληνικής γεωργίας. Μία λύση που αν εφαρμοστεί σωστά με ένα ολοκληρωμένο σχέδιο, με μία συγκεκριμένη στρατηγική και με στήριξη, θα δώσει διέξοδο στον Έλληνα αγρότη. Δυστυχώς, όμως, με το νομοσχέδιο που έρχεται σήμερα προς συζήτηση, αυτή η διέξοδος και η προοπτική δεν έρχεται. Παρά τα όσα λέγονται στην αιτιολογική έκθεση, διαβάζοντας κάποιος τα άρθρα του νομοσχεδίου διαπιστώνει ότι δεν υπάρχει σχεδιασμός, δεν υπάρχει στρατηγική για τη στήριξη του αγροτικού κόσμου. Η Κυβέρνηση φέρνει βιαστικά αυτό το νομοσχέδιο επειδή είναι υποχρεωμένη να εφαρμόσει την κοινοτική οδηγία 30/2003 και να εκπληρώσει τις υποχρεώσεις της απέναντι στην Ευρωπαϊκή Ένωση –και σωστά πράττει- όμως μένει μόνο σ’ αυτό.
      Δεν κάνει ένα πιο ουσιαστικό και πιο ολοκληρωμένο βήμα. Κάνει ένα βήμα στο οποίο προσφέρει ευκαιρίες. ‘Oμως, δεν τις προσφέρει στους Έλληνες αγρότες, που το έχουν ανάγκη, αλλά τις προσφέρει σε ορισμένες εταιρείες. Δεν προσφέρει στους αγρότες της χώρας μας αυτό που αναζητούν, την τεράστια δηλαδή ευκαιρία να ξεπεράσουν την κρίση και τις συνέπειες από τη νέα Κοινοτική Αγροτική Πολιτική. 
      Αυτήν τη στιγμή ζουν σε μια τεράστια ανασφάλεια για το ποιο είναι το μέλλον των επιδοτήσεων, μετά το 2009, βιώνουν μια ανασφάλεια, διότι το Υπουργείο Αγροτικής Ανάπτυξης δεν έχει πολιτικές, για να αντιμετωπίσει τα προβλήματα και ψάχνουν με αγωνία να βρουν μια άλλη πρόταση. Και βέβαια επειδή βλέπω ότι όλες σας οι δεσμεύσεις στον αγροτικό τομέα καθημερινά καταρρέουν, από τις υποσχέσεις του κ. Καραμανλή να δίνει μάχες για τους αγρότες, μέχρι τα δικαιώματα που αυτήν τη στιγμή δεν έχουν πληρωθεί και κανείς δεν γνωρίζει πότε θα λυθεί αυτό το θέμα και πότε θα πληρωθούν. ‘Ετσι οι αγρότες βιώνουν μια πολύ άσχημη κατάσταση. 
      Και εμείς σήμερα περιμέναμε μ' αυτό το νομοσχέδιο να δώσουμε μια προοπτική, να δώσουμε τη δυνατότητα να γίνουν οι αγρότες πρωταγωνιστές σε μια καινοτομική αγροτική οικονομία, να χαράσσεται ένα συνολικό και ολοκληρωμένο στρατηγικό σχέδιο για τον προσανατολισμό της ελληνικής γεωργίας για τις επόμενες δεκαετίες. 
      Θα μπορούσατε, κύριε Υπουργέ, μ' αυτό το νομοσχέδιο να στηρίξετε ενεργά τους αγρότες έτσι ώστε να φτιαχτούν μικρές κάθετες μονάδες παραγωγής βιοκαυσίμων και να κάνουν οι αγρότες ολοκληρωμένη διαχείριση των προϊόντων τους, που το αναφέρετε θεωρητικά, αλλά δεν το εφαρμόζετε στο νομοθετικό σας πλαίσιο. Θα μπορούσατε να στηρίξετε πολλές τέτοιες μικρές μονάδες παραγωγής σε όλη τη χώρα φτιαγμένες από αγρότες ή από ομάδες αγροτών ή από συνεταιριστικές οργανώσεις. Θα μπορούσατε να δώσετε σημαντικά κίνητρα και διευκολύνσεις. Για παράδειγμα να θεωρήσετε αποφορολογητέο το σύνολο της παραγωγής των βιοκαυσίμων, δηλαδή ό,τι παράγεται στην Ελλάδα από ελληνικές πρώτες ύλες να μη φορολογείται. Έτσι, θα στηρίζατε την παραγωγή πρώτων υλών στη χώρα μας απέναντι στις εισαγωγές από τις χώρες φθηνού κόστους. Θα μπορούσατε να προχωρήσετε σε μια σειρά μέτρων στήριξης, ακόμα και επιδότησης. 
      Όπως θα πρέπει να γνωρίζετε, οι πρώτες ύλες για την παραγωγή βιοκαυσίμων δεν μπαίνουν στο στόχαστρο και τους περιορισμούς, που βάζει ο Παγκόσμιος Οργανισμός Εμπορίου. ‘Αρα θα μπορούσαμε να διαπραγματευτούμε πολιτικές στην Ευρωπαϊκή Ένωση σ’ αυτόν τον τομέα για τους αγρότες. 
      Και πρέπει να σας πω, κύριε Υπουργέ, ότι ο νομός μου, η Φθιώτιδα, είναι ένας αγροτικός νομός με τεράστια προβλήματα και, πέρα από τα άλλα προβλήματα, που υπάρχουν αυτή τη στιγμή στην Ελλάδα, η Φθιώτιδα είναι εκτός του προγράμματος «FROST» με πολύ μεγάλο πρόβλημα, γιατί το 2004 έπαθαν πολύ μεγάλες καταστροφές και βλέπουν αυτήν τη στιγμή να μην μπορούν να καλυφθούν οι ανάγκες τους και να μην υπάρχει προοπτική. Και συζητώντας με πολλούς νέους αγρότες, διαπιστώνω ότι βλέπουν δειλά-δειλά την προοπτική των βιοκαυσίμων από ενημέρωση, για την οποία πρέπει να πω ότι έχει πάρει πρωτοβουλία κυρίως η πανεπιστημιακή κοινότητα, το Πολυτεχνείο Αθήνας -και πρέπει να πω για τη μεγάλη προσπάθεια που έχουν κάνει, καθώς και το ότι την Παρασκευή θα πραγματοποιηθεί ημερίδα στη Φθιώτιδα- και  από τους φορείς των αγροτών, εγώ τουλάχιστον περίμενα από την Κυβέρνηση, από τα Υπουργεία σας, και από το δικό σας Υπουργείο και από το Υπουργείο Αγροτικής Ανάπτυξης να είναι μπροστά στην ενημέρωση των αγροτών και κυρίως των νέων αγροτών, διότι με αγωνία προσπαθούν να πληροφορηθούν εάν η νομοθετική πρότασή σας σήμερα τους καλύπτει αυτές τις ανάγκες. 
      Νομίζω, κύριε Υπουργέ, ότι το τεράστιο θέμα, που μας απασχολεί όλους και απασχολεί κυρίως την πολιτική σας είναι να απαντήσετε στο εξής ερώτημα: Θέλετε να στηρίξετε την παραγωγή σ’ αυτήν τη χώρα ή το μεταπρατικό εμπόριο και τις εισαγωγές; Θέλετε να στηρίξετε τους Έλληνες παραγωγούς ή τα συμφέροντα των μεγάλων εταιρειών; Αυτό είναι το μεγάλο θέμα σ’ όλες σας τις πολιτικές, που εφαρμόζετε σήμερα στη χώρα, αλλά είναι και το μεγάλο ερώτημα που απασχολεί σήμερα την ελληνική περιφέρεια. Θα παράγουμε ή θα παλεύουμε για επιδοτήσεις; 
    Εδώ ήταν μία μεγάλη πρόκληση, ένα μεγάλο βήμα και τελικά η νομοθετική σας πρωτοβουλία δεν δείχνει αυτόν το δρόμο. Ελπίζουμε στο μέλλον.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Ο κύριος Υπουργός έχει το λόγο για τρία λεπτά.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα ήθελα να απαντήσω στην κ. Αντωνίου, η οποία σωστά έθεσε το θέμα. Και το είδα από πολλούς. 
    Πιστεύω ότι πράγματι υπάρχει μία αγωνία για τον αγροτικό κόσμο, ο οποίος είναι γεγονός ότι χειμάζεται από τις νέες συνθήκες, που έχουν δημιουργηθεί από την Κοινή Αγροτική Πολιτική.
    Τα βιοκαύσιμα είναι πραγματικά μία ελπίδα. Δεν πρέπει να το θεωρήσουμε πανάκεια. Και δεν θα πρέπει -όπως πολύ σωστά ο συνάδελφος κ. Αργύρης είχε τονίσει στην επιτροπή- να υπερβάλλουμε και να δίνουμε κατευθύνσεις. Ας μη λέμε στους αγρότες «προχωρήστε προς αυτό». Η αγορά θα δείξει.
    Γι’ αυτόν ακριβώς το λόγο προχωρούμε έτσι. Διότι είδα από πάρα πολλούς μία κρατική αντίληψη όταν μιλάμε για ένα ολοκληρωμένο εθνικό σχέδιο. Ξέρετε πολύ καλά ότι δεν μπορούμε να επιδοτήσουμε. Μέσα στα πλαίσια της Κοινής Αγροτικής Πολιτικής οι επιδοτήσεις είναι στα 45 ευρώ το εκτάριο, 4,5 ευρώ δηλαδή το στρέμμα για τις ενεργειακές καλλιέργειες. Αυτή είναι.
    Θα πρέπει να σας πω, όμως -επειδή στο τέλος είπατε και ορισμένα πράγματα- ότι μέχρι στιγμής το ενδιαφέρον για τα βιοκαύσιμα είναι από μικρούς επενδυτές, από αγρότες και συνεταιρισμούς. 
    ΡΟΔΟΥΛΑ ΖΗΣΗ: Έτσι είναι.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν υπάρχει κανένα ενδιαφέρον από εταιρείες εμπορίας ή από διυλιστήρια. Σας το λέω αυτό για να σας το ξεκαθαρίσω.
    Αν προσέχατε καλύτερα το νομοσχέδιο θα βλέπατε ότι…
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν τους βοηθάτε, όμως.
    ΡΟΔΟΥΛΑ ΖΗΣΗ: Δεν υπάρχουν κίνητρα.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Απλώς είπαμε ότι –και σας το είπα και προηγουμένως- οι μικροί παραγωγοί –αλλά και οι μεγάλοι παραγωγοί- μπορούν να πωλούν αυτούσιο το βιοκαύσιμο. Δεν είναι εύκολο να αναμειχθεί το βιοκαύσιμο από τους παραγωγούς, όχι μόνο από τους μικρούς, αλλά και από τους μεγάλους. Ακόμα και από αυτήν τη μονάδα που έχει γίνει ήδη στο Κιλκίς με σαράντα χιλιάδες τόνους. Δεν έχει αποθήκες για να βάλει το 2% -να το αναμείξει δηλαδή με το ντίζελ- που σημαίνει πενήντα φορές μεγαλύτερη ανάμειξη.
    Η μέριμνά μας και η φροντίδα μας –αν θα δείτε και στην κατανομή- είναι να προωθήσουμε πρώτα αυτές τις μονάδες, που έχουν συμβόλαια με τους παραγωγούς, που γίνονται βιοκαύσιμα από ενεργειακές καλλιέργειες, που παράγονται εγχωρίως. 
    Δεν το προσέξατε αυτό και λυπάμαι πολύ. Διότι αν είδατε τον ορισμό, ενεργειακές καλλιέργειες είναι μόνο αυτές που παράγονται στην Ελλάδα. Ενεργειακές καλλιέργειες που παράγονται στη Βουλγαρία ή οπουδήποτε αλλού –συγγνώμη που το λέω, αλλά με αναγκάζετε, για να το δείτε επιτέλους- είναι μόνο αυτές που παράγονται στην Ελλάδα.
    ΡΟΔΟΥΛΑ ΖΗΣΗ: Μας φοβίζουν οι εισαγωγές και τα μεταλλαγμένα.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επομένως προστατεύσαμε με όλους τους τρόπους που μπορούσαμε και με έξυπνο τρόπο -για να μην έρθουμε σε αντίθεση με τις διεθνείς υποχρεώσεις της χώρας μας- αυτό που ακριβώς θέλουμε και στοχεύουμε: Τους Έλληνες αγρότες για να έχουν μία εναλλακτική καλλιέργεια. Βάζουμε προτεραιότητα σε αυτούς μόνο που θα έχουν από ενεργειακές καλλιέργειες και συμβόλαια με τους παραγωγούς, καθιερώνουμε τη συμβολαιακή γεωργία, που είναι πολύ σημαντική για την εξέλιξη της γεωργίας μας, αλλά ταυτόχρονα διασφαλίζουμε ότι η παραγωγή θα γίνεται στην πατρίδα μας από ενεργειακές καλλιέργειες.
    Είπατε προηγουμένως ότι βάζουμε μικρή ποσόστωση. Μα, επιτέλους, σας το εξηγήσαμε τόσες φορές. Φανταστείτε ότι για το 2007 μιλάμε για εκατόν δεκατέσσερις χιλιάδες τόνους, που μόνο αυτοί θέλουν τρία εκατομμύρια στρέμματα. Ας καλλιεργήσουν τρία εκατομμύρια στρέμματα. Ας βάλουν ένα εκατομμύριο στρέμματα το 2006 και εμείς το 2008 θα πάμε στους εκατόν πενήντα χιλιάδες τόνους, θα  πάμε στους  τριακόσιους χιλιάδες τόνους το 2009. 
      ΤΟΝΙΑ ΑΝΤΩΝΙΟΥ: Θα πρέπει να υπάρξει ένας Υπουργός Αγροτικής Ανάπτυξης να δώσει μία κατεύθυνση. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μπροστά είναι. Ανοιχτό είναι και το 2008 και το 2009 και το 2010. 
      ΠΡΟΕΔΡΕΥΩΝ (Ιωάννης Τραγάκης): Εδώ θα είμαστε να τα δούμε και πάλι.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας λέω, λοιπόν, ότι εγώ κατάγομαι από περιφέρεια, που είναι και αγροτική και επομένως ξέρω τι σημαίνει να καλλιεργήσουν οι αγρότες μας σήμερα, σε αυτήν τη συγκυρία τρία εκατομμύρια στρέμματα. 
      ΦΩΤΗΣ ΧΑΤΖΗΜΙΧΑΛΗΣ: Δεν είναι έτσι, κύριε Υπουργέ. Κάνετε λάθος υπολογισμούς. Οι μετρήσεις που έχετε, είναι της προηγούμενης δεκαετίας.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επομένως, μην το θέτετε αυτό το θέμα. Είμαστε στη διάθεσή σας. Εάν το 2006 ή το 2007 δούμε μερικά εκατομμύρια στρέμματα με ενεργειακές καλλιέργειες, τότε να είστε σίγουροι ότι το 2008 θα το αυξήσουμε τόσο, που να αντέχει και θα αντέχει η αγροτική μας οικονομία. Δεν νομίζω, όμως, και δεν πιστεύω εγώ προσωπικά ότι θα φθάσουμε εκεί. Μακάρι! Το ελπίζω και εμείς εδώ είμαστε για να αποφορολογήσουμε ακόμα μεγαλύτερες ποσότητες. 
      Ευχαριστώ πολύ, κύριε Πρόεδρε. 
      ΡΟΔΟΥΛΑ ΖΗΣΗ: Δεν θα είστε Κυβέρνηση, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης:  «Εισαγωγή στην Ελληνική Αγορά των Βιοκαυσίμων και των ‘Αλλων Ανανεώσιμων Καυσίμων». 
      Ερωτάται το Σώμα: Γίνεται δεκτό το νομοσχέδιο με τις νομοτεχνικές βελτιώσεις του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς  το νομοσχέδιο του Υπουργείου Ανάπτυξης: «Εισαγωγή στην Ελληνική Αγορά των Βιοκαυσίμων και των ‘Αλλων Ανανεώσιμων Καυσίμων» έγινε δεκτό κατά πλειοψηφία ενιαία επί της αρχής, των άρθρων και του συνόλου, με τις νομοτεχνικές βελτιώσεις του κυρίου Υπουργού, και έχει ως εξής: 
      (Να μπει το κείμενο του νομοσχεδίου)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
      Με τη συναίνεση του Σώματος και ώρα 00.46΄ λύεται η συνεδρίαση για σήμερα, ημέρα Τετάρτη 30 Νοεμβρίου 2005 και ώρα 10.30΄ με αντικείμενο εργασιών του Σώματος νομοθετική εργασία: α) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί και β) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής για αιτήσεις άρσης της ασυλίας Βουλευτών, σύμφωνα με την ειδική ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ ΟΛΟΜΕΛΕΙΑΣ 29-1105 	ΣΕΛ. 6

