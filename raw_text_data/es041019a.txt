      ΣΥΝΕΔΡΙΑΣΗ ΜΖ’
      Τρίτη 19 Οκτωβρίου 2004 (απόγευμα)
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      1. Επικύρωση Πρακτικών, σελ.
      2. Άδεια απουσίας των Βουλευτών κ. Α. Ιλχάν, Μ. Τζίμα, Β. Παπανδρέου και Α. Διαμαντοπούλου, σελ.
      3. Επί του Κανονισμού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Αγροτικής Ανάπτυξης σχετικά με τους λόγους και τα κριτήρια που οδήγησαν σε εξατομίκευση του πλαφόν του βαμβακιού για τους παραγωγούς κ.λπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη μονιμοποίηση των συμβασιούχων κλπ., σελ.
      γ) Προς τον Υπουργό Δημόσιας Τάξης σχετικά με τη σύλληψη μαθήτριας του Τεχνικού Επαγγελματικού Εκπαιδευτηρίου Νέας Φιλαδέλφειας κλπ., σελ.
      δ) Προς τον Υπουργό Πολιτισμού σχετικά με τη λήψη μέτρων προστασίας των Ολυμπιακών εγκαταστάσεων κλπ., σελ.
      4) Συζήτηση Αναφορών και Ερωτήσεων:
      α) Προς τον Υπουργό Απασχόλησης και Κοινωνικής Προστασίας σχετικά με την αύξηση της ανεργίας μετά τους Ολυμπιακούς Αγώνες, σελ.
      β) Προς τον Υπουργό Ανάπτυξης σχετικά με το έργο κατασκευής του αγωγού μέσης πίεσης φυσικού αερίου προς τη Χαλκίδα, σελ.
      γ) Προς τον Υπουργό Περιβάλλοντος, Χωροταξίας και Δημοσίων ‘Εργων:
      i) σχετικά με την ολοκλήρωση των οδικών εργασιών παραπλεύρως της Αρχαίας Αργίλου στο Νομό Σερρών, σελ.
      ii) σχετικά με την κατασκευή πεζοδρομίου παράλληλα με την Εθνική Οδό στην περιοχή Μαλακώντα Ερέτριας, σελ.
      iii) σχετικά με την ολοκλήρωση του έργου του κάθετου οδικού άξονα «Ηράκλειο-Μεσαρά», σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Δικαιοσύνης:
      α) Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου», σελ.
      β) «Κύρωση της Συμφωνίας μεταξύ της Ελληνικής Δημοκρατίας και της Ουκρανίας για δικαστική συνδρομή σε αστικές υποθέσεις», σελ.
      2) Συζήτηση επί των τροπολογιών του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      3) Αίτηση ονομαστικής ψηφοφορίας επί της τροπολογίας υπ’ αριθμ. 174 ειδ. 30 του σχεδίου νόμου του Υπουργείου Οικονομίας και Οικονομικών, σελ.
      ΟΜΙΛΗΤΕΣ
      
      Α. Επί του Κανονισμού:
      ΑΛΟΓΟΣΚΟΥΦΗΣ Γ., σελ.
      ΚΑΣΤΑΝΙΔΗΣ Χ., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΞΥΡΟΤΗΡΗ –ΑΙΚΑΤΕΡΙΝΑΡΗ Α., σελ.
      ΣΚΟΠΕΛΙΤΗΣ Ε., σελ.
      
      Β. Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΑΝΔΡΕΟΥΛΑΚΟΣ Α.,σελ.
      ΓΕΩΡΓΑΚΟΠΟΥΛΟΣ Δ., σελ.
      ΚΟΝΤΟΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      
      Γ. Επί των αναφορών και ερωτήσεων:
      ΑΛΑΒΑΝΟΣ Α., σελ.
      ΓΙΑΚΟΥΜΑΤΟΣ Γ., σελ.
      ΞΑΝΘΟΠΟΥΛΟΣ Θ., σελ.
      ΠΙΠΕΡΓΙΑΣ Δ., σελ.
      ΣΑΛΑΓΚΟΥΔΗΣ Γ., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΣΙΟΓΚΑΣ Δ., σελ.
      ΤΣΙΠΛΑΚΗΣ Κ., σελ.
      
      Δ. Επί του σχεδίου νόμου του Υπουργείου Οικονομίας και Οικονομικών:
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΔΟΥΚΑΣ Π., σελ.
      ΖΗΣΗ Ρ., σελ.
      ΚΑΛΛΙΩΡΑΣ Η., σελ.
      ΚΟΛΙΟΠΑΝΟΣ Θ., σελ.
      ΜΑΓΚΡΙΩΤΗΣ Ι., σελ.
      ΜΑΝΟΣ ΣΤ., σελ.
      ΜΑΚΡΟΓΙΑΝΝΑΚΗΣ Χ., σελ.
      ΜΠΟΥΡΑΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ ΑΣΗΜΙΝΑ, σελ.
      ΠΑΓΚΑΛΟΣ Θ., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ., σελ.
      ΣΙΟΥΦΑΣ Δ., σελ.
      ΣΚΑΝΔΑΛΑΚΗΣ Π., σελ.
      ΣΚΟΠΕΛΙΤΗΣ Σ., σελ.
      ΣΤΡΑΤΑΚΗΣ Ε., σελ.
      ΦΩΤΙΑΔΗΣ Α., σελ.
     
     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ  ΜΖ΄
     Τρίτη 19 Οκτωβρίου 2004
     Αθήνα, σήμερα στις 19 Οκτωβρίου 2004, ημέρα Τρίτη και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Αντώνη Σκυλλάκο, Βουλευτή Β΄ Αθήνας τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά παροχές στο προσωπικό των Ενόπλων Δυνάμεων.
     2) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην αναγκαιότητα συντήρησης του φρουρίου Κούλε στο λιμάνι του Ηρακλείου Κρήτης.
     3) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κηρέως ζητεί την αποζημίωση των κατοίκων του Δήμου που επλήγησαν από πυρκαγιά και την εκτέλεση έργων αντιπυρικής προστασίας.
     4) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας - Στερεάς και Εύβοιας ζητεί την υπαγωγή των μελών της στο ασφαλιστικό ταμείο συντάξεων προσωπικού εφημερίδων Αθηνών - Θεσσαλονίκης.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος των τουριστικών καταλυμάτων που χρηματοδοτήθηκαν από το πρόγραμμα Leader.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με πλανόδιο πωλητή που σταθμεύει στην πλατεία Αγίου Γεωργίου Πατρών.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με παραιτήσεις Συμβούλων του Υπ. Μεταφορών.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επικινδυνότητα των οδικών δικτύων Πατρών – Πύργου και Πατρών – Κορίνθου.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις καθυστερήσεις που παρουσιάζονται σε ΕΔΕ της ΕΛΑΣ.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος της λειτουργίας του οργανισμού λαϊκών αγορών Αθήνας - Πειραιά.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η προστασία της περιοχής του εθνικού θαλάσσιου πάρκου στη Ζάκυνθο.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επόπτευση των εισερχομένων στη Νομαρχία Αχαΐας.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την οδική συμπεριφορά των οδηγών δικύκλων στην Πάτρα.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διευθέτηση της οδικής κυκλοφορίας στον κόμβο της ΒΙΠΕ Πατρών.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικα με το δημογραφικό πρόβλημα των ορεινών περιοχών του  Νομού Αχαΐας.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αντικατάσταση των Διευθυντών του ΙΚΑ.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει ο κλάδος των εργοληπτών Πατρών.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η παύση της λειτουργίας του κάμπινγκ με τα τροχόσπιτα στην Πάτρα.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση στελέχωση της Δ.Ο.Υ. Κλειτορίας Αχαΐας.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με πιθανή παραπλάνηση εμπόρων από εταιρεία πληροφοριών οικονομικού περιεχομένου.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει νέα αυθαίρετα κτίσματα του ΟΛΠ στην περιοχή Πελεκάνου Αχαΐας.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να ορισθεί η Πάτρα ως εξεταστικό κέντρο υποψηφίων ΑΕΙ.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή των χαμένων ημερομισθίων λόγω των Ολυμπιακών Αγώνων στα μέλη του συνδικάτου οικοδόμων.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να αναγνωρισθεί το επάγγελμα των αστυνομικών ως επικίνδυνο και ανθυγιεινό.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε θέματα που αφορούν στην Πάτρα ως Πολιτιστική Πρωτεύουσα του 2006.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο εκσυγχρονισμός της Αστυνομικής Διεύθυνσης Αχαΐας.
     27) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Αρχηγών Μονογονεϊκών Οικογενειών Νομού Έβρου ζητεί με τις νέες φορολογικές ρυθμίσεις, η μονογονεϊκή οικογένεια να αντιμετωπιστεί ως ειδική κατηγορία.
     28) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Αισωνίας Μαγνησίας ζητεί την εκταμίευση εγκεκριμένης πίστωσης προς την Αναπτυξιακή Επιχείρηση του Δήμου του.
     29) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας - Στερεάς και Εύβοιας ζητεί την υπαγωγή των μελών της στην ασφάλιση του Ταμείου Συντάξεων Προσωπικού Εφημερίδων Αθηνών και Θεσσαλονίκης.
     30) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Ελευσίνας διαμαρτύρεται για την προοπτική μεταφοράς νατοϊκών αεροπλάνων ανεφοδιασμού καυσίμων στο στρατιωτικό αεροδρόμιο Ελευσίνας.
     31) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Καλυβίων - Θορικού ζητεί επιχορήγηση για τον καθαρισμό των ρεμάτων στα όρια του Δήμου του.
     32) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Σπάτων, Ραφήνας, Παιανίας και οι Κοινοτάρχες Ανθούσας και Πικερμίου  διαμαρτύρονται για την παραπομπή στο Δ΄ ΚΠΣ του έργου της αποχέτευσης των Μεσογείων.
     33) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία οι Δήμαρχοι Παλλήνης, Γέρακα, Γλυκών Νερών, Σπάτων, Ραφήνας, Παιανίας και οι Κοινοτάρχες Ανθούσας και Πικερμίου  διαμαρτύρονται για την παραπομπή στο Δ΄ ΚΠΣ του έργου της αποχέτευσης των Μεσογείων.
     34) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη λειτουργία του Αγροτικού Ιατρείου Ανάληψης  του Δήμου Χερσονήσου Κρήτης.
     35) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας που αφορά στις ελλείψεις του Γενικού Νοσοκομείου Λάρισας.
     36) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας που αφορά στον προγραμματισμό θέσεων ΔΕΠ για το ακαδημαϊκό έτος 2004-5.
     37) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Παράρτημα Ξάνθης του Ψυχολογικού Κέντρου Β. Ελλάδος ζητεί οικονομική ενίσχυση.
     38) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμαρχος Ερυθραίων Αττικής ζητεί την ένταξη της περιοχής Ερυθρών στην αναπτυξιακή ζώνη Β΄.
     39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται παρατυπία στην παράταση της σύμβασης καθηγητών της Σχολής Ευελπίδων.
     40) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Συνταξιούχων Αυτοκινητιστών Ν. Θεσσαλονίκης ζητεί την τροποποίηση του άρθρου 8 παρ. 1 και 2 του Ν. 2676/99 κ.λπ.
     41) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατικό Κέντρο Αρκαδίας ζητεί την αποφυλάκιση του Γ. Μοναστηριώτη ο οποίος αρνήθηκε να συμμετάσχει σε στρατιωτικές επιχειρήσεις των ΗΠΑ σε βάρος του Ιράκ.
     42) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Συνεταιρισμός Ορμυλίας Χαλκιδικής «Η ΕΛΕΥΘΕΡΙΑ» ζητεί τη λήψη οικονομικών μέτρων στήριξης του συνεταιρισμού.
     43) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ ζητεί αυξήσεις στα ποσά σύνταξης, βελτίωση της ιατροφαρμακευτικής τους περίθαλψης κ.λπ.
     44) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Διοικητικού  Προσωπικού ΤΕΙ Καβάλας και Παραρτήματος Δράμας ζητεί την αύξηση του ποσοστού συμμετοχής των Διοικητικών Υπαλλήλων στα όργανα Διοίκησης του ΤΕΙ κ.λπ.
     45) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Δημοτική Επιτροπή Ακτοπλοϊκών Συγκοινωνιών Δήμου Αστυπάλαιας Δωδεκανήσου ζητεί την εξασφάλιση  δρομολογίων ακτοπλοϊκής σύνδεσης της Αστυπάλαιας με τον Πειραιά.
     46) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Κέντρο Ειδικών Παιδιών – Ο ΑΓΙΟΣ ΣΠΥΡΙΔΩΝ ζητεί οικονομική ενίσχυση.
     47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δικηγορικός Σύλλογος Λασιθίου ζητεί την άμεση τοποθέτηση Ειρηνοδίκου στο Ειρηνοδικείο Σητείας Λασιθίου.
     48) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο κ. Σωτήριος Τζουβελέκης ζητεί την ικανοποίηση αιτήματός του σχετικά με τον ΟΚΑΝΑ.
     49) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Ομοσπονδία Υπαλλήλων Προσωπικού Ασφαλείας Ελλάδος ζητεί τον επανέλεγχο των αδειών των εταιρειών του κλάδου της.
     50) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Δήμος Αστυπάλαιας ζητεί την πύκνωση των ακτοπλοϊκών συγκοινωνιών του νησιού.
     51) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Χρήστος Τσιούνης, κάτοικος Τρικάλων, διαμαρτύρεται για τη συμπεριφορά του Δημάρχου Κόζιακα κ. Σ. Χρισταντώνη.
     52) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργατοϋπαλλήλων Καπνοβιομηχανίας ΚΑΡΕΛΙΑ Καλαμάτας ζητεί την κατάργηση του πάγιου ειδικού φόρου των τσιγάρων με αύξηση του αναλογικού φόρου επί της λιανικής τιμής.
     53) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η οικογένεια Γ. Ανδρουλάκη από τους Βολιώνες Αμαρίου Ρεθύμνου ζητεί από την πολιτεία να αντιμετωπίσει με ευαισθησία και ευθύνη τον κ. Γ. Ανδρουλάκη, τραυματία καταδρομέα στον πόλεμο της Κύπρου το 1974.
     54) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου Καρδίτσας ζητεί την αποπεράτωση του νέου κτιρίου του περιφερειακού ιατρείου Βραγκιανών Καρδίτσας.
     55) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Ανδρέας Μαυρόγιαννης διαμαρτύρεται για το πόρισμα του ΕΛΓΑ σχετικά με ποσοτική εκτίμηση ζημιάς της πορτοκαλοπαραγωγής του.
     56) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Άνω Καλαμά Ιωαννίνων ζητεί τη σύσταση Ταχυδρομικού Γραφείου στον Παρακάλαμο Ιωαννίνων.
     57) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης ζητεί την υλοποίηση του έργου ύδρευσης του Δήμου Μόβρης από το φράγμα Πείρου – Παραπείρου.
     58) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί για τις ξενοδοχειακές μονάδες του Πηλίου την αύξηση της προϋπόθεσης των 150 τμ. κάλυψης για την επιδότηση κατασκευής στέγης με επικάλυψη πλακών.
     59) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Νέας Αγχιάλου Μαγνησίας ζητεί την κατασκευή οδικού κόμβου στην Νέα Αγχίαλο προς Εθνική οδό.
     60) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Βορειοηπειρωτών Νομού Μαγνησίας ζητεί να δοθεί διπλή υπηκοότητα στους Έλληνες της Β. Ηπείρου.
     61) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την προώθηση και κατασκευή του Δυτικού Σιδηροδρομικού Άξονα.
     62) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Σωματείο Πολιτισμού Προσωπικού Πολεμικής Αεροπορίας Ανατολικής Κρήτης «ΜΙΝΩΑΣ» ζητεί τη χορήγηση του ολυμπιακού επιδόματος στα μέλη του.
     63) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά προβλήματα από τις εκτιμήσεις του ΕΛΓΑ, για τις ζημιές στις αμπελοκαλλιέργειες.
     64) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά τις ελλείψεις στα Δημοτικά Σχολεία του Ν. Ηρακλείου.
     65) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αποζημιώσεις ωρομισθίων καθηγητών  του Ν. Ηρακλείου.
     66) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Μαλίων Πεδιάδας ζητεί την τοποθέτηση καθηγητή φυσικής στο Λύκειο Μαλίων.
     67) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία η ’Ενωση Προσωπικού Ημερησίων Εφημερίδων Θεσσαλίας- Στερεάς και Εύβοιας ζητεί την υπαγωγή των μελών τους στην ασφάλιση του Τ.Σ.Π.Ε.Α.Θ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1302/4-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 336/22-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση του ως άνω σχετικού σας ενημερώνουμε τα ακόλουθα:
     Οι Υποθέσεις καταγγελιών που αφορούν σε παραβάσεις της Ορθής Εφαρμογής της Κοινοτικής Περιβαλλοντικής Νομοθεσίας αρμοδιότητος ΥΠΕΧΩΔΕ, που εκκρεμούν σήμερα, ανέρχονται σε 42, και αφορούν: Προσφυγές προς εκδίκαση ενώπιον του Δικαστηρίου Ευρ. Κοινοτήτων, Υποθέσεις σε στάδιο Αιτιολογημένης Γνώμης, Υποθέσεις σε στάδιο Προειδοποιητικής Επιστολής, Υποθέσεις σε στάδιο Επιστολής Όχλησης.
     Σε σχέση με το 20 ερώτημα επισημαίνουμε τα εξής:
     Το ΥΠΕΧΩΔΕ έχει την αρμοδιότητα του συντονισμού των εμπλεκόμενων ελληνικών αρχών για τη διαχείριση των Καταγγελιών για το Περιβάλλον που αποστέλλονται στις ελληνικές αρχές εκ μέρους της Ε. Επιτροπής Οι καταγγελίες αυτές αφορούν στην ελλιπή εφαρμογή των εναρμονισμένων κοινοτικών περιβαλλοντικών οδηγιών. Αναλυτικότερα το ΥΠΕΧΩΔΕ μεριμνά για την ενημέρωση των εμπλεκόμενων Αρχών (Κεντρικής Διοίκησης, Νομαρχιακής και Τοπικής Αυτοδιοίκησης), την εμπρόθεσμη διατύπωση αιτιολογήσεων και την υποβολή συγκεκριμένων στοιχείων για κάθε Υπόθεση Καταγγελίας και τη σύνταξη τεκμηριωμένων απαντήσεων για κάθε μία Υπόθεση, στη βάση των επιμέρους απαντήσεων όλων των αρμόδιων Ελληνικών Αρχών. Οι αιτιολογήσεις αυτές αποστέλλονται μέσω του Υπουργείου Εξωτερικών προς τις αρμόδιες υπηρεσίες της Ε. Επιτροπής.
     Παράλληλα, το ΥΠΕΧΩΔΕ διοργανώνει και συμμετέχει σε τακτικές τεχνικές και διοικητικές συναντήσεις, που διενεργούνται σε ετήσια βάση, μεταξύ εκπροσώπων των Ελληνικών Αρχών και της Ε. Επιτροπής, όπου συζητούνται διεξοδικότερα οι Υποθέσεις Καταγγελιών με θετικά αποτελέσματα για την ολοκληρωμένη αντιμετώπιση και αρχειοθέτησή τους.
     Για την αποτελεσματικότερη αντιμετώπιση σοβαρών παραβάσεων της κοινοτικής περιβαλλοντικής νομοθεσίας και σε εφαρμογή γενικότερων δεσμεύσεων που απορρέουν από την Κοινοτική Νομοθεσία, συστάθηκε στο ΥΠΕΧΩΔΕ η Ειδική Υπηρεσία Επιθεωρητών Περιβάλλοντος, με βασική αρμοδιότητα να διενεργεί αυτοτελώς ελέγχους, για την παρακολούθηση της τήρησης των περιβαλλοντικών όρων για έργα και δραστηριότητες του δημόσιου και ιδιωτικού τομέα και να εισηγείται την επιβολή κυρώσεων. Παράλληλα, η εν λόγω υπηρεσία έχει υποχρέωση, να ενημερώνει τακτικά και συστηματικά την Ε. Επιτροπή σχετικά με την πρόοδο που επιτυγχάνεται στον τομέα εφαρμογής της περιβαλλοντικής νομοθεσίας.
     Το ΥΠΕΧΩΔΕ, έχει ως προτεραιότητα την ορθή εφαρμογή της περιβαλλοντικής πολιτικής και την προστασία της φήμης της χώρας. Με το σκεπτικό αυτό ενεργεί ως επισπεύδουσα αρχή, μεταξύ της τοπικής αυτοδιοίκησης και των άλλων εμπλεκόμενων αρχών και φορέων, στα θέματα παραβιάσεων στον τομέα του περιβάλλοντος, ούτως ώστε να εξευρεθούν οι ενδεδειγμένες λύσεις αντιμετώπισης, με σκοπό την ολοκληρωμένη προστασία του περιβάλλοντος και την άρση πιθανών καταγγελιών.
     Επιπλέον, το ΥΠΕΧΩΔΕ, ως εργαλεία προώθησης και εφαρμογής της περιβαλλοντικής νομοθεσίας χρησιμοποιεί ένα ολοκληρωμένο σύστημα χρηματοδοτήσεων των οποίων το συνολικό ύφος ανέρχεται σε πολύ σημαντικά ποσά.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 613/10-5-2004 ερώτηση του Βουλευτή κ. Μανώλη Σκουλάκη δόθηκε με το υπ’ αριθμ. 85821/0092/15-6-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Μανώλης Σκουλάκης, σας γνωρίζουμε τα εξής:
     Σύμφωνα με τις διατάξεις της παρ. 7β του άρθρου 3 του Ν. 3234/04 το προσωπικό των Ν.Π.Δ.Δ. που μετατράπηκαν σε περιφερειακές μονάδες των Πε.Σ.Y.Π. με τις διατάξεις της παρ. 2 του άρθρου 1 του Ν. 3106/03, το οποίο μετατάσσεται ή μεταφέρεται και επιλέγει την ένταξή του σε μόνιμες θέσεις στο Υπουργείο Υγείας και Πρόνοιας ή σε Υπηρεσίες των Περιφερειών ή σε Πε.Σ.Υ.Π. ή στο Εθνικό Συμβούλιο Κοινωνικής Φροντίδας (Ε.ΣΥ.Κ.Φ.) ή στο Εθνικό Κέντρο Άμεσης Κοινωνικής Βοήθειας (Ε.Κ.Α.Κ.Β.) ή στους Ο.Τ.Α. Α΄ και Β΄ καθώς και σε υπηρεσίες Ν.Π.Δ.Δ. των Ο.Τ.Α. Α΄ και Β΄ βαθμού ή άλλων Ν.Π.Δ.Δ., δύναται, αντί της αυτοδίκαιης υπαγωγής του στο ασφαλιστικό - συνταξιοδοτικό καθεστώς της νέας του θέσης, να διατηρήσει το προηγούμενο της μετάταξης ή μεταφοράς του ασφαλιστικό καθεστώς.
     Η διατήρηση εκ μέρους του ανωτέρω προσωπικού του προηγούμενου της μετάταξης ή. μεταφοράς του ασφαλιστικού - συνταξιοδοτικού καθεστώτος γίνεται με ανέκκλητη δήλωση η οποία υποβάλλεται εντός τριών (3) μηνών από την έναρξη ισχύος του Ν. 3234/04 για όσους έχουν ήδη μεταταγεί ή .ενταχθεί, για όσους δε πρόκειται να μεταταγούν ή ενταχθούν σε θέσεις μονίμων υπαλλήλων μετά την ισχύ του εν λόγω Νόμου μέσα σε τρείς (3) μήνες από την ημερομηνία έκδοσης της σχετικής πράξης.
     Τροποποίηση των ανωτέρω. διατάξεων του Ν. 3234/04 οι οποίες τέθηκαν πρόσφατα σε ισχύ δεν αντιμετωπίζεται επί του παρόντος από το Υπουργείο Οικονομίας και Οικονομικών.
     Ο Υφυπουργός
     ΠΕΤΡΟΣ ΔΟΥΚΑΣ»
     3. Στην με αριθμό 1136/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 229/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στη παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
     1. Στο Επιχειρησιακό Πρόγραμμα (Ε.Π.) Αλιείας έχει ενταχθεί με την αριθμ. 677/13-2-2003 Απόφαση ένταξης η κατασκευή του αλιευτικού καταφυγίου Λέντας, αφού λήφθηκαν υπόψη οι αντίστοιχες τεχνικές και γεωτεχνικές μελέτες που είχαν εκπονηθεί και λόγω της γεωμορφολογίας των παρακείμενων ακτών και τη γενική διάταξή του δεν υφίσταται κίνδυνος προσάμμωσής του.
     2. Επίσης στο Ε.Π. Αλιείας και συγκεκριμένα στο μέτρο του Εξοπλισμού των Αλιευτικών Λιμένων, έχει ενταχθεί με την αριθμ. 2207/12-5-2003 Απόφαση ένταξης, η προμήθεια και η εγκατάσταση συμπληρωματικού εξοπλισμού του αλιευτικού καταφυγίου Κερατόκαμπου.
     Σημειώνεται ότι για την ένταξη όλων των έργων κατασκευής αλιευτικών καταφυγίων τηρούνται οι κείμενες διατάξεις του νόμου, ενώ απαιτείται ωριμότητα των έργων από την άποψη όλων των απαιτούμενων μελετών και αδειών.
     Όσον αφορά την πρόταση από τους: αρμόδιους Φορείς: για συνολική Μελέτη Ακτομηχανικής: στα Νότια παράλια του Ν. Ηρακλείου, όταν αυτή υποβληθεί, θα συνεργασθούμε με τα συναρμόδια Υπουργεία και Φορείς για την επίτευξη της βέλτιστης λύσης.
     Ο Υπουργός
     Σ. ΤΣΙΤΟΥΡΙΔΗΣ»
     4. Στην με αριθμό 930/20-5-04 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. 47265/ΙΗ/8-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 930/20-5-04 την οποία κατέθεσε ο Βουλευτής κ. Άρης Σπηλιωτόπουλος και αφορά στην επαγγελματική αναγνώριση πανεπιστημιακών πτυχίων και στα θέματα της αρμοδιότητάς μας, σας γνωρίζουμε τα ακόλουθα:
     Με το Π.Δ. 165/2000 (ΦΕΚ 149τ.Α΄) προσαρμόστηκε η Ελληνική νομοθεσία προς τις διατάξεις της οδηγίας 89/48 ΕΟΚ του Συμβουλίου των Ευρωπαϊκών Κοινοτήτων. Από τις διατάξεις του διατάγματος αυτού εξαιρέθηκαν οι δικηγόροι.
     Το Π.Δ. 52/93 (ΦΕΚ 20/τ.Α') που ρύθμισε την αναγνώριση ισοτιμίας επαγγελματικών προσόντων των δικηγόρων σύμφωνα με την ανωτέρω οδηγία δεν καταργήθηκε από το Π.Δ. 165/2000 δεδομένου ότι δεν έχει παρατηρηθεί ούτε λάθος κατά τη μεταφορά των διατάξεων της εν λόγω οδηγίας στην Ελληνική έννομη τάξη, ούτε κατά την εφαρμογή των διατάξεων αυτών σε μετακινούμενους δικηγόρους.
     Αρμοδιότητα για την εφαρμογή της οδηγίας 89/48 στην Ελλάδα δεν έχει το ΔΙΚΑΤΣΑ αλλά το Συμβούλιο Αναγνώρισης Επαγγελματικής Ισοτιμίας Τίτλων Τριτοβάθμιας Εκπαίδευσης (ΣΑΕΙΤΕΚ) σύμφωνα με το άρθρο 10 του Π.Δ. 165/2000.
     Η αναφερόμενη οδηγία όπως συμπληρώθηκε και τροποποιήθηκε μεταγενέστερα, δεν αφορά στην αναγνώριση αυτό καθ' εαυτό τίτλων σπουδών, αλλά στην αναγνώριση του δικαιώματος στην άσκηση συγκεκριμένου - νομοθετικά ρυθμιζόμενου - επαγγέλματος των Ευρωπαίων πολιτών που μετακινούνται για να ασκήσουν το επάγγελμα αυτό, σε κράτος C. Mongenbesser δεν μπορεί να επικαλεσθεί την οδηγία 89/48». Η τελική δε απόφαση αφορά στην εγγραφή της αιτούσας στο μητρώο των ασκουμένων και όχι των δικηγόρων.
     Σύμφωνα με το ισχύον κοινοτικό δίκαιο και τις αποφάσεις του Δικαστηρίου ΕΚ., η αναγνώριση των διπλωμάτων μέσω της οδηγίας 89/48 δεν είναι αυτόματη αλλά γίνεται αφού εξετασθεί και αξιολογηθεί τόσο η ολοκλήρωση των επαγγελματικών προϋποθέσεων όσο και το περιεχόμενο των σπουδών του μετακινουμένου.
     Τέλος σας διαβιβάζουμε για ενημέρωσή σας:
     α) Οδηγό για τους χρήστες του Γενικού Συστήματος Αναγνώρισης-Επαγγελματικών Προσόντων.
     β) Έκθεση προς το Ευρωπαϊκό Κοινοβούλιο και το Συμβούλιο σχετικά με την πορεία εφαρμογής του Γενικού Συστήματος Αναγνώρισης των Διπλωμάτων Τριτ/θμιας Εκπ/σης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 865/19-5-04 ερώτηση του Βουλευτή κ. Αγγελικής Γκερέκου με το υπ’ αριθμ. 174/9-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Γκερέκου, σας πληροφορούμε τα εξής:
     Η καταπολέμηση του δάκου της ελιάς στην Κέρκυρα, όπως και στους λοιπούς 35 ελαιοκομικούς Νομούς της χώρας είναι αρμοδιότητα των Νομαρχιακών Αυτοδιοικήσεων και την ευθύνη της ορθής εκτέλεσης του έργου της δακοκτονίας, την έχει το μόνιμο και εποχικό προσωπικό των Γεωργικών Διευθύνσεων που υπάγονται σ' αυτές.
     Η μέθοδος που ακολουθείται σ' ολόκληρη τη χώρα, λόγω της μικρότερης επιβάρυνσης του περιβάλλοντος και της αποδεδειγμένης αποτελεσματικότητας κατόπιν μακροχρόνιων μελετών, είναι αυτή του δολωματικού ψεκασμού από εδάφους.
     Υπεγράφη στις 3-6-2004, μετά από σχετική έγκριση του αρμόδιου φορέα, δηλαδή του Ανώτατου Συμβουλίου Γεωργικών Φαρμάκων - Α.ΣΥ.ΓΕ.Φ. (που αποτελείται κατά πλειοψηφία από Καθηγητές Πανεπιστημίων) η προβλεπόμενη Υπουργική απόφαση χορήγησης προσωρινής έγκρισης 120 ημερών, για διάθεση στην αγορά του εντομοκτόνου σκευάσματος SUCCESS 0,24 CB (με δραστική ουσίας spinοsad), για ψεκασμό από εδάφους, όπως προέβλεπε και η από 27-5-2003 ανάλογη περυσινή απόφαση του Υφυπουργού Γεωργίας κ. Αργύρη, για την επίλυση του προβλήματος της δακοκτονίας στον Κερκυραϊκό ελαιώνα.
     Είχαν προηγηθεί δύο μακράς διαρκείας συσκέψεις στις 27 και 28-52004 με θέμα την καταπολέμηση του δάκου στο Νομό Κέρκυρας ενόψει της περιόδου δακοκτονίας, μετά από πρόσφατο αίτημα, και με τη συμμετοχή του κ. Νομάρχη, αγροτικών φορέων του νησιού καθώς και υπηρεσιακών παραγόντων του Υπουργείου.
     Στις εν λόγω συσκέψεις τονίσθηκε στους παρευρισκόμενους ότι βούληση της πολιτικής ηγεσίας του Υπουργείου είναι η λύση που προωθείται να διασφαλίζει τα συμφέροντα των ελαιοπαραγωγών, λόγω και της ιδιαιτερότητας του ελαιώνα της Κέρκυρας, μέσα όμως στα πλαίσια τoυ Νόμου καθώς και της προστασίας της δημόσιας υγείας και του περιβάλλοντος με δεδομένη μάλιστα τη στενότητα του χρόνου για τη φετινή δακοκτονία.
     Γι' αυτό, απαντώντας στο αίτημα του Νομάρχη Κέρκυρας για διενέργεια αεροψεκασμών και για έγκριση νέων φαρμάκων, διαβιβάσθηκαν αποσπάσματα από την με αριθμ. 3953/1995 απόφαση του Συμβουλίου της Επικρατείας που συνεκτιμά τις ανάγκες προστασίας της δημόσιας υγείας και του περιβάλλοντος στην Κέρκυρα και αναφέρει επακριβώς:
     «η ακολουθούμενη πρακτική της' καταπολεμήσεως του δάκου της ελιάς δια ψεκασμών χημικών ουσιών από αέρος, δημιουργεί ηυξημένους κινδύνους τόσον δια την δημόσια υγείαν όσον και δια την οικολογικήν ισορροπία ως εκ της αδιακρίτου εξοντώσεως εμβρίων οργανισμών» και 
     «δια τας τυχόν ανάγκας καταπολεμήσεως του δάκου της ελαίας και μέχρι πλήρους εφαρμογής μεθόδων αβλαβών δια το περιβάλλον (λ.χ. βιολογικής ή ολοκληρωμένης καταπολεμήσεως) οι ψεκασμοί είναι ανεκτοί μόνο εφ' όσον διενεργούνται από εδάφους».
     Συνεχίζοντας τονίσθηκε ότι το πόρισμα του Συνηγόρου του Πολίτη (18-2-2003) αναφέρει:
     «η κατ΄ εξακολούθηση διενέργεια, των αεροψεκασμών για καταπολέμηση του δάκου καθώς 'Και οι εγκριτικές τους αποφάσεις αποτελούν σοβαρές πράξεις κακοδιοίκησης, με αποχρώσεις ενδείξεις τέλεσης αξιόποινων πράξεων, ως αντικείμενες στην προστασία της ανθρώπινης υγείας και του περιβάλλοντος».
     Έγινε υπενθύμιση δε στους εκπροσώπους της Κέρκυρας ότι από πλευράς Ευρωπαϊκής Ένωσης υπάρχει θέμα επιβολής προστίμου στη χώρα μας, λόγω αεροψεκασμών.
     Είναι προφανές ότι έπρεπε να εκδοθεί άμεσα η σχετική Υπουργική απόφαση με βάσει τα σημερινά δεδομένα και την ισχύουσα θεσμοθετημένη διαδικασία όπως άλλωστε ίσχυσε και πέρυσι, για την έγκαιρη και αποτελεσματική προετοιμασία της φετινής δακοκτονίας, χωρίς να υπάρχει άλλος χρόνος για επανεξέταση του θέματος. Σημειώνεται δε ότι σε καμία περιοχή της χώρας πλην της Κέρκυρας δεν τίθεται θέμα αεροψεκασμού.
     Δεσμευτήκαμε ότι σε οποιαδήποτε νέα πρόταση οποιουδήποτε φορέα, όπως και της Νομαρχιακής Αυτοδιοίκησης Κέρκυρας προς το Α.ΣΥ.ΓΕ.Φ., για έγκριση νέου φαρμάκου δακοκτονίας ή αλλαγή του τρόπου ψεκασμού, το πόρισμα του Α.ΣΥ.ΓΕ.Φ. θα τεθεί υπό την κρίση του Νομικού Συμβουλίου του Κράτους, με ερώτημα που θα συνταχθεί από κοινού με τους αρμόδιους φορείς του Νομού Κέρκυρας, ώστε να ακολουθηθεί τελικώς η άποψη του Νομικού Συμβουλίου του Κράτους ως προς τη νομιμότητα της προτεινόμενης νέας λύσης.
     Επισημάνθηκε ακόμη η ανάγκη να στηριχθεί η τοπική προσπάθεια δακοκτονίας με κάθε πρόσφορο μέσο και απ' την Κυβέρνηση, στα πλαίσια αμοιβαίων συνεννoήσεων.
     Στη μεγαλύτερη αποτελεσματικότητα των επεμβάσεων θα συντελέσει και η αναδιάρθρωση του ελαιώνα της Κέρκυρας, όπως το χαμήλωμα των δένδρων και η επέκταση των αγροτικών δρόμων πρόσβασης στους ελαιώνες που αρμοδιότητα έχει αποκλειστικά η Νομαρχιακή Αυτοδιοίκηση της Κέρκυρας.
     Γι΄ αυτό ζητήθηκε από τους παρευρισκόμενους, πέρα από τα πιο πάνω συμφωνηθέντα, να εισηγηθούν μετά από μελέτη επιτροπής των φορέων της Κέρκυρας, συγκεκριμένες προτάσεις για την ανάπτυξη του ελαιώνα της Κέρκυρας.
     Ο Υφυπουργός
     Ε. ΜΠΑΣΙΑΚΟΣ»
     6. Στην με αριθμό 1570/18-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 316/2-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής, Τ. Τσιόγκας, για τα θέματα της αρμοδιότητάς μας, σας πληροφορούμε τα εξής:
     1. Για τις καλυπτόμενες από τον ΕΛ.Γ.Α. ζημιές που προκλήθηκαν από τη χαλαζόπτωση στις 5-6-04 σε διάφορες ,καλλιέργειες (μηλιάς, αχλαδιάς, κερασιάς) του Δημοτικού Διαμερίσματος Δράκειας Δήμου Αγριάς Ν. Μαγνησίας, υποβλήθηκαν στον ΕΛ.ΓΑ. 81 δηλώσεις.
     Για τις καλλιέργειες που βρίσκονται στο στάδιο της συγκομιδής (π.χ. κερασιάς), θα δοθεί προτεραιότητα και οι εκτιμήσεις θα διενεργηθούν άμεσα.
     Για τις λοιπές καλλιέργειες, το έργο των εξατομικευμένων εκτιμήσεων θα αρχίσει το συντομότερο δυνατό.
     2. Ο ΕΛ.Γ.Α. σύμφωνα με τον ισχύοντα Κανονισμό Ασφάλισης Φυτικής Παραγωγής, σε ζημιά ποσοστού 100% αποζημιώνει το 75% περίπου, ποσοστό που είναι από τα υψηλότερα διεθνώς.
     3. Όσον αφορά τα θέματα αποκατάστασης της αγροτικής οδοποιίας του Δήμου Αγριάς και κατασκευής αντιπλημμυρικών έργων αρμόδια να απαντήσουν αντίστοιχα είναι τα Υπουργεία Εσωτερικών Δημόσιας Διοίκησης και Αποκέντρωσης και ΥΠΕΧΩΔΕ στα οποία κοινοποιούμε το έγγραφό μας με αντίγραφο της ερώτησης.
     Ο Υπουργός
     Σ. ΤΣΙΤΟΥΡΙΔΗΣ»
     7. Στην με αριθμό 796/17-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. Φ. 900α/4062/7219/1-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 796/17-05-2004 ερώτησης, που κατέθεσε ο Βουλευτής κ. Αθανάσιος Αλευράς, με θέμα τη λειτουργία Νατοϊκού Κέντρου Ναυτικής Εκπαίδευσης στη Σούδα Χανίων, σας γνωρίζουμε τα εξής:
     Ι. Η απόφαση για τη δημιουργία του Κέντρου Επιχειρησιακής Εκπαίδευσης Ναυτικής Αποτροπής, ΝΑΤΟ MARITIME INTERDICTION OPERATIONAL TRAINING CENTER (NMIOTC), ελήφθη κατά την Σύνοδο των Υπουργών Αμύνης του ΝΑΤΟ την 12η Ιουνίου 2003, όπου αποφασίστηκε και η νέα Δομή του ΝΑ ΤΟ. Ο Διοικητής του NMIOTC θα είναι Έλληνας Αξιωματικός του ΠΝ. Το προσωπικό στελέχωσης του κέντρου θα είναι πολυεθνικό.
     Βασική αποστολή του NMIOTC είναι η παροχή κατάλληλης εκπαίδευσης των Νατοϊκών δυνάμεων σε επιχειρήσεις επιφανείας, ανθυποβρυχιακές επιχειρήσεις, επιχειρήσεις εναέριας επιτήρησης, και ειδικών επιχειρήσεων, στα πλαίσια υποστήριξης επιχειρήσεων Ναυτικής Αποτροπής (Interdiction Operations).
     	Οι βασικοί τομείς εκπαίδευσης που θα παρέχονται από το κέντρο θα είναι ο  σχεδιασμός επιχειρήσεων Ναυτικής Αποτροπής, η επιτήρηση επιφανείας, υποεπιφανείας και αέρος, η εκτέλεση των νηοψιών, καθώς και η διεξαγωγή ειδικών επιχειρήσεων (ανορθόδοξου πολέμου) που σχετίζονται με τις επιχειρήσεις Ναυτικής Αποτροπής. Οι θαλάσσιες περιοχές ασκήσεων θα ενεργοποιούνται «on a case by case basis», με βάση το συμφωνηθέν εκπαιδευτικό πρόγραμμα του ΝΑΤΟ και τις ισχύουσες διαδικασίες. Το κέντρο θα συνδέεται με το SACT σύμφωνα με τα ισχύοντα με όλα τα λοιπά εκπαιδευτικά κέντρα της Συμμαχίας.
     Ο χώρος εντός των εγκαταστάσεων Ναυστάθμου Κρήτης στη Σούδα θεωρείται ως καταλληλότερος για την λειτουργία του εν λόγω Κέντρου, διότι μπορεί να χρησιμοποιηθούν οι ήδη υπάρχουσες ευκολίες των εγκαταστάσεων του Ναυστάθμου, ώστε να μειωθεί το κόστος ίδρυσης.
     Επίσης, τονίζεται, ότι από την ίδρυση του κέντρου, δεν υφίστανται περιβαλλοντικές επιπτώσεις, δεδομένου ότι οι κύριες ευκολίες εξυπηρέτησης των ναυτικών μονάδων (προβλήτες κλπ) ήδη υπάρχουν.
     2. Για την ίδρυση και λειτουργία του Κέντρου έχει κατ' αρχάς εκτιμηθεί ότι το συνολικό κόστος θα ανέλθει στο ποσό των 20 εκατομμυρίων €. Στο ποσό αυτό περιλαμβάνονται οι κτιριακές εγκαταστάσεις 5,3 εκατ. €, η προμήθεια εξοπλισμού και τα λειτουργικά έξοδα του πρώτου έτους λειτουργίας. Οι λεπτομερείς μελέτες εκπονούνται από τα αρμόδια Επιτελεία.
     3. Με την ίδρυση του NMIOTC στην Ελλάδα:
     α. Αναβαθμίζεται ουσιαστικά ο ρόλος μας, καθόσον οι δραστηριότητες του αποτελούν μοναδικότητα εντός της Συμμαχίας με τα ανάλογα επιχειρησιακά και πολιτικά οφέλη.
     β. Με την εκμετάλλευση του από εθνικές ναυτικές μονάδες, θα υπάρξει ουσιαστική εκπαίδευση των Ελληνικών πληρωμάτων, με ανάλογο όφελος τόσο στον επιχειρησιακό τομέα, όσο και από την εξοικονόμηση πόρων που θα έπρεπε να καταβληθούν σε αντίστοιχο κέντρο άλλης χώρας.
     γ. Αναβαθμίζεται ο ρόλος του Ελληνικού Π. Ναυτικού στην περιοχή της Μεσογείου, αλλά και ευρύτερα, αφού αναμένεται συμμετοχή ναυτικών μονάδων από χώρες της Ευρωατλαντικής Συνεργασίας.
     δ. Η παροχή εκπαίδευσης θα γίνεται με την καταβολή χρημάτων από τους συμμετέχοντες.
     ε. Δίδεται η δυνατότητα συμμετοχής Εταίρων για την Συνεργασία για την Ειρήνη (PFP) και των χωρών του Μεσογειακού Διαλόγου (MEDITERRANEAN DIALOGUE ).
     4. Διευκρινίζεται, ότι παρόμοιες ρυθμίσεις εθνικής χρηματοδότησης έχουν γίνει και με άλλα εκπαιδευτικά κέντρα των χωρών της Συμμαχίας (Τσεχία, Τουρκία, Νορβηγία, Ισπανία, Γερμανία και Ολλανδία) για τα επονομαζόμενα Centers of Excellence (COEs), ή με αυτοχρηματοδότηση όπως το ΝΑΤΟϊκό σχολείο στο OBERAMERGAU, NADEFCOL κλπ.
     Η ίδρυση και λειτουργία του NMIOTC στην Ελλάδα αναβαθμίζει τον ρόλο της χώρας μας εντός των διεθνών οργανισμών και ταυτόχρονα εξασφαλίζει επιχειρησιακά, οικονομικά και πολιτικά οφέλη αποτελώντας ουσιαστικό εργαλείο ενάσκησης αμυντικής διπλωματίας.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     8. Στην με αριθμό 831/18-5-04 ερώτηση των Βουλευτών κυρίων Αντωνίου Σκυλλάκου και Λιάνας Κανέλλη δόθηκε με το υπ’ αριθμ. Φ900α/4063/7220/4-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 831/18-0-2004 ερώτησης, που κατέθεσαν οι Βουλευτές κύριοι Αντώνης Σκυλλάκος και κα Λιάνα Κανέλλη, με θέμα τη χορήγηση Ολυμπιακού Επιδόματος σε στελέχη των Ενόπλων Δυνάμεων, σας γνωρίζουμε τα εξής:
     1. Από τις διατάξεις της παραγράφου 12 β του Ν. 3207/03, προβλέπεται η χορήγηση «Ειδικής Αποζημίωσης» στο προσωπικό των ΕΔ, ΕΛ.ΑΣ, Λιμενικού και Πυροσβεστικού Σώματος, που διατίθενται από 1-7-2003 έως 30-9-2004 για τη λήψη μέτρων τάξης και ασφάλειας των ΟΑ, η οποία θα βαρύνει τους Π/Υ Υπουργείων Εθνικής Άμυνας, Δημόσιας Τάξης και Εμπορικής Nαυτιλίας.
     Ο ανωτέρω Νόμος προβλέπει, ακόμη, ότι οι δικαιούχοι της ως άνω «Ειδικής Αποζημίωσης», το ύψος αυτής κατά περίπτωση, καθώς και άλλη αναγκαία λεπτομέρεια θα καθορισθούν με Κοινή Απόφαση των Υπουργών Οικονομίας και Οικονομικών, Εθνικής Άμυνας, Δημόσιας Τάξης και Εμπορικής Ναυτιλίας.
     2. Ως επισπεύδων φορέας για την σύνταξη και την προώθηση της εν λόγω ΚΥΑ έχει καθορισθεί το Υπουργείο Δημόσιας Τάξης.
     3. Από πλευράς ΥΠΕΘΑ, έχει καθοριστεί ο αριθμός των δικαιούμενων στελεχών του επιδόματος της «Ειδικής Αποζημίωσης» και υπάρχει συνεχής επικοινωνία με το αρμόδιο Υπουργείο Δημόσιας Τάξης, προκειμένου να καταστεί εφικτή η έκδοση της ΚΥΑ, στην οποία, κατ' επιταγή του προαναφερόμενου Νόμου, θα συμπεριληφθεί και το προσωπικό των ΕΔ. στους δικαιούχους του σχετικού επιδόματος.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     9. Στην με αριθμό 894/20-5-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 182/9-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Παρασκευάς, σας πληροφορούμε τα εξής:
     1. Με την 3743/26-5-2004 απόφαση του Ειδικού Γραμματέα Γ΄ ΚΠΣ, το έργο «Κατασκευή Φράγματος Κρητηνίας νήσου Ρόδου και δικτύων αξιοποίησής του» εντάχθηκε στα συγχρηματοδοτούμενα του Επιχειρησιακού Προγράμματος «Αγροτική Ανάπτυξη-Ανασυγκρότηση της Υπαίθρου 2000-2006», Μέτρο 6.2, με συνολικό κόστος 25.578.840,3 ευρώ.
     Ειδικώτερα το φυσικό αντικείμενο του έργου είναι οι υπολειπόμενες εργασίες για την ολοκλήρωση της κατασκευής του φράγματος Κρητηνίας Ν. Ρόδου, δαπάνης 17.419.775,31 ευρώ, η κατασκευή των αρδευτικών δικτύων για την αξιοποίηση του ταμιευτήρα του φράγματος, δαπάνης 6.924.065 ευρώ, καθώς και υπόλοιπες δαπάνες για απαλλοτριώσεις εκτάσεων, οδοποιία, αμοιβή Τεχνικού Συμβούλου, αποζημιώσεις κ.λ.π. συνολικού κόστους 1.235.000 ευρώ.
     Το χρονοδιάγραμμα υλοποίησης του φυσικού αντικειμένου, προβλέπει συμβατική λήξη του έργου 20/2/2007.
     2. Η αρμόδια υπηρεσία του Υπουργείου μας, (Διεύθυνση Τεχνικών Μελετών και Κατασκευών) έχει εντάξει τα τεύχη δημοπράτησης του έργου «ΥΠΟΛΕΙΠΟΜΕΝΕΣ ΕΡΓΑΣΙΕΣ ΚΑΤΑΣΚΕΥΗΣ ΦΡΑΓΜΑΤΟΣ ΚΡΗΤΗΝΙΑΣ ΡΟΔΟΥ» και η Διακήρυξη είναι έτοιμη να δημοσιευθεί στην επίσημη εφημερίδα της Ευρωπαϊκής Ένωσης. Επομένως η Δημοπράτηση του έργου, σύμφωνα και με την Κοινοτική Νομοθεσία της υποχρεωτικής παρέλευσης 52 ημερών από τη δημοσίευση, προβλέπεται να γίνει στις αρχές Αυγούστου 2004. 
     3. Το έργο, σύμφωνα με το τεχνικό δελτίο (ΤΔΕ/Υ) που είναι αναπόσπαστο μέρος της παραπάνω απόφασης, περιλαμβάνει και την κατασκευή των αρδευτικών δικτύων για την αξιοποίηση του ταμιευτήρα.
     Επίσης από την ανωτέρω Υπηρεσία συντάσσονται τα τεύχη Δημοπράτησης και εκτιμάται ότι τον Ιούλιο του 2004 θα είναι έτοιμη η διακήρυξη για δημοσίευση στην εφημερίδα της Ευρωπαϊκής Ένωσης.
     Προβλέπεται επίσης ότι μέχρι τέλος Σεπτεμβρίου 2004 θα πραγματοποιηθεί και η δημοπράτηση των αρδευτικών δικτύων.
     Ο Υπουργός
     Σ. ΤΣΙΤΟΥΡΙΔΗΣ»
     10. Στην με αριθμό 859/18-5-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 46507/ΙΗ/3-6-04 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση που κατέθεσε ο Βουλευτής κ. Μιχάλης Μπεκίρης σχετικά με την ίδρυση δύο Τμημάτων ΤΕΙ στην πόλη του Αιγίου (Τουριστικών Επαγγελμάτων και Ναυτικών Σπουδών) σας γνωρίζουμε τα εξής:
     Για την ίδρυση νέου Τμήματος, Σχολής στα ΤΕΙ απαιτείται καταρχήν, σύμφωνα με τον ιδρυτικό νόμο των ΤΕΙ (1404/83), η υποβολή πλήρους και τεκμηριωμένης πρότασης από τα ίδια τα Ιδρύματα.
     Η πρόταση πρέπει να περιλαμβάνει στοιχεία όπως:
     - Την ύπαρξη σημερινών αλλά και μελλοντικών αναγκών της οικονομίας κοινωνίας σε στελέχη - πτυχιούχους του προτεινόμενου Τμήματος.
     -Την εξασφάλιση ζήτησης στην αγορά εργασίας
     -Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
     - Τη δυνατότητα εύρυθμης λειτουργίας, ειδικότερα από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κ.λ.π.
     - Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης των φοιτητών κ.λ.π.
     - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
     Είναι γνωστό ότι στα πλαίσια της ανάπτυξης της Ελληνικής Ανώτατης Εκπαίδευσης ιδρύθηκε από το ΥΠΕΠΘ στην πόλη του Αιγίου Παράρτημα του ΤΕΙ Πάτρας με το Τμήμα Φυσικοθεραπείας με έναρξη λειτουργίας το ακαδ. Έτος 2003-2004.
     Η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε τις βασικές αρχές και προϋποθέσεις ανάπτυξης της Ανώτατης Εκπαίδευσης, αλλά και τα ειδικά χαρακτηριστικά ανάπτυξης της κατά Περιφέρεια, δεν προέβλεπε την ίδρυση άλλου Τμήματος ΤΕΙ στην περιοχή του Αγίου.
     Επιπλέον, το ΤΕΙ της Πάτρας, παράλληλα με την πρότασή του για την ίδρυση του Τμήματος Φυσικοθεραπείας, υπέβαλε πρόταση για ένα ακόμα Τμήμα στο Αίγιο (Εμπορίας Διαφήμισης-Μarketing- κα τυποποίησης Αγροτικών Προϊόντων).
     Τέλος σας γνωρίζουμε ότι όλες οι προτάσεις των Ιδρυμάτων, αλλά και αυτές των τοπικών φορέων θα εξετασθούν και θα συνεκτιμηθούν στα πλαίσια της επόμενης φάσης της διεύρυνσης της τριτοβάθμιας εκπαίδευσης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     11. Στην με αριθμό 1141/27-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 7017/4/4333/16-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΦΩΤΙΑΔΗΣ, σας γνωρίζουμε ότι, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης. Οι εν λόγω προσλήψεις διενεργούνται σύμφωνα με τις ισχύουσες διατάξεις του άρθρου 6 του ν.3103/2003 και του π.δ. 124/2003,ώστε, αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
     Στο πλαίσιο αυτό, το εποχικό προσωπικό προσλαμβάνεται σήμερα με σχέση ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις αυτές, η διάρκεια εργασίας του εποχικού προσωπικού καθορίζεται ότι δεν μπορεί να υπερβεί τους πέντε μήνες ετησίως.
     Επισημαίνεται ότι, για την πρόσληψη των εποχικών υπαλλήλων ως μονίμων πυροσβεστών, στο π.δ. 167/2003 περιλαμβάνονται ειδικές διατάξεις ευεργετικού χαρακτήρα και προβλέπεται ειδική μοριοδότηση, για όσους έχουν υπηρετήσει ευδόκιμα ως εποχικοί υπάλληλοι για τη δασοπυρόσβεση, σύμφωνα με την οποία, για κάθε αντιπυρική περίοδο, προστίθεται μία (1) μονάδα για τους εργάτες πυρόσβεσης-διάσωσης, αερομεταφερόμενων πεζοπόρων τμημάτων και τους πυροφύλακες και τρεις (3) μονάδες για τους οδηγούς. Συνεπώς, καθίσταται σαφές ότι οι εποχικοί πυροσβέστες ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα που καθιερώθηκε με τη θέσπιση συγκεκριμένων ρυθμίσεων.
     Σε ό,τι αφορά το αίτημα του ανωτέρω εποχικού προσωπικού, που προσλαμβάνεται με συμβάσεις ιδιωτικού δικαίου ορισμένου χρόνου, για μετατροπή των εν λόγω συμβάσεων σε αορίστου χρόνου, σας πληροφορούμε ότι το προσωπικό αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί την προϋπόθεση του άρθρου 17 του ν.2839/2000, που απαιτεί να μην έχει μεσολαβήσει, προκειμένου για προσωπικό που ασχολήθηκε με περισσότερες της μιας συμβάσεις εργασίας ιδιωτικού δικαίου ορισμένου χρόνου, χρονικό διάστημα διακοπής μεταξύ των συμβάσεων μεγαλύτερο των δύο (2) μηνών. Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
     Τέλος, για τις ρυθμίσεις του αναφερόμενου στην ερώτηση σχεδίου προεδρικού διατάγματος, με τις οποίες τίθενται κανόνες για την απευθείας μετατροπή συμβάσεων ορισμένου χρόνου ή έργου σε συμβάσεις αορίστου χρόνου γενικώς ή απροσώπως, αρμόδιο να σας ενημερώσει σχετικά. είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο διαβιβάζουμε φωτοαντίγραφο της ερώτησης.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     12. Στην με αριθμό 1129/27-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 49574/ΙΗ/15-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1129/27-5-2004 την οποία κατέθεσε ο Βουλευτής κ. Μαν. Φραγκιαδουλάκης, σας γνωρίζουμε τα ακόλουθα:
     1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄. Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές χωρίς περαιτέρω παρέμβαση μέσα στο Νομό.
     Η Νομαρχιακή Αυτοδιοίκηση Ηρακλείου στην τετραετία 2000 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
     2000
     Για οικόπεδα – μελέτες - κατασκευές          2.200.000.000 Δρχ.
     Για    επισκευές                                              300.000.000 Δρχ.
     2001
     Για οικόπεδα - μελέτες - κατασκευές           1.500.000.000 Δρχ.
     2002
     Για οικόπεδα - μελέτες - κατασκευές             4.402.054,29  Ευρώ
     2003
     Για οικόπεδα - μελέτες - κατασκευές             6.791.502,50  Ευρώ
     Για το έτος 2004 δεν έχουν γίνει ακόμη οι κατανομές
     2. Σε ότι αφορά στο θέμα του Δημοτικού Σχολείου του Τσιφούτ Καστέλι το οποίο ανήκει στο Δήμο Κόφινα της Ν.Α. Ηρακλείου, σας γνωρίζουμε ότι, όπως μας πληροφόρησε η Δ/νση Προγραμματισμού της Ν.Α Ηρακλείου με σχετικό έγγραφό της, η αντικατάσταση των στοιχείων αμιάντου είναι στις προτεραιότητες της Νομαρχιακής Αυτοδιοικήσεως, το έργο έχει ήδη ενταχθεί στο Πρόγραμμα Σχολικής Στέγης της Ν.Α Ηρακλείου, εκπονείται η σχετική μελέτη και επίκειται η δημοπράτηση από την οποία θα προκύψουν οι συγκεκριμένες παρεμβάσεις.
     Επιπρόσθετα, σχετικά με το θέμα ανέγερσης νέου διδακτηρίου στο Τσιφούτ Καστέλι, η Ν.Α θα εξετάσει το αίτημα όταν συνταχθεί το Πρόγραμμα Σχολικής Στέγης για το 2004.
     Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     13. Στην με αριθμό 1479/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 300/2-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
     Ο ΟΠΕΚΕΠΕ αποτελεί πιστοποιημένο Οργανισμό Ελέγχου και Πληρωμών Ενισχύσεων και η υποχρέωσή του να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους κοινοτικούς κανονισμούς και εξειδικεύονται από τις οικείες εθνικές διατάξεις.
     Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί, οι επιτόπιοι, οι στοχευμέvοι κλπ. Στόχος των ελέγχων είναι να επιβεβαιώσουν το ύψος της πραγματικής παραγωγής για την οποία ζητά ενίσχυση ο δικαιούχος. ελαιοπαραγωγός.
     Στην παρούσα φάση οι επιτόπιοι έλεγχοι αφορούν παραγωγούς που έχουν δηλώσει μεγάλες ποσότητες αποθεμάτων ελαιολάδου.
     Οι έλεγχοι. δεν έχουν ολοκληρωθεί και ως εκ τούτου τα αποτελέσματα αυτών θα εξαχθούν μετά την ολοκλήρωσή τους. Επίσης επανεξετάζονται όλοι οι παραγωγοί που έχουν καταθέσει ένσταση με βάση το ελαιοκομικό μητρώο, τις υπερβολικές αποδόσεις και τα μεγάλα αποθέματα ελαιολάδου.
     Επειδή το ισχύον σύστημα Υπουργικών Αποφάσεων καθόριζε μεγάλο αριθμό κριτηρίων που έπρεπε να εξεταστούν, προκειμένου να καθοριστούν οι αποδέκτες προς πληρωμή ποσότητες ελαιολάδου, προέκυψε μεγάλος αριθμός ενιστάμενων παραγωγών.
     Ήδη καταβάλλεται από τον ΟΠΕΚΕΠΕ κάθε δυνατή προσπάθεια για τη διεκπεραίωση του ελέγχου των ενστάσεων και εκτιμάται ότι το έργο θα έχει ολοκληρωθεί μέχρι τέλος Ιουλίου.
     Όσον αφορά την πληρωμή των παραγωγών, οι αντίστοιχες πιστώσεις για προκαταβολή είχαν εξαντληθεί και δεν υπήρχε δυνατότητα πληρωμών μέσα από το ισχύον πλαίσιο.
     Ανελήφθη ως εκ τούτου πρωτοβουλία από το Υπουργείο ταμειακής βραχυπρόθεσμης διευκόλυνσης μέσω της ΑΤΕ. Οι προϋποθέσεις για την ταμειακή αυτή διευκόλυνση προσδιορίστηκαν από την αναγκαιότητα αφενός μεν να εξασφαλιστεί η επιστροφή των πιστωθέντων ποσών στην ΑΤΕ, μετά την ολοκλήρωση της διαδικασίας πληρωμής από τον ΟΠΕΚΕΠΕ και αφετέρου να αποτραπεί το ενδεχόμενο να πληρωθούν οι παραγωγοί δύο φορές την δικαιούμενη ενίσχυση.
     Οι αιτήσεις ενίσχυσης ελαιολάδου υποβάλλονται, από τους οργανωμένους παραγωγούς στην Οργάνωση Παραγωγών στην οποία ανήκουν και από τους μεμονωμένους παραγωγούς στην Δ/νση Αγροτικής Ανάπτυξης, το αργότερο την 1η Ιουλίου κάθε περιόδου. Αν ένας ελαιοπαραγωγός υποβάλει αίτηση πέραν της ημερομηνίας αυτής, το ποσό που δικαιούται μειώνεται κατά 1% για κάθε εργάσιμη ημέρα καθυστέρησης πλην των περιπτώσεων ανωτέρας βίας. Πέραν των είκοσι πέντε (25) εργάσιμων ημερών εκπρόθεσμης υποβολής η αίτηση δεν είναι αποδεκτή σε ,καμία περίπτωση σύμφωνα με την παρ. 3 του άρθρου 12 του Καν. (ΕΚ) 2366/98.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     14. Στην με αριθμό 837/18-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Α.Π.Φ 21/9/ΑΣ/1466δις /2-6-04 έγγραφο από τον Υπουργό Εξωτερικών η ακόλουθη απάντηση:
     «Πάγιο αίτημα της Ελλάδας, αποτελεί η συμπερίληψή της στο Πρόγραμμα Εξαίρεσης από Θεώρηση (Visa Waiver Program - VWP) των ΗΠΑ, γεγονός το οποίο θα επιτρέψει στους Έλληνες πολίτες να εισέρχονται και να διαμένουν για διάστημα μέχρι 90 ημέρες στις ΗΠΑ, χωρίς υποχρέωση θεώρησης των διαβατηρίων τους, όπως δηλαδή ισχύει για τους υπηκόους των υπολοίπων 14 (παλαιών) Κρατών- Μελών της Ε.Ε.
     Ήδη από το Μάιο του 1999, η Ελλάδα, η Πορτογαλία, η Σιγκαπούρη και η Ουρουγουάη, προσκλήθηκαν από το State Department, κατόπιν σχετικής εγκρίσεως του Γενικού Εισαγγελέως των ΗΠΑ, προκειμένου να ενταχθούν στο ανωτέρω Πρόγραμμα.
     Θέση της Αμερικανικής Κυβέρνησης ως προς το ελληνικό αίτημα συμπερίληψης στο Visa Waiver Program, είναι ότι αυτό θα .κριθεί ευθύς ως πληρωθούν βασικές προϋποθέσεις ασφαλείας κατά την έκδοση των ελληνικών διαβατηρίων, σύμφωνα με τις πάγιες προδιαγραφές ασφαλείας που έχει θέσει η Κυβέρνηση ΗΠΑ για όλες τις χώρες που επιθυμούν να ενταχθούν στο εν λόγω πρόγραμμα. Ειδικότερα, τονίστηκε η ανάγκη ασφαλέστερης έκδοσης και φύλαξης των ελληνικών διαβατηρίων, ήτοι η έκδοσή τους από έναν κεντρικό φορέα, ο οποίος θα μπορούσε να διασφαλίζει και να ελέγχει αποτελεσματικότερα τυχόν απόπειρες πλαστοπροσωπειών, πλαστογραφιών και να παραβάλει στοιχεία με ασφαλέστερο τρόπο, έτσι ώστε να εξασφαλίζεται ότι ο φέρων το διαβατήριο είναι όντως ο πραγματικός κάτοχός του.
     Η Ελληνική Πολιτεία, στο πλαίσιο των προσπαθειών της να ενταχθεί στο V.W.P και ανταποκρινόμενη στις σύγχρονες αυξημένες απαιτήσεις ασφαλείας, απεφάσισε να αντικαταστήσει το προηγούμενο αποκεντρωμένο σύστημα έκδοσης ελληνικών διαβατηρίων και με τον Ν. 3103/ΦΕΚ 23/Τ.α./29.1.2003, να μεταβιβάσει την εν λόγω αρμοδιότητα από τις Νομαρχίες και τα Προξενεία σε μία μόνο Αρχή, ήτοι στην Κεντρική Υπηρεσία του Υπουργείου Δημόσιας Τάξης.
     Ωστόσο, με πρόσφατη τροπολογία του ανωτέρω Νόμου, η ημερομηνία έναρξης ισχύος της διατάξεως περί ανάθεσης αρμοδιότητος έκδοσης διαβατηρίων στην Κεντρική Υπηρεσία του Υπουργείου Δημόσιας Τάξης, μετατέθηκε για την 1η Ιουλίου 2005 (αντί της 29ης 7. 2004), με δυνατότητα περαιτέρω αναβολής της εν λόγω ημερομηνίας για ένα ακόμη εξάμηνο.
     Το Υπουργείο Εξωτερικών μετά από αυτή την εξέλιξη, επιδεικνύοντας την ανάλογη ευαισθησία, δραστηριοποιήθηκε συστηματικά σε όλα τα δυνατά επίπεδα (υπουργικό και ανώτατο υπηρεσιακό), προκειμένου να επιταχυνθούν οι σχετικές διαδικασίες και να ολοκληρωθούν το συντομότερο δυνατόν από τα συναρμόδια Υπουργεία, οι απαραίτητες για την εφαρμογή του Νόμου εσωτερικές διεργασίες.
     Σε σχετική απαντητική επιστολή του Υπουργού Δημόσιας Τάξης κ. Βουλγαράκη, τονίστηκε η ανάγκη αναβολής έκδοσης νέου τύπου διαβατηρίων από την Ελληνική Αστυνομία, αφενός μεν, λόγω της ιδιαίτερης επιβάρυνσης του έργου της τελευταίας με την ταυτόχρονη διεξαγωγή των Ολυμπιακών Αγώνων, η οποία συμπίπτει ουσιαστικά με το χρόνο ανάληψης της ως άνω αρμοδιότητος, αφετέρου δε, λόγω της μη ολοκλήρωσης της διαδικασίας προμήθειας υλικοτεχνικής υποδομής, απαραίτητης για τη λειτουργία του ειδικού τεχνολογικού εξοπλισμού που απαιτείται για την έκδοση των διαβατηρίων.
     Πέραν τούτων, αξίζει να σημειωθεί ότι με βάση σχετική νομοθεσία των ΗΠΑ (Enhanced Border and Security Act), οι αμερικανικές θεωρήσεις, από τον Οκτώβριο του 2006, θα περιλαμβάνουν και βιομετρικά στοιχεία (λήψη δακτυλικών αποτυπωμάτων και ψηφιακής φωτογραφίας). Επιπλέον, οι ΗΠΑ, ζήτησαν από τις χώρες που μετέχουν στο Visa Waiver Program, να υιοθετήσουν μέχρι 26.10.2005, βιομετρικά στοιχεία στα διαβατήριά. τους, προκειμένου να συνεχίσουν να υπάγονται στο πρόγραμμα αυτό.
     Το ζήτημα, εξάλλου, της εισαγωγής βιομετρικών στοιχείων στις θεωρήσεις Schengen έχει προωθηθεί εντατικά και από την Ευρωπαϊκή Επιτροπή, τη Γαλλία, τη Γερμανία και την Ιταλική Προεδρία, καθώς υπήρξε βασικό αντικείμενο συζητήσεων στο πλαίσιο της Ε.Ε. το 2003, η εφαρμογή του οποίου αναμένεται να υλοποιηθεί το 2005.
     Με αφορμή τα ανωτέρω, το Υπουργείο Εξωτερικών επεσήμανε την ανάγκη νομοθετικής πρόβλεψης στο εθνικό δίκαιο, ώστε να συμπεριληφθούν τα βιομετρικά δεδομένα στα νέα διαβατήρια κατά τρόπο εναρμονισμένο με τα σχέδια Κοινοτικών Κανονισμών που ήδη επεξεργάζεται η Ε.Ε., ενώ παράλληλα πρότεινε στο συναρμόδιο Υπουργείο Δημόσιας Τάξης, τη σύγκληση διυπουργικής συσκέψεως το ταχύτερο δυνατόν, προκειμένου να οριστικοποιηθεί η στάση της χώρας μας (πλαίσιο της επικείμενης ολοκλήρωσης των σχετικών συζητήσεων από την αρμό Ομάδα Εργασίας του Συμβουλίου της Ε.Ε ενώ παράλληλα πρότεινε στο συναρμόδιο Υπουργείο Δημόσιας Τάξης, την σύγκληση διυπουργικής συσκέψεως το ταχύτερο δυνατόν, προκειμένου να οριστικοποιηθεί η στάση της χώρας μας στο πλαίσιο της επικείμενης ολοκλήρωσης των σχετικών συζητήσεων από την αρμόδια Ομάδα Εργασίας του Συμβουλίου της Ε.Ε.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     15. Στην με αριθμό 659/11-5-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 47337/4-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 659/11.5.2004 ερώτηση που κατατέθηκε στη Βουλή από τους Βουλευτές κ.κ. Τζέκη Α. και Χoυρμoυζιάδη Γ., σχετικά με την κάλυψη των κενών οργανικών θέσεων, στο Παθoλoγικό Τμήμα του Μποδοσάκειου» Νοσοκομείου Πτολεμαΐδας, σας γνωρίζουμε τα εξής:
     Το Παθολογικό τμήμα του Γενικού Νοσοκομείου Πτολεμαΐδας «Μποδοσάκειο» έχει τέσσερις (4) οργανικές θέσεις:
     Μία (1) θέση Διευθυντή
     Μία (1) θέση Επιμελητή Α΄ και
     Δύο (2) θέσεις Επιμελητές Β΄ εκ των οποίων είναι καλυμμένες οι θέσεις του Διευθυντή και του Επιμελητή Β΄.
     Η θέση του Επιμελητή Α΄ προκηρύχθηκε στις 19.11.2003.
     	Στις 21.5.2004 συνήλθε το Π.Σ.Ε.Ε.Ι. Δυτικής Μακεδονίας και με απόφασή του προσέλαβε στη θέση του Επιμελητή Α΄ τον κ. Γρηγοριάδη Ι.
     	Η θέση του Επιμελητή Β΄ προκηρύχθηκε στις 29.12.2003 και εντός του Ιουνίου 2004 θα συνέλθει το Π.Σ.Ε.Ε.Ι. Δυτικής Μακεδονίας για την πρόσληψη και κάλυψη της εν λόγω θέσης οπότε καλύπτονται και οι τέσσερις οργανικές θέσεις.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     16. Στην με αριθμό 1015/25-5-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1500/15314/402/18-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση ερώτησης του Βουλευτή κ. Κων/νου Τσιπλάκη, σχετικά με την συνταξιοδοτική υπόθεση της κ. Καλφόγλου Ελένης χήρας του κ. Βασιλείου Δημανούδη, που κατατέθηκε στη Βουλή με ΑΠ. 1015/25-5-2004, σας γνωρίζουμε τα ακόλουθα:
     Στις περιπτώσεις εφαρμογής των διατάξεων της διαδοχικής ασφάλισης υπάρχει καθυστέρηση στην απονομή της σύνταξης των ενδιαφερομένων, διότι για να ολοκληρωθεί η απαιτούμενη διαδικασία, θα πρέπει να γίνει η σχετική αλληλογραφία μεταξύ των ασφαλιστικών οργανισμών που έχουν οι ασφαλισμένοι, προκειμένου να ορισθεί ο αρμόδιος για την απονομή της σύνταξης οργανισμός, να βεβαιωθεί ο χρόνος ασφάλισής τους, και να καθορισθεί το ποσό της σύνταξης τους με σχετικές αποφάσεις.
     Επίσης οι χρόνοι διεκπεραίωσης των συνταξιοδοτικών υποθέσεων του ΟΓΑ έχουν αυξηθεί σε σχέση με το παρελθόν και αυτό οφείλεται στο γεγονός ότι, μετά την ψήφιση του ν. 2458/97 και την αλλαγή του συνταξιοδοτικού καθεστώτος του ΟΓΑ, οι συνταξιοδοτικές παροχές έχουν αυξηθεί (βασική, πρόσθετη, κύρια και διαδοχική ασφάλιση) και η επεξεργασία των συνταξιοδοτικών υποθέσεων απαιτεί πλέον περισσότερο χρόνο σε σχέση με το παρελθόν.
     Για την παραπάνω αναφερόμενη ασφαλισμένη προκειμένου να καθοριστεί ο αρμόδιος φορέας συνταξιοδότησης εφαρμόστηκαν οι διατάξεις της παρ. 1 του άρθρου 14 του ν. 1902/1990. Σύμφωνα με αυτές, τα πρόσωπα, τα οποία ασφαλίστηκαν διαδοχικά σε περισσότερους από έναν ασφαλιστικούς οργανισμούς, δικαιούνται σύνταξη από τον τελευταίο οργανισμό, στον οποίο ήταν ασφαλισμένα κατά την τελευταία χρονική περίοδο της απασχόλησής τους, σύμφωνα με τις διατάξεις της νομοθεσίας του οργανισμού αυτού, εφόσον πραγματοποίησαν πέντε ολόκληρα έτη ή xίλιες πεντακόσιες ημέρες στην ασφάλισή του, εκ των οποίων όμως 20 μήνες η 500 ημέρες αντίστοιχα κατά την τελευταία πενταετία, πριν τη διακοπή της απασχόλησης η την υποβολή της αίτησης.
     Σύμφωνα με το αριθ. 45178/14-6-2004 έγγραφο του ΟΓΑ, ο θανών σύζυγος της κ. Καλφόγλου Ελένης δεν είχε πραγματοποιήσει στην ασφάλιση του Κλάδου Κύριας Ασφάλισης Αγροτών ΟΓΑ 5 χρόνια, αλλά μόνο 4 και γι’ αυτό διαβίβασε με το αριθ. 83477/23-10-2002 έγγραφό του, το συνταξιοδοτικό φάκελο στο αρμόδιο περιφερειακό υποκατάστημα Θεσσαλονίκης του ΙΚΑ. Το ΙΚΑ Θεσ/νίκης αφού προέβη σης απαραίτητες ενέργειες που απαιτούνται για την έκδοση συνταξιοδοτικής απόφασης (πρόσκληση στην αιτούσα για κατάθεση δικαιολογητικών, αναζήτηση ΠΑΗΕ από το Τοπικό Υποκ/μα του ΙΚΑ Σερρών, ανακεφαλαίωση των ημερών εργασίας κλπ), με το 1608338/26-8-2003 έγγραφο ζήτησε από τον ΟΓΑ το ποσό συμμετοχής του.
     Μετά από συνεννόηση. με τον ΟΓΑ θα εκδώσει το συντομότερο δυνατόν απόφαση συμμετοχής, η οποία θα διαβιβαστεί στο αρμόδιο περιφερειακό υποκατάστημα του ΙΚΑ, το οποίο και θα απονείμει τη σύνταξη στην ενδιαφερόμενη.
     Ο Υπουργός
     ΠΑΝΟΣ ΠΑΠΑΓΙΩΤΟΠΟΥΛΟΣ»
     17. Στην με αριθμό 335/28.4.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ900α/4100/7262/18.6.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 335/28-04-2004 ερώτησης, που κατέθεσε ο Βουλευτής κ. Μάνος Φραγκιαδουλάκης και η οποία μας διαβιβάστηκε από το Υπουργείο Οικονομίας και Οικονομικών την 09-06-04, σύμφωνα με το άρθρο 124 παρ. 6 του Κανονισμού της ΒτΕ, με θέμα την κατασκευή νέου διεθνούς αερολιμένα στο Καστέλλι Ηρακλείου Κρήτης και την αξιοποίηση του στρατιωτικού Αεροδρομίου Τυμπακίου, σας γνωρίζουμε τα ακόλουθα:
     1. Η Πολεμική Αεροπορία (ΠΑ) έχει σχολιάσει την Αναγνωριστική Μελέτη Ανάπτυξης Κρατικού Αερολιμένα στην περιοχή Καστελλίου που εκπονήθηκε από την Υπηρεσία Πολιτικής Αεροπορίας (ΥΠΑ), η οποία ανήκει στο συνερωτώμεvo Υπουργείο Μεταφορών και Επικοινωνιών και έχει επισημάνει ότι απαραίτητη προϋπόθεση είναι η εξασφάλιση εκτέλεσης του επιχειρησιακού της έργου.
     2. Περαιτέρω, η ΠΑ έχει παράσχει κάθε δυνατή διευκόλυνση για τις ανάγκες των Ολυμπιακών Αγώνων στο Αεροδρόμιο Ηρακλείου.
     3. Για το Στρατιωτικό Αεροδρόμιο Τυμπακίου δεν έχει τεθεί θέμα χρησιμοποίησης του για πολιτική δραστηριότητα. Αν η Υπηρεσία Πολιτικής Αεροπορίας θέσει θέμα, η ΠΑ θα διατυπώσει τις απόψεις της.
     4. Η αντιμετώπιση και επίλυση του προβλήματος των αερομεταφορών στο Ν. Ηρακλείου είναι αποκλειστική αρμοδιότητα του συνερωτώμεvoυ Υπουργείου Μεταφορών και Επικοινωνιών. Επίσης, η προηγούμενη Κυβέρνηση έχει ευθύνη για τον αποκλεισμό της Περιφέρειας της Κρήτης από μεγάλα συγκοινωνιακά έργα (λιμάνια, αεροδρόμια, οδικό δίκτυο) και τον οικονομικό μαρασμό που έχει επέλθει εξ αιτίας του γεγονότος αυτού. 
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     18. Στην με αριθμό 323/28.4.04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 8/19.5.04 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ερώτησης που κατέθεσε η Βουλευτής κ. Ελπίδα Τσουρή επισημαίνονται τα εξής: Το Δικαστικό Μέγαρο Χίου δεν μπορεί να ανεγερθεί χωρίς την δωρεάν παραχώρηση κατά κυριότητα στο Ταμείο Χρηματοδοτήσεως Δικαστικών Κτιρίων (ΤΑ.Χ.ΔΙ.Κ) του οικοπέδου ανέγερσης έκτασης 6.794 τ.μ. ιδιοκτησίας Ταμείου Εθνικής Άμυνας (ΤΕΘΑ) και την πραγματική εξασφάλιση πόρων για την υλοποίησή του έργου σε εύλογο χρονικό διάστημα. Και οι δύο αυτές προϋποθέσεις δεν συντρέχουν στην παρούσα χρονική στιγμή.
     Η προηγούμενη κυβέρνηση όρισε ως ημερομηνία για τη διεξαγωγή δημοπράτησης της Α΄ φάσης του Έργου την 7-4-2004, μολονότι, στο μέχρι τότε χρονικό διάστημα, ούτε το οικόπεδο επί του οποίου επρόκειτο να ανεγερθεί το Δικαστικό Μέγαρο είχε περιέλθει στην ιδιοκτησία του Τ.Α.Χ.ΔΙ.Κ ούτε η αναγκαία πίστωση για την υλοποίησή του είχε εξασφαλιστεί.
     Συγκεκριμένα, στις 5-4-04, δύο ημέρες πριν τη δημοπράτηση, το ΤΕΘΑ με το υπ' αριθμ. Φ.914.2/44/481319 Σ.338 έγγραφό του προς το Νομικό Συμβούλιο του Κράτους ζήτησε να ενημερωθεί σχετικά με το εάν δύναται να προχωρήσει στη διαδικασία υπογραφής συμβολαιογραφικής πράξης απόκτησης της έκτασης τεσσάρων (4) στρεμμάτων από το Γενικό Νοσοκομείο Χίου και παραχώρησης στο Δημόσιο της ως άνω αναφερόμενης ιδιοκτησίας ΤΕΘΑ.
     Από τα ανωτέρω προκύπτει ότι κατά την ημερομηνία που είχε προγραμματιστεί από την προηγούμενη ηγεσία του Υπουργείου Δικαιοσύνης η δημοπράτηση της Α΄ φάσης του Έργου δεν είχε περιέλθει στην ιδιοκτησία του ΤΑ.Χ.ΔΙ.Κ το οικόπεδο ανέγερσης.
     Επιπλέον, καταρρίπτονται οι ισχυρισμοί περί εξασφαλισμένων πόρων λόγω ένταξης του Έργου στο Πρόγραμμα Δημοσίων Επενδύσεων. Για το έργο αυτό, συνολικού εκτιμώμενου κόστους τουλάχιστον επτά εκατομμυρίων διακοσίων χιλιάδων (7.200.000) ευρώ, είχαν εκταμιευτεί από τις πιστώσεις του 2004 μόνον διακόσιες χιλιάδες (200.000) ευρώ, δηλαδή το 1/36 του κόστους. Με αυτόν το ρυθμό «εξασφαλισμένων πόρων», η αποπεράτωση του Δικαστικού Μεγάρου Χίου θα απαιτούσε 36 χρόνια...
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     19. Στην με αριθμό 326/28.4.04 ερώτηση των Βουλευτών κυρίων Τάκη Τσιόγκα, Άγγελου Τζέκη, Νίκου Γκατζή και Σταύρου Σκοπελίτη δόθηκε με το υπ’ αριθμ. 7017/4/4251/21.5.04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ.κ. Τ. ΤΣΙΟΓΚΑΣ, Α. ΤΖΕΚΗΣ, Ν. ΓΚΑΤΖΗΣ και Σ. ΣΚΟΠΕΛΙΤΗΣ, σε ό,τι μας αφορά, σας γνωρίζουμε ότι το θέμα της καλύτερης και πληρέστερης πυροπροστασίας όλης της χώρας και ασφαλώς και των δασών και των δασικών εκτάσεων, όπως και αυτό της αποτελεσματικότερης αντιμετώπισης των συνεπειών από φυσικές καταστροφές, ατυχήματα ή άλλες έκτακτες ανάγκες, αποτελούν για το Υπουργείο μας θέματα πρώτης προτεραιότητας.
     Το Πυροσβεστικό Σώμα, προκειμένου να ανταποκριθεί στην αποστολή του μετά την ανάθεση σε αυτό με το ν. 2612/1998 και της καταστολής των δασικών πυρκαγιών, προέβη στη μελέτη και επανασχεδιασμό της πυροπροστασίας της χώρας και δημιούργησε ένα αποτελεσματικό δίκτυο αντιπυρικής προστασίας σε όλη την επικράτεια.
     Με στόχο την ενίσχυση της ικανότητας και αποτελεσματικότητας των Πυροσβεστικών Υπηρεσιών και την αναβάθμιση των παρεχόμενων στους πολίτες υπηρεσιών εξετάζονται από το Υπουργείο μας όλα τα θέματα που αφορούν την καλύτερη οργάνωση και αποτελεσματική λειτουργία των Υπηρεσιών του Πυροσβεστικού Σώματος.
     Για το σκοπό αυτό και με αποκλειστικό γνώμονα την εξυπηρέτηση του δημοσίου συμφέροντος, ιδιαίτερη έμφαση δίνουμε στην ενίσχυση του Σώματος με πυροσβεστικό προσωπικό και την περαιτέρω βελτίωση της θέσης και των συνθηκών εργασίας του, στην ενίσχυση και ανανέωση της υλικοτεχνικής υποδομής του και στη λήψη πρόσθετων μέτρων για τη βελτίωση της απόδοσης του μηχανισμού πυροπροστασίας, αντιμετώπισης θεομηνιών, ατυχημάτων και άλλων καταστροφικών γεγονότων.
     Ειδικότερα, για το θέμα του σχεδιασμού και της λήψης των αναγκαίων μέτρων για την καταστολή των δασικών πυρκαγιών, το Υπουργείο μας λαμβάνει όλα τα απαιτούμενα μέτρα με στόχο ο κρατικός μηχανισμός, καθώς και οι διάφοροι φορείς να ευρίσκονται σε ετοιμότητα, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
     Επισημαίνεται ότι το προληπτικό έργο της δασοπροστασίας και κυρίως η λήψη των ενδεικνυόμενων μέτρων για την αποτροπή εκδήλωσης των δασικών πυρκαγιών, καθώς και η προστασία του φυσικού περιβάλλοντος, όπως η σύνταξη των σχετικών μελετών και η υλοποίηση των προβλεπομένων έργων διάνοιξης αντιπυρικών ζωνών, κατασκευής υδατοδεξαμενών, διανοίξεις δασικών οδών, καθαρισμοί δασικών εκτάσεων, αραιώσεις της υπορόφου βλάστησης κ.λ.π., μετά την εφαρμογή του ν. 2612/1998, ανήκει στην αρμοδιότητα των Υπηρεσιών του Υπουργείου Αγροτικής Ανάπτυξης και Τροφίμων. Όμως, το Υπουργείο μας, σύμφωνα με την ισχύουσα νομοθεσία και στον τομέα αυτόν, καθώς και για τον εύκαιρο εντοπισμό των πυρκαγιών αυτών συμβάλει αποφασιστικά και λαμβάνει μέτρα.
     Σε ό,τι αφορά τη στελέχωση του Πυροσβεστικού Σώματος, σας πληροφορούμε ότι το θέμα της κάλυψης των κενών οργανικών θέσεων με μόνιμο πυροσβεστικό προσωπικό για την περαιτέρω ενίσχυση με προσωπικό των Πυροσβεστικών Υπηρεσιών, θα αντιμετωπισθεί στα πλαίσια των μελλοντικών προσλήψεων, με τους προκηρυσσόμενους διαγωνισμούς κατάταξης πυροσβεστικών υπαλλήλων. Για την κάλυψη μέρους των υπαρχουσών κενών οργανικών θέσεων, προγραμματίζουμε προσεχώς, την μέσω του ΑΣΕΠ αξιοκρατική επιλογή και πρόσληψη ικανού αριθμού πυροσβεστικών υπαλλήλων, ενώ έχει αποφασισθεί η θεσμοθέτηση συστήματος εισαγωγής στις Σχολές του Πυροσβεστικού Σώματος σπουδαστών μέσω των γενικών εξετάσεων του Υπουργείου Εθνικής Παιδείας και Θρησκευμάτων.
     Επίσης, για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, βρίσκεται σε εξέλιξη η διαδικασία επαναπρόσληψης 5.500 εποχικών υπαλλήλων από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη.
     Σε ό,τι αφορά την αντιμετώπιση των υπηρεσιακών αναγκών με προσωπικό, ενόψει των Ολυμπιακών Αγώνων 2004, έχει προγραμματισθεί η πρόσληψη, μόνο για φέτος, 600 πυροσβεστών εποχικής απασχόλησης. Επίσης, για τον ίδιο λόγο και για το χρονικό διάστημα από 1-7 έως 1-9-2004, αποφασίσθηκε η πρόσληψη προσωπικού, το οποίο αποστρατεύτηκε από το Πυροσβεστικό Σώμα την τελευταία πενταετία. Ήδη, για τη ρύθμιση θεμάτων πρόσληψης του εν λόγω προσωπικού, εκδόθηκε σχετική Υπουργική Απόφαση.
     Πάντως, σε ό,τι αφορά τους πυροσβέστες εποχικής απασχόλησης που προσλαμβάνονται για την κάλυψη παροδικής φύσης εποχικών αναγκών του Πυροσβεστικού Σώματος, πρέπει να επισημάνουμε ότι οι προσλήψεις του εποχικού πυροσβεστικού προσωπικού διενεργούνται σύμφωνα με τις ισχύουσες διατάξεις του άρθρου 6 του ν.31Ο3/2003 και του π.δ. 124/2003,ώστε, αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου το προσωπικό που προσλαμβάνεται να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
     Στο πλαίσιο αυτό, το εποχικό προσωπικό προσλαμβάνεται σήμερα με σχέση ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις του εν λόγω π.δ., η διάρκεια εργασίας του εποχικού προσωπικού καθορίζεται ότι δεν μπορεί να υπερβεί τους πέντε μήνες ετησίως. Ο καθορισμός της ανωτέρω χρονικής διάρκειας αιτιολογείται από τις καιρικές συνθήκες που επικρατούν στη χώρα μας, σύμφωνα με τις οποίες αυξημένη επικινδυνότητα για πρόκληση δασικής πυρκαγιάς παρουσιάζεται στους μήνες από Ιούνιο μέχρι και Οκτώβριο.
     Επισημαίνεται ότι, για την πρόσληψη των εποχικών υπαλλήλων ως μονίμων πυροσβεστών, στο π.δ. 167/2003 περιλαμβάνονται ειδικές διατάξεις ευεργετικού χαρακτήρα και προβλέπεται ειδική μοριοδότηση, για όσους έχουν υπηρετήσει ευδόκιμα ως εποχικοί υπάλληλοι για τη δασοπυρόσβεση, σύμφωνα με την οποία, για κάθε αντιπυρική περίοδο, προστίθεται μία (1) μονάδα για τους εργάτες πυρόσβεσης-διάσωσης, αερομεταφερόμενων πεζοπόρων τμημάτων και τους πυροφύλακες και τρεις (3) μονάδες για τους οδηγούς.
     Σύμφωνα με τα ανωτέρω, καθίσταται σαφές ότι οι εποχικοί πυροσβέστες ανήκουν σε ιδιαίτερη ευεργετική κατηγoρία, με προτεραιότητα για πρόσληψη στο Πυροσβεστικό Σώμα που καθιερώθηκε με τη θέσπιση συγκεκριμένων ρυθμίσεων.
     Σχετικά με το αίτημα του ανωτέρω εποχικού προσωπικού, που προσλαμβάνεται με συμβάσεις ιδιωτικού δικαίου ορισμένου χρόνου, για μετατροπή των εν λόγω συμβάσεων σε αορίστου χρόνου, σας πληροφορούμε ότι το προσωπικό αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί την προϋπόθεση του άρθρου 17 του ν.2839/2000, που απαιτεί να μην έχει μεσολαβήσει, προκειμένου για προσωπικό που ασχολήθηκε με περισσότερες της μιας συμβάσεις εργασίας ιδιωτικού δικαίου ορισμένου χρόνου, χρονικό διάστημα διακοπής μεταξύ των συμβάσεων μεγαλύτερο των δύο (2) μηνών. Εμπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παραγράφου 1 του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
     Πάντως για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως, αρμόδιο είναι το συνερωτώμενο Υπουργείο, από το οποίο προωθείται η έκδοση σχετικού προεδρικού διατάγματος.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     20. Στην με αριθμό 328/28.4.04 ερώτηση των Βουλευτών κυρίων Αντωνίου Σκυλλάκου και Ορέστη Κολοζώφ δόθηκε με το υπ’ αριθμ. Β-354/20.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 328/28-04 που κατέθεσαν στη Βουλή οι Βουλευτές κ.κ. Αντ. Σκυλλάκος και Ορ. Κολοζώφ, κατά το λόγο αρμοδιότητας του Υπουργείου Μεταφορών και Επικοινωνιών, και σύμφωνα -με το με αριθμ. πρωτ.:76284/05-05-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     1. Η κατασκευή Προαστιακού Σιδηροδρομικού Σταθμού στην περιοχή του Δήμου Μεταμόρφωσης δεν είχε προβλεφθεί στον αρχικό σχεδιασμό υλοποίησης του Προαστιακού και γι’ αυτό δεν περιελήφθη στην υπό εξέλιξη εργολαβία υπ' αρ. 265 (Τρεις Γέφυρες - Αεροδρόμιο).
     2. Παρά ταύτα μετά την παρέμβαση και την επιθυμία της Δημοτικής Αρχής και των τοπικών φορέων για δημιουργία σταθμού στο Δήμο Μεταμόρφωσης, το Υπουργείο Μεταφορών και Επικοινωνιών, δεσμεύτηκε να ικανοποιήσει το αίτημα αυτό και συμφωνήθηκε με τον ΟΣΕ η κατασκευή Σιδηροδρομικού Προαστιακού Σταθμού στη Μεταμόρφωση επί της νέας Σιδηροδρομικής Γραμμής ΣΚΑ - Αεροδρόμιο.
     3. Η κατασκευή της αποβάθρας του Σιδηροδρομικού Σταθμού υλοποιείται από υφιστάμενη εργολαβία που χρηματοδοτείται από το πρόγραμμα δημοσίων επενδύσεων μέσω του εναρίθμου έργου 2003 ΣΕ 07870004.
     Ωστόσο σύμφωνα με προεκτίμηση της ΕΡΓΟΣΕ για την κατασκευή της ανωδομής και την ολοκλήρωση και απόδοση σε χρήση του νέου Σταθμού απαιτείται συμπληρωματική χρηματοδότηση 2.360.000 € με ΦΠΑ και η απαιτούμενη πίστωση για το έτος 2004 ανέρχεται σε 1.180.000 € με ΦΠΑ.
     4. Μετά τα παραπάνω, τροποποιήθηκε το επενδυτικό πρόγραμμα του 2004 του Οργανισμού και με το με υπ. αριθμ. 39587/07-05-2004 έγγραφο η κατασκευή της ανωδομής και η ολοκλήρωση και απόδοση σε χρήση του νέου σιδ. σταθμού Μεταμόρφωσης εντάσσεται στο επενδυτικό πρόγραμμα του  ΣΕ έτους 2004 στο κεφάλαιο Β΄.1.1 με προϋπολογισμό 2.360.000 € και πρόβλεψη απoρρόφησης για το 2004,1.180.000 €, έτσι ώστε να συνεχιστούν απρόσκοπτα τα έργα ολοκλήρωσης του Σταθμού.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     21. Στην με αριθμό 322/28.4.04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. ΓΠ/41714/20.5.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 322/28-4-2004 ερώτηση που κατατέθηκε στη Βουλή από την Βουλευτή κ. Ε. Τσουρή σχετικά με τις εργασίες κατασκευής της νέας πτέρυγας του Ν.Γ.Ν. Χίου «Σκυλίτσειο», σας γνωρίζουμε τα παρακάτω:
     Η ανασκαφική έρευνα στο εργοτάξιο της νέας πτέρυγας του ΝΓΝ Χίου άρχισε τον Ιανουάριο του 2004 με επίβλεψη και οδηγίες της Κ΄ Εφορίας Αρχαιοτήτων και με προσωπικό και εξοπλισμό του αναδόχου του έργoυ.
     Κατά την έρευνα διαπιστώθηκε η ύπαρξη αξιόλογων αρχαιολογικών στοιχείων που χρήζουν περαιτέρω διερεύνησης και η Εφορία Αρχαιοτήτων απέστειλε στη ΔΕΠΑΝΟΜ ΑΕ την ΓΑ 69047/16-2-04 (971/9-2-04), επιστολή της για υπογραφή μνημονίου συνεργασίας με πρόβλεψη απορρόφησης 500.000 Ευρώ.
     Επειδή η δαπάνη είναι σημαντική η ΔΕΠΑΝΟΜ από το Φεβρουάριο του 2004 απευθύνθηκε στη Διαχειριστική Αρχή της Περιφέρειας Β. Αιγαίου για την ένταξη της αρχαιολογικής έρευνας ως υποέργου και τη χρηματοδότησή της από πιστώσεις του Γ΄ ΚΠΣ. Η κατ' αρχήν προφορική απάντηση (χωρίς ουσιαστική δέσμευση) της Περιφέρειας Β. Αιγαίου υπήρξε θετική και οι εργασίες συνεχίστηκαν με τον ίδιο τρόπο για το Φεβρουάριο και το Μάρτιο.
     Παράλληλα η ΔΕΠΑΝΟΜ απέστειλε και γραπτά το σχετικό αίτημα στην Περιφέρεια με τα αρ. ΓΑ 69515/16-3-04 και 70051/14-4-04 έγγραφα, τα οποία όμως ουδέποτε απαντήθηκαν.
     Σε σύσκεψη που πραγματοποιήθηκε στις 3-5-04 στο Υπουργείο Υγείας και Κοινωνικής Αλληλεγγύης με το Γενικό Γραμματέα της Περιφέρειας Β. Αιγαίου δεν εγκρίθηκε η ένταξη της παραπάνω πίστωσης στο πρόγραμμα της Περιφέρειας.
     Κατόπιν της εξέλιξης αυτής, η ΔΕΠΑΝΟΜ απευθύνθηκε στο Υπουργείο Υγείας και Κοινωνικής Αλληλεγγύης (Γ Α 70556/12-5-04 σχετικό έγγραφο) για την αύξηση του εγκεκριμένου προϋπολογισμού κατά 500.000 Ευρώ στη ΣΑΕ 091/5.
     Επιπλέον σας γνωρίζουμε ότι:
     Οι εργασίες έχουν διακοπεί από τον ανάδοχο από τον Απρίλιο γιατί εκκρεμούν πληρωμές απολογιστικών εργασιών Φεβρουαρίου και Μαρτίου, ύψους 144.000 Ευρώ περίπου.
     Το συνολικό χρονοδιάγραμμα της σύμβασης κατασκευής θα αποτελέσει θέμα  διαπραγμάτευσης μετά την ολοκλήρωση των ανασκαφικών εργασιών.
     Ο Υπουργός
     Ν. ΚΑΚΛΑΜΑΝΗΣ»
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
     Κυρίες και κύριοι συνάδελφοι, ο Βουλευτής Ροδόπης κ. Αχμέτ Ιλχάν ζητά άδεια ολιγοήμερης απουσίας στο εξωτερικό για το διάστημα από 20 Οκτωβρίου 2004 έως 22 Οκτωβρίου 2004. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Ο Βουλευτής Δράμας κ. Μαργαρίτης Τζίμας ζητά άδεια ολιγοήμερης απουσίας στο εξωτερικό για το διάστημα από 22 Οκτωβρίου 2004 έως 26 Οκτωβρίου 2004. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Η Βουλευτής Β΄ Αθηνών κ. Βάσω Παπανδρέου ζητά άδεια ολιγοήμερης απουσίας στο εξωτερικό για το διάστημα από 20 Οκτωβρίου 2004 έως 23 Οκτωβρίου 2004. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Η Βουλευτής Επικρατείας κ. Άννα Διαμαντοπούλου ζητά άδεια ολιγοήμερης απουσίας στο εξωτερικό για το διάστημα από 19 Οκτωβρίου 2004 έως 20 Οκτωβρίου 2004. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 308/11.10.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Αγροτικής Ανάπτυξης και Τροφίμων, σχετικά με τους λόγους και τα κριτήρια που οδήγησαν σε εξατομίκευση του πλαφόν του βαμβακιού για τους παραγωγούς κλπ.
     Το ειδικότερο περιεχόμενο της επίκαιρης ερώτησης του κ. Σγουρίδη έχει ως εξής:
     «Το 2002 το Υπουργείο Γεωργίας επί ΠΑΣΟΚ είχε καθιερώσει για όλη τη χώρα ενιαίο πλαφόν στρεμματικής απόδοσης για το βαμβάκι. Εν προκειμένω περίπου 275 κιλά ανά στρέμμα.
     Απεδείχθη από τις παραδοθείσες στα εκκοκκιστήρια ποσότητες ότι η προσέγγιση ήταν ρεαλιστική.
     Ακόμη και στις περιπτώσεις που παρεδόθησαν μικρότερες ποσότητες ότι η προσέγγιση ήταν ρεαλιστική.
     Ακόμη και στις περιπτώσεις που παρεδόθησαν μικρότερες ποσότητες αυτό συνέβη λόγω θεομηνιών και άλλων πλήρως αιτιολογημένων  λόγων όπως ιώσεις, έντομα κλπ.
     Σήμερα και χωρίς κανένα προϊδεασμό με έκπληξη διαπιστώνουν οι βαμβακοπαραγωγοί, όταν προσέρχονται στα εκκοκκιστήρια, ότι εξατομικεύτηκε η ποσότητα που μπορούν να παραδώσουν.
     Ερωτάται ο κύριος Υπουργός να απαντήσει:
     1. Ποιοι είναι οι λόγοι που οδήγησαν σε εξατομίκευση του πλαφόν βαμβακιού για κάθε παραγωγό και με ποια κριτήρια έγινε η εξατομίκευση που οδήγησε τελικά σε μείωση της ποσότητας που μπορούν να παραδώσουν με επιδότηση.
     2. Γιατί δεν ελήφθη για το Νομό Ξάνθης υπόψη η καταστροφή που προκλήθηκε από το σκουλήκι την περσινή χρονικά και ποια είναι η τύχη της άδειας που ζητήθηκε από την Επιτροπή Ανταγωνισμού της Ευρωπαϊκής ‘Ένωσης ώστε η ζημιά που προκλήθηκε από το σκουλήκι να πληρωθεί από τα ΠΣΕΑ».
     Παρακαλείται ο Υφυπουργός κ. Κοντός να απαντήσει για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Κύριε Πρόεδρε, αναφερόμενος στην ερώτηση του συναδέλφου, πρέπει να πω ότι δύο στοιχεία αυτής δεν ανταποκρίνονται στην πραγματικότητα. Κατ’ αρχήν, για την εσοδεία 2002 δεν υπήρχε πρώτη ηρτημένη 275 κιλά ανά στρέμμα αλλά ήταν 260. Δεύτερον, στην εξατομίκευση πρέπει να πω ότι φέτος δεν έγινε εξατομίκευση, αλλά κατανομή της πρώτης ηρτημένης κατά γεωγραφική περιφέρεια κοινότητας, ώστε να γίνει η κατανομή όσο πιο δίκαιη μπορούσε να γίνει. Αυτό έγινε με τη σύμφωνη γνώμη όλων των προέδρων των Ενώσεων Αγροτικών Συνεταιρισμών που παράγουν βαμβάκι. Ελήφθη υπόψη ο μέσος όρος της παραγωγής της προηγούμενης τριετίας, αφού βέβαια προβλέφθηκε ότι στις περιοχές όπως η Θράκη όπου τα προηγούμενα χρόνια είχαν δυσμενείς καιρικές συνθήκες και ασθένειες οι οποίες μείωσαν την παραγωγή, να υπάρχει δυνατότητα να γίνουν ανάλογες διορθώσεις. 
     Σχετικά, λοιπόν, με το Νομό Ξάνθης αυτές οι διορθώσεις έγιναν με τη σύμφωνη γνώμη των αγροτοσυνδικαλιστών του Νομού, όχι αυτών οι οποίοι πρόσκεινται στη Νέα Δημοκρατία, αλλά αγροτοσυνδικαλιστών οι οποίοι πρόσκεινται σε όλες τις παρατάξεις. Συμφώνησαν σχετικά με την ηρτημένη παραγωγή που θα πρέπει να έχει η κάθε κοινότητα του Νομού Ξάνθης. Σε μία περιοδεία που έκανα το Σαββατοκύριακο οι βαμβακοπαραγωγοί της περιοχής εξέφρασαν την ικανοποίησή τους για τις διορθώσεις οι οποίες έγιναν.
      Όσον αφορά το πρόγραμμα FAR, αυτό υπεβλήθη στην Ευρωπαϊκή Ένωση το Μάρτιο του 2004. Η Ευρωπαϊκή Ένωση δεν έμεινε ικανοποιημένη από τα στοιχεία τα οποία καταθέσαμε για να υποστηρίξουμε το αίτημά μας. Βρισκόμαστε σε συνεχή επικοινωνία με την Ευρωπαϊκή Ένωση και στέλνουμε νέα στοιχεία που αποδεικνύουν ότι οι δυσμενείς καιρικές συνθήκες προκάλεσαν πράσινο σκουλήκι, το οποίο δεν μπορούσε να καταπολεμηθεί από τους αγρότες, παρ’ ότι έχουν ψεκάσει πάρα πολλές φορές. Περιμένουμε την απάντηση της Ευρωπαϊκής Ένωσης. Πιστεύουμε ότι οι ενέργειές μας θα αποδώσουν καρπούς.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, θα ήθελα να σας υπενθυμίσω τη ρήση των αρχαίων προγόνων μας, η οποία έλεγε ότι το προνοείν θάττερον του θεραπεύειν. Χαίρομαι που έστω και καθυστερημένα και κατόπιν της καταθέσεως της δικής μου ερωτήσεως με συνεργασία των συνδικαλιστικών φορέων της περιοχής της Θράκης προχωρήσατε σε διόρθωση της αρχικής ποσότητας την οποία είχατε ανακοινώσει. 
Έτσι, απετράπη μια κατάφωρη αδικία που θα μπορούσε να συμβεί στην περιοχή, διότι -εγώ θα πω ότι εκ παραδρομής- δεν ελήφθη υπόψη ότι και το 2002, αλλά και το 2003 είχαμε καταστροφές. 
      Το 2002 είχαμε καταστροφές από πλημμύρες και χαλάζια και το 2003 καταστροφή από το σκουλήκι το οποίο όλως παραδόξως χτύπησε μόνο πέντε νομούς στην Ελλάδα, ένας εκ των οποίων ήταν και ο  Νομός της Ξάνθης.
      Έτσι, λοιπόν, τα διακόσια κιλά που ανακοινώθηκαν κατ’ αρχήν ήταν μια κατάφωρη αδικία και χαίρομαι που θεραπεύτηκε. Χαίρομαι που πράγματι είδατε τις καταστροφές, τις λάβατε υπόψη και ανεβάσατε το πλαφόν που μπορούν να παραδώσουν στην περιοχή στο ποσό το οποίο ικανοποιεί τους αγρότες. 
      Έρχομαι τώρα στο ζήτημα που θέσατε και αφορά την εξατομίκευση. Η λέξη «εξατομίκευση» έχει να κάνει με το ότι υπάρχουν παραγωγοί οι οποίοι έχουν χωράφια σε δύο ή τρεις κοινότητες, με αποτέλεσμα σε μία κοινότητα να έχουν άλλα κιλά και σε άλλη κοινότητα άλλα κιλά. Συνεπώς για κάθε παραγωγό υπάρχει διαφορετικό πλαφόν που μπορεί να παραδώσει, εφόσον τα χωράφια στα οποία σπέρνει βαμβάκι είναι σε δύο ή τρεις διαφορετικές περιοχές. 
      Χαίρομαι πάντως που απετράπη αυτή η κατάφωρη αδικία και οφείλω να πω ότι αυτό είναι προς το συμφέρον των παραγωγών της περιοχής της Ξάνθης και της Θράκης. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σγουρίδη. 
      Το λόγο έχει ο κύριος Υπουργός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θεωρώ ότι είναι δίκαιο να υπάρχουν διαφορετικές ηρτημένες παραγωγές σε παραγωγούς οι οποίοι έχουν χωράφια σε διαφορετικές περιοχές, διότι είναι φυσικό να μην έχουμε τις ίδιες αποδώσεις όταν κάποιος παραγωγός έχει χωράφι σε ποτιστική περιοχή και χωράφι σε ξερική περιοχή. 
      Πρέπει να πούμε ότι αυτός ήταν και ο κύριος λόγος που, σκεπτόμενοι αντικειμενικά, θελήσαμε να κάνουμε κατανομή της ηρτημένης παραγωγής στο βαμβάκι όχι κατά δήμο, διότι σε ένα δήμο υπάρχουν πολλές κοινότητες που έχουν χωράφια με διαφορετική διαμόρφωση του εδάφους, αλλά κατά κοινότητα, έτσι ώστε αντικειμενικώς πλέον και με δίκαιο τρόπο να γίνει η κατανομή της ηρτημένης παραγωγής. 
      Δεν καθυστερήσαμε, όπως λέτε, να αποκαταστήσουμε την αδικία. Ήδη είχαν κληθεί πολύ νωρίτερα οι αγρότες συνδικαλιστές να έρθουν στην Αθήνα για να δούμε την κατανομή που υπάρχει κατά κοινότητα για να γίνουν οι απαραίτητες διορθώσεις. 
      Πάντως, θέλω να σας πω ότι είναι κοινή η ευαισθησία για τους αγρότες της Θράκης, της Ξάνθης. Όντως υπέστησαν πολύ μεγάλες ζημιές τα προηγούμενα χρόνια και οι διορθώσεις που έγιναν, έγιναν για να αποκατασταθούν οι αδικίες που υπήρξαν τα προηγούμενα χρόνια. 
      Ας ελπίσουμε ότι αυτή η χρονιά θα πάει καλά -και δόξα τω Θεώ πηγαίνει πολύ καλά- έτσι ώστε να μπορέσουν οι αγρότες να αποκτήσουν ένα ικανοποιητικό εισόδημα για να καλύψουν και τις ζημιές που υπέστησαν τα προηγούμενα χρόνια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Επόμενη είναι η με αριθμό 325/12-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μονιμοποίηση των συμβασιούχων κλπ. 
      Η επίκαιρη ερώτηση του κ. Αντώνη Σκυλλάκου έχει ως εξής: 
      «Με ευθύνη των κυβερνήσεων του ΠΑΣΟΚ και της Νέας Δημοκρατίας χιλιάδες συμβασιούχοι στο δημόσιο και τον ιδιωτικό τομέα, στους ΟΤΑ και τις ΔΕΚΟ έχουν υποστεί μια πολύχρονη ταλαιπωρία και συνεχίζουν να βιώνουν την αντιλαϊκή πολιτική της ανασφάλειας και της ανεργίας. 
      Μέσα από το προεδρικό διάταγμα 160/2004 και τη λογική των λεγόμενων πάγιων και διαρκών αναγκών εξαιρείται η συντριπτική πλειοψηφία των συμβασιούχων και διαιωνίζεται το καθεστώς της πολύχρονης ομηρίας, ενώ καλλιεργούνται ψεύτικες προσδοκίες για την κοινοτική οδηγία 1999/70, η οποία δεν αποσκοπεί στην επίλυση του προβλήματος. Η παραπομπή του θέματος στο ΑΣΕΠ λειτουργεί σαν πρόσχημα για τη συνέχιση της σημερινής απαράδεκτης κατάστασης και οδηγεί σε νέα δοκιμασία σε βάρος των χιλιάδων συμβασιούχων. 
      Το ταξικό συνδικαλιστικό κίνημα με τους αγώνες του απαιτεί πλήρη-σταθερή εργασία για όλους με εργασιακά, μισθολογικά, ασφαλιστικά δικαιώματα που ανταποκρίνονται στις σύγχρονες ανάγκες. Διεκδικεί τη μετατροπή όλων των συμβάσεων ορισμένου χρόνου σε αορίστου και τη μονιμοποίηση των συμβασιούχων. 
      Ερωτάται ο κύριος Υπουργός:
      Τι μέτρα θα πάρει η Κυβέρνηση για να κατοχυρωθεί το δικαίωμα εργασίας για όλους, να μετατραπούν οι συμβάσεις ορισμένου χρόνου σε αορίστου και να μονιμοποιηθούν οι συμβασιούχοι;» 
      Ο Υφυπουργός κ. Ανδρεουλάκος έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Σκυλάκκο, με το προεδρικό διάταγμα 180/2004 που καταρτίστηκε από το Υπουργείο Απασχόλησης και Κοινωνικής Προστασίας -και το οποίο είναι και αρμόδιο για την εφαρμογή του- ρυθμίστηκαν θέματα εργαζομένων με συμβάσεις ορισμένου χρόνου, που απασχολούνται σε επιχειρήσεις και φορείς οι οποίες δεν ανήκουν πλέον στο δημόσιο τομέα. 
	Το Υπουργείο Εσωτερικών, Δημόσιας Διοίκησης και Αποκέντρωσης ως γνωστόν με το προεδρικό διάταγμα 164/2004 ενσωμάτωσε στην εσωτερική έννομη τάξη τις βασικές ρυθμίσεις της κοινοτικής οδηγίας 1999/70. 
      Κι εδώ πρέπει να τονιστεί και να ανακοινωθεί στο Σώμα, ότι την περασμένη Τετάρτη συνήλθε η Ευρωπαϊκή Επιτροπή και αποφάσισε ύστερα από ενδελεχή εξέταση ότι αυτό το προεδρικό διάταγμα, το οποίο η Κυβέρνηση, στην οποία έχω την τιμή να ανήκω, κατήρτισε και δημοσίευσε φέτος τον Ιούλιο, είναι απολύτως συμβατό με τις ρυθμίσεις της οδηγίας 1990/70, πράγμα που δεν είχε πράξει για το προεδρικό διάταγμα 81/2003 που είχε καταρτίσει και δημοσιεύσει η κυβέρνηση του ΠΑΣΟΚ. 
      Στο διάταγμα αυτό, το οποίο εκρίθη απολύτως συμβατό προς την ευρωπαϊκή οδηγία, περιλαμβάνονται πέραν των παγίων ρυθμίσεων που αφορούν στη μη διάκριση μεταξύ συμβάσεων ορισμένου χρόνου και συμβάσεων αορίστου χρόνου -να μη γίνονται δηλαδή διακρίσεις εις βάρος των εργαζομένων με συμβάσεις ορισμένου χρόνου- και μεταβατικές διατάξεις, με τις οποίες θεσπίζονται ενιαίοι κανόνες για την απευθείας μετατροπή των συμβάσεων ορισμένου χρόνου, αλλά και των συμβάσεων έργου σε συμβάσεις αορίστου χρόνου, εφόσον όμως με τις συμβάσεις αυτές καλύπτονται πάγιες και διαρκείς ανάγκες των εργαζομένων σε αυτούς τους φορείς, πράγμα το οποίο βεβαίως είναι και απολύτως λογικό και θεμιτό.
      Στο ίδιο προεδρικό διάταγμα περιγράφονται συγκεκριμένα κριτήρια γι’ αυτήν τη μετατροπή. Την κρίση των προϋποθέσεων και των κριτηρίων θα την κάνουν τα υπηρεσιακά συμβούλια και τελικώς και οριστικώς και σε κάθε περίπτωση το ΑΣΕΠ, που είναι μια ανώτατη διοικητική αρχή που είναι εντεταγμένη στο ισχύον Ελληνικό Σύνταγμα.
      Το προεδρικό διάταγμα 180/2004 του Υπουργείου Απασχόλησης και Κοινωνικής Προστασίας ρύθμισε με όμοιους όρους με αυτούς του προεδρικού διατάγματος 164 τις διαδοχικές συμβάσεις των εργαζομένων στον τέως δημόσιο τομέα, δηλαδή σε αυτούς τους φορείς που εισήχθησαν στο Χρηματιστήριο και δεν ανήκουν πλέον στο δημόσιο τομέα. 
      Η Κυβέρνηση δεν παίζει με τους εργαζόμενους, κύριε Σκυλάκκο. Και από την πρώτη στιγμή που πήγαμε στο Υπουργείο Εσωτερικών καταπιαστήκαμε με ένα πολύ μεγάλο πρόβλημα το οποίο κληρονομήσαμε, δε δημιουργήσαμε και το οποίο δημιουργήθηκε από την ακατάσχετη ροπή προς τις πελατειακές σχέσεις των προηγούμενων κυβερνήσεων του ΠΑΣΟΚ. Και κάναμε ένα προεδρικό διάταγμα απολύτως συμβατό με την ευρωπαϊκή οδηγία, με βάση του οποίου χιλιάδες εργαζόμενοι θα γίνουν εργαζόμενοι με συμβάσεις αορίστου χρόνου. 
      Επιπλέον τώρα καταρτίζουμε -και πιστεύω ότι μέχρι το τέλος του μηνός θα κατατεθεί στη Βουλή- σχέδιο νόμου, όπου δίνουμε μία ακόμα ευκαιρία σε αυτούς τους εργαζόμενους, με ενισχυμένη μοριοδότηση η οποία θα είναι στο 50% και θα καταλαμβάνει το 50% των θέσεων όλων των προκηρυχθησομένων διαγωνισμών, για να τους δώσουμε μια ακόμα ευκαιρία να τακτοποιηθούν. 
      Πρέπει, λοιπόν, να μας αναγνωρίζετε ότι προσπαθούμε να λύσουμε αυτό το μεγάλο πρόβλημα που κληρονομήσαμε και δεν είναι πρόσχημα ότι αυτοί οι οποίοι θα τακτοποιηθούν πρέπει να καλύπτουν πάγιες και διαρκείς ανάγκες. Η εργασία είναι απολύτως κατοχυρωμένη από το Σύνταγμα. Όμως η ίδια η ελληνική νομοθεσία προβλέπει όχι μόνο συμβάσεις αορίστου χρόνου αλλά και συμβάσεις ορισμένου χρόνου, όπως και συμβάσεις έργου, με σειρά νόμων. 
      Και τούτο γιατί υπάρχουν και ανάγκες που δεν είναι πάγιες και διαρκείς.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ. Έχετε και δευτερολογία.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχουν ανάγκες έκτακτες, υπάρχουν ανάγκες πρόσκαιρες και υπάρχουν ανάγκες οι οποίες είναι επείγουσες και γι’ αυτό καταφεύγουμε σ’ αυτές τις συμβάσεις. Το ζητούμενο, όμως, είναι να μην καταστρατηγούμε αυτές τις διατάξεις που προβλέπουν συμβάσεις πέραν των συμβάσεων αορίστου χρόνου.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σκυλλάκο, έχετε το λόγο.
      ΑΝΤΩΝΙΟΣ ΣΚΥΛΛΑΚΟΣ:  Υπάρχουν σαφώς βαρύτατες ευθύνες στο ΠΑΣΟΚ για την κατάσταση που δημιουργήθηκε. Παραλάβατε αυτήν την κατάσταση, αλλά δημιουργήσατε προεκλογικά προσδοκίες σε όλον αυτόν τον κόσμο ότι θα έχει μόνιμη εργασία. Αντί να συμβεί αυτό, ένα μικρό μέρος τακτοποιείται με τα δύο προεδρικά διατάγματα. Όπως λένε τα συνδικάτα και δεν θέλω να το αμφισβητήσω, η μεγάλη πλειοψηφία δεν θα αποκτήσει μονιμότητα. Απ’ ό,τι καταλαβαίνω επιμένετε στην πολιτική σας. 
      Την άποψη τη δική μας ότι όλοι οι συμβασιούχοι ανεξάρτητα από προϋποθέσεις θα μπορούσαν να μονιμοποιηθούν, να γίνουν αορίστου χρόνου -αν θέλετε υπάρχουν  δουλειές να κάνουν, υπάρχουν κοινωνικές ανάγκες, θα φέρω παραδείγματα παρακάτω- την απορρίπτετε αυτή την πολιτική και επιμένετε στη δική σας λογική των πάγιων και διαρκών αναγκών. Επικαλείστε ότι είστε καλύτεροι από το ΠΑΣΟΚ και ότι η Ευρωπαϊκή ΄Ενωση το αναγνωρίζει. Εμείς ποτέ δεν στηρίξαμε τις ελπίδες μας σ’ αυτήν την Οδηγία η οποία είναι Οδηγία που κύριο στόχο έχει να βάλει κανόνες στην εργασία ορισμένου χρόνου. Αυτή είναι η ουσία του ζητήματος. Νομιμοποιεί την εργασία ορισμένου χρόνου και δεν μιλάμε για τους εποχιακούς. Μιλάμε για αντικατάσταση εργαζομένων, θέσεων που θα έπρεπε να είναι πάγιες και διαρκείς, η εργασία τους με δεκάμηνα, με οκτάμηνα για διάφορους λόγους.
      Εγώ βάζω τα καινούργια ζητήματα που προκύπτουν με την πολιτική σας. Απολύεται κόσμος, λήγουν οι συμβάσεις. Δύο χιλιάδες έχουν απολυθεί από το  Υπουργείο Πολιτισμού και ακολουθούν απολύσεις άλλων χιλίων. Μέχρι το τέλος του χρόνου θα απολυθούν χιλιάδες από τους ΟΤΑ και από τις Δημοτικές Επιχειρήσεις. Λήγουν τα κοινωνικά προγράμματα. Το Υπουργείο Πολιτισμού έχει ανάγκη απ’ αυτές τις δουλειές. Ποιος θα τις κάνει; Λέτε ότι θα φέρετε προκηρύξεις με αυξημένα μόρια κατά 10% σε σχέση με το παρελθόν από 40%, 50% για να προσληφθεί ένα μέρος απ’ αυτούς όταν θα γίνουν οι προκηρύξεις. Γιατί δεν κρατάτε τουλάχιστον αυτούς τους εργαζόμενους μέχρι να γίνουν οι προκηρύξεις αλλά τους απολύετε; Κάντε καινούργιες συμβάσεις μέχρι να γίνουν οι προκηρύξεις. Λέτε ότι το 50% θα τακτοποιηθεί αν οι προκηρύξεις θα είναι σε ανάλογο αριθμό. Διότι τελειώνοντας τα προγράμματα μπορείτε να πείτε ότι δεν έχει ανάγκη πλέον από παροχές υπηρεσιών στο σπίτι -να φέρω ένα παράδειγμα που ήταν κάποιο πρόγραμμα- και σταματάμε αυτές τις υπηρεσίες που προσέφερε ο δήμος μέχρι σήμερα. 
      Άλλο σημείο που χαρακτηρίζει την πολιτική σας. Οι δασοπυροσβέστες τέσσερις, πέντε χιλιάδες δεν θυμάμαι πόσοι είναι, απολύονται 15 μέρες νωρίτερα και δεν είναι που χάνουν τα μεροκάματα αλλά ένα μεγάλο μέρος δεν μπορεί να μπει στο Ταμείο Ανεργίας. Πώς αντιμετωπίζετε αυτά τα ζητήματα στα πλαίσια της δικής σας πολιτικής που επιμένετε, δεν δεχόσαστε τη δική μας πρόταση; Δημιουργούνται κοινωνικά προβλήματα. Θέλω μια απάντηση σ’ αυτά.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης & Αποκέντρωσης): Κύριε Σκυλλάκο, κατ’ αρχήν, πρέπει να παραδεχτείτε ότι τηρούμε την προεκλογική μας δέσμευση, που ήταν να τακτοποιηθούν όσοι καλύπτουν πάγιες και διαρκείς ανάγκες. Εμείς, δεν είπαμε ότι όλοι ανεξαιρέτως είτε καλύπτουν πάγιες και διαρκείς ανάγκες, είτε πρόσκαιρες και έκτακτες ανάγκες, θα τακτοποιηθούν. Αυτό που είπαμε το κάνουμε πράξη.
      ΑΝΤΩΝΙΟΣ ΣΚΥΛΛΑΚΟΣ: Η βοήθεια στο σπίτι -το πρόγραμμα- δεν είναι πάγια ανάγκη;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μισό λεπτό. Λέτε, λοιπόν, τώρα ότι απολύονται. Θα πρέπει να χρησιμοποιούμε τη σωστή ορολογία  για να συνεννοούμαστε. Όταν λήγει μια σύμβαση ορισμένου χρόνου ή μια σύμβαση έργου, αυτό λέγεται απόλυση; Αυτό λέγεται ότι έληξε ο χρόνος για τον οποίο είχαν προσληφθεί οι εργαζόμενοι διότι αν δεν ήταν έτσι έπρεπε να έχουμε σύμβαση αορίστου χρόνου. Μην λέμε, λοιπόν, ότι απολύονται όταν απλώς λήγει η σύμβαση ορισμένου χρόνου ή η σύμβαση έργου που έχει ορισμένη και αυτή χρονική διάρκεια. 
     Επίσης, με τα δύο προεδρικά διατάγματα που καταρτίσαμε δεν λέμε πουθενά ότι δεν θα λήξουν οι συμβάσεις ορισμένου χρόνου. Η λήξη των συμβάσεων ορισμένου χρόνου είναι ανεξάρτητη από την εφαρμογή των προεδρικών διαταγμάτων. Γιατί τα συνδέετε και τα ταυτίζετε;
      Το ποιοι θα κριθούν θα το πείτε εσείς, κύριε Σκυλλάκο, ή εγώ; Το ποιοι θα κριθούν ότι καλύπτουν πάγιες και διαρκείς ανάγκες και έχουν όλες τις θετικές προϋποθέσεις για να υπαχθούν στα προεδρικά αυτά διατάγματα, δεν θα το πούμε εμείς. Θα το πουν τα αρμόδια υπηρεσιακά συμβούλια και τελικά και τελεσίδικα θα το κρίνει η ανεξάρτητη διοικητική αρχή, το ΑΣΕΠ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Γιατί, λοιπόν, συνδέετε την εφαρμογή αυτών των προεδρικών διαταγμάτων με το χρόνο διάρκειας συμβάσεων ορισμένου χρόνου; Είναι δύο πράγματα εντελώς αντίθετα. Εσείς δεν έχετε στο μυαλό σας παρά μόνο σύμβαση αορίστου χρόνου. Όμως εμείς έχουμε άλλη φιλοσοφία. Πιστεύουμε στην άποψη ότι η αγορά εργασίας δεν μπορεί να είναι μονοκόμματη, να είναι μονοδιάστατη, γνωρίζουσα μόνο τη σύμβαση αορίστου χρόνου. Διότι υπάρχουν πάγιες και διαρκείς ανάγκες -που είναι πράγματι ο κανόνας και είναι ευχής έργον να γίνονται συμβάσεις αορίστου χρόνου- όμως η ζωή μας προσπερνά. Διότι πολλές ανάγκες είναι απρόβλεπτες και επείγουσες ή είναι πρόσκαιρες. Σε αυτές τις περιπτώσεις, τι πρέπει, κύριε Σκυλλάκο, να κάνουμε; Αμέτι-μουχαμέτι να κάνουμε συμβάσεις αορίστου χρόνου; Αυτό δεν είναι νοητό.
      ΠΡΟΕΔΡΕΥΩΝ (Σωτήρης Χατζηγάκης): Κατανοητό, κύριε Υπουργέ. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κλείνω, κύριε Πρόεδρε.
      Μετά, θέσατε ορισμένα άλλα θέματα. Κύριε Σκυλλάκο, μπορούμε να πούμε ότι το πάγιον και το διαρκές μιας ανάγκης είναι άσχετον με τη δυνατότητα κάλυψής της; Όσο πιο ψηλά ανεβαίνουμε εισοδηματικά, τόσο βλέπουμε ανάγκες, τις οποίες δεν βλέπαμε πριν. Το θέμα είναι η προτεραιότητα αναγκών και οι ανάγκες σε συνάρτηση με την οικονομική δυνατότητα.
      Ξέρετε τι μου λένε; Είχα πάει προχθές στα Ιωάννινα…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … σε ένα συνέδριο τακτικό της ΚΕΔΚ του Νομού Ιωαννίνων. Λέγανε οι δήμαρχοι: λέτε πώς θα μονιμοποιήσουμε στις δημοτικές επιχειρήσεις εργαζόμενους, όταν αυτές οι Δημοτικές Επιχειρήσεις είναι καταχρεωμένες;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ανδρεουλάκο.
      Εισερχόμαστε στην με αριθμό 320/12-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Δημόσιας Τάξης και Εθνικής Παιδείας και Θρησκευμάτων, σχετικά με τη σύλληψη μαθήτριας του Τεχνικού Επαγγελματικού Εκπαιδευτηρίου Νέας Φιλαδέλφειας κ.λπ.
      Το ειδικότερο περιεχόμενο της επίκαιρης ερώτησης του κυρίου Βουλευτή έχει ως εξής:
      «Η πρωτοφανής σύλληψη μαθήτριας του Γ΄ Νυχτερινού Τεχνικού Επαγγελματικού Εκπαιδευτηρίου Ν. Φιλαδέλφειας και η εισβολή αστυνομικών του Τμήματος Αλλοδαπών στο χώρο του σχολείου αποτελούν όχι μόνο δυσάρεστα αλλά και επικίνδυνα γεγονότα για τα σχολικά δεδομένα.
      Η 30χρονη Ουκρανή μαθήτρια Αλίνα Κουσμίνα-Ρουδένκο συνελήφθη από αστυνομικούς του Τμήματος Αλλοδαπών το απόγευμα της 28/9/2004, ενώ πήγαινε στο σχολείο, γιατί δεν είχε άδεια παραμονής. Η επίδειξη της βεβαίωσης εγγραφής, που της χορηγήθηκε νομότυπα, δεν στάθηκε αρκετή για να αποτρέψει τη σύλληψή της. Στη συνέχεια οι αστυνομικοί εισέβαλαν στο σχολείο, κατέσχεσαν σχολικά έγγραφα χωρίς παρουσία εισαγγελέα, έθεσαν υπό κράτηση στο τμήμα καθηγητές του σχολείου και συνέταξαν δικογραφία κατά του διευθυντή για ψευδή βεβαίωση εγγραφής. Η μαθήτρια κρατείται στην Αμυγδαλέζα και έχει υπογραφεί ήδη η έκδοση απέλασής της.
      Ερωτώνται οι κύριοι Υπουργοί:
      1. Ποια μέτρα προτίθενται να αναλάβουν τα αρμόδια Υπουργεία, ώστε να αποτραπεί η απέλαση της μαθήτριας, να αποφυλακιστεί και να μπορέσει να επιστρέψει στα μαθήματά της; Πώς θα εγγυηθούν τη μη επανάληψη παρόμοιων γεγονότων;
      2. Πρόκειται να αποδοθούν ευθύνες για τη σύλληψη της μαθήτριας και τη μην σύννομη διεκπεραίωση της διαδικασίας από τις αστυνομικές αρχές;»
      Ο Υφυπουργός κ. Μαρκογιαννάκης έχει το λόγο για τρία λεπτά.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, εγώ συμμερίζομαι την ευαισθησία του συναδέλφου, αλλά φοβάμαι ότι έχει πέσει θύμα των βαρύγδουπων τίτλων κάποιων εφημερίδων σε σχέση με το περιστατικό το οποίο περιγράφεται και αναφέρεται στην επίκαιρη ερώτηση.
      Η αλήθεια είναι ως εξής: Στις 28 Σεπτεμβρίου έγινε έλεγχος σε κάποια ταβέρνα στο Πολύγωνο, μετά από καταγγελία πολίτη, όπου διεπιστώθη ότι η αναφερόμενη στην επίκαιρη ερώτηση τριαντάχρονη Ουκρανή εργαζόταν εκεί. Όταν της ζητήθηκαν τα νομιμοποιητικά έγγραφα για την παρουσία της στην Ελλάδα, έδωσε μια βεβαίωση του ΤΕΕ Νέας Φιλαδέλφειας ότι είναι εγγεγραμμένη μαθήτρια στο Τεχνικό Επαγγελματικό σχολείο.
      Όπως ήταν φυσικό, τα αστυνομικά όργανα έπρεπε να ελέγξουν τη νομιμότητα του συγκεκριμένου εγγράφου και της συγκεκριμένης ενέργειας, διότι ήταν μάλιστα και πολύ δύσκολη η επικοινωνία με τη συλληφθείσα, αφού δεν γνώριζε τα ελληνικά. Η ώρα δε ήταν τέτοια, που αν ήταν μαθήτρια όντως στο σχολείο, θα έπρεπε να είναι στο σχολείο και όχι στην ταβέρνα να εργάζεται.
     Μετά από επικοινωνία που έγινε, δεν έγινε έφοδος, απλώς εκλήθη και ήλθε ο διευθυντής του σχολείου στην Αστυνομική υπηρεσία, διαπιστώθηκε ότι είχε έλθει πριν από εννιά μήνες στην Ελλάδα, αγνοούσε όπως σας είπα στοιχειωδώς τα ελληνικά και είχε εγγραφεί προ δεκαπέντε ημερών στο νυχτερινό ΤΕΕ Νέας Φιλαδέλφειας, προφανώς για να επιδεικνύει μια σχετική βεβαίωση και να αποφεύγει την απέλασή της. 
     Όλα αυτά διαπιστώθηκαν από την προανάκριση που έγινε κατά πάντα νόμιμη, ενήργησαν νόμιμα τα αστυνομικά όργανα και μετά ταύτα σχηματίσθηκε δικογραφία αφού συνελήφθη η αλλοδαπή, παραπέμφθηκε στον εισαγγελέα με την κατηγορία υφαρπαγής ψευδούς βεβαίωσης. Ο διευθυντής του σχολείου, κατηγορούμενος για ψευδή βεβαίωση δεν συνελήφθη, απλώς στη δικογραφία υπήρχε το όνομά του ως κατηγορούμενος. Ο εισαγγελέας άσκησε ποινική δίωξη, αλλά δεν εφάρμοσε την αυτόφορη διαδικασία, προφανώς λόγω της συνάφειας με το διευθυντή του σχολείου για τα αδικήματα που κατηγορείτο. Η αλλοδαπή κρατήθηκε για να απελαθεί, αλλά προσέφυγε στον πρόεδρο των διοικητικών δικαστηρίων, ο οποίος έδωσε εντολή και αφέθηκε ελεύθερη με την προϋπόθεση ότι εντός τριάντα ημερών πρέπει να εγκαταλείψει τη χώρα.
     Η εγγραφή της συγκεκριμένης κυρίας στο σχολείο δεν ήταν σύννομος και αυτό γιατί ο νόμος προβλέπει διαφορετικές προϋποθέσεις από εκείνες που επικαλείται η συγκεκριμένη αλλαδαπή. Ειδικότερα άλλες προϋποθέσεις πρέπει να έχει ο ενήλικας και άλλες το ανήλικο που πάει να γραφτεί σε ένα σχολείο. Στο πρόσωπο της συγκεκριμένης κυρίας δεν συνέτρεχαν οι προϋποθέσεις. Άλλωστε είναι προφανές και από την ηλικία της και από την αδυναμία να έχει επικοινωνία και με τους καθηγητές πιστεύω, σκοπός της δεν ήταν να μάθει γράμματα στο σχολείο που πήγαινε, αλλά να παραμείνει στη χώρα μας και να μην ελέγχεται. 
     Κατόπιν αυτών εκτιμώ ότι δεν έγινε τίποτα το παράνομο, όλα έγιναν σύννομα και τα όργανα έκαναν τη δουλειά τους όπως έπρεπε να την κάνουν. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ: Κύριε Υπουργέ, λυπάμαι βαθιά για την απάντηση που μου δώσατε. Λυπάμαι γιατί η απάντηση έχει και ψευδή στοιχεία, τα οποία δεν αποδίδω σε σας, αλλά σε αυτά που σας ενημέρωσα. Η ενημέρωσή μου δεν είναι μόνο από τον Τύπο, είναι και από την ΟΛΜΕ και από τους συλλόγους καθηγητών. Καθηγητές κρατήθηκαν επί ώρες στο Αστυνομικό Τμήμα Νέας Φιλαδέλφειας. Είναι μια προσβολή αυτό και δεν πρέπει η Κυβέρνηση να νομιμοποιήσει αυτήν την προσβολή. 
     Λυπάμαι επίσης για τον τρόπο που μιλήσατε για μία κοπέλα 30 ετών, που έλειπε από το σχολείο της, γιατί έπλενε πιάτα σε μια ταβέρνα. Λυπάμαι. Έπρεπε να χαιρετίσετε αυτό το γεγονός. Η Αστυνομία δεν είναι απουσιολόγος. Να παίξει το ρόλο της στη διαφύλαξη της ασφάλειας των πολιτών και όχι να παριστάνει τον απουσιολόγο. Για να εγγραφεί κάποιος στο σχολείο, δεν του ζητάνε πιστοποιητικά, ούτε αν είναι ανυπότακτος. Ένας ανυπότακτος μπορεί να γραφεί στο σχολείο, δεν του ζητάμε πιστοποιητικό στρατολογικό. Και μια ξένη εργαζόμενη μπορεί να γραφτεί σε νυχτερινό σχολείο φτάνει να έχει πιστοποιητικό ότι εργάζεται. Δεν της ζητάμε άδεια μόνιμης κατοικίας. Για να συνδεθώ και με την ερώτηση του κ. Σκυλλάκου λόγω της απόλυσης των συμβασιούχων από τις περιφέρειες εκκρεμούν 150.000 αιτήσεις για άδεια παραμονής. Είναι ντροπή και θα περίμενα από την Κυβέρνησή σας να στιγματίσει και να καταδικάσει αυτό το γεγονός. Ξένη, μαθήτρια που δουλεύει στη λάντζα μιας ταβέρνας να συλλαμβάνεται έστω και την ώρα της δουλειάς και οι καθηγητές της να κατηγορούνται, ενώ θα έπρεπε να τους δίνετε επαίνους που έχουν ανοίξει τα σχολειά σε αυτούς τους ανθρώπους, που με όποιες δυσκολίες θέλουν να μάθουν την ελληνική γλώσσα. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Δημόσιας Τάξης κ. Μαρκογιαννάκης.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εγώ λυπάμαι πάρα πολύ, αγαπητέ συνάδελφε, που θα πω ότι και ο λαϊκισμός έχει τα όριά του. Με τη λογική αυτή που μιλήσατε θα μπορούσαν οι χιλιάδες των παράνομων λαθρομεταναστών που έρχονται στην Ελλάδα να πηγαίνουν στο οποιοδήποτε πρώτο σχολείο που θα συναντούσαν να εγγράφονται ως μαθητές και να μη μπορούσε να πει κανείς το οτιδήποτε. Αυτή τη λογική της ζούγκλας σε αυτόν τον τόπο την υιοθετείτε;
     Υπάρχουν συγκεκριμένοι νόμοι και οφείλω να σας διαβάσω –γιατί ήταν προφανές από την απάντηση που δώσατε ότι δεν γνωρίζετε τι ακριβώς λέει ο νόμος- τα άρθρα 10 και 40 του ν. 2910/2001 που διέπουν τα της εγγραφής αλλοδαπών μαθητών στα ελληνικά σχολεία. Όσον αφορά μεν τους ενήλικες, το άρθρο 10 μας λέει το εξής: «Η είσοδος αλλοδαπού στην Ελλάδα για σπουδές σε Ανώτατα Εκπαιδευτικά Ιδρύματα, Τεχνολογικά Ιδρύματα, Ανωτέρα Σχολή Εκπαιδευτικών Τεχνολόγων (ΤΕΕ), απαιτεί άδεια εισόδου και εν συνεχεία χορηγείται άδεια παραμονής». Για τους ανηλίκους προβλέπεται η χωρίς άδεια παραμονής δυνατότητα εγγραφής με το άρθρο 40. Για τους ενήλικες απαιτούνται συγκεκριμένες διαδικασίες.
     Θα έπρεπε, λοιπόν, ο διευθυντής του σχολείου να ρωτήσει πρώτα απ’ όλα και πάνω απ’ όλα αν υπάρχουν οι σχετικές προϋποθέσεις. Όταν δεν  έχεις  άδεια εργασίας, που εδώ ούτε αυτό υπήρχε -η εργασία ήταν παράνομη, ούτε ασφάλιση υπήρχε, οτιδήποτε δεν υπήρχε, ήταν παντελώς παράνομα τα πράγματα- τι θέλετε να κάνει η Αστυνομία; Υπήρχε συγκεκριμένη καταγγελία η οποία ήταν συνυφασμένη και με άλλες δραστηριότητες –προς Θεού δεν θέλω να πάει το μυαλό σας σε πράγματα που ούτε και μένα περνούν από το μυαλό μου- που ενοχλούσαν κάποιους ανθρώπους. Πήγε η Αστυνομία και διαπίστωσε ότι το μόνο νομιμοποιητικό έγγραφο ήταν μία βεβαίωση ότι έχει εγγραφεί στο σχολείο. Η κυρία ήταν 30 ετών. Τι θέλατε να κάνει η Αστυνομία; Να παρανομήσει; Αν έκανε οτιδήποτε άλλο, θα παρανομούσε. Ουδείς κρατήθηκε, ουδείς ενοχλήθηκε και είναι χαρακτηριστικό το εξής και μου κάνει εντύπωση.
     ΑΛΕΞΑΝΔΡΟΣ ΑΛΑΒΑΝΟΣ: Δεν είστε καλά πληροφορημένος.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Η διεύθυνση του σχολείου επικαλέστηκε τα προσωπικά δεδομένα, για να μην επιτρέψει στην Αστυνομία να δει το απουσιολόγιο, να δει κατά πόσο η συγκεκριμένη μαθήτρια πράγματι παρακολουθούσε μαθήματα ή απλά πήγε και έκανε την εγγραφή. Να βλέπουμε και τις δύο όψεις του νομίσματος. Ευαισθησία, ευαισθησία   -και εγώ είμαι υπέρ του ένας φτωχός ταλαίπωρος που ζητάει να φάει ένα κομμάτι ψωμί, να το φάει- αλλά όχι να ρίχνουμε την Αστυνομία στην πυρά επειδή έκανε τη δουλειά της. Ήταν απόλυτα σύννομη η συμπεριφορά της αστυνομίας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Εισερχόμαστε στη συζήτηση των επικαίρων ερωτήσεων δεύτερου κύκλου.
     Πρώτη είναι η με αριθμό 300/11-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Πολιτισμού, σχετικά με τη λήψη μέτρων προστασίας των Ολυμπιακών εγκαταστάσεων κλπ.
     Η επίκαιρη ερώτηση του κ. Βουλευτή έχει ως εξής:
     «Σύμφωνα με πληροφορίες που είδαν το φως της δημοσιότητας (ΤΑ ΝΕΑ 5.10.2004), υπάρχει πλήρης εγκατάλειψη των ολυμπιακών εγκαταστάσεων, οι οποίες έχουν μετατραπεί σε ξέφραγο αμπέλι.
     Στις περισσότερες από αυτές οι πόρτες είναι ανοικτές, όπου μπορεί ένας να εισέλθει και να εξέλθει χωρίς κανέναν έλεγχο, αφού είναι αφύλακτες με κίνδυνο να κλαπεί ακριβός εξοπλισμός.
     Οι χώροι των ολυμπιακών εγκαταστάσεων που πριν λίγο καιρό ήταν πεντακάθαροι, τώρα γύρω από αυτούς βλέπει κανείς ξεριζωμένα δένδρα, αφίσες, πινακίδες διάσπαρτες κλπ και οι βοηθητικοί χώροι έχουν μετατραπεί σε σκουπιδότοπους, ενώ αρκετές ζημιές έχουν προκληθεί από τα συνεργεία που ξηλώνουν εγκαταστάσεις.
     Χαρακτηριστικά παραδείγματα αποτελούν οι ολυμπιακές εγκαταστάσεις στο Γουδί και το Ελληνικό. 
     Κατόπιν των ανωτέρω ερωτάται ο Υπουργός Πολιτισμού:
     Σε ποιες άμεσες ενέργειες θα προβεί, ώστε να προστατευθούν οι ολυμπιακές εγκαταστάσεις και ο ακριβής εξοπλισμός τους;».
     Η Αναπληρωτής Υπουργός Πολιτισμού κ. Φάνη Πάλλη-Πετραλιά έχει το λόγο.
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ευχαριστώ ιδιαιτέρως το συνάδελφο κ. Γεωργακόπουλο γι’ αυτή την επίκαιρη ερώτηση, γιατί μου δίνεται η ευκαιρία να πω ορισμένα πράγματα που αφορούν τις ολυμπιακές εγκαταστάσεις και κυρίως να ξεκαθαρίσω κάποια πράγματα όσον αφορά τις εγκαταστάσεις αυτές, στην κατάσταση που βρίσκονται και τη φύλαξή τους.
     Κύριε συνάδελφε και κύριοι συνάδελφοι, πρέπει να σας πω ότι στις ολυμπιακές εγκαταστάσεις υπάρχει μια μεταβατική φάση κατά την οποία αφού τελείωσαν οι Ολυμπιακοί και Παραολυμπιακοί Αγώνες, αρχίζει η αποξήλωση των πρόσθετων ολυμπιακών προσαρμογών, την ευθύνη των οποίων έχει η Οργανωτική Επιτροπή «ΑΘΗΝΑ 2004». Είναι τα λεγόμενα overlays, τα οποία είναι ενοικιαζόμενα από την Επιτροπή «ΑΘΗΝΑ 2004» και με συμβάσεις τις οποίες έχει υπογράψει η Οργανωτική Επιτροπή με συγκεκριμένους εργολάβους και υπεργολάβους.
     Αυτά τα overlays, οι πρόσθετες αυτές προσαρμογές έχουν αρχίσει και αποξηλώνονται. Σύμφωνα με το μνημόνιο, το οποίο είχε υπογραφεί το 2000 μεταξύ της Οργανωτικής Επιτροπής και της Κυβερνήσεως, ο χρόνος παράδοσης των εγκαταστάσεων από την Οργανωτική Επιτροπή προς τις δύο ειδικές υπηρεσίες του Υπουργείου Πολιτισμού και του ΠΕΧΩΔΕ, ήταν η 30η Οκτωβρίου.
     Παρόλα αυτά, με την «ΑΘΗΝΑ 2004» έχουμε κάνει και νέες συμφωνίες και οι εγκαταστάσεις οι οποίες θεωρούμε ότι είναι έτοιμες να παραδοθούν, ακριβώς γιατί θέλουμε να φυλάσσονται και καλύτερα, αυτές παραδίδονται στις υπηρεσίες και του Υπουργείου Πολιτισμού και του ΠΕΧΩΔΕ.
     Η διαδικασία αυτή, της αποξήλωσης των ολυμπιακών εγκαταστάσεων δίνει μια πλασματική εικόνα. Πραγματικά είναι σαν ένα σπίτι που είναι υπό μετακόμιση. Δίνουν μια πλασματική όμως εικόνα, διότι μέσα από τη συμφωνία που υπάρχει και τη σύμβαση με την «ΑΘΗΝΑ 2004», υπάρχει και η υποχρέωση της «ΑΘΗΝΑ 2004» όταν αποξηλωθούν όλα αυτά τα πρόσθετα, μετά θα περάσει ένα συνεργείο το οποίο θα καθαρίσει τις εγκαταστάσεις, θα τις σκουπίσει, όπως επίσης θα αποκαταστήσει και όλες τις ζημιές. Διότι άλλες είναι οι ζημιές της φυσικής φθοράς, είναι άλλες οι ζημιές που έχουν γίνει από την Οργανωτική Επιτροπή κατά το χρόνο που γίνονταν οι κατασκευές των πρόσθετων ολυμπιακών προσαρμογών.
     Υπάρχουν ειδικές επιτροπές του Υπουργείου Πολιτισμού -μιλώ για τις εγκαταστάσεις του Υπουργείου Πολιτισμού- οι οποίες παραλαμβάνουν τις εγκαταστάσεις με συγκεκριμένα πρωτόκολλα και συγκεκριμένη καταγραφή όλων των φθορών. 
     Επιπλέον, όσον αφορά στη φύλαξη, πρέπει να σας πω ότι υπάρχει μια μεγάλη ομάδα, πολλοί αστυνομικοί και στρατιώτες οι οποίοι φυλάσσουν τις εγκαταστάσεις, όπως επίσης το Υπουργείο Πολιτισμού στις εγκαταστάσεις τις οποίες παραλαμβάνει –και μερικές που δεν τις έχει ακόμα παραλάβει, αλλά θα τις παραλάβει την 30η Οκτωβρίου- έχει μέσα ιδιωτική ασφάλεια, η οποία φυλάσσει τις εγκαταστάσεις, μέσα από τις συμβάσεις όπου υποχρεώνουμε τους ίδιους εκείνους εργολάβους που λειτούργησαν τις εγκαταστάσεις κατά την περίοδο των Αγώνων να φυλάσσουν τις εγκαταστάσεις με βάρδιες όλο το εικοσιτετράωρο. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Λυπάμαι, κυρία Υπουργέ, αλλά δεν απαντήσατε στην ερώτησή μου. Εγώ δεν ρώτησα πότε θα παραλάβουν τα Υπουργεία τις ολυμπιακές εγκαταστάσεις από την «ΑΘΗΝΑ 2004», ούτε με ενδιαφέρει αν ήταν υπεύθυνη η «ΑΘΗΝΑ 2004» ή το Υπουργείο να φυλάσσει τις εγκαταστάσεις.
     Σημασία έχει ότι ήταν λυπηρό το φαινόμενο που παρατηρήσαμε, οι ολυμπιακές εγκαταστάσεις να βρίσκονται σε αυτήν την κατάσταση, όπως φάνηκε από τις φωτογραφίες στις εφημερίδες και στις οθόνες της τηλεόρασης. Ήταν έρμαια του οποιουδήποτε ήθελε να μπει μέσα και να λεηλατήσει ό,τι ήθελε. Δεν υπήρχε καμία απολύτως φύλαξη.
     Το ότι δεν σας είχαν παραδοθεί από την «ΑΘΗΝΑ 2004» και μπορεί να έχει την ευθύνη η «ΑΘΗΝΑ 2004» και να μην την έχει το Υπουργείο Πολιτισμού, αυτό δεν είναι δική μου υπόθεση. Είναι υπόθεση της Κυβέρνησης και για αυτό εγκαλείσθε. Θα έπρεπε να έχετε φροντίσει να επιστήσετε την προσοχή στην «ΑΘΗΝΑ 2004» και την υποχρέωση που είχε να φυλάσσει αυτές τις εγκαταστάσεις μέχρι να τις παραδώσει, όπως είπατε.
     Γιατί η φύλαξη είχε φύγει. Είχαν αποχωρήσει οι φύλακες. Μετά το ντόρο που έγινε από τις εφημερίδες και από την τηλεόραση και μετά την ερώτηση που κατατέθηκε, ξαναπήγαν οι αστυνομικοί και φυλάσσουν αυτές τις εγκαταστάσεις. Και το είδα με τα ίδια μου τα μάτια, γιατί εγώ πηγαίνω στα στάδια και γνωρίζω. 
     Επομένως μη λέτε ότι εφυλάσσοντο. Και είναι θλιβερό πραγματικά αυτές οι άριστες εγκαταστάσεις να αποξηλωθούν με τον τρόπο με τον οποίο γίνεται. Χρειάζεται να προστατεύσουμε αυτήν την περιουσία του ελληνικού λαού, γιατί αύριο θα χρειαστούν. Θα χρειαστούν για να φιλοξενήσουν διάφορα αθλητικά γεγονότα, αν θέλουμε πραγματικά η χώρα μας να γίνει χώρα υποδοχής και διεξαγωγής αθλητικών γεγονότων, με τις άριστες αυτές εγκαταστάσεις που αποκτήσαμε για τους Ολυμπιακούς Αγώνες.
	ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Γεωργακόπουλε.
      Η κυρία Πετραλιά έχει το λόγο.
      ΦΑΝΗ ΠΑΛΛΗ- ΠΕΤΡΑΛΙΑ (Αναπληρώτρια Υπουργός Πολιτισμού): Κύριε συνάδελφε, όλοι πονάμε το ίδιο αυτές τις εγκαταστάσεις γιατί πραγματικά ήμασταν πολύ περήφανοι. Κάναμε εξαιρετικούς Ολυμπιακούς Αγώνες και κάναμε κι εξαιρετικούς Παραολυμπιακούς Αγώνες. Και είναι γεγονός ότι έχουμε τις ωραιότερες αθλητικές εγκαταστάσεις που έχει οποιαδήποτε χώρα στον κόσμο…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καταστρέφονται όμως.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρώτρια Υπουργός Πολιτισμού):…και αυτές τις εγκαταστάσεις δεν πρόκειται σε καμία περίπτωση να τις αφήσουμε να καταστραφούν. Και σας εξηγώ ότι γίνεται η αποξήλωση αυτή τη στιγμή όλων των πρόσθετων -όλα αυτά είναι πρόσθετα- μέχρι να παραδοθούν οι εγκαταστάσεις και να είναι έτοιμες προς χρήση από την αθλητική οικογένεια.
      Κύριε συνάδελφε, ούτε μία ώρα δεν έπαψαν να φυλάσσονται αυτές οι εγκαταστάσεις. Κι εδώ μου δίνεται η ευκαιρία να σας καταθέσω το σχέδιο της φύλαξης των εγκαταστάσεων, το οποίο υπάρχει, για να το δείτε, κύριε συνάδελφε. Είναι οι βάρδιες της Αστυνομίας και του Στρατού, όπως επίσης και όλες εκείνες οι βάρδιες οι οποίες γίνονται από ιδιωτική ασφάλεια.
      Επίσης, κύριε συνάδελφε, αξίζει -και θα το καταθέσω στα Πρακτικά, για να πάρετε μια ιδέα- να δείτε ποιο είναι το πρωτόκολλο της παραλαβής, πώς καταγράφονται όλα, το τι έχει παραληφθεί. Αυτήν τη στιγμή είναι σχεδόν το σύνολο του εξοπλισμού στις εγκαταστάσεις στη Μαγούλα. Φυλάσσονται τα κινητά. Επίσης εδώ είναι καταγεγραμμένες και οι όποιες φθορές έχουν παρατηρηθεί μετά από τη χρήση των εγκαταστάσεων κατά τη διάρκεια των Ολυμπιακών Αγώνων.
      Το ίδιο πονάμε όλοι τις εγκαταστάσεις. Και η εικόνα η οποία εμφανίστηκε στην τηλεόραση ή στις εφημερίδες και που σε κανένα μας δεν άρεσε –και να σας πω και κάτι, εγώ αναρωτήθηκα και είπα πού είναι αυτή η εικόνα- ήταν εικόνες την ώρα κατά την οποία τα συνεργεία ήταν εκεί και έκαναν τις αποξηλώσεις και μάζευαν και τα σκουπίδια, αλλά και όλα όσα είχαν παραμείνει ως πρόσθετες εγκαταστάσεις, για να πεταχτούν.
      (Στο σημείο αυτό η Αναπληρώτρια Υπουργός Πολιτισμού κ. Φάνη Πάλλη-Πετραλιά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έτσι είναι, εάν έτσι νομίζετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Πετραλιά. 
      Κυρίες και κύριοι συνάδελφοι, η με αριθμό 324/12-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πλήρη λειτουργία του βιολογικού καθαρισμού λυμάτων και της μονάδας ξήρανσης στην Ψυττάλεια κλπ. διαγράφεται λόγω κωλύματος του ερωτώντος Βουλευτή.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριες και κύριοι συνάδελφοι, εισερχόμαστε τώρα στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές-Ερωτήσεις Πρώτου Κύκλου:
      Θα ήθελα να παρακαλέσω το Σώμα να προταχθεί η τέταρτη, η με αριθμό 1363/8-6-2004 ερώτηση του Βουλευτού του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικά με την αύξηση της ανεργίας μετά τους Ολυμπιακούς Αγώνες, στην οποία θα απαντήσει ο Υφυπουργός κ. Γιακουμάτος. Προτάσσεται λόγω υποχρεώσεων του κ. Γιακουμάτου.
      Συμφωνεί το  Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε.
      Προχωρούμε, λοιπόν, στη συζήτηση της ερώτησης.
      Το ειδικότερο περιεχόμενο της ερώτησης του κ. Αλαβάνου έχει ως εξής:
      «Σύμφωνα με απάντηση της Ευρωπαϊκής Επιτροπής σε ερώτησή μου (Ε-2683/03) η αύξηση της απασχόλησης στην Ελλάδα οφείλεται στη σημαντική αύξηση των δραστηριοτήτων στον τομέα των κατασκευών, γεγονός που συνδέεται με την προετοιμασία των υποδομών για τους Ολυμπιακούς Αγώνες του 2004. Η δυναμική αυτή που παρουσιάζουν σήμερα οι κατασκευές στο ζήτημα της απασχόλησης, κυρίως λόγω των ολυμπιακών έργων, θα εξαντληθεί τους επόμενους μήνες, με αποτέλεσμα να υπάρξει «ένα σοκ ανεργίας», αφού εκτιμάται ότι θα χαθούν εξήντα χιλιάδες θέσεις εργασίας στον κατασκευαστικό τομέα. 
      Ερωτάται ο κύριος Υπουργός:
      1. Πόσοι εργαζόμενοι απασχολούνται σήμερα στα «ολυμπιακά έργα» και εξ αυτών πόσοι είναι μετανάστες;
      2. Πόσοι θα συνεχίσουν να εργάζονται έως τους Ολυμπιακούς Αγώνες;
      3. Έχει υπάρξει συγκεκριμένη εκτίμηση για το πόσοι θα αποδεσμευτούν μετά τους Ολυμπιακούς Αγώνες κι έχει γίνει κάποιος συγκεκριμένος σχεδιασμός για την απορρόφηση τόσο των Ελλήνων όσο και των ξένων εργατών;»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε και ευχαριστώ και τους συναδέλφους για την προτεραιότητα.
      Βέβαια η ερώτηση, κύριε Αλαβάνο, θα έλεγα ότι δεν είναι πολύ επίκαιρη. Διότι είναι ανεπίκαιρο να συζητάμε για τα ολυμπιακά έργα σήμερα, από τον Ιούνιο που την είχατε υποβάλει! Σωστά και ορθά τότε κάνατε και υποβάλατε αυτήν την ερώτηση. 
     Τώρα, όμως, τα ολυμπιακά έργα έχουν τελειώσει, οι Ολυμπιακοί Αγώνες έχουν τελειώσει. 
      Για την ιστορία θα σας αναφέρω –για τότε που ρωτήσατε- ότι είχαμε έξι χιλιάδες εκατόν ενενήντα δύο εργαζόμενους, εκ των οποίων οι πέντε χιλιάδες τετρακόσιοι δεκαέξι ήταν στην Αττική και οι επτακόσιοι εβδομήντα έξι στην υπόλοιπη χώρα. Είχαμε, λοιπόν, έξι χιλιάδες εκατόν ενενήντα δύο εργαζόμενους. «Έπαιξε» πολύ το καλοκαίρι το σενάριο για την μεταολυμπιακή ανεργία, για το τι θα γίνει, για το πού θα πάνε όλοι αυτοί οι εργαζόμενοι κλπ.
      Σήμερα, δύο μήνες μετά τους Ολυμπιακούς Αγώνες, τι βλέπουμε; Πράγματι υπάρχει μία ανεργία, κύριε Αλαβάνο –και αυτό είναι το ζητούμενο- μια ανεργία, όμως, η οποία πολεμάται με πολιτικές απασχόλησης, με τις οποίες προσπαθούμε να μειώσουμε αυτό το τέρας που λέγεται ανεργία. Πώς επιτυγχάνεται αυτό; 
      Ένα παράδειγμα είναι το εξής: Το Ολυμπιακό Χωριό, όπου απασχολούνταν τέσσερις κοινοπραξίες και πάρα πολλοί εργαζόμενοι, είχε σταματήσει λόγω Ολυμπιακών Αγώνων. Τώρα, από 1 Νοεμβρίου -αφού λόγω των Παραολυμπιακών Αγώνων είχαν σταματήσει οι εργασίες- ξεκινάνε οι εργασίες στο Ολυμπιακό Χωριό. Να, πάλι εργαζόμενοι που ξεκινούν σ’ αυτές τις τέσσερις κοινοπραξίες. Εκεί επισκευάζεται και το Υπουργείο Απασχόλησης και εκεί ξαναξεκινάνε έργα.
      Άρα ακόμα μία πολιτική είναι ότι αρχίζουν σιγά-σιγά και δειλά τα ολυμπιακά έργα να προσαρμόζονται σε εθνικό στόχο, να γίνονται εθνικής εμβέλειας, οπότε υπάρχει εκεί μερική απασχόληση αυτών των εργαζομένων στα ολυμπιακά έργα. 
      Η δεύτερη πολιτική, κύριε Αλαβάνο, είναι ότι καταβάλλουμε μεγάλες προσπάθειες μέσα από τον ΟΑΕΔ για πολιτικές για την απασχόληση. Μέχρι τα τέλη του 2005 θα προκηρύξουμε εξήντα τέσσερις χιλιάδες πεντακόσιες θέσεις μέσα από τον ΟΑΕΔ, για να μπορέσουμε πραγματικά να ελαφρύνουμε αυτό το θέμα της ανεργίας. 
      Τρίτον, κύριε Αλαβάνο, υπάρχουν πολιτικές που εξαρτώνται από το φορολογικό νομοσχέδιο, που περιμένουμε αυτόν το μήνα, από το αναπτυξιακό νομοσχέδιο του κ. Σιούφα και από δραστικότατα μέτρα που  θα λάβουμε για την οικοδομή. Οφείλω να αναγνωρίσω ότι υπάρχει μία μικρή κάμψη στην οικοδομή, όπου πράγματι και εκεί έχουμε αποτυπώσει ένα δείγμα ανεργίας.
      Θα χαρώ πάρα πολύ, κύριε Αλαβάνο, να έρθετε στο Υπουργείο να συζητήσουμε όλες αυτές τις πολιτικές που έχουμε ανακοινώσει, γιατί πρέπει να καταλάβετε κάτι. Η ανεργία δεν είναι υπόθεση ούτε της Κυβέρνησης ούτε ενός κόμματος ούτε του Συνασπισμού ούτε της Αριστεράς ούτε του ΠΑΣΟΚ. Είναι υπόθεση όλων και σ΄ αυτήν την υπόθεση πρέπει όλοι να συνδράμουμε, με την έννοια ότι πρέπει πράγματι και με τα κέντρα προώθησης απασχόλησης -που έχουμε ανακοινώσει- και με τις πολιτικές μέσω του ΟΑΕΔ ή των STAGE και με άλλες πολιτικές και με το αναπτυξιακό νομοσχέδιο να μπορέσουμε να οδηγήσουμε σε μία μικρή υποχώρηση αυτό το μεγάλο τέρας, που λέγεται ανεργία. 
      Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Αλαβάνο. Έχετε το λόγο.
    ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
    Ασφαλώς όποιος παρακολουθεί τη συζήτηση -και σας άκουσα να διαβάζετε την ερώτησή μου- θα με περάσει ίσως για τρελό ή προσκολλημένο στο παρελθόν,γιατί η ερώτηση αναφέρεται στο πόσοι απασχολούνται σήμερα στους Ολυμπιακούς Αγώνες και τι θα γίνει μετά τους Ολυμπιακούς. Όμως δεν φταίω εγώ. Η ερώτηση έχει κατατεθεί στις 8-6-2004 και η ευθύνη είναι του Υπουργείου σας, κύριε Υπουργέ, που δεν μου έδωσε γραπτή απάντηση και με βάση τον Κανονισμό της Βουλής, η ερώτηση έρχεται με τέσσερις μήνες καθυστέρηση εδώ. Εν πάση περιπτώσει, άκουσα την απάντησή σας. 
    Εγώ θέλω να εκφράσω τη βαθιά μου ανησυχία, διότι ζούμε σε μία συγκυρία, όπου έχουμε αυξημένες τιμές πετρελαίου, γενική πίεση προς τον τιμάριθμο και ακρίβεια, μείωση δραστηριοτήτων -όπως της οικοδομικής δραστηριότητας- μείωση των δημοσίων επενδύσεων. Είχαμε την παρέμβαση του Προέδρου της ΓΣΕΕ πριν από λίγες μέρες στον Υπουργό Εθνικής Οικονομίας γι’ αυτό ακριβώς το θέμα και για τον κίνδυνο να αναπτυχθεί η ανεργία. 
    Φοβάμαι -και από την ερώτησή σας- ότι δεν έχουμε απάντηση και δεν πήρα απάντηση στο συγκεκριμένο θέμα, ότι μετά τους Ολυμπιακούς θα είχαμε –και έχουμε- μία μείωση στον κατασκευαστικό και σε άλλους τομείς της απασχόλησης και την ίδια στιγμή δεν υπάρχει ειδικό πρόγραμμα της Κυβέρνησης. Ξαναλέω, λοιπόν: Υπήρξε ή υπάρχει ειδικό πρόγραμμα της Κυβέρνησης γι΄ αυτό το τμήμα της ανεργίας, που δημιουργήθηκε από το κλείσιμο των Ολυμπιακών Αγώνων, το οποίο να θέσετε σήμερα σε εφαρμογή ή όχι;
    Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο. 
      Ο κύριος Υπουργός έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, σας είπα ότι τα έργα των Ολυμπιακών Αγώνων τώρα μπαίνουν σε μία άλλη φάση, στη φάση των έργων της εθνικής εμβέλειας, όπου αυτά προσαρμόζονται. 
      Σας έφερα ένα πολύ καλό παράδειγμα, το Ολυμπιακό Χωριό, όπου τέσσερις κοινοπραξίες και πάνω από δυόμισι χιλιάδες εργαζόμενοι ξεκινάνε δουλειά την 1η Νοεμβρίου λόγω της διακοπής των Ολυμπιακών και Παραολυμπιακών Αγώνων. 
      ΄Εχουμε μεγάλα έργα και δεν σταματάει η χώρα μετά τους Ολυμπιακούς Αγώνες. Τα μεγάλα έργα, έργα εθνικής εμβέλειας, προχωράνε. ΄Ενα είναι αυτό. 
      Το δεύτερο: Προκηρύχθηκαν οκτώ χιλιάδες εξακόσιες ενενήντα δύο θέσεις για την απόκτηση εργασιακής εμπειρίας στη μεταολυμπιακή περίοδο. Χθες ανακοινώσαμε δεκαεπτά χιλιάδες θέσεις εργασίας. Και το θέμα της ανεργίας, όπως σας είπα, δεν είναι κάτι που μπορώ να σας το περιγράψω μέσα σε δύο λεπτά. Σας κάλεσα να το συζητήσουμε και έχουμε ανακοινώσει πολιτικές πάρα πολύ ικανές να αντιμετωπίσουν αυτό το μεγάλο τέρας, που λέγεται ανεργία. Θέλω να σας θυμίσω εδώ ότι ο στόχος της Νέας Δημοκρατίας προεκλογικά ήταν ότι στην τετραετία 2004-2008 θα μειώσουμε την ανεργία κατά τρεις μονάδες. Αυτό θα κριθούμε αν το πετύχαμε ή όχι εκείνη την ώρα, όταν έρθουν οι κάλπες. Σημασία έχει σήμερα να δούμε ότι ο ΟΑΕΔ για πρώτη φορά, κύριε Αλαβάνε, στο Internet ενημερώνει για τους δείκτες της ανεργίας. Είναι κάθε μέρα οι δείκτες καταγεγραμμένοι στο Internet. Και μην ξεχνάτε ότι εκλιπαρούσαμε  για εξάμηνα ολόκληρα να μάθουμε για την καταγεγραμμένη ανεργία. Εκεί θα δείτε από τους  δείκτες  -και δεν είναι του παρόντος να παίξουμε την κολοκυθιά για πέντε πάνω πέντε κάτω- ότι η πορεία είναι πάρα πολύ καλή στην καταγεγραμμένη ανεργία.
      Για το δεύτερο, σας είπα. Περιμένετε μέσα σ΄ ένα εξάμηνο, με Ολυμπιακούς Αγώνες, με εθνικές εκλογές, με ευρωεκλογές με όλα αυτά να έχετε χειροπιαστά αποτελέσματα; Θα έχετε οσονούπω. Το 2005 είναι χρονιά στόχου μείωσης της ανεργίας και αύξησης της απασχόλησης. Και σας είπα ότι θα χαρώ πάρα πολύ ή σε μια επίκαιρη επερώτηση ή σε μια συνάντηση στο γραφείο μου να σας δώσω όλο το πλέγμα των πολιτικών, που θα ακολουθήσουμε για την απασχόληση. 
      Και να σας πω, κύριε Αλαβάνο, ότι τα ΚΠΑ είναι κάτι πρωτοποριακό, αλλά δεν τα βοηθάνε ούτε λίγο έστω οι δημοσιογράφοι. Εκεί είναι οι εργασιακοί σύμβουλοι. ΄Εχουμε τετρακόσιους εβδομήντα εργασιακούς συμβούλους. Πρέπει να πάει ο εργασιακός σύμβουλος στον άνεργο και να τον βρει στον τόπο διαμονής του, στο Χαλάνδρι, στο Αιγάλεω, στο Περιστέρι, στην Αγία Παρασκευή και να βρει και τους φορείς της πόλης. Δεν ξέρει ο Πρόεδρος του Εργατικού Κέντρου για τα ΚΠΑ!
      Σ΄ αυτά τα σπάργανα βρήκαμε την οργάνωση ενός αναξιόπιστου ΟΑΕΔ, που δεν πάει ποτέ ο άνεργος, που δεν πάει ποτέ ο εργοδότης και πηγαίνει για να πάρει το χαρτί, να το χρησιμοποιήσει κάπου, για να πάρει κάποια μόρια ή οτιδήποτε άλλο. 
      Γίνεται, λοιπόν, μια μεγάλη προσπάθεια και θα είμαι σύντομα στην ευχάριστη θέση να σας ανακοινώσω ότι πράγματι γίνεται ένας ΟΑΕΔ αξιόπιστος, που θα μπορέσει να αντιμετωπίσει αυτό το μεγάλο τέρας της ανεργίας.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση της υπ’ αριθμόν 1521/17.6.2004 ερώτησης του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με το έργο κατασκευής του αγωγού μέσης πίεσης φυσικού αερίου προς τη Χαλκίδα.
      Η επίκαιρη ερώτηση του κ. Πιπεργιά έχει ως εξής:
      «Με επιστολή σας στις 24 Ιουνίου 2004 όπως και με σχετικό δελτίο Τύπου με ενημερώσατε για την απόφαση της ΔΕΠΑ ΑΕ να κατασκευάσει νέα δίκτυα διανομής φυσικού αερίου προς τη Χαλκίδα και δέκα ακόμα περιοχές στην επικράτεια. Στο έργο, όμως, επέκτασης του δικτύου διανομής φυσικού αερίου στην Εύβοια για βιομηχανικούς καταναλωτές έχει σημειωθεί εμπλοκή με την έκδοση της υπ’ αριθμ. 737/2.2.2004 απόφασης του Μονομελούς Πρωτοδικείου Αθηνών.
      Με την απόφαση αυτή εξομοιώνεται κατά απαράδεκτο τρόπο το δίκτυο διανομής του φυσικού αερίου προς τη Χαλκίδα, που είναι δίκτυο μέσης πίεσης με κλάδο, που αφορά δίκτυο υψηλής πίεσης και διατάσσεται η αναστολή του σχετικού διαγωνισμού για ένα έτος. 
      Είναι προφανές ότι η εμπλοκή στο σχετικό διαγωνισμό ανατρέπει τους σχεδιασμούς της ΔΕΠΑ για τη δημιουργία υποδομών διανομής φυσικού αερίου για βιομηχανική –αστική χρήση, με αποτέλεσμα να επιβραδύνεται η διαδικασία διείσδυσης του φυσικού αερίου στη χώρα μας, όπως είναι το συμφέρον της εθνικής οικονομίας. 
      Ερώταται ο αρμόδιος Υπουργός:
      Σε ποιες ενέργειες προτίθεται να προβεί, ώστε να επιταχυνθούν οι διαδικασίες επέκτασης του δικτύου φυσικού αερίου για βιομηχανική –αστική χρήση στην ευρύτερη περιοχή της Χαλκίδας;»
      Ο Υφυπουργός Ανάπτυξης κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, πράγματι η με αριθμό 737/2004 απόφαση του Μονομελούς Πρωτοδικείου ανέστειλε τη διενέργεια του διαγωνισμού για την κατασκευή του αγωγού μέσης πίεσης φυσικού αερίου προς τη Χαλκίδα για ένα χρόνο από την ημερομηνία της δημοσιεύσεώς της, 2 Φεβρουαρίου 2004. Η κύρια αγωγή προσδιορίστηκε να συζητηθεί στο Πολυμελές Πρωτοδικείο Αθηνών στις 19 Ιανουαρίου 2005.
      Βέβαια η απόφαση αυτή του Μονομελούς Πρωτοδικείου έκρινε κατά πιθανολόγηση και αυτό είναι δικονομικά αποδεκτό. Η αναστολή, όμως, αυτής της διαδικασίας του διαγωνισμού δεν εμποδίζει τη ΔΕΠΑ να συνεχίσει τους σχεδιασμούς της και φυσικά με βάση αυτό, στις 31 Αυγούστου 2004 στελέχη της ΔΕΠΑ και της ΔΕΗ συνεδρίασαν και η ΔΕΠΑ έγινε κοινωνός των σχεδίων της ΔΕΗ και των προθέσεών της για μονάδα παραγωγής ηλεκτρικού ρεύματος στο Αλιβέρι. 
      Μετά απ’ αυτό φυσικά και την πρόθεση της ΔΕΗ, τα σχέδια της ΔΕΠΑ φαίνονται πραγματικά να αλλάζουν. Ο σχεδιασμός του αγωγού μέσης πίεσης, για να εξυπηρετηθεί η ενδεχόμενη αυτή μονάδα –η οποία στους σχεδιασμούς της ΔΕΗ είναι για το 2008- φαίνεται πλέον να στρέφεται προς την υψηλή πίεση. Επομένως δεν έχει καμία σχέση και η απόφαση τελικά του Μονομελούς Πρωτοδικείου.
      Θα ήθελα να πω ότι ήδη από τη ΔΕΠΑ προχωρεί ο σχεδιασμός και μιλάει για μία εξ αυτών όδευση, που έχει μήκος 76,6 χιλιόμετρα σε χερσαίο έδαφος και 0,6 υποθαλάσσια και φαίνεται να είναι η πιο πιθανή, για να συνεχίσει μετά από αυτήν την όδευση και η μελέτη. 
      Επίσης θα ήθελα να πω για το θέμα της δεύτερης ερώτησης που μιλάμε, για τις δικαστικές διενέξεις που παρεμποδίζουν τα έργα, ότι υπάρχει απάντηση από τον Υπουργό Δικαιοσύνης και θα ήθελα να σας τη διαβάσω. Εγώ δεν θα μπορούσα να τη σχολιάσω. Το θέμα αυτό εξετάζεται ήδη από ειδική νομοπαρασκευαστική επιτροπή, η οποία συστάθηκε με την υπ’ αριθμόν 54711/3-5-2004 απόφαση του Υπουργού Δικαιοσύνης, με σκοπό τη μελέτη και εισήγηση μέτρων για την επιτάχυνση της διαδικασίας ενώπιον των πολιτικών και ποινικών δικαστηρίων.
      Θα πρέπει εδώ μόνο να σας πω ότι είναι γεγονός ότι πάρα πολλές φορές τα δικαστήρια και ιδιαίτερα το Συμβούλιο της Επικρατείας –ίσως όχι μόνον αυτά, αλλά να φταίνε και οι υπηρεσίες- στέκονται τροχοπέδη στην εξέλιξη της επενδυτικής δραστηριότητας στη χώρα μας. Είναι κάτι που προβληματίζει την Κυβέρνηση και φυσικά συζητούνται διάφορες προτάσεις για να ξεπεραστεί αυτό το μεγάλο πρόβλημα για τη χώρα μας, η οποία έχει ανάγκη από επενδύσεις και που δεν θα πρέπει για λόγους όχι πολύ σημαντικούς να καθυστερούν για πάρα πολύ χρονικό διάστημα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλαγκούδη.
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, μ’ ένα σμπάρο πολλά τρυγόνια. Εγώ ρώταγα για τον αγωγό μέσης πίεσης του δικτύου φυσικού αερίου προς τη Χαλκίδα και ο Υπουργός σήμερα ανακοινώνει –ευχάριστη είδηση, κύριε Υπουργέ- ότι πρόκειται να κατασκευαστούν αγωγοί υψηλής πίεσης και μονάδα παραγωγής ηλεκτρικής ενέργειας στο Αλιβέρι. Θετική εξέλιξη.
      Βέβαια εγώ σχολίαζα την απαράδεκτη εμπλοκή του δικτύου φυσικού αερίου μέσης πίεσης. Μία απαράδεκτη εμπλοκή που επιχειρήθηκε από ιδιωτικά συμφέροντα και που κρίθηκε κατά απαράδεκτο τρόπο από ένα δικαστή, ο οποίος εξομοίωσε ανόμοια πράγματα. 
      Αυτό είναι ένα μεγάλο ζήτημα. Δεν μπορεί τέτοιες αποφάσεις να μένουν ασχολίαστες, κύριε Υπουργέ. Δεν μπορεί η Κυβέρνηση να βλέπει τέτοιες αποφάσεις και να «ποιεί τη νήσσα», όταν μάλιστα σε παρόμοια έργα ο κ. Κοπελούζος και η «ΠΡΟΜΗΘΕΑΣ GAS» –που διεκδικεί το έργο- δίνει τιμές τριπλάσιες της αγοράς. Είναι γνωστό ότι ο αγωγός που προκήρυξε η ΔΕΠΑ -και πολύ σωστά το έκανε- από την Αλεξανδρούπολη προς τους Κήπους, έδωσε τίμημα μικρότερο κατά 1/3 του τιμήματος που προσέφερε ο κ. Κοπελούζος για το τμήμα του αγωγού Αλεξανδρούπολη-Κομοτηνή. Εδώ προκύπτουν ζητήματα. Επ΄ αυτών των ζητημάτων, λοιπόν, πρέπει να υπάρχει σαφής τοποθέτηση της Κυβέρνησης. 
      Όταν μιλάει το προσάρτημα, που έχει γίνει νόμος, για ανταγωνιστικές τιμές, να μας πει η Κυβέρνηση ότι δεν θα κάνει πίσω στους όποιους αγωγούς δοθούν στην «ΠΡΟΜΗΘΕΑΣ GAS» από τις ανταγωνιστικές τιμές που κατακτώνται πλέον με διαγωνισμούς της αγοράς.
      Καλοδεχούμενος ο αγωγός υψηλής πίεσης, αλλά ο αγωγός υψηλής πίεσης προς τη Χαλκίδα κατά μεγαλύτερο μέρος θα εκτελεστεί από την «ΠΡΟΜΗΘΕΑΣ GAS». Και η τιμή να είναι ανταγωνιστική, κύριε Υπουργέ και βέβαια οι προδιαγραφές του αγωγού να είναι τέτοιες, ώστε το ενεργειακό κέντρο Αλιβερίου να μην έχει προοπτική μόνο μίας μονάδας, αλλά να έχει προοπτικές πολλών μονάδων, όπως αυτό επιβάλλεται από την ισορροπία που χρειάζεται το σύστημα μεταφοράς, για να κρατηθεί και να μην έχουμε άλλα μπλακ-άουτ.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Πιπεργιά.
      Ο κ. Υπουργός έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, ο κ. Πιπεργιάς φαίνεται ότι δεν ξέρει τη βασική αρχή των δημοκρατικών διαχωριστικών εξουσιών και μίλησε για την παρέμβαση της εκτελεστικής εξουσίας στη δικαιοσύνη.
      Κύριε Πιπεργιά, η δικαιοσύνη είναι ανεξάρτητη. Έβγαλε αυτή την απόφαση. Επειδή ακριβώς μας ταλανίζουν και οι αποφάσεις, ιδιαίτερα του Συμβουλίου της Επικρατείας -το ίδιο πρόβλημα είχατε και εσείς όταν ήσασταν κυβέρνηση- θα πρέπει να βρούμε κάποιο τρόπο. 
 	Προσέξτε, πάρα πολλές φορές έχω αναλάβει να υπερασπιστώ θέματα που φθάνουν στις υπηρεσίες μας. Πράγματι, ορισμένες φορές πρόκειται για ένα χαρτί που ο πρώτος δικηγόρος θα το πέταγε. Δυστυχώς το έχω διαπιστώσει ιδίοις όμμασι και έχω καταστήσει τουλάχιστον τις δικές μας υπηρεσίες πολύ προσεκτικές στις αναφορές τους προς το Συμβούλιο της Επικρατείας.
	Αναφερθήκατε στη συνέχεια στους κλάδους. Κύριε Πιπεργιά, όλα αυτά τα έργα του φυσικού αερίου εκτελέστηκαν επί δικής σας εποχής και ξέρετε πόσο υπερτιμημένοι ήταν οι κλάδοι, πόσο κρίναμε και επικρίναμε εδώ στη Βουλή πάρα πολλά απ’ αυτά τα έργα, που ανετέθησαν για το φυσικό αέριο μέσω της ελληνορωσικής συμφωνίας.
	Ακόμα θα σας πω ότι εξαιτίας αυτού του γεγονότος η ΔΕΠΑ –και η «ΑΣΠΡΟΦΩΣ», η μελετήτρια εταιρεία- συνεχίζει να βγάζει υπερβολικές τιμές για τα έργα που βγάζει σε διαγωνισμούς η ΔΕΠΑ. Θα αναφερθώ σ΄ έναν τελευταίο διαγωνισμό. Η μελέτη της ΔΕΠΑ προέβλεπε τίμημα 17 εκατομμυρίων ευρώ για ένα διαγωνισμό. Τελικά οι διαγωνιζόμενοι που ήταν πέντε, είχαν τιμές προσφοράς από επτά εκατομμύρια διακόσιες πενήντα χιλιάδες (7.250.000) ευρώ μέχρι δέκα (10) εκατομμύρια ευρώ και η μελέτη της ΔΕΠΑ ήταν δεκαεπτά (17) εκατομμύρια. Όταν ρωτήθηκαν οι υπηρεσιακοί παράγοντες και ο μελετητής πώς και γιατί είχαν τέτοια μεγάλη διαφορά, απάντησαν: «Ναι, έτσι είχαμε συνηθίσει να βγάζουμε τις τιμές, με βάση τις παλαιές τιμές βγάζαμε και αυτές τις καινούργιες». 
	Επομένως δεν μιλάμε για σκοινί στο σπίτι του κρεμασμένου. Προσπαθούμε να διορθώσουμε μία πολύ κακή κατάσταση που ίσχυε πρώτα. Να είστε σίγουροι, όμως, ότι μιλάμε για ανταγωνιστικές τιμές και θα προσπαθήσουμε, παρόλα τα προβλήματα που έχουμε απ’ αυτό το κακό παρελθόν, να φτιάξουμε τις τιμές, ώστε πραγματικά να είναι ανταγωνιστικές για όσους κλάδους στη συνέχεια γίνουν, όπως αυτός ο κλάδος της Χαλκίδας. Σκεφτόμαστε να τον κάνουμε κλάδο, διότι αν δεν τον κάνουμε κλάδο, το Αλιβέρι δεν θα έχει τη δυνατότητα να τροφοδοτηθεί με φυσικό αέριο και άρα δεν θα μπορεί εκεί να γίνει μονάδα φυσικού αερίου.
      Εν πάση περιπτώσει, σημειώστε ότι αυτή η μονάδα προβλέπεται για το 2008 και φυσικά η ΔΕΗ έχει προγραμματισμό ενδεχόμενα και για άλλες μονάδες. Η ευστάθεια του συστήματος, πρέπει να ξέρετε ότι έχει πρόβλημα και δεν λύνεται άμεσα με το Αλιβέρι. Λύνεται με μονάδα που είναι κάτω από την Κουμουνδούρου, προς την Πελοπόννησο, δηλαδή προς τη μεριά της Κορίνθου. Το πρόβλημα λύνεται και επιτυγχάνεται–άμεσα τουλάχιστον- η ευστάθεια του συστήματος. Αν αυτό επιτευχθεί, από εκεί και πέρα θα μπορεί να γίνει και η μονάδα του Αλιβερίου, που άμεσα δεν λύνει το πρόβλημα που έχουμε και για το 2005.
      ΑΠΟΣΤΟΛΟΣ ΚΑΚΛΑΜΑΝΗΣ: Θα σας το κάνουν το έργο; Γιατί το ένα τρίτο σημαίνει ή ότι κάποιοι κλέβουν ή ότι κάποιοι δεν θα σας κάνουν το έργο. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα μου δοθεί η ευκαιρία να μιλήσω και γι’ αυτό στη συζήτηση της ερώτησης που έχουμε την Πέμπτη από την κ. Ξηροτύρη.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη με αριθμό 2797/1-9-2004 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των οδικών εργασιών παραπλεύρως της Αρχαίας Αργίλου στο Νομό Σερρών.
      To ειδικότερο περιεχόμενο της ερώτησης του συναδέλφου κ. Τσιπλάκη έχει ως εξής: 
      «Από την με αριθμό πρωτοκόλλου 215/23-7-2004 απάντηση του ΥΠΕΧΩΔΕ  επί της με αριθμό πρωτοκόλλου 2071/9-7-2004 ερωτήσεώς μου, αφορώσης την ολοκλήρωση οδικών εργασιών παραπλεύρως της Aρχαίας Αργίλου, προκύπτει ότι: «…ολοκληρώνεται μελέτη από το Υπουργείο για την αντιμετώπιση του κινδύνου (οδική ασφάλεια) σε ορισμένα σημεία του οδικού άξονα Θεσσαλονίκης-Καβάλας, στην οποία περιλαμβάνεται και η περιοχή (παραπλεύρως της Aρχαίας Αργίλου). Με την κατασκευή της Εγνατίας Οδού στην περιοχή, η λύση της διαπλάτυνσης στο υπόψη τμήμα της Εθνικής Οδού Θεσσαλονίκης-Καβάλας επανεξετάζεται, καθόσον το μεγαλύτερο μέρος της κυκλοφορίας προβλέπεται να διακινείται μέσω της Εγνατίας Οδού…» Τα πιθανά (προφανή) συμπεράσματα εκ της άνω διατύπωσης για άλλη μια φορά (και δια της παρούσης) αντικρούονται, αφ’ ενός γιατί στο συγκεκριμένο οδικό δίκτυο -καρμανιόλα- η παρέμβαση (διαπλάτυνση) είναι δυνατή (ανεξαρτήτως μάλιστα και της εξέλιξης των τελματωμένων ανασκαφικών έργων) και μάλιστα με πολύ μικρό κόστος, αφ’ ετέρου γιατί ανεξαρτήτως της σε όποιο χρόνο ολοκλήρωσης της Εγνατίας Οδού, ο κίνδυνος απώλειας και μιας και μόνον ανθρώπινης ζωής δεν μπορεί να αντισταθμιστεί με τέτοιες πιθανές –ως εις την απάντηση- εμφιλοχωρούσες σκέψεις και υπολογισμούς.
      Ερωτάσθε -μετά και τα ανωτέρω- για τις τελικές προθέσεις και αναγκαίους (άμεσους) προς υλοποίηση σχεδιασμούς».
      Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Γεγονός είναι ότι ο κ. Τσιπλάκης έχει δίκιο, αλλά θα έπρεπε να το βρει κυρίως από το αρμόδιο Υπουργείο, το οποίο σήμερα έχει και τις περιφέρειες και το οποίο είναι υπεύθυνο για τα έργα, τις διαπλατύνσεις και γενικότερα για την οδική ασφάλεια των εκτός διευρωπαϊκών αξόνων τμημάτων, στα οποία και μόνον κρατάει την αρμοδιότητα το ΥΠΕΧΩΔΕ. 
     Παρά ταύτα, το δίκιο του είναι αναμφισβήτητο. Ψάξαμε το θέμα ξανά και η πρώτη απάντησή μας ήταν περί της Εγνατίας, γιατί για την Εγνατία είμαστε καθ’ ύλην αρμόδιοι. Αλλά οι μελέτες έχουν γίνει και για το τμήμα, στο οποίο αναφέρεται.
     Υπάρχουν δύο εναλλακτικές λύσεις. Η πρώτη είναι η παράκαμψη των αρχαίων με μια διάσπαση του δρόμου σε παρακείμενες λωρίδες και με μια νησίδα στη μέση, που θα περιλαμβάνει τα αρχαία. Η άλλη είναι η υπέρβαση με μια χαμηλή γέφυρα. Ήδη έχουν προχωρήσει οι σχετικές μελέτες και αναμένουμε από το Υπουργείο Πολιτισμού να προχωρήσει το αρχαιολογικό κομμάτι, δηλαδή την εκκαθάριση του χώρου των αρχαιοτήτων, για να μπορέσει να προχωρήσει και η κατασκευή του έργου, το οποίο επαναλαμβάνω ότι είναι ευθύνη της περιφέρειας Κεντρικής Μακεδονίας και κατ’ επέκταση του Υπουργείου Εσωτερικών, Δημόσιας Διοίκησης και Αποκέντρωσης. 
     Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, διερμηνεύω ότι ο κύριος Υπουργός, από τα στοιχεία που θα πρέπει να κρατώνται, να διατηρούνται στο Υπουργείο, θα αντελήφθη ότι το τιθέμενο λίαν σοβαρό ζήτημα, είναι ζήτημα προηγούμενης επίμονης, ιδιαίτερα ελεγκτικής, ανακίνησης και ενασχόλησης και στην προηγούμενη κοινοβουλευτική μου θητεία, υπάρχουσας τότε βέβαια άλλης κυβέρνησης. 
     Αναγνωρίζω επ’ ευκαιρία ότι πραγματικά συμπλέκονται διάφορα Υπουργεία και οι κατά καιρούς κοινοβουλευτικές ενέργειες επισημαίνω, επισημειώνω ότι απευθύνθηκαν σ’ αυτά τα Υπουργεία.
      Εγώ επωφελούμαι, φέρνοντας τη συγκεκριμένη προς συζήτηση δια ζώσης σήμερα ερώτηση, να θέσω -πέραν του ζητήματος- και ένα ευρύτερο ζήτημα στην παραπλήσια περιοχή, όπου υπάρχει αρχέγονη -τη χαρακτηρίζω εγώ- γέφυρα, επονομαζόμενη «Γέφυρα της Μεσολακιάς» και ως επίσης δρόμος ελαχίστου μήκους, αποκαλούμενος «Άνω Διάβαση Αμφίπολης». 
      Επωφελούμαι, λοιπόν, να θέσω αυτά τα ζητήματα που υπάρχουν στην παραπλήσια περιοχή, τα οποία έχουν σχέση το ένα με το άλλο και έχουν δημιουργήσει αγανάκτηση στον κόσμο των Σερρών, πέραν της συγκεκριμένης, ελλείπουσας αναπτυξιακής, εκ συγκεκριμένων ολιγωριών κατά τα παρελθόντα έτη, ώθησης που μπορεί να προσδοθεί στο νομό, είναι αναγκαία, λοιπόν, η εκτέλεση αυτών των έργων, διότι κατά καιρούς έχουν επισυμβεί πραγματικά οδυνηρά τροχαία ατυχήματα.
      Επειδή, λοιπόν, η προστασία της ζωής είναι απόλυτος, σε καμία περίπτωση δεν μπορώ να αποδεχθώ ως βάσιμα και δικαιολογημένα όσα επιχειρήματα κατά καιρούς επιδιώκουν να αντικρούσουν αυτήν την αναγκαιότητα. Υπ’ αυτήν την έννοια, κύριε Υπουργέ, σας παρακαλώ να δείτε μαζί με τα συναρμόδια Υπουργεία αυτό το θέμα ευρύτερα και πληρέστερα. 
      Επίσης, επειδή κατά καιρούς οι απαντήσεις υποδηλώνουν ότι το κόστος κάποιων αρχαιολογικών ανασκαφών, που πραγματοποιούνται εκεί, είναι μικρό, επειδή οι τεχνικές αλλά άμεσα επιβαλλόμενες παρεμβάσεις δεν είναι δύσκολες και είναι μικρού κόστους, σας καθιστώ σαφές ότι θα είμαι ιδιαίτερα οχληρός και επίμονος σ’ αυτό το ζήτημα με επιδιωκόμενο αποτέλεσμα, συνεπλεκομένου και του Υπουργείου Εσωτερικών, κάποιες μελέτες που φαίνεται από άλλες απαντήσεις ότι είναι εν εξελίξει, να τελειώσουν εντός του 2004 και μέσα στο 2005, ώστε αν τυχόν δεν υπάρξει ολοκλήρωση, τουλάχιστον να υπάρξει σοβαρή απαρχή εκτέλεσης αυτών των άμεσα επιβαλλομένων έργων.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Τσιπλάκη.
      Το λόγο έχει ο Υφυπουργός ΠΕΧΩΔΕ, ο  κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κ. Τσιπλάκης θέτει ένα μείζον θέμα, το οποίο έχει σχέση με την αποκέντρωση των τεχνικών υπηρεσιών του ΥΠΕΧΩΔΕ προς τις περιφέρειες και τις νομαρχίες κατά τα προηγούμενα χρόνια. 
      Κύριοι συνάδελφοι, όλοι είμαστε υπέρ της αποκέντρωσης, αλλά η αποκέντρωση –το λέω και ως τεχνικός και ως ρεαλιστής- οδήγησε σε χειρότερη λειτουργία, σε σχέση με την εποχή που το ΥΠΕΧΩΔΕ είχε την κύρια και τη συνολική αρμοδιότητα. Αυτή είναι η πραγματικότητα, διότι η αποκέντρωση δεν γίνεται με λόγια. Πρέπει να υπάρχει ενίσχυση των τοπικών υπηρεσιών, που μπαίνουν στη νέα δικαιοδοσία των περιφερειών, με καινούργιο προσωπικό, διότι έχουν νέες αρμοδιότητες, αλλά κυρίως διότι έχουν χάσει τη στενή συνεργασία με μία έμπειρη κεντρική υπηρεσία.
      Απαντώντας από τώρα στο γενικό πολιτικό θέμα, αλλά και στον κ. Γκατζή, επισημαίνω ότι θα πρέπει να ξαναδούμε το όλο πλέγμα, δηλαδή ποιος αποκεντρώνει τι. Υπενθυμίζω ότι σε πολιτισμένες χώρες, που είχαν μεγάλη παράδοση καλής Δημόσιας Διοίκησης, όπως η Γαλλία, υπήρχε και εκεί απόφαση για τα έργα στις αποκεντρωμένες περιφέρειες. Δηλαδή αποφασίζουν ποια έργα θα γίνουν στην α΄, β΄ ή γ΄ περιφέρεια, αλλά η εκτέλεση είναι ευθύνη μιας καλά οργανωμένης κεντρικής υπηρεσίας με τοπικά παραρτήματα έμπειρων τεχνικών.
      Άρα χρειάζεται μια γενικότερη θεώρηση και σας υπόσχομαι ότι ο Υπουργός, ο κ. Σουφλιάς, που είναι ευαίσθητος ως προς αυτό το θέμα, θα το μελετήσει και θα το φέρει σύντομα σαν γενική τοποθέτηση στη Βουλή.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ, κύριε Υπουργέ.
      Επόμενη είναι η με αριθμό 2444/27-7-2004 ερώτηση των Βουλευτών του Κομμουνιστικού Κόμματος Ελλάδας κ. Δημητρίου Τσιόγκα και κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή πεζοδρομίου παράλληλα με την Εθνική Οδό στην περιοχή Μαλακώντα Ερέτριας.
      Η ερώτηση των κυρίων συναδέλφων έχει ως εξής:
      «Η κατασκευή πεζοδρομίου, μήκους διακοσίων πενήντα μέτρων, επί του εθνικού δρόμου Χαλκίδας-Λεπούρων, στο ύψος του Camping EVA στην περιοχή Μαλακώντα Ερέτριας, είναι αναγκαία για την ασφαλή πρόσβαση των κατοίκων στην παραλία. Τώρα οι κάτοικοι και τα παιδιά τους –ιδιαίτερα τους καλοκαιρινούς μήνες- αναγκάζονται με κίνδυνο της ζωής τους να διανύουν αυτήν την απόσταση πάνω στο δρόμο ταχείας κυκλοφορίας.
      Οι κάτοικοι και ο Πολιτιστικός Εξωραϊστικός Σύλλογος του οικισμού Αλκυονίδων χρόνια τώρα ζητούν να γίνει το συγκεκριμένο έργο, ενώ την Κυριακή 18 Ιουλίου 2004 πραγματοποίησαν συγκέντρωση διαμαρτυρίας στο σημείο.
      Το ζήτημα είναι πως τόσο οι κάτοικοι όσο και ο σύλλογος έχουν απευθυνθεί σε πολλές υπηρεσίες (ΔΕΣΕ Χαλκίδας και Λαμίας, Δήμος Ερέτριας, Νομαρχία Εύβοιας, Κτηματική Υπηρεσία), αλλά η κάθε υπηρεσία δηλώνει αναρμόδια και παραπέμπει στην άλλη.
      Ερωτάται ο κύριος Υπουργός: Ποια μέτρα πρόκειται να πάρει η Κυβέρνηση και πότε, ώστε να κατασκευασθεί άμεσα πεζοδρόμιο μήκους διακοσίων πενήντα μέτρων στο ύψος του Camping EVA στην Εθνική Οδό Χαλκίδας-Λεπούρων στην περιοχή Μαλακώντα Ερέτριας, προκειμένου οι κάτοικοι και τα παιδιά τους να έχουν ασφαλή πρόσβαση στην παραλία;»
      Το λόγο έχει ο Υφυπουργός ΠΕΧΩΔΕ, ο κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Εργων): Ευχαριστώ, κύριε Πρόεδρε.
      Πράγματι θα έπρεπε να είχε γίνει από καιρό ένας πεζόδρομος διακοσίων πενήντα μέτρων, γιατί το καλοκαίρι ιδίως, οπότε και υπάρχει υψηλή τουριστική κίνηση, ο δρόμος, τον οποίο ακολουθούν οι πεζοί για να πάνε για μπάνιο, είναι καρμανιόλα. Δεν υπάρχει καμία αμφιβολία γι’ αυτό.
Αυτό το θέμα δυστυχώς δεν είναι δική μας αρμοδιότητα. Με την παρουσία μου εδώ, βοηθάω λέγοντας ότι είναι καθαρά αρμοδιότητα της Περιφέρειας Στερεάς Ελλάδας. 
	Παρά ταύτα, από ευαισθησία και πάλι και από την παλιά παράδοση του ΥΠΕΧΩΔΕ, επικοινωνήσαμε και είδαμε ότι για τον οδικό άξονα Χαλκίδα-Λέπουρα έχουν μπει ευτυχώς πιστώσεις βελτίωσης της οδού. Στο πλαίσιο αυτό ζητήσαμε να υπάρξει μία πίστωση για τη δημιουργία και του υπόψη πεζόδρομου, ο οποίος ελπίζουμε να είναι έτοιμος το επόμενο καλοκαίρι. Λέω και πάλι ότι αυτό το έργο θα κατασκευαστεί από τη ΔΕΣΕ, τη Διεύθυνση Ελέγχου και Συντήρησης Έργων, η οποία υπάγεται πλέον στην περιφέρεια και όχι στο ΥΠΕΧΩΔΕ.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
	ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
	Πρέπει να σημειώσουμε ότι εδώ και τρία χρόνια οι κάτοικοι διαμαρτύρονται στην περιοχή, αλλά και οι τουρίστες και οι παραθεριστές, οι οποίοι αναγκάζονται να περνάνε μέσα από το οδόστρωμα μιας ευθείας στην εθνική οδό, που κυριολεκτικά είναι καρμανιόλα. Πέρσι, το 2003, είχαμε τέσσερα τροχαία ατυχήματα. 
	Οι κάτοικοι της περιοχής, αλλά και οι τουρίστες, θέτουν ένα απλό ερώτημα και βεβαίως σ’ αυτό πρέπει να απαντήσετε, γιατί είπατε ότι δεν δική σας ευθύνη, όμως το ίδιο λένε όλοι. Όλοι δηλώνουν αναρμόδιοι. Κανένας δεν καταπιάνεται με την επίλυση του προβλήματος. Διακόσια πενήντα μέτρα πεζοδρόμιο έχουν μεγαλύτερη αξία από τη ζωή των ανθρώπων; 
	Συνεπώς θα πρέπει γι’ αυτό το ζήτημα να απαντήσετε συγκεκριμένα, ότι με ευθύνη του Υπουργείου θα κατασκευαστεί αυτό το πεζοδρόμιο των διακοσίων πενήντα μέτρων, ούτως ώστε οι κάτοικοι να έχουν και ασφαλή και ελεύθερη πρόσβαση προς την παραλία. Το λέμε αυτό, γιατί οι κάτοικοι διεκδικούν το αυτονόητο, δηλαδή να μπορούν να περπατούν ελεύθερα και με ασφάλεια από το πεζοδρόμιο και όχι μέσα από το οδόστρωμα, για να μην κινδυνεύουν ανά πάσα στιγμή, για να μη θρηνήσουμε θύματα. 
	Εμείς θέλουμε να επισημάνουμε για άλλη μία φορά ότι είναι ευθύνη του Υπουργείου, αν θέλετε και της Περιφέρειας Στερεάς Ελλάδας, γιατί οι κάτοικοι απευθύνθηκαν και στο Δήμο Ερέτριας και στη Νομαρχία Χαλκίδας και στη ΔΕΣΕ, όμως όλοι τούς έχουν κάνει «μπαλάκι», όλοι δηλώνουν αναρμόδιοι και αναγκαστήκαμε να φτάσουμε εδώ. 
      Συνεπώς θέλουμε μία πολύ συγκεκριμένη απάντηση για το αν το Υπουργείο θα φροντίσει μ’ ένα πολύ χαμηλό κόστος, όπως πιστεύουμε -γιατί είναι διακόσια πενήντα μέτρα- να κατασκευαστεί αυτό το πεζοδρόμιο για την ασφαλή διέλευση των κατοίκων.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα είμαι απόλυτα ειλικρινής μαζί σας. Επειδή δεν έχω την τιμή να ανήκω στο Σώμα των Βουλευτών –τεχνοκράτης είμαι- θα σας πω τα πράγματα «ωμά», όπως ακριβώς είναι. Η ευθύνη είναι της ΔΕΣΕ, δεν είναι δική μας. Αυτό είναι ξεκάθαρο. 
      ΔΗΜΗΤΡΙΟΣ ΤΣΙΟΓΚΑΣ: Η ΔΕΣΕ δηλώνει αναρμόδια.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κακώς δηλώνει αναρμόδια. Αυτό το λέω για τα Πρακτικά και θα παρέμβω προσωπικά αύριο το πρωί στην υπηρεσία…
	ΔΗΜΗΤΡΙΟΣ ΤΣΙΟΓΚΑΣ: Εσείς δεν την εποπτεύετε;
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι. Παρά ταύτα, επειδή είναι πρώην υπάλληλοί μας, θα παρέμβω για να δω τι ακριβώς συμβαίνει. Έχετε δίκιο, δικαίως αγανακτείτε, αλλά αν δεν έχουν πιστώσεις, να το πουν καθαρά. Δεν μπορούν να λένε ότι είναι αρμόδιο το ΥΠΕΧΩΔΕ. Αυτό μου θυμίζει την ιστορία με τα πολεοδομικά γραφεία. Μας βρίζουν άπειροι άνθρωποι ακόμη και τώρα και νομίζουν ότι έχουμε ακόμα την ευθύνη της πολεοδομίας, που όμως έχει εκχωρηθεί αλλού. Δηλαδή επαναλαμβάνεται η ίδια ιστορία. Για την απεμπλοκή των αρμοδίων από ευθύνες, παραπληροφορούν τον πολίτη, όταν πάει να ενημερωθεί απ’ αυτούς. 
	Κύριε Τσιόγκα, θα κάνω ό,τι μπορώ αύριο το πρωί, για να δω τι ακριβώς συμβαίνει.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση των αναφορών-ερωτήσεων δεύτερου κύκλου.
	Θα συζητηθεί η με αριθμό 2490/29-7-2004 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου, του κάθετου οδικού άξονα «Ηράκλειο-Μεσαρά»
     Η ερώτηση της κυρίας συναδέλφου έχει ως εξής: 
     «Ο κάθετος οδικός άξονας Ηράκλειο-Μεσαρά αποτελεί ένα σημαντικό έργο ανάπτυξης για την ενδοχώρα και το νότο του Νομού Ηρακλείου. Εξυπηρετεί πρωτίστως ένα σημαντικό πληθυσμό ανθρώπων για θέματα υγείας και εργασίας. 
     Επειδή ο οδικός άξονας Ηράκλειο-Μεσαρά εξυπηρετεί για τη μεταφορά χιλιάδων τόνων αγροτικών προϊόντων,
     Επειδή την προηγούμενη δεκαετία εντάθηκαν οι προσπάθειες για την ολοκλήρωσή του, 
     Επειδή με την υπ. αριθμ. πρωτ: 308/27.4.04 ερώτησή μου δεν έλαβα απάντηση όσον αφορά το χρονοδιάγραμμα ολοκλήρωσης του έργου και 
     Επειδή την πορεία του έργου παρακολουθούμε όχι μόνο εγώ αλλά ολόκληρη η κοινωνία της ενοχώρας και του νότου του Νομού μας και γνωρίζουμε επακριβώς τι έχει γίνει ερωτάσθε κύριοι Υπουργοί:
      Σε ποιο στάδιο βρίσκεται η εκπόνηση των υπολειπόμενων υποστηρικτικών μελετών καθώς και η αναθεώρηση της μελέτης οδοποιίας του τμήματος Αγία Βαρβάρα-Απομαρμά-Καστέλι και πότε ολοκληρώνονται και
      Ποιο το ακριβές χρονοδιάγραμμα ολοκλήρωσης του έργου με βάση και τον προηγούμενο σχεδιασμό των κυβερνήσεων ΠΑΣΟΚ».
      Ο Υπουργός κ. Ξανθόπουλος έχει το λόγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε.
     Και το θέμα αυτό είναι ευθύνη της περιφέρειας Κρήτης. Ενημερωθήκαμε όμως και η πραγματικότητα έχει ως εξής:
     Υπάρχουν δυο τμήματα, το τμήμα Αγία Βαρβάρα-Απομαρμά έχει πρακτικώς προχωρήσει, δηλαδή όλες οι τεχνικές μελέτες έχουν ολοκληρωθεί και τώρα συντάσσεται το Κτηματολόγιο και θα αρχίσουν οι απαλλοτριώσεις. Το δε άλλο τμήμα Απομαρμά-Καστέλι έχει ήδη ολοκληρώσει και το κτηματολόγιο και έχει κηρυχθεί η αντίστοιχη απαλλοτρίωση.
     Η πρόταση της Περιφέρειας Κρήτης είναι το έργο αυτό να ενταχθεί στο Γ΄ ΚΠΣ και επομένως να έχει ολοκληρωθεί μέχρι το 2008. Αυτή είναι η γενική γραμμή. Αναγνωρίζουμε, όμως, ότι το έργο αυτό είναι εξαιρετικά σημαντικό για την ενδοχώρα. Δηλαδή διακινεί αγροτικά προϊόντα μεγάλης σημασίας για την Κρήτη και συνεπώς πράγματι πρέπει να γίνει μια κούρσα ταχύτητας από όλους, για να προλάβει έγκαιρα να ενταχθεί στο οριακό πλέον χρονικό διάστημα του Γ΄ ΚΠΣ.
     ΠΡΟΕΔΡΕΥΩΝ (Σωτήρης Χατζηγάκης): Η κ. Σχοιναράκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ ΗΛΙΑΚΗ: Κύριε Υπουργέ, δεν μου απαντήσατε στα ερωτήματα που έθεσα και είναι η δεύτερη φορά που γίνεται αυτό, γιατί επανήλθα με τη δεύτερη ερώτησή μου, η οποία τελικά δεν απαντήθηκε, αν και έχει κατατεθεί από τις 27 Ιουλίου. Και αυτό είναι ένα ζήτημα, που έχει να κάνει με το πως αντιμετωπίζει το ΥΠΕΧΩΔΕ τον κοινοβουλευτικό έλεγχο και τις ερωτήσεις των Βουλευτών σε πολύ σημαντικά θέματα που απασχολούν τους νομούς μας.
     Αποτελεί όντως ένα πολύ σημαντικό έργο, για το οποίο την προηγούμενη τετραετία, σε συνδυασμό και με τον άλλο άξονα που ενώνει το βορρά με το νότο του νομού μας, τον άξονα Ηράκλειο-Βιάννος, προχώρησαν αρκετά και οι μελέτες ολοκληρώθηκαν. Αλλά εκείνο που δεν μας είπατε, που είναι και το πιο σημαντικό, είναι η εξασφάλιση της απαιτούμενης χρηματοδότησης από το τομεακό του Υπουργείου, έτσι όπως ακριβώς είχε ειπωθεί και από την προηγούμενη πολιτική ηγεσία του ΥΠΕΧΩΔΕ -γιατί η πολιτεία έχει συνέχεια, άρα επιβάλλεται να έχει και συνέπεια- ακριβώς με την ολοκλήρωση των μελετών.   
     Έτσι, λοιπόν, αυτήν την απάντηση θα ήθελα να ακούσω, κύριε Υπουργέ. Όπως επίσης θα ήθελα να ακούσω απαντήσεις, που έχουν να κάνουν με τις χρηματοδοτήσεις όλων των ολοκληρωμένων μελετών γιατί ναι, σωστά είπατε, είναι ολοκληρωμένες οι μελέτες, είναι κηρυγμένες οι απαλλοτριώσεις από την προηγούμενη κυβέρνηση, οι χρηματοδοτήσεις απομένει να δοθούν από εσάς και αυτό περιμένουν οι πολίτες. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ).
     ΠΡΟΕΔΡΟΣ (Άννα Μπενάκη Ψαρούδα-): Ο κύριος Υπουργός έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ για τις παρατηρήσεις σας, που μου επιτρέπουν να πω ότι τα πράγματα δεν είναι ακριβώς έτσι. Δυστυχώς δεν είχαν ολοκληρωθεί οι μελέτες στο βαθμό που επιβάλλεται για την ένταξη έργων στο Γ΄ ΚΠΣ. Το πρώτο κομμάτι, επαναλαμβάνω ότι είναι στη σύνταξη του Κτηματολογίου και επομένως δεν έχει ακόμη κηρυχθεί η απαλλοτρίωση. Αυτό συμβαίνει σήμερα. Το Μάρτη δεν είχε ακόμη συνταχθεί το κτηματολόγιο, τώρα συντάσσεται.
     Το δεύτερο κομμάτι πράγματι είναι στην αρχή της απαλλοτρίωσης. Συνεπώς, δυστυχώς και το έργο δεν ήταν ώριμο βάσει των προδιαγραφών για ένταξη στο Γ΄ ΚΠΣ. Παρά ταύτα είπατε σωστά ότι η κυβέρνηση έχει μια συνέπεια και συνέχεια, όπως και οι κυβερνώντες επίσης και θα πρέπει να γίνει προσπάθεια να ενταχθεί έστω και τώρα. Μέχρι τώρα δεν είχε ενταχθεί. Τώρα τελειώνουν οριακά οι μελέτες, οι απαλλοτριώσεις τελειώνουν  σε μερικούς μήνες και πρέπει να γίνει η προσπάθεια απ’ όλους για να ενταχθεί. Εμείς από πλευράς ΥΠΕΧΩΔΕ, παρ’ όλο που δεν είμαστε άμεσα αρμόδιοι θα βοηθήσουμε δια της περιφέρειας στην ένταξη αυτή από τα υπόλοιπα των πιστώσεων του Γ΄ ΚΠΣ.
     Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση των αναφορών - ερωτήσεων και των επικαίρων ερωτήσεων.
     ΠΡΟΕΔΡΟΣ (Άννα Μπενάκη-Ψαρούδα) Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων των εγγεγραμμένων στην ημερήσια διάταξη.
      Υπουργείου Οικονομίας και Οικονομικών
      Συνέχιση της συζήτησης επί των άρθρων και του συνόλου του σχεδίου νόμου «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Θα συνεχίσουμε τη συζήτηση του νομοσχεδίου αυτού μετά την προεκφώνηση.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Μετεγγραφές φοιτητών και σπουδαστών εσωτερικού και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου».
      Η συμφωνία αυτή ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το σχέδιο νόμου του Υπουργείου Δικαιοσύνης: «Κύρωση της Ευρωπαϊκής Συμφωνίας σχετικά με τα πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου» έγινε δεκτό ομοφώνωσε μόνη συζήτηση επί της αρχής των άρθρων και του συνόλου ς και έχει ως εξής:
     (Το κείμενο του νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα):
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Ελληνικής Δημοκρατίας και της Ουκρανίας για δικαστική συνδρομή σε αστικές υποθέσεις».
      Ομοίως η Συμφωνία αυτή ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς, το σχέδιο νόμου του Υπουργείου Δικαιοσύνης «Κύρωση της Συμφωνίας μεταξύ της Ελληνικής Δημοκρατίας και της Ουκρανίας για δικαστική συνδρομή σε αστικές υποθέσεις» έγινε δεκτό ομοφώνως με μόνη συζήτηση επί της αρχής, των άρθρων και του συνόλου, και και έχει ως εξής:
     (Το κείμενο του νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Επανερχόμεθα στη συζήτηση του νομοσχεδίου του Υπουργείου Οικονομίας και Οικονομικών «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
     Κύριοι συνάδελφοι, κατά τη σημερινή συνεδρίαση πρόκειται να συζητηθούν οι τροπολογίες. Υπάρχουν έντεκα υπουργικές τροπολογίες.
     Το λόγο έχει ζητήσει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
     Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, με την έναρξη της συζήτησης των τροπολογιών παρεκάλεσα να έχω το λόγο, γιατί θέλω να κάνω μία δήλωση που αφορά την εφαρμογή του Κανονισμού του Σώματός μας.
     Κυρία Πρόεδρε, είναι η τρίτη φορά στους τελευταίους τέσσερις μήνες που η Κυβέρνηση μεταξύ της συζητήσεως στην κοινοβουλευτική επιτροπή και της συζητήσεως στην Ολομέλεια καταθέτει σωρεία τροπολογιών, οι οποίες μάλιστα είναι παντελώς άσχετες με το νομοσχέδιο, που κυρίως συζητείται κάθε φορά.
     Αυτή την τελευταία φορά ο Υπουργός της Οικονομίας, άλλοτε μόνος και άλλοτε με συνυπογραφή συναδέλφου του, κατέθεσε στο ίδιο ακριβώς χρονικό διάστημα μεταξύ της συζήτησης στην κοινοβουλευτική επιτροπή και της συζήτησης στην Ολομέλεια δώδεκα τροπολογίες, από τα έξοδα μετακίνησης και αποζημιώσεις των υπαλλήλων του Υπουργείου Οικονομίας μέχρι την ίδρυση προξενείου στην Τάμπα των ΗΠΑ. 
     Αυτό, κυρία Πρόεδρε, δεν μπορεί να συνεχιστεί.
     Για να σας καταδείξω δε την έκταση του φαινομένου, θα ήθελα να σας πω κάτι πάρα πολύ απλό, που συνέβη πριν από λίγο. Ήδη στο σώμα των τροπολογιών που έχουμε να συζητήσουμε, περιλαμβάνονται δύο τροπολογίες που αφορούν το Υπουργείο Μεταφορών και Επικοινωνιών και συγκεκριμένα την Ολυμπιακή. 
     Στο νομοσχέδιο περί μετεγγραφών κατετέθη ήδη τρίτη τροπολογία –τρίτη συνεχόμενη με τις δύο που θα συζητήσουμε σήμερα- που αφορά επίσης την Ολυμπιακή. Και αναρωτιέμαι: Είναι τόσο ευμετάβλητα τα δεδομένα, ώστε ο Υπουργός Μεταφορών δεν μπορεί να αξιολογήσει ότι οι τρεις τροπολογίες είναι δυνατόν να αποτελέσουν αυτοτελές νομοσχέδιο να το καταθέσει για να το συζητήσουμε αυτοτελώς; Είναι δυνατόν με ρυθμό πολυβόλου να κατατίθενται τροπολογίες και μάλιστα άσχετες;
     Θα παρακαλέσω πάρα πολύ, κυρία Πρόεδρε, να σημειώσετε το εξής, γιατί γνωρίζω πόση ευαισθησία έχετε για τις τηρούμενες διαδικασίες. Καλώ την Κυβέρνηση σήμερα να αποσύρει κατά το δυνατόν τον μεγαλύτερο αριθμό των τροπολογιών και ιδιαίτερα αυτές που θα μπορούσαν να αποτελέσουν ξεχωριστό σώμα, να τις καταθέσει ως ενιαίο νομοσχέδιο για να τις συζητήσουμε.
     Σε κάθε περίπτωση, κυρία Πρόεδρε, εάν συμβεί το ίδιο την επόμενη φορά, η Αξιωματική Αντιπολίτευση εξετάζει σοβαρότατα το ενδεχόμενο να αποχωρεί της Αιθούσης και να μη συμμετέχει σε συζήτηση τέτοιων και τόσων τροπολογιών. Και αυτή πρέπει να σας πω ότι θα καταστεί οριστική μας απόφαση. Αν θέλει, μπορεί να αναλάβει η Κυβέρνηση την ευθύνη να συζητά μόνη της στο Κοινοβούλιο, σε περιπτώσεις τέτοιων και τόσο πολλών τροπολογιών. Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ο συνάδελφος του Κομμουνιστικού Κόμματος Ελλάδος κ. Σκοπελίτης έχει το λόγο.
     ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
     Και εμείς έχουμε τονίσει πολλές φορές ότι δεν πρέπει να έρχονται τροπολογίες που δεν έχουν σχέση με το υπό συζήτηση νομοσχέδιο. Αυτό επιτάσσει και το Σύνταγμα και ο Κανονισμός της Βουλής. Και θυμάμαι, κυρία Πρόεδρε, ότι παρόμοια θέση με αυτήν που αναπτύσσω τώρα εγώ και ο προηγούμενος συνάδελφος της Αξιωματικής Αντιπολίτευσης, έπαιρνε το κόμμα της Νέας Δημοκρατίας όταν ήταν στην αντιπολίτευση. ‘Ελεγε ότι σε καμία περίπτωση δεν πρέπει να προχωράμε στη συζήτηση τέτοιων τροπολογιών. Τώρα βέβαια άλλαξαν οι ρόλοι, η Νέα Δημοκρατία ξέχασε τι έλεγε τότε και πράττει όπως έπραττε και η προηγούμενη κυβέρνηση. 
     Λοιπόν, ζητάμε να αποσυρθούν αυτές οι τροπολογίες που είναι εντελώς άσχετες. Προξενείο στην Τάμπα, καμεροχαφιέδες, κλπ., ιδιαίτερα για το δεύτερο που έρχεται να λύσει ορισμένα επείγοντα ζητήματα, με επείγουσα μορφή κλπ. Ζητάμε την απόσυρση αυτής της τροπολογίας. Είναι ένα αίτημα που βάζουν διάφοροι συμπολίτες μας, πρώην Υπουργοί, μέσα από τη δημοκρατική συσπείρωση. Δεν πρέπει να επαναλαμβάνεται αυτή η κατάσταση, πρέπει να δώσουμε τέρμα, κυρία Πρόεδρε. Να συζητούνται μόνο τροπολογίες που αναφέρονται και έχουν σχέση με το υπό συζήτηση νομοσχέδιο. 
     Ευχαριστώ.
     ΠΡΟΕΔΡΟΣ ( Άννα Μπενάκη - Ψαρούδα): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, θέλω και εγώ να διατυπώσω τη δυσαρέσκειά μου για τον τρόπο με τον οποίο έχουν εισαχθεί αυτές οι τροπολογίες. Κατ’ αρχάς, καμία από αυτές δεν ήρθε στην επιτροπή που συζητήσαμε διεξοδικά το νομοσχέδιο. Και πέρα από αυτό βέβαια, οι περισσότερες, το σύνολο μάλλον των τροπολογιών, δεν έχουν σχέση με το νομοσχέδιο. Είναι μια κατάσταση η οποία δεν πρέπει να συνεχιστεί. Εγώ θεωρώ ότι η Αξιωματική Αντιπολίτευση καλά κάνει και αυτήν τη στιγμή ζητά την απόσυρση των περισσοτέρων τροπολογιών. Μας είχε συνηθίσει και αυτήν στο παρελθόν με παρόμοιο τρόπο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κάνετε λάθος.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι, κύριε Καστανίδη, δεν κάνω καθόλου λάθος, γιατί είναι πρόσφατες οι τροπολογίες της τελευταίας στιγμής! 
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ ας μη γίνεται διάλογος. 
     Θα σας δώσω το λόγο, κύριε Καστανίδη, αν θέλετε να αντιδράσετε. 
     (Θόρυβος στην Αίθουσα)
     ΚΩΝΣΤΑΝΤΙΝΟΣ ΓΕΙΤΟΝΑΣ: Κάνετε λάθος, κυρία Ξηροτύρη….
     ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, σας παρακαλώ πολύ! Από εσάς δεν περιμένω τέτοιες διακοπές.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η τροπολογία «Πάχτα» που ήρθε στις 12 η ώρα τη νύχτα σε ένα άσχετο νομοσχέδιο, τι ήταν δηλαδή; 
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ συνεχίστε, κυρία Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θεωρώ ότι πραγματικά δεν πρέπει να συνεχίσουμε και αυτήν τη φορά. Η Κυβέρνηση κάνει πολύ μεγάλο λάθος με μια σωρεία τροπολογιών, εντελώς διαφορετικών μεταξύ τους και εντελώς διαφορετικών με το συζητούμενο νομοσχέδιο, να επιμένει να συζητήσουμε αυτές τις τροπολογίες.
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, μερικοί εξ ημών έχουμε μακρά θητεία σ’ αυτήν την Αίθουσα, μεταξύ των οποίων και ο κ.Καστανίδης και έχουμε την εμπειρία μιας μακράς πορείας που ακολουθήσαμε σ’ αυτό το Σώμα και μιας τροχιάς στο θέμα των τροπολογιών.
     Υπήρξαν εποχές στο παρελθόν και μάλιστα τις πρώτες εποχές των προηγουμένων κυβερνήσεων, όπου το φαινόμενο ήταν πολύ οξύτερο και εξαιρετικά έντονο, οξύτερο απ’ ό,τι εμφανίζεται αυτήν τη στιγμή.
     Ευχής έργον είναι -αι το Προεδρείο θα καταβάλει κάθε προσπάθεια- οι συνάδελφοι Βουλευτές να μην αιφνιδιάζονται κατά τη συζήτηση στην Ολομέλεια, ενώ έχει προηγηθεί συζήτηση στην επιτροπή.
      Θα ήθελα, όμως, να λάβετε σοβαρά υπ’ όψιν από πλευράς Προεδρείου κάποιες παρατηρήσεις, οι οποίες ισχύουν και είναι αδιαμφισβήτητες: ότι αυτήν ειδικά την περίοδο η Κυβέρνηση βρίσκεται προ μεγάλων χρονικών πιέσεων, τις οποίες δεν αμφιβάλλω ότι θα αναπτύξει ο αρμόδιος Υπουργός. Έχουμε μπροστά μας μια κοινοβουλευτική περίοδο πολύ βεβαρημένη, την ερχόμενη εβδομάδα δεν θα έχει κοινοβουλευτικές εργασίες και ακολουθεί ο προϋπολογισμός. Όσο να είναι η Κυβέρνηση επείγεται να φέρει ορισμένες ρυθμίσεις τις οποίες δεν μπορούσε να τις προβλέψει ενδεχομένως νωρίτερα.
      Όσον αφορά το σχετικό και το άσχετο, κύριε Καστανίδη, οι περισσότερες –τουλάχιστον κάθισα και τις μελέτησα προσεκτικά, για να δω τι ακριβώς συμβαίνει- είναι σχετικές με το Υπουργείο Οικονομικών. Υπάρχουν και δυο τρεις οι οποίες είναι άλλων Υπουργείων, αλλά είναι χρέος των κυρίων Υπουργών να εξηγήσουν. Το Προεδρείο θα καταβάλει κάθε προσπάθεια, ώστε οι συζητήσεις επί των τροπολογιών σιγά σιγά να επανέρχονται στο επίπεδο εκείνο στο οποίο είχαμε κατορθώσει να φτάσουμε όλοι με πολλούς αγώνες ένθεν και ένθεν τον τελευταίο καιρό, αφού είχαμε, όμως, διανύσει, κύριε Καστανίδη, μια πολύ έντονη περίοδο αντιπαραθέσεων.
      Ο κύριος Υπουργός έχει το λόγο, αν θέλει να μιλήσει επί του θέματος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είκοσι δύο χρόνια πίσω μάς γυρίζετε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, αντιλαμβάνομαι την ανησυχία και τα επιχειρήματα που χρησιμοποίησαν οι συνάδελφοι της Αντιπολίτευσης. Θα ήθελα, όμως, να επιμείνω να συζητηθούν οι τροπολογίες αυτές, γιατί πράγματι οι περισσότερες είναι ήδη καθυστερημένες και υπερήμερες και θα δώσω διάφορα παραδείγματα. Αντιλαμβάνομαι την τοποθέτηση που έκανε ο Κοινοβουλευτικός Εκπρόσωπος της Αξιωματικής Αντιπολίτευσης. Όσον αφορά το Υπουργείο Οικονομικών θα γίνει εφεξής κάθε προσπάθεια, ώστε οι τροπολογίες να κατατίθενται τουλάχιστον στην επιτροπή.
      Βεβαίως θα πρέπει να τονίσω ότι όλες αυτές οι τροπολογίες κατατέθηκαν εμπρόθεσμα. Δεν πρόκειται για καμία εκπρόθεσμη τροπολογία. Αφορούν θέματα που όλα είναι επείγοντα και όλα χρήζουν ρύθμισης. Μια τροπολογία –δεν θα αναφέρω τώρα τον τίτλο της- που θα μπορούσε να χαρακτηριστεί λιγότερο επείγουσα νομίζω ότι έχει έναν κοινωνικό χαρακτήρα και δεν θα ήθελα να την αποσύρω. Αυτή είναι ίσως η λιγότερο επείγουσα από όλες τις τροπολογίες που έχουν κατατεθεί. Γι’ αυτό σας λέω, αντιλαμβανόμενος όλα τα επιχειρήματα που ακούστηκαν και αναλαμβάνοντας τη δέσμευση αναφορικά με τις νομοθετικές πρωτοβουλίες του Υπουργείου Οικονομίας και Οικονομικών, ότι θα είμαστε εξαιρετικά φειδωλοί στο μέλλον σε παρόμοιες πρωτοβουλίες.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε,  εκτιμώ τη δήλωση του Υπουργού Οικονομίας ότι στο μέλλον τουλάχιστον το Υπουργείο Οικονομίας και Οικονομικών θα είναι προσεκτικό. Αλλά αντιλαμβάνεσθε ότι εμείς δεν μπορούμε να ζητούμε καθ’ εκάστην να είναι προσεκτικός κάθε Υπουργό ξεχωριστά. Είναι θέμα που αφορά συνολικά την Κυβέρνηση. Και πραγματικά υπολογίζουμε πάρα πολύ στο ρόλο και τον προσωπικό το δικό σας και ολόκληρου του Προεδρείου.
      Θέλω να επισημάνω, κυρία Πρόεδρε, για να είμαστε απολύτως ακριβείς με την ιστορία -ι’ αυτό και η αντίδρασή μου σε συνάδελφο, η οποία προηγουμένως ζήτησε το λόγο- ότι βεβαίως αν ανατρέξουμε σε κοινοβουλευτικό χρόνο προ εικοσαετίας, ασφαλώς υπήρχαν υπερβολές και ανάλογα φαινόμενα. Γνωρίζετε όμως, κυρία Πρόεδρε, από τη θητεία σας και στη Διάσκεψη των Προέδρων, ότι τουλάχιστον τα τελευταία και πάντως αρκετά χρόνια είχαμε πετύχει με μια εσωτερική συνεννόηση ο αριθμός των τροπολογιών να είναι περιορισμένος. Ξέρετε πάρα πολύ καλά ότι ο προηγούμενος Πρόεδρος της Βουλής έφτασε στο σημείο και από την Έδρα και όχι μόνο στη Διάσκεψη των Προέδρων να ζητήσει απόσυρση τροπολογιών που κατέθετε η τότε κυβέρνηση. Συνήθως τρεις ή τέσσερεις ήταν οι τροπολογίες που  συνεζητούντο τα τελευταία χρόνια.
      Δεν έχουμε αντίρρηση να συζητούμε έναν περιορισμένο αριθμό τροπολογιών, αλλά το να συζητούμε δώδεκα τροπολογίες, οι οποίες θα μπορούσαν να αποτελούν ξεχωριστό νομοσχέδιο, δεν βοηθά ούτε στην κατανόηση των θεμάτων ούτε στην ανάδειξη της αλήθειας, την οποία πρέπει να γνωρίζει ο ελληνικός λαός. 
      Γι’ αυτό ακριβώς, κυρία Πρόεδρε, κλείνω λέγοντας για άλλη μία φορά, ότι εάν επαναληφθεί το φαινόμενο, θα ήθελα να γνωρίζει η Κυβέρνηση, ασφαλώς και το Προεδρείο, ότι η Αξιωματική Αντιπολίτευση δεν θα συμμετέχει σε συζητήσεις τροπολογιών μεγάλης εκτάσεως και μεγάλου αριθμού.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, προχωρούμε στη συζήτηση των τροπολογιών.
      Κύριε Υπουργέ, θέλετε να συζητηθούν με τη σειρά της καταθέσεώς τους ή θέλετε να προτάξετε κάποια;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, κατ’ αρχάς να πω ότι ήδη μία από αυτές τις τροπολογίες έχει ενσωματωθεί στο νομοσχέδιο στη συζήτηση που έγινε επί των άρθρων. Άρα πρόκειται για έντεκα τροπολογίες.
      Θα πρότεινα να προταχθούν κάποιες τροπολογίες που αφορούν άλλα Υπουργεία, ώστε να αποδεσμευτούν κάποιοι συνάδελφοι που έχουν έρθει να τις υποστηρίξουν. 
      (Θόρυβος από την πτέρυγα του ΠΑΣΟΚ)
      Να ξεκινήσουμε με την τροπολογία με γενικό αριθμό 173 και ειδικό 29 του Υπουργείου Δημοσίας Τάξεως. Να συνεχίσουμε με την τροπολογία με γενικό αριθμό 172 και ειδικό 28 για τη σύσταση Γενικού Προξενείου της Ελλάδος στην Τάμπα των Ηνωμένων Πολιτειών. Να ακολουθήσει η με γενικό αριθμό 178 και ειδικό 34 τροπολογία για το θέμα της Ολυμπιακής Αεροπορίας. Οι υπόλοιπες τροπολογίες να συζητηθούν με τη σειρά κατάθεσής τους.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 173 και ειδικό 29 από 8.10.2004 του Υπουργείου Δημόσιας Τάξης για τη δυνατότητα της Ελληνικής Αστυνομίας σύναψης σύμβασης για την προμήθεια του Ενιαίου Ολοκληρωμένου και Διαλειτουργικού Συστήματος Διοίκησης Ελέγχου Επικοινωνίας Συντονισμού και Εναρμόνισης.
      Κύριε Υφυπουργέ, θέλετε να δώσετε κάποιες εξηγήσεις;	
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κυρίες και κύριοι συνάδελφοι, όπως όλοι γνωρίζουμε στα πλαίσια της ασφάλειας των Ολυμπιακών Αγώνων είχε υπογραφεί σύμβαση μεταξύ του ελληνικού δημοσίου και ομίλου εταιρειών για την κατασκευή του συστήματος ασφαλείας C4I. Συμβατικός χρόνος παράδοσης του συστήματος ήταν η 28η Μαΐου. Δυστυχώς, όμως, για λόγους που δεν είναι του παρόντος -ν θέλετε βέβαια κάποια στιγμή τα συζητάμε- δεν ήταν δυνατόν να παραδοθεί στο χρόνο αυτό το σύστημα. 
      Παρατάθηκε ο χρόνος κατασκευής με αποτέλεσμα 30 Σεπτεμβρίου να λήξουν οι συμβάσεις των εμπειρογνωμόνων, αυτών που συμβούλευαν την ομάδα παρακολούθησης του έργου και σήμερα, που είναι η ώρα της παραλαβής του έργου -ξεκίνησαν ήδη τα τεστ αποδοχής των υποσυστημάτων και θα ακολουθήσει η γενική δοκιμή και η παραλαβή του συστήματος- να μην έχουμε το εξειδικευμένο εκείνο προσωπικό το οποίο χρειάζεται να έχουμε προκειμένου να λειτουργήσουμε μέσα στα πλαίσια της σύμβασης και να καταγραφούν ενδεχομένως αποκλίσεις και ελλείψεις οι οποίες θα έχουν ως συνέπεια τη μείωση του τιμήματος -πιθανόν λέω.
      Γι’ αυτόν το λόγο είναι ανάγκη ταχύτατα να προσλάβουμε αυτό το εξειδικευμένο προσωπικό, το οποίο θα παράσχει τις υπηρεσίες του.
      Για να μπορέσουμε με το ισχύον νομικό πλαίσιο να προσλάβουμε αυτούς τους ανθρώπους μέσω ΑΣΕΠ, θα πρέπει να έχουμε ένα χρόνο μπροστά μας τουλάχιστον έξι μηνών. Και καταλαβαίνετε ότι εάν πάμε πίσω έξι μήνες οι συνέπειες όσον αφορά -τις οικονομικές συνέπειες εννοώ- τις ποινικές ρήτρες για το Ελληνικό δημόσιο θα είναι δυσβάσταχτες.
      Ο αριθμός των ανθρώπων οι οποίοι θα προσληφθούν με σύμβαση έργου είναι περίπου είκοσι και ο χρόνος ο οποίος θα απαιτηθεί για να γίνει η παραλαβή υπολογίζεται ότι θα είναι περίπου δύο μήνες.
      Επομένως είναι κατεπείγον και αναγκαίο να έχουμε αυτούς τους ανθρώπους. 
      Θα παρακαλέσω, λοιπόν, να ψηφιστεί η τροπολογία.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Εισηγητής της Νέας Δημοκρατίας κ. Καλλιώρας.
      ΗΛΙΑΣ ΚΑΛΛΙΩΡΑΣ: Κυρία Πρόεδρε, όπως ακούσαμε και από τον κύριο Υφυπουργό Δημόσιας Τάξης, πρόκειται περί ενός συστήματος που χρησιμοποιήθηκε -και μάλιστα όλοι ενθυμούμαστε την επιτυχία που είχαμε στους Ολυμπιακούς Αγώνες- ιδιαίτερα για το ζήτημα της ασφάλειας, για το οποίο τόσα  και πόσα λέχθηκαν και τόσο πολύ βεβαίως διαψεύστηκαν.
     Εδώ η Κυβέρνηση ζητά -και νομίζω πολύ λογικά- να προσλάβει τεχνικούς συμβούλους με μία εφάπαξ δαπάνη -να το πούμε κι αυτό- 512 χιλιάδων ευρώ περίπου, όπως ακριβώς προανέφερε ο κύριος Υφυπουργός, ούτως ώστε αυτοί οι τεχνικοί σύμβουλοι να προχωρήσουν και εν τέλει αυτό το σύστημα να βοηθήσει την ασφάλεια των Ελλήνων πολιτών, διότι θα περιέλθει όπως ειπώθηκε στην Ελληνική Αστυνομία για να κάνει τα δέοντα.
    Νομίζω πως δεν χρειάζονται περισσότερα λόγια γι’ αυτό. Πρέπει να προχωρήσουμε και υποστηρίζουμε την πρόταση της Κυβέρνησης.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ: Δεν έχω καμία παρατήρηση, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Δεν έχετε παρατήρηση.
      Κύριε Σκοπελίτη, θέλετε να μιλήσετε επί της τροπολογίας;
      ΣΤΑΥΡΟΣ ΣΚΟΠΕΛΙΤΗΣ: Βεβαίως θέλω να μιλήσω, κυρία Πρόεδρε.
     Πρώτα-πρώτα θέλω να πω ότι στην αρχική παρέμβασή μου είχα ζητήσει ειδικά αυτή η τροπολογία που αφορά, τις καμεροχαφιέδες που έχουν εγκατασταθεί στις διάφορες πλατείες, δρόμους, κλπ, της Αθήνας, να αποσυρθεί. Ήταν ένα αίτημα που, όπως ανέφερα, υποβάλλει -και ήδη το έχει αποστείλει στους περισσότερους συναδέλφους απ’ ό,τι ενημερώθηκα- η δημοκρατική συσπείρωση για τις λαϊκές ελευθερίες και την αλληλεγγύη. Μια συσπείρωση, στις γραμμές της οποίας συγκαταλέγονται πολλοί παράγοντες της κοινωνικής, πολιτικής ζωής: πρώην Υπουργοί, Βουλευτές, κλπ. Επιμένουμε, λοιπόν, στην απόσυρση αυτής της τροπολογίας.
     Θα ήθελα, όμως, να προσθέσω επί της ουσίας ορισμένα πράγματα:
     Με τα όσα αναφέρονται στη συγκεκριμένη τροπολογία η Κυβέρνηση προχωράει σε ορισμένες χρήσιμες ομολογίες και παραδοχές. Πρώτη ομολογία είναι ότι η Κυβέρνηση όχι μόνο δεν πρόκειται να απομακρύνει τους ηλεκτρονικούς αυτούς χαφιέδες από τη χώρα μας, όπως ζητάμε και όπως ζητάει το λαϊκό κίνημα, αλλά θα προχωρήσει στην ολοκλήρωση εγκατάστασης του γιγαντιαίου αυτού μηχανισμού παρακολούθησης του λαϊκού κινήματος. Φαίνεται ότι θέλει να προλάβει αντιδράσεις του λαϊκού κινήματος γύρω από την πολιτική της. Είναι δε τόση η πρεμούρα της Κυβέρνησης να προχωρήσει σ’ αυτήν την κατεύθυνση, ώστε ζητά με βάση τη συγκεκριμένη τροπολογία να γίνουν όλες οι διαδικασίες με απευθείας αναθέσεις. Δεν διστάζει μάλιστα να φορτώσει στις πλάτες του ελληνικού λαού με αυτές τις κάμερες, που θα παρακολουθούν και θα καταγράφουν τις κινήσεις του, το κόστος που συνεπάγονται, το οποίο δεν είναι καθόλου ευκαταφρόνητο, αφού ξεπερνά τις 512 χιλιάδες ευρώ, όπως αναφέρεται μέσα.
      Για μας, για το Κομμουνιστικό Κόμμα της Ελλάδας, αλλά και για το λαϊκό κίνημα, είναι αδιανόητη και αντισυνταγματική οποιαδήποτε απόφαση για παράταση της λειτουργίας των εγκατεστημένων καμερών, πολύ περισσότερο δε η εγκατάσταση νέων στην Αθήνα και όχι μόνο. Πρέπει να σταματήσει αμέσως η λειτουργία όσων εγκαταστάθηκαν με πρόσχημα βέβαια τους Ολυμπιακούς Αγώνες και να καταστραφούν όλα τα αρχεία προσωπικών δεδομένων που δημιουργήθηκαν κατά τη διάρκεια της λειτουργίας τους. Και είναι πρόσχημα γιατί είναι γνωστό ότι σε αγωνιστικές εκδηλώσεις των εργαζομένων και του λαού παίζουν το ρόλο του χαφιέ παρακολουθώντας και καταγράφοντας. Αυτή είναι η αλήθεια.
      Καταψηφίζουμε λοιπόν, κυρία Πρόεδρε, τη συγκεκριμένη τροπολογία.
     ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει η κ. Ξηροτύρη.
    ΑΣΗΜΙΝΑ ΞΗΡΟΤΥΡΗ-ΑΙΚΕΤΕΡΙΝΑΡΗ: Κυρία Πρόεδρε, πλέον του ενός δισεκατομμυρίου ευρώ είναι το κόστος της ασφάλειας. Τώρα βέβαια θα μου πείτε σ’ αυτό το μεγάλο κόστος να προσθέσουμε και το κόστος για είκοσι εμπειρογνώμονες για δύο μήνες να παραλάβουν τώρα ένα σύστημα ασφάλειας. Ένα σύστημα -αυτό που θα παραληφθεί τώρα- το οποίο δεν λειτούργησε στο σύνολό του καλά κατά τη διάρκεια των Ολυμπιακών Αγώνων. Υπάρχουν δημοσιεύματα, υπάρχουν πληροφορίες ότι το λογισμικό του συστήματος δεν λειτούργησε. Τώρα με ποιον τρόπο θα μπορέσετε να εκτιμήσετε εάν τελικά η συνολική προσφορά του συστήματος είναι καλή και εάν οι διαφορές και τα προβλήματα που θα υπάρξουν θα μπορούν να συμπεριληφθούν στο κόστος και θα μπορέσει έτσι να υπάρξει η αντίστοιχη διόρθωση σε σχέση με τη σύμβαση που κάνετε με την εταιρεία που ανέλαβε την εγκατάσταση αυτών των συστημάτων, είναι ένα μεγάλο ερώτημα.
      Δηλαδή όταν το σύστημα θα λειτουργούσε, την περίοδο που έπρεπε να παραληφθεί, παραλήφθηκε μόνο κατά το 10%. Ερχόσαστε να το παραλάβετε κατόπιν εορτής και χρησιμοποιείτε τις δικαιολογίες που χρησιμοποιείτε κ.ο.κ. Είναι γεγονός ότι είναι ένα ακριβοπληρωμένο σύστημα 
      Από εκεί και πέρα το μεγάλο ερώτημα, το ερώτημα του ελληνικού λαού, είναι το εξής: Τι θα το κάνετε αυτό το σύστημα; Κάμερες παντού -να εποπτεύουν τι από εδώ και πέρα, κύριε Υπουργέ- ελικόπτερα, το Zeppelin. Τι θα γίνουν όλα αυτά; Το Zeppelin θα γίνει Zeppelin για τουριστικά ταξίδια; Αυτά είναι πολύ σοβαρά θέματα, στα οποία πρέπει να απαντήσετε με την ευκαιρία αυτής της τροπολογίας. 
      Τα περισσότερα συστήματα, λοιπόν, τα οποία προορίζονται για την επιτήρηση και την κατασκόπευση των Ελλήνων πολιτών πρέπει να σταματήσουν, να τα ξεφορτωθείτε, να δείτε πού αλλού θα τα στείλετε εάν τα χρειάζονται, γιατί η χώρα μας δεν τα χρειάζεται και κάποια συστήματα ενδοεπικοινωνίας που χρειάζονται τα Σώματα Ασφαλείας να τα παραλάβετε και να αποδώσετε, εάν δεν λειτουργεί καλά το λογισμικό τους, τις ανάλογες ευθύνες.
      Εμείς βεβαίως καταψηφίζουμε αυτήν την τροπολογία.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υπουργέ, υπάρχει ένας εγγεγραμμένος συνάδελφος, ο κ. Πάγκαλος. Να τον ακούσετε και να απαντήσετε συνολικά. 
      ΣΤΕΦΑΝΟΣ ΜΑΝΟΣ: Έχουμε γραφτεί και εμείς, κυρία Πρόεδρε, ηλεκτρονικά.
      ΘΕΟΔΩΡΟΣ ΚΟΛΙΟΠΑΝΟΣ: Ναι, κυρία Πρόεδρε.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Πάγκαλος προηγείται πάντως. 
     Ορίστε, κύριε Πάγκαλε.
     ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, κατ’ αρχήν επιτρέψτε μου να κάνω μία σύντομη εισαγωγή για να πω ότι εδώ πρόκειται για ένα σύστημα διοίκησης ελέγχου επικοινωνίας, συντονισμού και εναρμόνισης των συστημάτων ασφαλείας, το οποίο δεν έχει καμία σχέση με τις ατομικές ελευθερίες και τα ανθρώπινα δικαιώματα. Τέτοια συστήματα διαθέτουν -πολλά μάλιστα απ’ αυτά- σε κάθε μεγάλη πόλη όλες οι σύγχρονες δημοκρατικές χώρες του κόσμου και δεν βλέπω γιατί εμείς έχουμε μία ευαισθησία η οποία προφανώς προκύπτει από ανωριμότητα και έλλειψη γνώσεων.
     Σε ό,τι αφορά στην τροπολογία που συζητούμε, ο κύριος Υπουργός Δημόσιας Τάξης μας λέει ότι απαιτούνται για την παραλαβή του συστήματος εξειδικευμένες γνώσεις, τις οποίες δεν διαθέτουν εξ αντικειμένου οι υπηρεσιακοί παράγοντες που συγκροτούν τις επιτροπές παραλαβής του –καλώς, ο καθένας μπορεί να το καταλάβει αυτό- και ότι επομένως χρειάζεται να υπάρξει ειδικός σύμβουλος που να έχει τις απαιτούμενες επιστημονικές και τεχνικές γνώσεις. Για να προσληφθεί αυτός ο σύμβουλος, δεδομένου και του επείγοντος της όλης διαδικασίας, γίνεται μία απευθείας ανάθεση. 
     Το λέω αυτό, γιατί έχουμε ακούσει στην Αίθουσα αυτή από πολλούς διακεκριμένους συναδέλφους τους οποίους ατενίζω σήμερα, κραυγές αγανάκτησης κάθε φορά που η απευθείας ανάθεση επιλέγονταν ως απαραίτητη, αναγκαία, αναπόφευκτη λύση. 
     Κάνουν, λοιπόν, μία απευθείας ανάθεση αυτοί οι «σταυροφόροι και οι αρχάγγελοι» της διαφάνειας και των διαγωνισμών. Την κάνουν, διότι αναγκάζονται, διότι η ανάγκη, όπως έλεγε ο Αλκιβιάδης στην αρχαία Αθήνα, είναι υψίστη από τας Θεάς. Υπακούετε στην ανάγκη και ως προς αυτό βεβαίως δεν έχω καμία αντίρρηση, απλώς θα ήθελα να βγάλει η Βουλή, για να βελτιωνόμαστε όλοι, τα συμπεράσματα απ’ αυτήν την τροπολογία, την οποία φέρνουν οι συνάδελφοι για να ψηφιστεί σήμερα.
     Έχω τώρα ένα πρακτικό ερώτημα. Αν θυμάμαι καλά -ομιλώ υπό την κρίση των παρισταμένων κυρίων Υπουργών- υπάρχει στο ν. 2527/97 από τον οποίον παρεκκλίνουμε εδώ, απαγόρευση οποιασδήποτε απευθείας ανάθεσης, εφόσον το αντικείμενο υπερβαίνει τις 144.000 €. Βλέπω εδώ ότι η δαπάνη είναι 592.000 €. Επειδή, όπως ξέρετε, το Εθνικό Δίκαιο υπερτερεί του Κοινοτικού Δικαίου και ο ν. 2527/97 είναι συμμόρφωση με κοινοτική οδηγία, είστε σίγουροι ότι νομίμως μπορείτε να προβείτε σε αυτήν την ανάθεση ή ενδεχομένως θα έχετε προβλήματα;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σπάει. Είναι μεμονωμένες οι συμβάσεις.
      ΘΕΟΔΩΡΟΣ ΠΑΓΚΑΛΟΣ: Α, θα το σπάσετε. Κάνετε και κόλπα, λοιπόν, κύριε Υπουργέ, από αυτά που έκανε το ΠΑΣΟΚ ή τουλάχιστον εσείς λέτε ότι έκανε το ΠΑΣΟΚ. Δεν έχω να πω τίποτα άλλο. 
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Μάνος.
      ΣΤΕΦΑΝΟΣ ΜΑΝΟΣ: Κυρία Πρόεδρε, αν κατάλαβα καλά τι είπε ο κύριος Υπουργός, θα απασχοληθούν είκοσι άτομα με σύμβαση έργου για δύο μήνες. Αυτό σημαίνει ότι καθένας εξ αυτών θα εισπράξει κατά μέσο όρο 12.500 ευρώ το μήνα.
      Αυτό το οποίο θεωρώ δυσάρεστο για την Κυβέρνηση είναι ότι αισθάνομαι ότι κατά κάποιο τρόπο απέναντι στη Βουλή συμπεριφέρεται -σε εισαγωγικά θα το πω αυτό- ανέντιμα, διότι είναι προφανές από όσα είπε ο κύριος Υπουργός ότι αυτά τα είκοσι άτομα έχουν επιλεγεί, είναι συγκεκριμένα πρόσωπα. Είναι δηλαδή μία -ας την πω έτσι- τελείως φωτογραφική διάταξη. 
      Διαμαρτύρομαι γι’ αυτό. Δεν διαμαρτύρομαι ότι κάνετε μια απευθείας ανάθεση, αλλά θα ήθελα να ξέρω, κύριε Υπουργέ, μια που έτσι είναι τα πράγματα, σε ποιον τα αναθέτετε αυτά; Ποιοι είναι αυτοί στους οποίους αναθέτετε αυτά τα πράγματα, δεδομένου ότι είναι γνωστοί; Αν επρόκειτο να μου πείτε ότι βάσει της διατάξεως θα κάνετε την επιλογή στο μέλλον, θα έλεγα «Εντάξει, το καταλαβαίνω». Αλλά τώρα τους έχετε προφανώς ήδη επιλέξει. Είναι Έλληνες; Είναι ξένοι; Στους δύο μήνες βεβαιώνετε τη Βουλή ότι θα έχουν τελειώσει ή υπάρχει ουρά; Είπατε πριν ότι σπάτε τις συμβάσεις; Μήπως και χρονικά τις σπάτε; Δηλαδή μετά από ένα δίμηνο θα έλθετε να μας ζητήσετε ξανά νέα τέτοια εξουσιοδότηση; Με πειράζει πάντως το γεγονός ότι δεν μας λέτε τι συγκεκριμένα πάτε να κάνετε. Εγώ δεν θα είχα καμία αντίρρηση για το περιεχόμενο αυτής της τροπολογίας, αν ήξερα αυτά τα θέματα. 
       Θα ήθελα να κάνω άλλη μια παρατήρηση που αφορά τους εκπροσώπους της Αριστεράς. Εγώ σε ό,τι με αφορά, κύριε Υπουργέ, θα χαιρέτιζα την αξιοποίηση όλων αυτών των μηχανισμών που τοποθετήθηκαν ενόψει των Ολυμπιακών Αγώνων. Θεωρώ αδιανόητο, για παράδειγμα, ότι θα έχουμε εγκαταστήσει τις περιβόητες κάμερες και δεν θα τις χρησιμοποιούμε για να ρυθμίζουμε την κίνηση στην Αθήνα. Ήδη είναι δραματική η κατάσταση. Πρέπει να χρησιμοποιήσουμε όποιο τεχνικό μέσο προσφέρεται. Θα ήθελα, λοιπόν, να σας ενθαρρύνω να αξιοποιήσετε όλες αυτές τις κάμερες αντί να τις ακινητοποιήσετε στο όνομα δεν ξέρω ποίων μυστηριωδών –ας το πούμε- σκοπιμοτήτων. 
      Αυτά είχα να σας πω. Θα ήθελα πολύ, κύριε Υπουργέ, να ακούσω ποιοι είναι οι συγκεκριμένοι που θα αναλάβουν αυτό το έργο. 
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο συνάδελφος κ. Κολιοπάνος.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κυρία Πρόεδρε.
     Λίγο πριν, συζητώντας με τους Κοινοβουλευτικούς Εκπροσώπους της Αντιπολίτευσης για τον τρόπο με τον οποίο εισάγονται οι τροπολογίες, είπατε και μόνη σας ότι και οι έντεκα είναι τροπολογίες του Υπουργείου Οικονομικών. Στη συνέχεια δώσατε το λόγο στον κ. Αλογοσκούφη, αν έχει να προτάξει κάποια από αυτές, και είπε ότι θα προτάξει αυτές που είναι των άλλων Υπουργείων. Ανέφερε μία σειρά τροπολογίες με πρώτη τη συγκεκριμένη. 
      ΠΡΟΕΔΡΟΣ ( Άννα Μπενάκη - Ψαρούδα): «Οι περισσότερες», είπα.
      ΘΕΟΔΩΡΟΣ ΚΟΛΙΟΠΑΝΟΣ: Πράγματι, είπατε «οι περισσότερες». Είδατε, λοιπόν, ότι οι περισσότερες είναι των άλλων Υπουργείων, όπως και η συγκεκριμένη, η οποία θα μπορούσε να έχει έλθει στην επιτροπή και να τη συζητήσουμε, μάλιστα σ’ ένα νομοσχέδιο στο οποίο είμαστε σύμφωνοι.
     Τώρα, επί της ουσίας της τροπολογίας δεν συμφωνώ καθόλου, διότι με δυο λέξεις προσπαθεί να κάνει μία ανάθεση και -όπως ειπώθηκε και προηγουμένως- τα πρόσωπα είναι συγκεκριμένα, είναι γνωστά, αλλά δεν γίνονται γνωστά στο Κοινοβούλιο.
     Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κύριος Υπουργός.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριοι συνάδελφοι, δεν είναι καθόλου ευχάριστο για το Υπουργείο Δημόσιας Τάξης να ζητά την ψήφιση της συγκεκριμένης τροπολογίας, δεδομένου ότι είναι αναμενόμενο να εκφραστούν από συναδέλφους οι επιφυλάξεις που ακούστηκαν περί φωτογραφικών διατάξεων ή αδιαφανών διαδικασιών. Είναι, όμως, απόλυτη η ανάγκη να προχωρήσουμε στην ψήφιση της συγκεκριμένης τροπολογίας.
      Εγώ δεν θα αναφερθώ αυτήν τη στιγμή ούτε στη σκοπιμότητα ούτε στην αποτελεσματικότητα ούτε στις διαδικασίες που ακολουθήθηκαν σχετικά με το σύστημα C4I. Εάν θέλετε, πρέπει να γίνει και σας διαβεβαιώ ότι πρέπει να γίνει συζήτηση για διαφωτιστεί ο ελληνικός λαός και το Κοινοβούλιο πώς έγινε αυτή η σύμβαση, διότι θα πληρώσουμε περίπου 100 δισεκατομμύρια δραχμές, να δούμε τι προσέφερε το σύστημα στους Ολυμπιακούς Αγώνες, τι θα προσφέρει από εδώ και πέρα.
      Αλλά τούτη την ώρα μιλάμε για συμβατικές υποχρεώσεις. Μία σύμβαση η οποία υπεγράφη από την προηγούμενη κυβέρνηση εκτελείται αυτή τη στιγμή. Και το ελληνικό δημόσιο έχει κάποιες υποχρεώσεις. Και η εταιρεία η οποία έχει κατασκευάσει το σύστημα αυτό, έχει κάποιες υποχρεώσεις.
      Όταν φθάνουμε στην ώρα της παραλαβής, λοιπόν, και πάντα σύμφωνα με τη σύμβαση, θα πρέπει να γίνει αρχικά το τεστ αποδοχής και δοκιμής κάθε υποσυστήματος και στη συνέχεια να γίνει η γενική δοκιμή, να δούμε τη διαλειτουργικότητα του συστήματος.
      Προβλέπει, λοιπόν, η σύμβαση -και πείτε μου εάν θα πρέπει να γίνει ή όχι στη συνέχεια, μετά από αυτό που θα σας πω η πρόσληψη εξειδικευμένου προσωπικού- ότι εάν υπάρχουν ελλείψεις και αποκλίσεις θα υπάρξει οικονομική αξιολόγηση που πιθανότατα απ’ όσα γνωρίζω, να καταλήξουμε στη μείωση του τιμήματος, κάτι που θα είναι ιδιαίτερα συμφέρον για το ελληνικό δημόσιο. Θα πληρώσουμε δηλαδή πιθανώς πολύ λιγότερα από τα 259 εκατομμύρια ευρώ που συμβατικά υποχρεούται το ελληνικό δημόσιο να πληρώσει. 
      Όμως, μπορεί η οποιαδήποτε κυβέρνηση να παραλάβει ένα σύστημα αξίας 259 εκατομμυρίων ευρώ χωρίς να ελέγξει εάν εκείνο το οποίο παίρνει είναι σύμφωνα με τις συμβατικές υποχρεώσεις της κατασκευάστριας εταιρείας; Δεν νομίζω να έχει κανείς την αξίωση να γίνει κάτι τέτοιο. 
      Εγώ κατανοώ τις επιφυλάξεις του ΚΚΕ, κατανοώ τις επιφυλάξεις του Συνασπισμού και οποιουδήποτε άλλου συναδέλφου, γύρω από το μέλλον αυτού του συστήματος, για τους κινδύνους που ενδεχομένως να υπάρχουν. Δεν τους υιοθετώ, τους κατανοώ όμως. 
      Από εδώ και πέρα τις συμβατικές υποχρεώσεις δεν μπορούμε να μην τις εκπληρώσουμε. Πώς να το κάνουμε; 
      Πρέπει, λοιπόν, αυτή τη στιγμή, δεδομένου ότι στις 30 Σεπτεμβρίου έληξαν οι συμβάσεις των όσων είχε προσλάβει η «ΑΘΗΝΑ 2004», περίπου είκοσι ανθρώπους πάλι, να πάρουμε κάποιους. Το ποιους θα πάρουμε; Οι περισσότεροι είναι από εκείνους οι οποίοι δούλεψαν μέχρι 30 Σεπτεμβρίου. Κάποιοι έφυγαν, οι περισσότεροι όμως, είναι απ’ αυτούς. Και δεν θα πληρώσουμε 512.000 ευρώ. Το πλαφόν είναι αυτό. Μέχρι 512.000 ευρώ είναι. Σας διαβεβαιώνω δε για το εξής: ‘Οτι το άγχος μας και η αγωνία μας μέχρι τους Ολυμπιακούς Αγώνες ήταν να εκτελεστεί το έργο, να εκπαιδευτούν οι αστυνομικοί και οι υπόλοιποι, οι οποίοι θα το δούλευαν. Από εκεί και πέρα μετά το πέρας των Ολυμπιακών Αγώνων η αγωνία μας είναι να πληρώσουμε ότι παραλάβουμε, να μην πληρώσουμε ένα ευρώ παραπάνω. Θα γίνουν ατομικές συμβάσεις και δεν τους σπάμε το ποσόν για να μπορέσουμε να επιτύχουμε αυτήν τη διαδικασία, όπως είπε ο κ. Πάγκαλος προηγουμένως. Απλά οι συμβάσεις είναι ατομικές για τον καθένα από εκείνους οι οποίοι θα εργαστούν. Οι περισσότεροι είναι οι παλαιοί που εργάστηκαν. Και σας λέω και το εξής: Υπήρξε προσφορά από εταιρεία η οποία ζητούσε πάνω από 750.000 ευρώ. Με μεγάλη προσπάθεια και για να αποφύγουμε αυτά τα υπέρογκα ποσά, καταλήγουμε σιγά-σιγά να βρίσκουμε ανθρώπους, εξειδικευμένο προσωπικό, έμπειρους επιστήμονες και θα πληρώσουμε πολύ λιγότερα χρήματα. Προσπαθούμε με το να πληρώσουμε όσα γίνεται λιγότερα, να εξασφαλίσουμε τα δικαιώματα του ελληνικού δημοσίου. 
      Δεν υπάρχει, λοιπόν, καμία, μα καμία πρόθεση αυτήν τη στιγμή να έχουμε αδιαφανείς διαδικασίες και χαριστικές συμβάσεις. Κάνουμε προσπάθεια επαναλαμβάνω να διασφαλίσουμε τα συμφέροντα του δημοσίου.
      Εγώ θα παρακαλούσα και θα ήθελα να κατατεθεί μία επερώτηση γύρω από αυτό το περίφημο σύστημα C4I ή γενικά για την ασφάλεια των Ολυμπιακών Αγώνων, μια που τελείωσαν και πήγαν όλα κατ’ ευχή, για να δούμε ποιοι δούλεψαν, τι έκαναν, τι κατεβλήθη, πόσα δόθηκαν, πως δόθηκαν, ποιες προσπάθειες έγιναν για να δείτε ότι πράγματι ήταν μεγάλη, αγωνιώδης, εργώδης προσπάθεια και είχαμε καλό αποτέλεσμα. Και ασφαλώς την ώρα του απολογισμού μπορούμε να κάνουμε τους ελέγχους. 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα):  Ο κ. Καστανίδης ως Κοινοβουλευτικός Εκπρόσωπος έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ο κύριος Υπουργός και η Κυβέρνηση εάν θέλουν να ενημερώσουν για τα όσα συνέβησαν περί την ασφάλεια των Ολυμπιακών Αγώνων δεν χρειάζονται κατάθεση επερώτησης. Έχετε την πρωτοβουλία, κύριε Υπουργέ, να ζητήσετε τη σύγκλιση της αρμόδιας κοινοβουλευτικής επιτροπής όπου εκεί μπορείτε να πείτε περισσότερα απ’ ότι σας δίνει ο χρόνος στη συζήτηση μιας επερώτησης. 
Αυτά για να μην αφήνονται και αιωρούνται εντυπώσεις.
        Δεύτερον, θα καταλήξω με μία φράση. Είδα την προσπάθειά σας και σας δηλώνουμε ότι έχετε την κατανόησή μας γι’ αυτά τα οποία λέτε. Απλώς υπογραμμίζω και εγώ αυτό που είπε ο κ. Πάγκαλος. Στο προανάκρουσμα ή κατά την εκφορά της έκφρασης «απευθείας ανάθεση» υπήρχε σ’ αυτήν την Αίθουσα από την παράταξή σας ένας πανζουρλισμός κατηγοριών. Σήμερα βέβαια τα λησμονείτε.  Δεν πειράζει, τη δουλειά σας βέβαια την έχετε κάνει.
        ΠΡΟΕΔΡΟΣ (Άννα Μπενάκη-Ψαρούδα): Ο κ. Σκοπελίτης έχει το λόγο.
        ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
        Απευθυνόμενος στον κύριο Υπουργό θα ήθελα να πω ότι εμείς δεν δηλώσαμε επιφυλάξεις. Καταγράψαμε τη βεβαιότητά μας ότι οι κάμερες αυτές θα χρησιμοποιηθούν για την παρακολούθηση του λαϊκού κινήματος. Γι’ αυτό είμαστε βέβαιοι.
        Όσον αφορά την κυκλοφορία -που σαν πρόσχημα έρχεται η παρακολούθηση της κυκλοφορίας- μπορεί να ρυθμιστεί και με άλλα μέσα. Βέβαια αυτό προϋποθέτει μια διαφορετική πολιτική από τη σημερινή.
        ΠΡΟΕΔΡΟΣ (Άννα Μπενάκη-Ψαρούδα): Η κ. Ξηροτύρη έχει το λόγο.
        ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έχω συγκρατήσει κάποιες επεξηγήσεις που έδωσε ο κύριος Υπουργός σε ερωτήματα που έθεσα. 
        Αφού θα πληρώσουμε αυτήν την παραλαβή, η οποία θα γίνει εκ των υστέρων -και δεν είναι ό,τι το καλύτερο όταν χρησιμοποιείς ένα σύστημα να έρχεσαι να το παραλαμβάνεις μετά- πόση προσπάθεια θα καταβληθεί ούτως ώστε εάν θα προκύψουν προβλήματα –γιατί υπάρχουν ατέλειες του συστήματος- να μπορέσουμε τουλάχιστον να έχουμε ένα όφελος, να μειώσουμε το κόστος λόγο των ατελειών του συστήματος;
        Από εκεί και πέρα η συζήτηση για τη χρησιμοποίηση αυτού  του συστήματος βεβαίως και πρέπει να ανοίξει. Οφείλετε και εσείς να την κάνετε στον ελληνικό λαό. Και εμείς θα κάνουμε τις ανάλογες ερωτήσεις. Μπορεί κατά το ένα μέρος του, το επικοινωνιακό να είναι χρήσιμο στα Σώματα Ασφαλείας. Αλλά τα θέματα της ασφάλειας της κυκλοφορίας και της ασφαλούς κίνησης δεν λύνονται με τις κάμερες. 
        Κάντε έργα υποδομής, κάντε δρόμους, ρυθμίστε διαφορετικά τα θέματα της κυκλοφορίας και της ασφάλειας της κυκλοφορίας. Όλα αυτά, όμως, δεν λύνονται με τις κάμερες. Είναι υπεκφυγές. Τις χρησιμοποίησε η προηγούμενη κυβέρνηση, τις χρησιμοποιείτε και εσείς. Το «πέταλο» του Μαλιακού με τις κάμερες δεν θα σωθεί.
        ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε το λόγο για να ολοκληρώσετε τη συζήτηση.
        ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σχετικά με αυτά που είπε η κ. Ξηροτύρη να πω τα εξής: Το έργο έχει ολοκληρωθεί, στην έκταση που έχει ολοκληρωθεί, αλλά όπως καλά είπατε πρέπει να προσπαθήσουμε να πληρώσουμε τα λιγότερα. Και εγώ πιστεύω απόλυτα ότι θα πληρώσουμε λιγότερα με τον έλεγχο που θα γίνει. Μην το απαξιώνουμε, όμως, συνολικά διότι είχε προσφορά στην ασφάλεια των Ολυμπιακών Αγώνων σημαντική.
        Όσον αφορά αυτά που είπε ο κ. Καστανίδης ότι μόνο το άκουσμα της φράσης «απευθείας ανάθεση» δημιουργεί συνειρμούς και σκέψεις τις οποίες στο παρελθόν εμείς είχαμε λιθοβολήσει, θα ήθελα να πω το εξής: 
        Δυστυχώς, κύριοι συνάδελφοι, βρισκόμαστε μπροστά σε μια κατάσταση ανάγκης. Τις επιμέρους, όμως, συνθήκες που δημιούργησαν αυτήν την κατάσταση ανάγκης, δεν τις δημιούργησε η Κυβέρνησή μας, αλλά η δική σας κυβέρνηση.
        ΠΡΟΕΔΡΟΣ (Άννα Μπενάκη-Ψαρούδα): Παραπέμπουν σε άλλη συζήτηση αυτά, κύριε Υπουργέ.
        Κηρύσσεται περαιωμένη η συζήτηση επί της τροπολογίας με γενικό αριθμό 173 και ειδικό 29.
        Ερωτάται το Σώμα: Γίνεται δεκτή η τροπολογία με γενικό αριθμό 173 και ειδικό 29;
        ΠΟΛΛΟΙ ΒΟΥΛΕΥΤΕΣ: Δεκτή, δεκτή.
        ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
        ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 173 και ειδικό 29 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
        Εισερχόμαστε στη συζήτηση της τροπολογίας με γενικό αριθμό 172 και ειδικό 28 του Υπουργείου Εξωτερικών για τη σύσταση Γενικού Προξενείου της Ελλάδας στην Τάμπα των ΗΠΑ.
        Ο κύριος Υφυπουργός έχει το λόγο.
        ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Η σύσταση του γενικού προξενείου αποτελούσε ένα πάγιο αίτημα όλων των Ελλήνων της περιοχής. Είναι μια πολυπληθής περιοχή με εκατόν τριάντα χιλιάδες περίπου Έλληνες. Η ικανοποίηση του αιτήματος έγινε και με βάση των σχετικών υπηρεσιακών εισηγήσεων για το συγκεκριμένο γενικό προξενείο. Και αυτό βάση της γενικότερης κατανομής της εδαφικής αρμοδιότητας των προξενικών μας αρχών στις Ηνωμένες Πολιτείες.
      Πιστεύω ότι η επιλογή της πόλης Τάμπα για την έδρα του νέου γενικού προξενείου επικεντρώθηκε εκεί διότι υπήρχε αίτημα από πολύ καιρό. Το μεγαλύτερο μέρος του ομογενειακού στοιχείου με το άνοιγμα του προξενείου θα διευκολυνθεί πάρα πολύ. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Η Κυβέρνηση ενεργεί πολύ σωστά ιδρύοντας γενικό προξενείο στην Τάμπα της Φλώρινας των Ηνωμένων Πολιτειών. Έχω ζήσει δέκα χρόνια στην Αμερική και πρέπει να σας πω ότι ένα από τα μεγάλα ενδιαφέροντα των ομογενών μας ήταν να μπορούν να βρίσκουν λύσεις σε προβλήματά τους που συνδέονται με την μητέρα πατρίδα.
      Όπως έχουν σήμερα τα πράγματα για να εξυπηρετηθούν οι πολιτείες Φλώριδα, Αλαμπάμα και Μισισίπι που θα εξυπηρετηθούν από το υπό ίδρυση γενικό προξενείο, οι ομογενείς μας θα έπρεπε να ταξιδέψουν μέχρι και χίλια χιλιόμετρα για να κάνουν κάποια εργασία. Οφείλουμε, λοιπόν, την ίδρυση αυτού του προξενείου στους ομογενείς.
      Η Νέα Δημοκρατία ψηφίζει την τροπολογία. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κυρία Πρόεδρε, αναρωτιέμαι ποια σχέση μπορεί να έχει η ίδρυση ενός προξενείου με ένα νομοσχέδιο το οποίο αφορά χρηματιστηριακή νομοθεσία. Ακόμη που είναι ο λόγος του επείγοντος; Ο ίδιος ο Υπουργός είπε ότι το αίτημα είναι πολύ παλιό. Δεν θα έπρεπε αυτή η τροπολογία να ενσωματωθεί σ’ ένα νομοσχέδιο του Υπουργείου Εξωτερικών στο οποίο θα μπορούσαμε να κάνουμε κριτική, για την αναγκαιότητα ύπαρξης του συγκεκριμένου προξενείου; Έρχεται όμως αυτή η τροπολογία ξαφνικά σε ένα παντελώς άσχετο νομοσχέδιο.
      Ενθυμούμαι, κυρία Πρόεδρε, τη σφοδρή αντίδραση της Νέας Δημοκρατίας όταν σε νομοσχέδιο του Υπουργείου Οικονομικών κατά τύχη πάλι για χρηματιστηριακή νομοθεσία είχαμε φέρει φορολογική διάταξη. Η αντίδραση ήταν τόσο σφοδρή ώστε με σύσταση του κ. Κακλαμάνη αποσύραμε φορολογικές διατάξεις και την φέραμε σε νομοσχέδιο του Υπουργείου Οικονομικών, όπου θα μπορούσε κανείς να ισχυριστεί ότι η συγκεκριμένη τροπολογία είναι συναφής. 
      Από τις δώδεκα τροπολογίες που έχουμε οι έντεκα θα μπορούσαν να αποτελέσουν ένα αυτοτελές νομοσχέδιο που θα ερχόταν αυτοτελώς στη Βουλή, ώστε να μπορούν οι συνάδελφοι να μελετήσουν τα θέματα αυτά. Αυτές οι τροπολογίες είναι πράγματι σοβαρές. Και κανείς δεν θα είχε αντίρρηση για την ίδρυση προξενείου στη Τάμπα  αλλά έτσι μεμονωμένα και ξαφνικά χωρίς να υπάρχει λόγος επείγοντος αλλά μόνο για την ικανοποίηση ενός παλιού αιτήματος, νομίζω ότι η τροπολογία αυτή μη νόμιμα και άκαιρα εισάγεται σήμερα για συζήτηση στη Βουλή.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Και εμείς δεν καταλαβαίνουμε το επείγον που θέλετε, κύριε Υπουργέ, να περάσει αυτή η τροπολογία. 
     Επί της ουσίας θέλω να πω ότι δεν μπορεί να έχουμε αντιρρήσεις στην ίδρυση προξενείου μια και εξυπηρετεί συγκεκριμένες ανάγκες της ομογένειας. Βέβαια έρχεται σε μια περίοδο που έχουν εκεί προεκλογική εκστρατεία. Τέλος πάντων παρ’ όλα αυτά συμφωνούμε.
      ΠΡΟΕΔΡΟΣ ( Άννα Μπενάκη - Ψαρούδα):  Η κ. Ξηροτύρη-Αικατερινάρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βασική διαφωνία μας είναι ότι πράγματι αυτή η τροπολογία έρχεται σε ένα εντελώς διαφορετικό νομοσχέδιο. Απλώς ήθελα να ρωτήσω τον κύριο Υφυπουργό, οι ‘Ελληνες που ζουν εκεί είναι εκατόν τριάντα χιλιάδες ή αυτή η ομογενειακή παρουσία αφορά μόνο τη Φλώριντα, μια  και στις άλλες περιοχές υπάρχουν και άλλοι Έλληνες;
     Πάντως επί της αρχής δεν έχουμε αντίρρηση. Απλώς επισημαίνω ότι ήταν άκαιρο το να έρθει αυτή η τροπολογία στο νομοσχέδιο που αφορούσε το χρηματιστήριο.
     ΠΡΟΕΔΡΟΣ (Άννα Μπενάκη - Ψαρούδα):  Ο κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, θα έλεγα ακραία μέχρι γραφικότητας περίπτωση της κατάστασης που περιέγραψε πριν ο Κοινοβουλευτικός μας Εκπρόσωπος κ. Καστανίδης.
     Εδώ έχουμε την ίδρυση ενός προξενείου. Είναι προφανές ότι δεν υπάρχει κανένας χαρακτήρας επείγοντος ούτε κανένας τρόπος για να εφεύρει κανείς επιχειρήματα περί επείγοντος γύρω από την ίδρυση ενός προξενείου. Είναι παντελώς άσχετο με το νομοσχέδιο που συζητάμε και  αναμφισβήτητα άσχετο. Εγώ θα ήθελα, κυρία Πρόεδρε, να δείξετε την ευαισθησία σας. Έχουμε συνηθίσει και έχουμε υποστεί μερικοί από μας ως Υπουργοί τον προηγούμενο Πρόεδρο της Βουλής ο οποίος εντός της Αιθούσης και με τρόπο σκαιό καμιά φορά ανάγκαζε Υπουργούς να αποσύρουν τροπολογίες.
     Θα ήθελα να δω από σας τη διατύπωση μιας παρακλήσεως προς τους παρισταμένους κυρίους Υπουργούς να αποσύρουν αυτήν την τροπολογία, η οποία γελοιοποιεί το Σώμα και τις διαδικασίες ψήφισης των νομοσχεδίων και το Σύνταγμα και γενικώς όλες τις διατάξεις που και εσείς κατά κύριο λόγο και εμείς είμαστε ταγμένοι να διαφυλάσσουμε. 
     Επί της ουσίας τώρα. Έρχονται οι κύριοι Υπουργοί και μας λένε ότι εκεί πέρα υπάρχουν εκατόν τριάντα χιλιάδες Έλληνες. Είναι πολύ συμπαθές και θέλουν ένα προξενείο. Μα, παντού στον κόσμο υπάρχουν Έλληνες. Αυτό το προξενείο εγώ θα ήμουν έτοιμος να το ψηφίσω υπό τον όρο να έρθει σ’ ένα νομοσχέδιο του Υπουργείου Εξωτερικών, να γίνει μια ιεράρχηση, να μας πουν γιατί αυτό προηγείται από άλλα και με δεδομένο γεγονός ότι δεν έχει άπειρα χρήματα το Υπουργείο Εξωτερικών. Όμως έτσι όπως είναι  διατυπωμένο και έρχεται προς ψήφιση, δημιουργεί δύο υποψίες, κύριε Υπουργέ, τις οποίες δεν θα απευθύνω σε σας αλλά σας προειδοποιώ ότι οποιοσδήποτε δημοσιογράφος, πολίτης, τρίτος, μπορεί δικαίως να έχει απορία. Η μια υποψία είναι ότι κάποιοι παράγοντες εκεί βρήκαν κάποιους άλλους παράγοντες εδώ και εξεμαίευσαν την ίδρυση ενός προξενείου, για να το πουλήσουν ως υπηρεσία προς την κοινότητα. Οι άλλοι παράγοντες ακόμα χειρότεροι είναι ότι αυτό το προξενείο που η σύνθεσή του προβλέπεται κατά πολυτελή τρόπο, βλέπω εδώ ότι προβλέπεται πληρεξούσιος Υπουργός Β΄, που δεν είναι απαραίτητο, κάποιος το έχει ετοιμάσει για τον εαυτό του. Κάποιον έχετε έτοιμο να τον στείλετε στη Φλόριντα για να πάει να κάνει ηλιοθεραπεία. Και μη μου πείτε ότι πάει να παρακολουθήσει τις εκλογές γιατί ως προς τούτο υπάρχει παρέμβαση της Ελληνικής Βουλής,  η Πρόεδρος το γνωρίζει, που με ειδική αποστολή των συναδέλφων κ. Καμμένου και Ευθυμίου, θα παρακολουθήσουν αν νομίμως διεξάγονται οι εκλογές στις ΗΠΑ.  Εδώ υπάρχει μια μεγάλη πρόοδος της Ελληνικής Δημοκρατίας.
     ΠΡΟΕΔΡΟΣ (Άννα Μπενάκη - Ψαρούδα):  Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, λυπάμαι που θα επανέλθω σε ένα θέμα που έθεσε και ο Κοινοβουλευτικός μας Εκπρόσωπος και ο εισηγητής μας και ο κ. Πάγκαλος προηγουμένως. Απευθύνομαι σε σας, κυρία Πρόεδρε, λέγοντας πως δεν είναι δυνατό να δεχθούμε  να συζητήσουμε αυτήν τη τροπολογία η οποία είναι παντελώς άσχετη με το νομοσχέδιο. 
     Εγκαινιάζουμε μια τακτική, δημιουργούμε ένα προηγούμενο το οποίο θα είναι σε βάρος του Σώματος. Είναι ευθεία παραβίαση και του άρθρου 74 παράγραφος 5 του Συντάγματος και του Κανονισμού του άρθρου 101 παράγραφος 6.
      Η οποιαδήποτε παλιά πρακτική δεν πρέπει να αναφέρεται, διότι μετά την Aναθεώρηση του Συντάγματος και στη συνέχεια την τροποποίηση του Κανονισμού, νομίζω ότι ρυθμίσαμε τα θέματα των τροπολογιών κατά τέτοιο τρόπο, ώστε πραγματικά το Σώμα να μην βρίσκεται σε τέτοιες δύσκολες καταστάσεις όπως κατά το παρελθόν.
      Κάνω έκκληση προσωπικά προς εσάς να συστήσετε στην Κυβέρνηση να αποσύρει έστω και την ύστατη στιγμή αυτήν την τροπολογία για ένα θέμα μάλιστα το οποίο, όπως ακούσθηκε προηγουμένως με βάση τα επιχειρήματα των άλλων συναδέλφων και του κ. Πάγκαλου, ούτε επείγον, αλλά ούτε και μπορούμε να εκτιμήσουμε -διότι δεν έχουμε τα στοιχεία εκείνα- αν αποτελεί προτεραιότητα για την Ελλάδα.
      Κυρία Πρόεδρε, αυτό θα το βρούμε μπροστά μας. Σήμερα συζητάμε την πιο άσχετη τροπολογία που έχει παρουσιασθεί ποτέ σε νομοσχέδιο! Εάν δεχθούμε ως Σώμα αυτήν τη συζήτηση, τότε δημιουργούμε ένα κακό προηγούμενο το οποίο θα είναι εις βάρος του κοινοβουλευτισμού!
      Ευχαριστώ.
     ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, δεν θα επαναλάβω αυτά που είπαν ήδη οι συνάδελφοι για το κατά  πόσο είναι κατεπείγον, εκτός και αν υπάρχει μια παράμετρος η οποία πράγματι προσδιορίζει το νομοσχέδιο ως κατεπείγον. Είναι οι εκλογές που διεξάγονται αυτές τις ημέρες στις Ηνωμένες Πολιτείες της Αμερικής και ίσως κάποιοι προαναγγέλλουν τη δημιουργία του προξενείου στα πλαίσια και των διακρατικών σχέσεων, γιατί ήδη στον ομογενειακό Τύπο έχει αναγραφεί η δημιουργία και η ίδρυση αυτού του προξενείου και βεβαίως αυτό λειτουργεί θετικά υπέρ της σημερινής διοίκησης στις Ηνωμένες Πολιτείες της Αμερικής, αλλά κατευθύνει κατά κάποιο τρόπο και τις ψήφους των ομογενών.
      Νομίζω ότι πράγματι αυτό δίνει το χαρακτήρα του κατεπείγοντος στο νομοσχέδιο, γιατί πράγματι δεν υπάρχει άλλος λόγος, εκτός και αν, όπως είπε και ο συνάδελφος κ. Πάγκαλος, κάποιος διπλωματικός έχει ετοιμάσει τις οικοσκευές του και θα είναι πιο ακριβή η αναμονή των οικοσυσκευών.
      Θέλω όμως να προσθέσω ακόμη δύο στοιχεία. Το πρώτο είναι ότι πράγματι οι ομογενείς μας έχουν ανάγκη υποστήριξης από το ελληνικό κράτος και αντιμετωπίζουν πάρα πολύ έντονα προβλήματα με τη γραφειοκρατία της διοίκησης. Πρέπει, λοιπόν, να τους βοηθήσουμε και πιστεύω ότι η Κυβέρνηση θα κάνει το κάθε τι, όπως ακριβώς και οι προηγούμενες κυβερνήσεις. Γι’ αυτό ακριβώς είχε ετοιμασθεί και ένα σχέδιο για τη δημιουργία ΚΕΠ για τους ομογενείς, για την ηλεκτρονική επικοινωνία και την άμεση εξυπηρέτησή τους, Κέντρα Εξυπηρέτησης Πολιτών στην Ελλάδα, στην Αθήνα, τη Θεσσαλονίκη και οπουδήποτε αλλού για να μπορούν να έχουν άμεση πρόσβαση και ενημέρωση. Βεβαίως θα πρέπει να μπουν και όλοι οι κωδικοί των θεμάτων που αφορούν τους ομογενείς στα ήδη λειτουργούντα Κέντρα Εξυπηρέτησης Πολιτών στα οποία υπάρχουν ήδη αρκετά θέματα. 
      Τέλος θα κλείσω λέγοντας πως πράγματι υπάρχουν ανάγκες για να ανοίξουν προξενεία σε ορισμένες χώρες και θα έλεγα μάλιστα ότι εκεί είναι και ανελαστικές, γιατί οι συνθήκες είναι πολύ δύσκολες. 
      Εδώ ως μόνη δυσκολία αναφέρονται τα χίλια χιλιόμετρα. Πρέπει, όμως, να σας πω ότι σε χώρες της πρώην Σοβιετικής Ένωσης δεν υπάρχουν καθόλου προξενεία και εξυπηρετούνται από προξενεία άλλων χωρών της Ευρωπαϊκής Ένωσης και με μεγάλες δυσκολίες. Έχουμε σχεδόν μηδενικό αριθμό έκδοσης βίζας από αυτές τις χώρες προκειμένου να έρθουν ομογενείς στην Ελλάδα και ξέρουμε κάτω από πόσο δύσκολες συνθήκες ζουν. Είναι αναγκασμένοι να ταξιδεύουν αρκετές χιλιάδες χιλιόμετρα για να φθάσουν στη Μόσχα ή οπουδήποτε αλλού για να τακτοποιήσουν τις υποθέσεις τους και να εκδώσουν βίζες.
      Θα έλεγα, λοιπόν, πως θα πρέπει η Κυβέρνηση να δει αυτές τις προτεραιότητες. Να υποστηρίξουμε τον Ελληνισμό εκεί που έχει πολύ πιο μεγάλες ανάγκες κατά προτεραιότητα και βεβαίως μέσα από μια αξιολόγηση. Για παράδειγμα, σε περιοχές που κάποτε υπήρχε ανάγκη να υπάρχουν κάποια προξενεία, σήμερα δεν υπάρχουν αυτές οι ανάγκες και πρέπει να γίνει μία επαναξιολόγησή τους.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Ροδούλα Ζήση.
      ΡΟΔΟΥΛΑ ΖΗΣΗ: Κυρία Πρόεδρε, απευθύνομαι σε εσάς γιατί ξέρω ότι είναι γνωστή η τυπική σας συμπεριφορά στην τήρηση των νόμων, των θεσμών και των κανονισμών της Βουλής. Για το λόγο αυτό, θα παρακαλούσα και εγώ με τη σειρά μου να μην συζητηθεί και να αποσυρθεί αυτή η τροπολογία σήμερα, διότι αν είναι τόσο σοβαρό το περιεχόμενο αυτής της τροπολογίας και αν είναι τόσο επείγων ο χαρακτήρας της, τότε θα έπρεπε να έχει συζητηθεί στις αρμόδιες επιτροπές της Βουλής και εκεί να μιλήσουμε ουσιαστικά και με ιεράρχηση προτεραιοτήτων και με μία χαρτογράφηση των αναγκών του Ελληνισμού για τη σύσταση προξενείων, γιατί πραγματικά υπάρχουν πολλές ανάγκες. Με τον τρόπο που έρχεται αυτή η τροπολογία σήμερα εδώ δημιουργεί συνειρμούς, όπως πολύ σωστά κατέθεσαν -ευθαρσώς μάλιστα- οι συνάδελφοί μου.
      Επειδή, λοιπόν, υπάρχουν ανάγκες, νομίζω ότι ο κύριος Υπουργός θα πρέπει να φέρει στην αρμόδια επιτροπή και αυτήν την τροπολογία, αλλά θεωρώ όχι αποσπασματικά και προσωρινά για να ικανοποιήσει πιθανώς κάποιους δικούς σας σχεδιασμούς, αλλά θα πρέπει να έλθει μ΄ ένα σύνολο σχεδιασμού για τη σύσταση προξενείων. Νομίζω ότι η δεοντολογία επιτάσσει και επιβάλλει να συζητούνται αυτά μέσα στην αρμόδια επιτροπή, να τα συζητούμε όλοι μαζί, να ακούσετε και τις δικές μας απόψεις και τις δικές μας τοποθετήσεις, γιατί οι ανάγκες δεν είναι μόνο αυτές και δεν έχουν προτεραιότητα μόνο αυτά τα προξενεία που βάλατε.
      Κυρία Πρόεδρε, επειδή ακριβώς δεν τηρήθηκε η δεοντολογία και επειδή πρέπει επίσης να πω ότι δεν θωρακίζεται η αιτιολογική έκθεση που βάζει η τροπολογία, παρ’ ότι αναφέρθηκε ο κύριος Υπουργός εδώ σε κάποια νούμερα, δεν είναι ικανή και αναγκαία η στοιχειοθέτηση της αιτιολογικής έκθεσης για το επείγον και για την ψήφιση της τροπολογίας και παρακαλώ πολύ να αποσυρθεί αυτή η τροπολογία. 
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο.
      ΣΤΕΦΑΝΟΣ ΜΑΝΟΣ: Κυρία Πρόεδρε, σας παρακαλώ το λόγο.
      ΠΡΟΕΔΡΟΣ ( Άννα Μπενάκη - Ψαρούδα): Με συγχωρείτε, κύριε Υφυπουργέ.
      Κύριε Μάνο, δεν είστε γραμμένος. Δεν το αντιληφθήκαμε. Πώς συμβαίνει αυτό το πράγμα;
      ΣΤΕΦΑΝΟΣ ΜΑΝΟΣ: Λυπάμαι, κυρία Πρόεδρε!
      ΠΡΟΕΔΡΟΣ (Άννα Μπενάκη - Ψαρούδα): Κύριε Υφυπουργέ, ας μιλήσει ο κ. Μάνος, για να απαντήσετε συνολικά.
      ΣΤΕΦΑΝΟΣ ΜΑΝΟΣ: Κυρία Πρόεδρε, για το πρακτικό πρώτα θέμα. Είναι η τρίτη εγκοπή που δοκιμάζω. Εάν το σύστημα δεν δουλεύει, πείτε μας πώς θα δηλωνόμαστε.
      Δεν θα μακρηγορήσω. Κυρία Πρόεδρε, συμφωνώ απόλυτα με όλα όσα ειπώθηκαν από τους συναδέλφους του ΠΑΣΟΚ. 
      Μου έκανε εντύπωση, ότι ο κύριος Υφυπουργός δεν κατέβαλε καμία προσπάθεια να τηρήσει έστω τα προσχήματα σε ό,τι αφορά την τροπολογία αυτή.
       Θα σταθώ λίγο στην άποψη που εξεφράσθη από όλες τις πλευρές, ότι με αυτό που κάνετε παραβιάζετε το Σύνταγμα. Σας είδα μάλιστα προηγουμένως να μειδιάτε κάπως ευχαριστημένος, ότι φαίνεται ότι θα περάσετε και αυτόν το σκόπελο.
      Αναρωτιέμαι, αν ο εκπρόσωπος της Κυβέρνησης δεν αισθάνεται την ανάγκη να δικαιολογήσει την παραβίαση του Συντάγματος, τι εμπιστοσύνη μπορεί να έχει η κοινή γνώμη, ότι αυτή η Κυβέρνηση σε άλλα ζητήματα θα τηρεί το Σύνταγμα;
      Δηλαδή, για παράδειγμα, πιστεύετε ότι με τη σημερινή σας στάση δημιουργείτε την εντύπωση ότι θα τηρήσετε το Σύνταγμα σε ό,τι αφορά το ζήτημα του βασικού μετόχου;  Εάν τη μια διάταξη του Συντάγματος τη θεωρείτε ασήμαντη, πώς μπορούμε να πιστέψουμε ότι θα τηρείτε το Σύνταγμα όταν πάντοτε θα πρέπει να το τηρείτε;
      ΠΡΟΕΔΡΟΣ (Άννα Μπενάκη - Ψαρούδα): Θα ήθελε κανείς άλλος συνάδελφος το λόγο;
      ΕΜΜΑΝΟΥΗΛ ΣΤΡΑΤΑΚΗΣ: Εγώ, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Στρατάκη, έχετε το λόγο.
      	ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, δεν θα μιλούσα, γιατί πραγματικά τα ζητήματα που μπαίνουν και τα συνταγματικά και τα άλλα έχουν καλυφθεί από τους προλαλήσαντες συναδέλφους, αλλά επειδή ηχούν από το πρωί ακόμα στα αφτιά μου τα λόγια του κυρίου Υφυπουργού ότι επιδιώκει συναίνεση σε ό,τι αφορά τα ζητήματα του Απόδημου Ελληνισμού, θα ήθελα να παρακαλέσω πράγματι να δεχθεί η Κυβέρνηση να αποσύρει την τροπολογία, γιατί εάν άλλα λόγια λέμε και άλλα εννοούμε κάτω από τις συνθήκες της νομοθετικής διαδικασίας, νομίζω ότι κάνει λάθος η Κυβέρνηση. Θα πρέπει να το ξεκαθαρίσει και νομίζω ότι η πρακτική που θα πρέπει να ακολουθήσει στη συγκεκριμένη περίπτωση είναι να αποσύρει την τροπολογία και να έλθει όπως ακριβώς προβλέπεται. Ευχαριστώ πολύ.
     ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο. 
    ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κυρία Πρόεδρε, κύριοι συνάδελφοι, απορώ, διότι το να το φέρουμε αυτό στο πρώτο νομοσχέδιο του Υπουργείου Εξωτερικών αν το έλεγαν οι καινούργιοι συνάδελφοι θα ήταν εύστοχο, αλλά από παλαιούς συναδέλφους το θεωρώ άστοχο. Γιατί γνωρίζετε ότι το Υπουργείο Εξωτερικών είναι πολύ-πολύ φειδωλό στα νομοσχέδια. 
    Η πολιτεία της Φλόριντας γενικότερα απαριθμεί εκατόν τριάντα χιλιάδες κατοίκους. 
     Επομένως είναι ανάγκη ύστερα από μελέτες, ύστερα από προτάσεις των αρμοδίων υπηρεσιών του Υπουργείου Εξωτερικών να γίνει ένα γενικό προξενείο εκεί. 
     Όσον αφορά τώρα ότι αυτή η τροπολογία θα επηρεάσει την εκλογή Προέδρου των Ηνωμένων Πολιτειών τουλάχιστον το ακούω και το βλέπω εντελώς άστοχο. 
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Μάνο, έχετε το λόγο για να δευτερολογήσετε. 
     ΣΤΕΦΑΝΟΣ ΜΑΝΟΣ: Κυρία Πρόεδρε, μου κάνει εντύπωση. Για το ζήτημα της συνταγματικότητας ο κύριος Υφυπουργός δεν αισθάνεται την ανάγκη να πει τίποτα; Δηλαδή ως τι εκλαμβάνετε το Σώμα, κύριε Υφυπουργέ;
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Μαγκριώτη, έχετε το λόγο.
     ΙΩΑΝΝΗΣ ΜΑΓΚΡΙΩΤΗΣ: Θα είμαι πολύ σύντομος, κυρία Πρόεδρε. 
     Κατ’ αρχάς για τον υπαινιγμό του αγαπητού συναδέλφου θα ήθελα να του πω ότι για πεντακόσιους ψήφους από τη Φλόριντα εκλέχθηκε ο σημερινός Πρόεδρος των Ηνωμένων Πολιτειών και ελπίζω να είναι τυχαίο το γεγονός το σημερινό που η ελληνική Βουλή ψηφίζει σε αυτήν την πολιτεία την ίδρυση προξενείου, όπου πράγματι είναι πολυπληθέστατη η ομογένειά μας όπως αναφέρεται. Ένα είναι αυτό. Γιατί ο μόνος λόγος να είναι κατεπείγον  είναι αυτός. Οι εκλογές είναι μπροστά και πράγματι το καθιστούν κατεπείγον. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Γνωρίζω ότι ο κ. Σκανδαλάκης δίνει γραμμή για τον κ. Κέρυ και όχι για τον κ. Μπους!
     ΠΡΟΕΔΡΟΣ (Άννα Μπενάκη - Ψαρούδα): Προχωρήστε, κύριε Μαγκριώτη. Τα σχόλια δεν είναι για σας. 
     ΙΩΑΝΝΗΣ ΜΑΓΚΡΙΩΤΗΣ: Το δεύτερο που θέλω να θέσω είναι ότι πρέπει να απαντήσει η Κυβέρνηση ποιος είναι ο λόγος του κατεπείγοντος. Τα χίλια χιλιόμετρα, οι εκατόν τριάντα χιλιάδες ομογενείς και δεν ήρθε με την κανονική διαδικασία ανεξάρτητα αν θα ερχόταν σε κάποιο άλλο νομοσχέδιο, μέσα από την επιτροπή; Αυτό πρέπει να απαντηθεί έστω για τον τύπο και για τα Πρακτικά. Πρέπει να έχει κάποια ευαισθησία η Κυβέρνηση στα θέματα αυτά. 
     Τρίτον θίχτηκε ένα θέμα ότι η προτεραιότητα για την οποία πρέπει να ιδρυθεί το προξενείο είναι ότι υπάρχει μια συμπαγής ομογένεια -και πράγματι υπάρχει- και είναι μεγάλες οι αποστάσεις που πρέπει να διανύονται. Στις χώρες της Σοβιετικής Ένωσης ο καθημαγμένος Ελληνισμός διανύει πολύ πιο μεγάλες αποστάσεις κάτω από δυσκολότερες συνθήκες για να εξυπηρετηθεί. Είναι προτεραιότητα για την Κυβέρνηση αυτή η ομογένεια και αυτός ο χώρος; Μάλιστα σε δημοκρατίες της πρώην Σοβιετικής Ένωσης, ανεξάρτητα σήμερα κράτη, δεν υπάρχουν καν προξενεία. Χιλιάδες χιλιόμετρα μετακινούνται ή αναγκάζονται να πάνε σε άλλες πρεσβείες ή σε άλλα προξενεία χωρών της Ευρωπαϊκής Ένωσης οι οποίες δεν τους δίνουν βίζες και έτσι είναι αποκλεισμένοι από την Ελλάδα. Αυτό έθεσα. Είναι προτεραιότητα προς αξιολόγηση από την Κυβέρνηση ή δεν είναι τα θέματα αυτά; Πρέπει να μας απαντήσει. 
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Πάγκαλος έχει το λόγο για να δευτερολογήσει. 
     ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, μου κάνει εντύπωση η αντίδραση και του Υπουργού, θα μου επιτρέψετε να πω και η αντίδραση του Προεδρείου. Ποιο είναι το όφελος που θα αποκομίσει η κυβερνητική πλειοψηφία από αυτήν την τροπολογία; Δεν το βλέπω. Δεν βλέπω κατά ποιο τρόπο το έργο της Κυβέρνησης θα υφίστατο σοβαρή οπισθοδρόμηση και ζημία εάν αυτοτελώς, κύριε Υπουργέ, γιατί δεν χρειάζεται να φέρετε νομοσχέδιο με πολλές διατάξεις, φέρτε αυτό το νομοσχέδιο με μια εισηγητική έκθεση να περιγράψει απλώς την κατάσταση, τον προγραμματισμό σας, όπως είναι το προεδρικό διάταγμα το οποίο επισυνάπτετε, όπως είναι ο νόμος τον οποίο επισυνάπτετε όπου υπάρχει προγραμματισμός για μια σειρά από διπλωματικές αρχές με βάση ορισμένο σκεπτικό. Φέρτε μας, λοιπόν, ένα τέτοιο σκεπτικό, φέρτε μας αυτήν τη διάταξη και ασφαλώς θα την υποστηρίξουμε όλοι εάν πειστούμε. 
     Έρχεστε σε αντίθεση καταφανώς με συνταγματικές διατάξεις με τον Κανονισμό της Βουλής. Δεν ενδιαφέρεστε για τη γελοιοποίηση της Κυβέρνησης αύριο από τον Τύπο όταν θα σχολιάζει ο Τύπος ότι σε νομοσχέδιο για αμοιβαία κεφάλαια θα ψηφίσει διάταξη περί ιδρύσεως προξενείου στην Τάμπα της Φλόριντα. Δεν σας ενδιαφέρει το γεγονός ότι στον  Τύπο δημοσιογράφοι οι οποίοι δεν έχουν την αυτοσυγκράτηση την οποία εμείς είμαστε υποχρεωμένοι να επιδεικνύουμε εντός της Αιθούσης, θα αναφέρουν ενδεχομένως ονόματα και σχέσεις οι οποίες μπορεί να οδήγησαν στο περίεργο αυτό αποτέλεσμα, στην περίεργη αυτή επείγουσα διαδικασία. Και αυτό όλο το κάνετε αδιαφορώντας τελείως για το κλίμα που επικρατεί σε αυτήν την Αίθουσα και για τις προειδοποιήσεις που σας απηύθυνε ο Κοινοβουλευτικός μας Εκπρόσωπος. Τι να σας πω; Εάν νομίζετε ότι έτσι θα πορευθείτε μια τετραετία κάνετε πολύ μεγάλο λάθος.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Θέλω απλώς να πω στον κύριο συνάδελφο ότι δεν σκεπτόμαστε για μία τετραετία, αλλά για πολύ περισσότερες.
      (Χειροκροτήματα)
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτή ήταν η απάντηση;
      ΠΡΟΕΔΡΟΣ (Άννα Μπενάκη-Ψαρούδα): Επομένως κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 172 και ειδικό 28.
      Ερωτάται το Σώμα: Γίνεται δεκτή η τροπολογία με γενικό αριθμό 172 και ειδικό 28;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ ( Άννα Μπενάκη - Ψαρούδα):  Ομόφωνα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφού αρνηθήκαμε και να τη συζητήσουμε, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Γι’ αυτό ρώτησα, κύριοι συνάδελφοι.
      Συνεπώς η τροπολογία με γενικό αριθμό 172 και ειδικό 28 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Πριν προχωρήσουμε στη συζήτηση της επόμενης τροπολογίας, έχω την τιμή να ανακοινώσω στο Σώμα ότι ο Υπουργός Δικαιοσύνης υπέβαλε στη Βουλή μηνυτήρια αναφορά κατά του τέως Υπουργού Εθνικής Παιδείας και Θρησκευμάτων και κατά του τέως Υφυπουργού Εθνικής Παιδείας και Θρησκευμάτων σύμφωνα με το ν. 3126/2003.
      Προχωρούμε τώρα στη συζήτηση της τροπολογίας με γενικό αριθμό 178 και ειδικό 34, για τη δυνατότητα του ελληνικού δημοσίου να υποκαταστήσει την Ολυμπιακή Αεροπορία στις χρηματοδοτικές μισθώσεις τεσσάρων αεροσκαφών τύπου air-bus.
      Αν θέλετε, κύριε Υπουργέ, να δώσετε κάποιες εξηγήσεις, ορίστε, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, είναι μιας τεχνικής φύσεως τροπολογία αυτή, όπως βλέπετε διαβάζοντας την αιτιολογική έκθεση…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ, όσοι θέλουν να συζητήσουν, να περάσουν έξω. Να μη φωνάξω και τα ονόματα. Σας παρακαλώ πολύ.
      Ορίστε, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω, είναι μια τεχνικής φύσεως τροπολογία, αλλά είναι εξαιρετικά επείγουσα, όπως θα δείτε και όπως εξηγείται από την αιτιολογική έκθεση. Το 1999 και το 2001 η παλιά Ολυμπιακή Αεροπορία εκμίσθωσε, με τη μέθοδο της χρηματοδοτικής μίσθωσης, τέσσερα αεροσκάφη τετρακινητήρια air-bus Α340-300. Το 2003 έγινε η γνωστή αναδιάρθρωση και δημιουργήθηκε και η νέα Ολυμπιακή. Η παλιά Ολυμπιακή υποεκμίσθωσε αυτά τα τέσσερα αεροσκάφη στη νέα Ολυμπιακή, αλλά το έκανε χωρίς να ρωτήσει τους εκμισθωτές και κατά τρόπο που δεν ήταν συμβατός με τη συμφωνία που είχε υπογράψει.
      Ήρθαν, λοιπόν, αυτοί οι εκμισθωτές και είπαν ότι ήταν παράνομη αυτή η υποεκμίσθωση και αν δεν διορθωθεί το θέμα εδώ και τώρα, θα ζητήσουν και τα τέσσερα αεροσκάφη πίσω, θα καταπέσει η εγγύηση, την οποία είχε καταθέσει η προηγούμενη κυβέρνηση το 2003, και επομένως, η μόνη διέξοδος, για να μη χάσουμε όλα τα χρήματα -δηλαδή και την εγγύηση και όλα τα υπόλοιπα μισθώματα- είναι το ελληνικό δημόσιο να υπεισέλθει έναντι της νέας Ολυμπιακής, να πάρει αυτή αυτά τα αεροσκάφη. Αυτό είναι κάτι που πρέπει να γίνει τώρα, διότι κυριολεκτικά βρισκόμαστε υπό την απειλή της επιστροφής αυτών των αεροσκαφών στους εκμισθωτές και του εκπλειστηριασμού τους. Και όσα λεφτά δεν πιάσουν από τον εκπλειστηριασμό οι εκμισθωτές, θα τα καταβάλει ή θα έχουν ήδη καταβληθεί από το ελληνικό δημόσιο και από την εγγύηση που έχει ήδη παραχωρήσει.
      Αυτό είναι το θέμα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θέλω να εκφράσω την έκπληξή μου ή μάλλον προ της εκπλήξεώς μου, τη χαρά μου. Διότι το μεν δεξιό ους τέρπεται από τα ανέκδοτα του κ. Σκανδαλάκη, το δε αριστερό ους από το ανέκδοτο πλέον των άπειρων μηνυτήριων αναφορών που καταφθάνουν στη Βουλή.
      Αλλά κινδυνεύει να διασαλευθεί η τάξη που συμφωνήθηκε προηγουμένως, κύριε Υφυπουργέ.
      Κυρία Πρόεδρε, ο κ. Αλογοσκούφης είπε να εξαιρέσουμε τις δύο τροπολογίες που αφορούν άλλους παριστάμενους Υπουργούς και οι υπόλοιπες του Υπουργείου Οικονομικών θα συζητηθούν κατά τον αύξοντα αριθμό κατάθεσής τους. Τώρα, δεν καταλαβαίνω γιατί και με ποιο τρόπο επιλέξατε να συζητήσετε αυτήν που αφορά την Ολυμπιακή.
      ΗΛΙΑΣ ΚΑΛΛΙΩΡΑΣ: Αυτό ειπώθηκε από την αρχή, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιος σας το είπε αυτό, κύριε Καλλιώρα; Θέλετε να κοιτάξουμε τα Πρακτικά για να δούμε τι είπε ακριβώς ο κ. Αλογοσκούφης;
      ΗΛΙΑΣ ΚΑΛΛΙΩΡΑΣ: Βεβαίως.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, με συγχωρείτε, τη σειρά συζητήσεως των υπουργικών τροπολογιών την καθορίζει ο Υπουργός. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εμείς λέμε να τηρηθεί αυτό που πρότεινε ο κ. Αλογοσκούφης. 
      ΠΡΟΕΔΡΟΣ (Άννα Μπενάκη-Ψαρούδα): Το καθόρισε ο κ. Αλογοσκούφης. Ως τρίτη τροπολογία απαρίθμησε τη συζητούμενη τροπολογία. Δεν υπάρχει αλλαγή.
      ΕΥΑΓΓΕΛΟΣ ΒΕΝΙΖΕΛΟΣ: Ο Κανονισμός ορίζει τη σειρά, όχι ο Υπουργός.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κυρία Πρόεδρε, δυστυχώς το θέμα της Ολυμπιακής Αεροπορίας είναι μία ανοιχτή πληγή για τη χώρα μας. Εδώ πρόκειται για μία απλή πολιτική πράξη πλέον όπου με το σχετικό ν. 3185/2003 διαχωρίστηκε η Ολυμπιακή Αεροπορία στην παλιά και στην καινούργια. Βρήκε, βλέπετε,  τότε η τότε  κυβέρνηση να χωρίσει από τη μία τα πάγια κεφάλαια του ενεργητικού και από την άλλη του πτητικού ή του λειτουργικού μέρους, λες και με αυτόν τον τρόπο θα εξαφάνιζε τις ζημιές, τα χρέη και όλα τα συναφή που όλοι γνωρίζουμε για την Ολυμπιακή Αεροπορία, όπου πάνω από 1.000.000.000.000 δραχμές έχουν χαθεί. Και θυμόμαστε περιπτώσεις όπως είναι η SPEED WIND και πάει λέγοντας. 
     Κυρία Πρόεδρε, είμαστε υποχρεωμένοι να διαφυλάξουμε -γιατί από το 1998 η τότε κυβέρνηση υπέγραψε μία σύμβαση και στη συνέχεια με άλλο νόμο πάλι της ίδιας κυβέρνησης άλλαξε το νομικό καθεστώς- τις υποχρεώσεις που έχουμε αναλάβει ως ελληνικό δημόσιο. Εμείς σχεδόν πάντα διαφωνούσαμε με τη λογική της κυβέρνησης ΠΑΣΟΚ, διότι μετά από τόσα χρόνια –θα θυμάστε και τον κ. Βερελή που ήθελε να την πουλήσει για ένα ευρώ και δεν μπορούσε- συνεχίζει η έρημη Ολυμπιακή -συγνώμη για τη φράση μου- …
      (Θόρυβος από την πτέρυγα του ΠΑΣΟΚ – κωδωνοκρουσίες)
      ΠΡΟΕΔΡΟΣ (Άννα Μπενάκη-Ψαρούδα): Κύριε Καλλιώρα, θα παρακαλέσω να απευθύνεστε στο Προεδρείο.
      ΗΛΙΑΣ ΚΑΛΛΙΩΡΑΣ: Ναι, κυρία Πρόεδρε.
     Δεν διεφώνησε τότε ο Υπουργός γι’ αυτό το θεώρησα θετικό.
      Είμαστε υποχρεωμένοι να διαφυλάξουμε αυτό που κάνατε εσείς και γι’ αυτό η Νέα Δημοκρατία ψηφίζει την τροπολογία. Δεν έχω να πω τίποτε άλλο.
      ΠΡΟΕΔΡΟΣ (Άννα Μπενάκη-Ψαρούδα):  Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Δείγμα της προχειρότητας αποτελεί και η παρούσα τροπολογία. Διατείνεται ο κύριος Υπουργός ότι το πρόβλημα ανέκυψε με το ν.3185/2003. Η Κυβέρνηση της Νέας Δημοκρατίας βρίσκεται στον όγδοο μήνα της διακυβέρνησης. Πριν μία εβδομάδα συζητήθηκε το νομοσχέδιο στην επιτροπή, που σημαίνει ότι πριν μία εβδομάδα δεν γνώριζε το πρόβλημα το οποίο τελικά ενέσκηψε σ’ αυτήν την εβδομάδα και επειγόντως φέρνει τροπολογία η οποία και αυτή δεν έχει καμία απολύτως σχέση με το νομοσχέδιο. Το ίδιο πράγμα συμβαίνει με δεύτερη τροπολογία και όπως αναφέρθηκε προηγούμενα για την ίδια την Ολυμπιακή κατατέθηκε τις επόμενες ημέρες καινούργια τροπολογία στο επόμενο νομοσχέδιο που συζητείται ήδη στην επιτροπή και θα έρθει στη Βουλή. Άρα, κάθε εβδομάδα θα φέρνετε ζητήματα, όπως ανακύπτουν στην καθημερινή πρακτική της διοίκησης. Θα πρέπει να δείτε επιτέλους όλα αυτά τα ζητήματα και να φέρετε κάποιο νομοσχέδιο το οποίο να λύνει όλα τα ζητήματα, τα οποία πιθανόν υπάρχουν αλλά και με τον αναγκαίο χρόνο και με τη διαδικασία που προβλέπεται από τον Κανονισμό της Βουλής.
      ΠΡΟΕΔΡΟΣ (Άννα Μπενάκη-Ψαρούδα):  Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Για μας, κυρία Πρόεδρε, η συγκεκριμένη ρύθμιση που προωθείται με την τροπολογία είναι αναγκαία προϋπόθεση, για να προχωρήσει η Κυβέρνηση στην πώληση αυτών των air bus, γιατί αυτά δεν περιέχονται στο υπηρεσιακό σχέδιο των Ολυμπιακών Αερογραμμών. Βέβαια να μην υπάρχει καμία αυταπάτη ότι με αυτές τις πολιτικές θα αντιμετωπιστεί και θα λυθεί το πρόβλημα. Εκείνο που θα θέλαμε να πούμε είναι ότι η ανάγκη που έχει ο Όμιλος των Ολυμπιακών Αερογραμμών είναι να σταματήσει κάθε σχεδιασμός για την ιδιωτικοποίησή της. 
      Στα πλαίσια μιας άλλης πολιτικής να χρηματοδοτηθεί συγκεκριμένα και βάσει ενός συγκεκριμένου σχεδίου, έτσι ώστε στα πλαίσια ενός ενιαίου δημόσιου φορέα μεταφορών, να προσφέρει φτηνές, ποιοτικές, ασφαλείς υπηρεσίες στους εργαζόμενους και τα λαϊκά στρώματα και να συμβάλλει στη φιλολαϊκή ανάπτυξη της χώρας. Μονάχα μια τέτοια πολιτική θα δώσει το αύριο που χρειάζεται αυτός ο σημαντικός αερομεταφορέας της χώρας μας. 
      Είμαστε αντίθετοι με τη συγκεκριμένη τροπολογία και την καταψηφίζουμε.
      ΠΡΟΕΔΡΟΣ ( Άννα Μπενάκη - Ψαρούδα): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, και με αυτή την τροπολογία προκύπτει ένα ακόμη μεγάλο λάθος που έχει γίνει σε βάρος της Ολυμπιακής Αεροπορίας. 
      Εάν μ’ αυτή την τροπολογία τακτοποιείται μια κατάσταση, ούτως ώστε αυτά τα air bus να παραμείνουν στην Ολυμπιακή Αεροπορία για τις ανάγκες που πρέπει να εκπληρώσει, θα λέγαμε, αν δεν γίνεται διαφορετικά, καλώς θα γίνει. Η όλη διαδικασία, όμως, η οποία υπάρχει επί σειρά ετών για την Ολυμπιακή Αεροπορία, μας κάνει καχύποπτους. Μας κάνει καχύποπτους ως προς τι; Ότι και με αυτή εδώ τη ρύθμιση προετοιμάζουμε, αφού έχουμε απαξιώσει με τις μέχρι τώρα ενέργειες την Ολυμπιακή Αεροπορία, την όπως-όπως εκχώρησή της στα ιδιωτικά συμφέροντα. 
      Είπα και πριν ότι αν λύνει εν μέρει το πρόβλημα της υπεκμίσθωσης και όλων αυτών των λανθασμένων ενεργειών που έγιναν μέχρι τώρα, για να υπάρξει έστω μια εύρυθμη λειτουργία της Ολυμπιακής Αεροπορίας σ’ αυτό το διάστημα, εμείς θα ψηφίζαμε την τροπολογία, παρ’ όλο που είμαστε καχύποπτοι με όλη αυτήν τη σειρά των ενεργειών στην Ολυμπιακή Αεροπορία.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κυρία Πρόεδρε, η αιτιολογική έκθεση, η οποία παρουσιάζεται εδώ αναφέρει ότι λόγω της αναδιάρθρωσης της Ολυμπιακής Αεροπορίας και κατ’ εφαρμογή του άρθρου 27 του ν.3185 «έχει ανακύψει κατά τους όρους των σχετικών συμβάσεων λόγος καταγγελίας τους με υποχρέωση άμεσης καταβολής των συμφωνηθέντων μισθωμάτων μέχρι τη λήξη των χρηματοδοτικών μισθώσεων», δηλαδή το 2011.
      Θέλω να σας πω ότι σύμφωνα με αυτά τα οποία εγώ γνωρίζω –και θα παρακαλέσω τον κύριο Υπουργό να φέρει στοιχεία για να αποδείξει το αντίθετο- αυτά που αναφέρει η αιτιολογική έκθεση είναι διαστρέβλωση της αλήθειας. Δεν υπάρχει αυτήν τη στιγμή δυνατότητα καταγγελίας από τις εταιρείες που έχουν προβεί στη χρηματοδοτική μίσθωση για τον εξής απλούστατο λόγο: Το μεν Δεκέμβριο του 2003 υπεγράφη για τα δύο αεροσκάφη ένα σύμφωνο υπεκμίσθωσης της χρηματοδοτικής μίσθωσης μεταξύ των δυο εταιρειών, με τη σύμφωνη γνώμη CREDIT LYONNAIS, η οποία ήταν αναμεμειγμένη στη μίσθωση αυτών των δύο ως χρηματοδοτούσα τράπεζα. Όσον αφορά δε τα δύο υπόλοιπα, αυτό έγινε το Μάιο μήνα.
      Άλλωστε, άκουσα τον κύριο Υφυπουργό να λέει προηγουμένως ότι τους είπαν -δεν διευκρίνισε πώς- ότι αν δεν γίνει αυτό θα υπάρξει κατάπτωση των εγγυητικών. Ήθελα να ρωτήσω τον κύριο Υπουργό πώς του το είπαν, διότι εδώ υπάρχει σύμβαση η οποία περιλαμβάνει συγκεκριμένο τρόπο επικοινωνίας. Για να γίνει αυτό, θα έπρεπε να υπάρχει ένα termination notice -που υπάρχει στις συμβάσεις αυτές- προκειμένου να ειδοποιηθεί η εταιρεία η οποία έχει κάνει τη σύμβαση αυτή –και στη συγκεκριμένη περίπτωση είναι η παλαιά Ολυμπιακή- και να υπάρξει με τον τρόπο αυτό μια συγκεκριμένη διαδικασία. Υπάρχει αυτό το termination notice; Αυτό ήθελα να ρωτήσω τον κύριο Υφυπουργό. 
      Δεύτερον θέλω να εξηγήσω στον αγαπητό εισηγητή της Νέας Δημοκρατίας δύο πράγματα: Πρώτον δεν έχω ποτέ εγώ αναφερθεί σε ένα ευρώ. Το έχει κάνει η Κυβέρνησή σας πριν από λίγους μήνες. Εμείς κάναμε έναν ισολογισμό απόσχισης, το ίδιο το οποίο παλεύει να κάνει τώρα η ALITALIA. Υπήρχε μια συγκεκριμένη διαδικασία, η οποία είχε φτάσει να υπάρχουν ενδιαφερόμενοι. Η Κυβέρνησή σας είπε στους ενδιαφερόμενους αυτούς ότι θα επανέλθει με το θέμα τον Οκτώβρη. Να δούμε πώς θα επανέλθει.
      Δεύτερον εξηγήστε μας ποιος είναι ο λόγος για τον οποίο παίρνετε τα τέσσερα αεροσκάφη από την παλιά Ολυμπιακή και τα πηγαίνετε στο δημόσιο. Μήπως οι προθέσεις σας είναι να πτωχεύσετε την εταιρεία; Πείτε το, να συζητήσουμε επί αυτού το οποίο μπορεί να συμβεί. Σε ό,τι αφορά δε τις συμβάσεις υπεκμίσθωσης, εάν θέλει ο αγαπητός κύριος Υφυπουργός, είναι εδώ οι δύο συμβάσεις υπεκμίσθωσης, η μια του Δεκεμβρίου και η άλλη του Μαΐου.
      Και επαναλαμβάνω ότι ως προς την πρώτη υπήρχε ρητή συμφωνία της CREDIT LYONNAIS, ως προς τη δεύτερη δε, μία μόνο από τις τρεις τράπεζες που ήταν η ROYAL BANK OF CANADA, ήταν αυτή που είχε φέρει αντίρρηση, η οποία αντίρρηση το Μάιο εκάμφθη. Εάν, λοιπόν, δεν υπάρχει termination notice, όπως προβλέπει η σύμβαση, τότε η Βουλή παραπλανάται και για το λόγο αυτό και αν δεν ξέρετε ποια είναι η πραγματικότητα, αποσύρετε αυτήν την πρόταση της τροπολογίας την οποία κάνετε εδώ, προκειμένου να ενημερωθείτε και να έρθετε εδώ να μας πείτε τα πράγματα ως ακριβώς έχουν. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, κατ’ αρχάς θα μου επιτρέψετε να παρατηρήσω ότι, όπως είπε κι ο κ. Βερελής, -δεν θα ξαναπώ τα ίδια- δεν προκύπτει χαρακτήρας επείγοντος για τη σχέση αυτή με τα τέσσερα air bus και βεβαίως εδώ ανοίγουμε την προοπτική περαιτέρω με την ευρύτατη περιγραφή των δικαιωμάτων που παρέχονται στο ελληνικό δημόσιο, εκπροσωπούμενο από τον Υπουργό Οικονομίας και τον Υπουργό Μεταφορών, να προβεί σε σύναψη κάθε σύμβασης και πράξης που σχετίζεται με την παραπάνω υποκατάσταση, καθώς και με την περαιτέρω εξαγορά, διαχείριση, εκμετάλλευση ή διάθεση των αεροσκαφών. Στην ουσία δηλαδή εδώ έχουμε το δικαίωμα να διατυπώσουμε το ερώτημα προς τον κύριο Υπουργό αν προτίθεται το δημόσιο με τον έμμεσο αυτό τρόπο…
     Άμα θέλει να με ακούσει ο κύριος Υπουργός, ας με ακούσει. Άμα δεν θέλει να με ακούσει, ας μην με ακούσει. Θα τα ακούσει αλλιώς.
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ ο κύριος Υπουργός να ακούει τους ομιλητές. Δεν έχετε το λόγο ακόμη, απλώς να παρακολουθείτε τι λέγεται.
      ΘΕΟΔΩΡΟΣ ΠΑΓΚΑΛΟΣ: Ερωτούσα, κύριε Υπουργέ, αν έχετε συνείδηση του γεγονότος ότι εδώ μπορεί να προκύψει η εντύπωση ότι ο σκοπός σας, με βάση την ευρύτατη διατύπωση της διατάξεως, έτσι όπως την έχετε υποβάλει, είναι η αγορά των αεροπλάνων αυτών, η εξαγορά τους, με την προοπτική ενδεχόμενα της πωλήσεως της Ολυμπιακής γιατί βεβαίως αυτά τα τέσσερα air-bus, αν μέσω του ελληνικού δημοσίου περιήρχοντο στην Ολυμπιακή, θα ήταν ένα σημαντικό περιουσιακό στοιχείο. Εδώ, όμως, θέλω να σας ρωτήσω το εξής: Έχετε την εντύπωση ότι αυτό θα γίνει ανεκτό από τις υπηρεσίες της Ευρωπαϊκής Ένωσης; Είναι η δεύτερη φορά που προκύπτει θέμα καταδολίευσης της επιτροπής και των υπηρεσιών της. Ευθαρσώς ο κύριος Υπουργός Δημοσίας Τάξεως είπε ότι: θα κάνουμε τη σύμβαση επιμέρους ατομικές συμβάσεις, για να τους ξεγελάσουμε. Καμία φορά, όμως, ξέρετε, αυτοί δεν ξεγελιούνται. Και γι’ αυτό θέλω να σας ρωτήσω εάν εδώ έχετε συνείδηση των δυσχερειών που πιθανόν θα προκύψουν για σας από την πολύ αυστηρή παρακολούθηση τέτοιου είδους ρυθμίσεων από την πλευρά της Επιτροπής. Έχω υπόψη μου μία ανάλογη περίπτωση της εταιρείας Air France και μία ανάλογη περίπτωση της εταιρείας IΒΕRΙΑ, όπου η εξέλιξη που δημιουργήθηκε μετά την παρέμβαση της επιτροπής ήταν εξόχως οδυνηρή. Απλώς σας το λέω για να διευκολύνω και εσάς και εμάς, γιατί τελικά ο ελληνικός λαός θα τα πληρώσει όλα αυτά. Όπως πλήρωνε και στο παρελθόν, θα τα πληρώσει και στο μέλλον για την «αμαρτωλή» αυτή εταιρεία.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Θέλω να αναφερθώ στα «ψιλά» γράμματα αυτής της τροπολογίας, τα οποία επιβεβαιώνουν ότι η Κυβέρνηση πραγματικά αρέσκεται σε διαδικασίες κατά παρέκκλιση και διαδικασίες απευθείας αναθέσεων. Είναι η δεύτερη από τις τέσσερις τροπολογίες που πάμε σ΄ απευθείας αναθέσεις.
     Γίνομαι πιο συγκεκριμένος: Λέει η τροπολογία αυτή στα «ψιλά» της γράμματα ότι προκειμένου η Κυβέρνηση να εξαγοράσει, να μισθώσει, να μεταβιβάσει κλπ., έχει το δικαίωμα να προβαίνει ελευθέρως και κατά παρέκκλιση κάθε γενικής και ειδικής διάταξης σε συμβάσεις παροχής υπηρεσιών με τεχνικούς, με οικονομικούς, με νομικούς και με ό,τι άλλο ήθελε προκύψει. Και δεν είναι μόνο αυτό. Προσέξτε τα πιο «ψιλά» γράμματα. Αυτές οι συμβάσεις συμβούλων απαλλάσσονται από τους φόρους. Λέει η τροπολογία ότι οι συμβάσεις της παραγράφου 1 και οι συνδεόμενες με αυτές πράξεις απαλλάσσονται από κάθε φόρο υπέρ του δημοσίου.
     Διερωτώμαι, λοιπόν, το εξής. Καλά όλα τα άλλα, αλλά η απευθείας ανάθεση σε νομικούς, τεχνικούς, οικονομικούς και ό,τι άλλο ήθελε προκύψει και η απαλλαγή τους από το φόρο σε ποια έννοια επείγοντος εντάσσεται και πώς δικαιολογείται; 
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ο συνάδελφος κ. Μπούρας έχει το λόγο.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε.
     Ειλικρινά θα πω για μια ακόμα φορά ότι θα περίμενα «στο σπίτι του κρεμασμένου να μη μιλάνε για σχοινί». Εκπλήσσομαι πραγματικά γιατί στην αρχή από συναδέλφους της Αξιωματικής Αντιπολίτευσης -τόσο από τον κ. Καστανίδη όσο και από τον κ. Φωτιάδη- τέθηκε όχι η ουσία αλλά ο τύπος.
     Εγώ ειλικρινά διαβάζοντας αυτά εδώ και χωρίς να έχω καμία ιδιαίτερη ενημέρωση βλέπω ότι τα πράγματα είναι ξεκάθαρα. Και η αιτιολογική έκθεση είναι ξεκάθαρη -αιτιολογεί απόλυτα- όπως και η ίδια η τροπολογία, η οποία κανένα φόβο δεν αφήνει, αγαπητοί κύριοι συνάδελφοι.
     Εκείνο το οποίο μόνο θυμάται ο ελληνικός λαός είναι ότι ακόμα πληρώνει πανάκριβα αυτήν την αμαρτωλή υπόθεση της Ολυμπιακής Αεροπορίας, όπως όλα αυτά τα χρόνια την καταντήσατε. Και σήμερα πραγματικά αν δεν σας ικανοποιούν όσα αναφέρονται στην αιτιολογική έκθεση, στις επιμέρους εκθέσεις, αλλά και σε αυτήν τη διατύπωση της ίδιας της τροπολογίας, εδώ είμαστε, ασκείστε τα δικαιώματά σας στον κοινοβουλευτικό έλεγχο.
     Γι’ αυτό πιστεύω ότι αυτή η τροπολογία, προκειμένου -τέλος πάντων- να προχωρήσουμε αξιοπρεπώς, θα πρέπει να ψηφιστεί και να γίνει νόμος του κράτους.
     Ευχαριστώ πολύ.
     ΠΡΟΕΔΡΟΣ (Άννα Μπενάκη - Ψαρούδα): Ο κ. Μάνος έχει το λόγο.
     ΣΤΕΦΑΝΟΣ ΜΑΝΟΣ: Κυρία Πρόεδρε, έχω ασχοληθεί επανειλημμένως με τα ζητήματα της Ολυμπιακής. Θυμάμαι ότι το 2002, στην αρχή του χρόνου, είχα ζητήσει από την τότε κυβέρνηση ότι σε περίπτωση κατά την οποία δεν μπορεί να εξυγιάνει την Ολυμπιακή, οφείλει να τη θέσει αμέσως σε εκκαθάριση. Δεν χρωστά τίποτα ο ελληνικός λαός να πληρώνει τα μυθώδη ποσά που ετησίως πληρώνει την Ολυμπιακή.
      Με πολύ μεγάλη λύπη διαπιστώνω σήμερα αυτό που διαπίστωσα προ ημερών και με ένα νομοσχέδιο του Υπουργείου Ανάπτυξης, ότι το όραμα της Κυβέρνησης φαίνεται πως είναι να γίνει πιο ΠΑΣΟΚ από το ίδιο το ΠΑΣΟΚ. Διότι δεν μπορώ να εξηγήσω πώς είναι δυνατόν η σημερινή Κυβέρνηση, η δήθεν φιλελεύθερη που πιστεύει στους κανόνες της αγοράς, να φέρνει όχι μία τροπολογία, αλλά μία ομοβροντία τροπολογιών: την 178, την 179 και την 193 –που είναι στο επόμενο νομοσχέδιο- που είναι όλες χαριστικές, υπέρ μίας συντεχνίας της Ολυμπιακής, μίας από τις πέντε που ανέφερε ο κ. Καραμανλής.
     Γιατί γίνεται αυτό; Αν διαβάσετε την έκθεση του Γενικού Λογιστηρίου, θα διαπιστώσετε ότι γράφουν πως ενδεχομένως αυτό θα κοστίζει για επτά χρόνια περί τα 50 εκατομμύρια ευρώ το χρόνο. Με άλλα λόγια, είναι μια ενδεχόμενη δαπάνη 350 εκατομμυρίων ευρώ. Αν υπήρχε η κατάπτωση που λέει ο κύριος Υφυπουργός, θα έχανε το δημόσιο 186 εκατομμύρια ευρώ. Σας βεβαιώνω ότι είναι πολύ λιγότερα τα 186 εκατομμύρια ευρώ από το να συνεχίσει η λειτουργία της Ολυμπιακής Αεροπορίας.
     Ήδη γνωρίζουμε από τον Τύπο ότι από τότε που ανέλαβε η Κυβέρνηση μέχρι σήμερα -ή μέχρι το τέλος του χρόνου- η νέα Ολυμπιακή Αεροπορία θα χάσει περί τα 100 εκατομμύρια ευρώ. Δεν γνωρίζω τι χάνει η άλλη, η παλαιά, Ολυμπιακή εταιρεία από την αρχή του χρόνου μέχρι το τέλος. Υποπτεύομαι ότι θα είναι πολύ περισσότερα. 
     Πριν από δέκα πέντε μέρες συμπτωματικά έθεσα ένα ερώτημα, πώς χρηματοδοτούνται αυτά τα ελλείμματα. Ήδη αρχίζει, λοιπόν, να αποκαλύπτεται πώς θα χρηματοδοτηθούν. Θα αναλάβει να πληρώνει το ενοίκιο, για τα αεροσκάφη της Ολυμπιακής Αεροπορίας το ελληνικό δημόσιο.
     Το ερώτημά μου είναι το εξής: Τα αεροπλάνα δεν θα εξακολουθήσει να τα χρησιμοποιεί η Ολυμπιακή Αεροπορία; Αυτή πώς θα πληρώσει το μίσθωμα στο δημόσιο πλέον, αν εξακολουθήσει να τα χρησιμοποιεί; Δεν είναι αυτό αντίθετο με την κοινοτική νομοθεσία; Ο κύριος Υφυπουργός δεν πρέπει να απαντήσει στις πολύ σοβαρές παρατηρήσεις του κ. Βερελή, οι οποίες –εφόσον επαληθευτούν- έρχονται σε πλήρη σύγκρουση με αυτά τα οποία ισχυρίστηκε στην αρχή; 
     Γνωρίζει ο κύριος Υφυπουργός –είμαι βέβαιος ότι το γνωρίζει, όπως το γνωρίζει όλη η Αίθουσα- ότι ήδη λειτουργούν στην Ελλάδα δύο ιδιωτικές επιχειρήσεις; 
      Αυτές πάτε να θάψετε συντηρώντας ένα ψοφίμι που είναι η Ολυμπιακή Αεροπορία; Διότι, αυτό θα επιτύχετε στο τέλος. Ήδη, για παράδειγμα, κυρία Πρόεδρε, οι δύο ιδιωτικές επιχειρήσεις που δεν έχουν μπάρμπα τον κ. Δούκα και τον κ. Αλογοσκούφη να τους καλύπτει όλες τις δαπάνες, αναγκάστηκαν λόγω της ανατίμησης των καυσίμων να αυξήσουν τα εισιτήριά τους. Μόνο η Ολυμπιακή Αεροπορία –μόνη αεροπορική εταιρεία σε όλα τα μέρη του κόσμου- είναι εκείνη που δεν χρειάζεται να αυξήσει τα κόμιστρα. Γιατί; Διότι κάποιος ανόητος, ο Έλληνας φορολογούμενος καλύπτει όλες τις ζημιές. Στην «Αλιτάλια» που μνημόνευσε πριν ο κ. Βερελής, κυρία Πρόεδρε, μόλις ετέθη θέμα δυσκολιών οι εργαζόμενοι στην εταιρεία δέχθηκαν μείωση των αποδοχών τους κατά 33% και δέχθηκαν επιπλέον να διπλασιάσουν το πτητικό τους έργο για να μην κλείσει η εταιρεία, που δεν είναι μία εταιρειούλα όπως έχει καταντήσει η Ολυμπιακή, αλλά είναι μία μεγάλη εταιρεία. Εδώ αντιθέτως, από ό,τι πληροφορούμαι η νέα διοίκηση της Ολυμπιακής αύξησε τους μισθούς και έρχεται τώρα η Κυβέρνηση και λέει στον ελληνικό λαό και στους φορολογούμενους, πλήρωσε ανόητε τα σπασμένα!
      Και -ροσέξτε, κυρία Πρόεδρε- μέσα στο κατεβατό των τροπολογιών υπάρχει και μία που αυξάνει τα τέλη κυκλοφορίας. Έσοδα από αυτά, που θα επιβαρύνουν όλους τους Έλληνες, 70 εκατομμύρια ευρώ. Τόσα θα εισπράξει παραπάνω και το Δημόσιο αμέσως τα πληρώνει στη συντεχνία της Ολυμπιακής. Είναι για λύπηση η συμπεριφορά σας. Λυπάμαι που το λέω αυτό, αλλά είναι αξιολύπητη η συμπεριφορά σας!
     ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Προσπάθησα να κρατήσω την κουβέντα σε όσο πιο τεχνικό επίπεδο ήταν δυνατόν χωρίς να μπω στον πειρασμό να μιλήσω περί του καταντήματος της Ολυμπιακής Αεροπορίας και για το ποιος ευθύνεται γι΄ αυτό το κατάντημα. Για τα σχόλια του κ. Βερελή το μόνο που μπορώ να απαντήσω είναι ότι ακόμη δεν έχει καταλάβει τι υπέγραφε, ότι όταν αναδιάρθρωσε τη νέα και την παλαιά Ολυμπιακή, η παλαιά Ολυμπιακή έπαψε να έχει πτητικό έργο και ήταν εκτός των προδιαγραφών των εκμισθωτών των αεροσκαφών αυτής της εταιρείας, οι οποίοι, ναι, μας έχουν δώσει termination notices και είναι άμεση η ανάγκη να ψηφίσουμε αυτή την τροπολογία που έχει τις δυσχέρειες που αναφέρετε, κύριε συνάδελφε, προηγουμένως. Τις αντιλαμβανόμαστε αυτές τις δυσχέρειες, αλλά επαναλαμβάνω είναι τέτοια η ανάγκη γιατί οι εκμισθωτές έχουν τα δικαιώματα αυτά τα οποία αναφέραμε, και δεν υπάρχει αμφιβολία περί τούτου. Δεν κάνουμε χατίρι σε κανέναν. Δεν υπάρχει άλλη επιλογή αν θέλουμε να μπορέσει η Ολυμπιακή να κρατήσει το συγκεκριμένο πτητικό έργο με τα συγκεκριμένα αεροσκάφη. Αν πάνε σε πλειστηριασμό αυτά τα αεροσκάφη θα χάσουμε και την εγγύηση και το υπόλοιπο των μισθωμάτων μέχρι το 2011 και δεν θα μας μείνουν με βάση τη σύμβαση που εσείς υπογράψατε και μη ζητάτε τα ρέστα από εμάς, γιατί δική σας δουλειά προσπαθώ να διορθώσω και να τη κρατήσω και σε τεχνικό επίπεδο, τα δικά σας χάλια προσπαθώ να διορθώσω- τα αεροπλάνα. Ενώ τουλάχιστον μ’ αυτήν την υπόθεση κάπως μπορούμε να μπαλώσουμε τα πράγματα. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Υφυπουργέ, παρά τις μεγαλοστομίες σας οι οποίες αγγίζουν το όριο της θρασύτητας μέσα σ’ αυτήν την Αίθουσα ήθελα να σας πω ότι πρώτον είστε ανοικτός, διότι δεν έχετε termination notices. Αμφισβητώ ευθέως ότι υπάρχουν και σας προκαλώ και σας προσκαλώ να τα καταθέσετε στη Βουλή αμέσως, διότι αλλιώς δημιουργείτε ένα μεγάλο θέμα, παραπλανάτε το Σώμα. Η αιτιολογική σας έκθεση, σας το είπα και προηγουμένως, παραπλανά το Σώμα.
      Το δεύτερο το οποίο έχω να σας πω μια και τίθεται το θέμα της Ολυμπιακής. Το είπε ο κ. Μάνος πολύ εύστοχα προηγουμένως. Το κόστος της μισθοδοσίας των ιπταμένων, των πιλότων της Ολυμπιακής ήταν 28 εκατομμύρια ευρώ το χρόνο. Η πρώτη ενέργεια την οποία κάνατε ήταν να αλλάξετε αυτήν τη συμφωνία και να ανεβάσετε το κόστος περίπου στα 55 εκατομμύρια ευρώ το χρόνο. Αυτό και μόνο συνιστά κάτι το οποίο είναι ακατανόητο. Εγώ δεν θέλω να χρησιμοποιήσω άλλες εκφράσεις. Δεν θέλω να χρησιμοποιήσω την έκφραση ότι δεν καταλαβαίνετε τι σας σερβίρουν όπως είπατε εσείς προηγουμένως ή ότι δεν έχετε τη διανοητική ικανότητα να μπείτε μέσα στο πρόβλημα, για να πω αυτό το οποίο εσείς είπατε προηγουμένως. Όμως, αυτό το οποίο κάνατε είναι να δημιουργήσετε άμεσα πρόβλημα. Έχω κάνει πέντε ερωτήσεις στο Υπουργείο Μεταφορών, έχουν περάσει επτάμισι μήνες από την ανάληψη της διακυβέρνησης από τη Νέα Δημοκρατία  και δεν έχει έρθει ποτέ ένα νομοσχέδιο του Υπουργείου Μεταφορών εδώ και επιχειρεί η Κυβέρνηση με τσόντες σε διάφορα νομοσχέδια να νομοθετήσει. Ποιο είναι  το πρόγραμμα το οποίο έχετε, ποιο είναι αυτό το σχέδιο προκειμένου να σώσετε, όπως λέτε, την Ολυμπιακή Αεροπορία; 
     Πού είναι ο αρμόδιος Υπουργός ο οποίος θα έρθει εδώ πέρα να δώσει εξηγήσεις στη Βουλή; Είστε ακάλυπτοι γι’ αυτά και το μόνο το οποίο κάνετε είναι να εκφέρετε μεγαλοστομίες. Και αυτό δεν σας τιμά καθόλου, ιδιαίτερα εσάς, κύριε Δούκα. 
     ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 178 και ειδικό 34 και ερωτάται το Σώμα αν γίνεται δεκτή.
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό 178 και ειδικό 34 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
     Κύριε Υπουργέ, σε ποια τροπολογία θέλετε να περάσουμε τώρα;
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά σειρά, κυρία Πρόεδρε.
     ΠΡΟΕΔΡΟΣ ( Άννα Μπενάκη-Ψαρούδα): Να δούμε. Μπορεί να θέλει να αλλάξει τη σειρά.
     Για πείτε μας, κύριε Υπουργέ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, για να μην κρατάμε στη συζήτηση και τον Υπουργό, θα παρακαλούσα να προταχθούν οι δύο τροπολογίες που έχουν σχέση με το Υπουργείο Ανάπτυξης. Η μία με γενικό αριθμό 176 και ειδικό 32 και η άλλη με γενικό αριθμό 174 και ειδικό 30 ...
     (Διαμαρτυρίες από την πτέρυγα του ΠΑΣΟΚ
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, με συγχωρείτε. Να ανατρέξουμε στα Πρακτικά να δούμε τι είπε ο κ. Αλογοσκούφης.
     ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριοι συνάδελφοι.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ζητάμε να διευκολύνουν οι συνάδελφοι. Δεν ζητάμε τίποτα περισσότερο, να υποκρύψουμε κάτι. Το ζητάμε επειδή ο κύριος Υπουργός έχει και δουλειά στο Υπουργείο.
     ΠΡΟΕΔΡΟΣ (Άννα Μπενάκη-Ψαρούδα): Λοιπόν, εισερχόμαστε στη συζήτηση της τροπολογίας με γενικό 174 και ειδικό 30: «Καθορισμός εκτός έδρας αποζημίωσης και εξόδων μετακίνησης δημοσίων υπαλλήλων και μελών των Επιτροπών αξιολόγησης ελέγχου και παραλαβής έργων του Κοινοτικού Πλαισίου Στήριξης και του Ταμείου Συνοχής». 
     Κύριε Υπουργέ,…
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, με συγχωρείτε. 
     ΠΡΟΕΔΡΟΣ (Άννα Μπενάκη - Ψαρούδα): Τι θέλετε, κύριε Καστανίδη;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, εκφεύγει πάσης τάξεως και λογικής αυτό το οποίο συμβαίνει. Παρακαλώ πολύ να ανατρέξουμε στα όσα δήλωσε στην αρχή της συζητήσεως ο παριστάμενος τότε Υπουργός Οικονομίας, ο οποίος είπε με σαφήνεια ότι θα διευκολύνουμε τους δύο, τρεις είπατε προηγουμένως εσείς, παρισταμένους Υπουργούς άλλων Υπουργείων και θα συνεχίσουμε τη συζήτηση με βάση τον αύξοντα αριθμό καταθέσεως. Εμφανίζεται ο κ. Ρεγκούζας να λέει τώρα ότι δεν ισχύουν όσα είπε ο Υπουργός του.
     Είναι μεν δικαίωμά του να ανατρέπει τα όσα είπε ο Υπουργός του, αλλά δεν έχει δικαίωμα να ανατρέπει αυτά που συνεφώνησε τουλάχιστον η Πρόεδρος με την Κυβέρνηση κατά την αρχή της συζητήσεως αυτής. 
     Παρακαλώ πάρα πολύ δεν θα υπάρξει γελοιοποίηση της κοινοβουλευτικής διαδικασίας, διότι περί αυτού πρόκειται. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μου επιτρέπετε;
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, απευθύνεται στο Προεδρείο ο κύριος Κοινοβουλευτικός Εκπρόσωπος. 
     Ο κύριος Υπουργός Οικονομίας πρόταξε όντως τρεις τροπολογίες. Περί της συνεχείας δεν έγινε καμία ρητή συμφωνία σ΄ αυτήν την Αίθουσα …
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Παρακαλώ να το δούμε στα Πρακτικά.
     ΠΡΟΕΔΡΟΣ (Άννα Μπενάκη - Ψαρούδα): Και νομίζω ότι δεν αλλάζει δραματικά η συζήτηση στη Βουλή εάν προταχθούν δύο τροπολογίες, οι οποίες εξυπηρετούν το έργο ενός Υπουργού.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε, με συγχωρείτε. Επειδή είμαι σίγουρος ότι ήσασταν ήδη στην Έδρα και διευθύνατε τη διαδικασία εκείνη την ώρα, είμαι σίγουρος ότι θυμάστε. 
     Είναι σαφές το τι είπε ο παριστάμενος τότε Υπουργός Οικονομίας. Είπε πλην δύο –μετά προσετέθη τρίτη κατά την άποψή σας, να δεχθώ ότι ήταν τρεις- θα συνεχίσουμε κατά τον αύξοντα αριθμό. Θεωρώ ότι δεν είναι μόνο αντικοινοβουλευτικό, είναι αντιδεοντολογικό αυτό που συμβαίνει και παρακαλούμε την προστασία των διαδικασιών, εκ μέρους σας τουλάχιστον. 
     Παρακαλώ να ανατρέξουμε στα Πρακτικά. Είναι πάρα πολύ εύκολο και θα δείτε ότι δικαιώνεται πλήρως η άποψή μας.
     ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, δεν θέλω να αντιδικήσω μαζί σας. Ενδέχεται ο Υπουργός να το είπε αυτό το πράγμα, αλλά στην πορεία της συζητήσεως η Κυβέρνηση μπορεί να αλλάξει και τη σειρά της συζητήσεως. Δεν νομίζω ότι υπάρχει καμία διάταξη η οποία καθορίζει τη σειρά των τροπολογιών. Εάν υπάρχει κάποιος ειδικός λόγος να προταχθεί μια τροπολογία, δεν νομίζω ότι ανατρέπεται η συζήτηση ούτε η κοινοβουλευτική τάξη.
     Λοιπόν, είναι άχαρο νομίζω να συζητήσουμε. Να δώσουμε το λόγο στον Υπουργό, ο οποίος θα μας εξηγήσει και γιατί…
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε, με συγχωρείτε. Εάν συνεχιστεί αυτό, ειλικρινά θα επανεξετάσουμε τη στάση μας γενικότερα και αυτήν την ώρα. 
     Τώρα μεν επικαλούμαστε διάταξη ισχύουσα ή μη ισχύουσα. Όταν προηγουμένως η Αντιπολίτευση στο σύνολό της επικαλείτο διάταξη του Συντάγματος και του Κανονισμού, τότε πηγαίναμε στο παρελθόν είκοσι χρόνια πίσω.
     Λοιπόν, θα παρακαλέσω πάρα πολύ να επιλέξουμε ένα μέτρο και κριτήριο με βάση το οποίο θα λειτουργούμε. Μας προσβάλλει αυτό που γίνεται αυτήν την ώρα μέσα στην Αίθουσα του Κοινοβουλίου.
     ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, δεν αντιλαμβάνομαι, πρώτον, τον εκνευρισμό –αδικαιολόγητο εκνευρισμό- του Κοινοβουλευτικού Εκπροσώπου της Αξιωματικής Αντιπολίτευσης. Δεύτερον, θέλω να πω ότι χρησιμοποιεί εκφράσεις οι οποίες δεν ταιριάζουν και στην Αίθουσα, όπως η λέξη «γελοιοποίηση».
      Αντιλαμβάνομαι τις υπερβολές του κοινοβουλευτικού λόγου κατά την πολιτική αντιπαράθεση, αλλά επειδή θητεύει μακρό χρονικό διάστημα στην Εθνική Αντιπροσωπεία εάν είναι μείζον πολιτικό θέμα, κύριε Καστανίδη, η αλλαγή της σειράς συζήτησης των τροπολογιών να συνεχίσουμε όπως εσείς το εννοείτε. Αλλά αυτό δεν σημαίνει ούτε παραβίαση της κοινοβουλευτικής τάξης ούτε υποτίμηση….
      ΧΑΡΑΛΑΜΠΟΣ ΚΑΣΤΑΝΙΔΗΣ:  Δεν ήσασταν εδώ, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ. Παρακολούθησα, κύριε Καστανίδη, τον εκνευρισμό σας, παρακολούθησα τις υπερβολές, παρακολούθησα το λόγο με τον οποίο δημιουργείτε μείζον θέμα εκ του μη όντος.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κυρία Πρόεδρε, παρακαλώ να σταματήσει επιτέλους αυτό. Δεν ήσασταν εδώ, κύριε Υπουργέ.
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, λύνεται το θέμα δια του Κανονισμού και θα ηρεμήσουμε άπαντες. 
      «Το άρθρο 101, παράγραφος 4 ορίζει: «Η σειρά συζήτησης άρθρου ή τροπολογίας μπορεί να αλλάξει μόνο αν το ζητήσει η Κυβέρνηση».
       Κατά τη διάρκεια της συζητήσεως η Κυβέρνηση ζητεί μια αλλαγή της σειράς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Διά του παρισταμένου Υφυπουργού! 
      ΠΡΟΕΔΡΟΣ (Άννα Μπενάκη-Ψαρούδα):  Σας το διάβασα, κύριε Καστανίδη. Η σειρά συζήτησης άρθρου ή τροπολογίας μπορεί να αλλάξει μόνο αν το ζητήσει η Κυβέρνηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τότε, κυρία Πρόεδρε, θα πρέπει να πάμε και στην εφαρμογή της διάταξης που αφορά το εάν είναι συνταγματική ή όχι η συζήτηση ασχέτων τροπολογιών.
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, έχετε καμία παρατήρηση επί της τροπολογίας ή εισερχόμαστε στη συζήτηση; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Καλλιώρας.
      Επαναλαμβάνω ότι συζητούμε την τροπολογία με γενικό  αριθμό 174 και ειδικό 30.
      ΗΛΙΑΣ ΚΑΛΛΙΩΡΑΣ:  Κυρία Πρόεδρε, με το ν. 2860/2000 δίνονταν η δυνατότητα κάποιοι από τους υπαλλήλους ή μέλη επιτροπών αξιολόγησης που έκαναν ελέγχους και παραλαβές έργων -εννοείται του Κοινοτικού Πλαισίου Στήριξης- με μια διαδικασία να αμείβονται. Αυτό δεν αρκεί πλέον. Η Κυβέρνηση ζητά μια νέα νομοθετική ρύθμιση δι’ αυτής της τροπολογίας η οποία θα είναι συνεχής και δεν θα απαιτείται από εδώ και πέρα αλλαγή του νομοθετικού πλαισίου ή άλλη παρέμβαση. Είναι κάτι το απλό και το ψηφίζουμε. 
      ΠΡΟΕΔΡΟΣ (Άννα Μπενάκη - Ψαρούδα):  Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κυρία Πρόεδρε, η διαδικασία που προβλέπεται της κατά παρέκκλιση κειμένων διατάξεων αμοιβή συγκεκριμένων υπαλλήλων είναι βέβαια μια παλιά υπόθεση και εφαρμόστηκε και στο παρελθόν. Όμως δημιουργεί από την εμπειρία μας έντονα προβλήματα μέσα στα ίδια τα Υπουργεία γιατί υπάρχουν υπάλληλοι που κάνουν περίπου την ίδια δουλειά και άλλοι αμείβονται, επειδή τυχαίνει να είναι σε επιτροπές του Κοινοτικού Πλαισίου Στήριξης ή άλλα κοινοτικά προγράμματα, πολύ περισσότερο απ’ ό,τι συνάδελφοί τους που εργάζονται σε άλλες επιτροπές.
      Σε τελική ανάλυση θα έλεγα ότι όλοι οι υπάλληλοι εργάζονται και αμείβονται μέσα στα πλαίσια των αρμοδιοτήτων τους. Δεν κάνουν κάτι παραπάνω απ’ αυτά που τους επιβάλει η υποχρέωσή τους ως δημοσίων υπαλλήλων. Όλοι οι υπάλληλοι παίρνουν τα εκτός έδρας, τα εισιτήρια, τα έξοδα διαμονής. Ομιλούμε για αμοιβή εκτός έδρας που υποτίθεται ότι καλύπτει τα θέματα της διατροφής. 
      Εάν οι αμοιβές όλων των δημοσίων υπαλλήλων είναι χαμηλές –αυτό λέει η εισηγητική έκθεση- και ότι δημιουργούνται προβλήματα, θα πρέπει η Κυβέρνηση κάποια στιγμή –βέβαια δεν είστε εσείς ο αρμόδιος Υπουργός, αλλά το Υπουργείο Εσωτερικών- να φέρει νόμο με τον οποίο να δούμε το ύψος αμοιβής των υπαλλήλων. Όμως, κάθε φορά με την πίεση συγκεκριμένων ομάδων εργαζομένων σε ένα Υπουργείο που έχουν το πλεονέκτημα να έχουν ευρωπαϊκά προγράμματα, να έρχονται εδώ και να αμείβονται με αμοιβές πολλαπλάσιες των υπολοίπων συναδέλφων τους, το ξανατονίζω στο τέλος καταντά μια υπόθεση που αφορά μόνο ορισμένους και δεν αφορά όλους. Και μάλιστα σε ορισμένα Υπουργεία όπως το Ανάπτυξης, ή το παλιό Εθνικής Οικονομίας, συμβαίνει όλοι οι υπάλληλοι με κοινή συμφωνία συνδικαλιστική να συμμετέχουν σε επιτροπές  και έτσι να αμείβονται κατά παρέκκλιση των κειμένων διατάξεων, με αποτέλεσμα να έχουμε δικαιολογημένα παράπονα από άλλα Υπουργεία που δεν έχουν την τύχη να διαχειρίζονται σε τόσο μεγάλη έκταση κοινοτικά προγράμματα.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, εμείς δεν συμφωνούμε με τη συγκεκριμένη τροπολογία και δεν συμφωνούμε γιατί είμαστε αντίθετοι με το να δίνονται εξουσιοδοτήσεις στους Υπουργούς γενικά για να αντιμετωπίζουν και να λύνουν αυτά τα θέματα. Μπορούν με άλλον τρόπο να αντιμετωπισθούν και να λυθούν και όχι με εξουσιοδοτήσεις που παρέχουμε στους Υπουργούς. 
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε και η ίδια η τροπολογία παραδέχεται ότι πράγματι τα επίπεδα των αμοιβών είναι ιδιαιτέρως χαμηλά. 
      Κύριε Υπουργέ, τα επίπεδα αμοιβών όχι μόνο για εκτός έδρας αλλά γενικότερα των μισθών των δημοσίων υπαλλήλων, είναι πάρα πολύ χαμηλά. Θα έλεγα ότι οι ομάδες αυτές των υπαλλήλων που ασχολούνται με τα θέματα της αξιολόγησης και του ελέγχου των έργων του Γ΄ Κοινοτικού Πλαισίου Στήριξης, του Ταμείου Συνοχής κλπ, επιτελούν ένα ουσιαστικό έργο και είναι επιβαρημένες ιδιαίτερα. 
      Εγώ θα έλεγα να φέρνατε μία ρύθμιση για να αυξήσουμε αυτόν τον αριθμό των υπαλλήλων, όταν ξέρετε πάρα πολύ καλά ότι τεράστια ανεργία μαστίζει αυτούς ακριβώς τους νέους ανθρώπους που έχουν από τις σπουδές τους όλες αυτές τις δυνατότητες. 
     Με τη βασική, λοιπόν, αρχή της ίσης μεταχείρισης, της ισονομίας και του άγχους που μας διακατέχει όλους για μία βελτίωση των συνθηκών και των μισθών των δημοσίων υπαλλήλων, εμείς διαφωνούμε μ΄ αυτήν την τροπολογία. Εμείς θέλουμε να προχωρήσει ο ουσιαστικός έλεγχος αυτών των προγραμμάτων. Πάρτε περισσότερους υπαλλήλους, φροντίστε γενικότερα να βελτιώσετε τις συνθήκες των εργαζομένων σε όλους τους τομείς της δημόσιας διοίκησης. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μπορώ να έχω το λόγο; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, θα μιλήσει ο κ. Ρόβλιας και μετά τους δύο συναδέλφους θα απαντήσετε συνολικά. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, θα ήθελα να σας παρακαλέσω να δείτε λίγο το θέμα της συνταγματικότητας αυτής της ρύθμισης διότι η αιτιολογική έκθεση είναι ιδιαίτερα ασθενής. Δεν εξηγείτε για ποιο λόγο θα υπάρξει αυτή η διαφοροποίηση ειδικά για τα έργα του Κοινοτικού Πλαισίου Στήριξης. Θα σας διαβάσω τι ακριβώς λέει η αιτιολογική έκθεση. Λέει το εξής: «Δεδομένου ότι τα όρια που αναφέρονται στον ανωτέρω νόμο…» -εννοεί τα όρια εκτός έδρας κλπ.- «…κυμαίνονται σε ιδιαιτέρως χαμηλά επίπεδα…» -θα συμφωνήσουμε ή δεν θα συμφωνήσουμε- «…γεγονός το οποίο δυσχεραίνει την υλοποίηση αξιολογήσεων ενδιαμέσου ελέγχου και τελικών παραλαβών των έργων του ΕΠΑΝ». 
      Μα, τα ίδια ισχύουν για οποιοδήποτε έργο. Τίθεται, λοιπόν, ένα θέμα: Γιατί ένας υπάλληλος τις διπλανής πόρτας που επιβλέπει και παρακολουθεί ένα άλλο έργο θα έχει μικρότερες αμοιβές; Και αν θέλετε αυτό που σας είπα για το θέμα της συνταγματικότητας να το πω με κάποιον άλλο τρόπο, σας λέω ότι ενδεχομένως αυτό το επιπλέον να το διεκδικήσουν, να το δικαιούνται και να το πάρουν και οι υπόλοιποι υπάλληλοι του ιδίου Υπουργείου. 
     Ευχαριστώ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μπορώ πριν προχωρήσουμε να πω δυο λόγια; 
      ΠΡΟΕΔΡΟΣ (Άννα Μπενάκη - Ψαρούδα): Ναι, αν θέλετε να μιλήσετε τώρα, κύριε Υπουργέ, μπορείτε να  μιλήσετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, είναι πολύ καθαρός ο λόγος για τον οποίο έρχεται αυτή η ρύθμιση και αφορά το Υπουργείο Ανάπτυξης, γιατί απ΄ ό,τι γνωρίζετε –μάλιστα βρίσκονται τρεις Υπουργοί από το χώρο των Οικονομικών και της Οικονομίας- είναι το Υπουργείο το οποίο έχει το δεύτερο μεγαλύτερο επιχειρησιακό πρόγραμμα από το Γ΄ Κοινοτικό Πλαίσιο Στήριξης, 6,4 δισεκατομμύρια ευρώ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και το καλύτερο ποιος το έκανε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η κυβέρνησή σας. 
     Δεύτερον, οι υπάλληλοι του Υπουργείου Ανάπτυξης βρίσκονται συνεχώς στη διαδικασία πιστοποίησης για να γίνει απορρόφηση των χρημάτων στα προγράμματα και ιδιαίτερα σε ολόκληρη την ελληνική περιφέρεια γιατί το μεγαλύτερο μέρος αυτού του προγράμματος εκτελείται στην ελληνική περιφέρεια. 
     Οι υπάλληλοι με τις αμοιβές των 30 ευρώ που δίδονται για τη διαμονή σε ξενοδοχείο, δικαιολογημένα δεν επιθυμούν να βγουν να κάνουν ελέγχους.
     Τρίτος τρόπος δεν υπάρχει για να αντιμετωπισθεί αυτό το θέμα. Λέω καθαρά στην Εθνική Αντιπροσωπεία ότι αυτός είναι ο μόνος λόγος για τον οποίο έρχεται αυτή η ρύθμιση και ειδικά για τους υπαλλήλους οι οποίοι πιστοποιούν συνεχώς προγράμματα, για να εκτελεστεί με τον καλύτερο τρόπο το επιχειρησιακό σχέδιο ανταγωνιστικότητας, για να υπάρξουν απορροφήσεις, για να έχει τη δυνατότητα ο υπάλληλος να κάνει ταξίδια. Διότι από την τσέπη του δεν μπορεί να βάλει χρήματα. Με την ίδια λογική κινούνται οι υπάλληλοι της ΜΟΔ, με διαφορετική ρύθμιση. 
     Αυτό ζητώ σήμερα και παρακαλώ και τον κ. Χριστοδουλάκη και τον κ. Φωτιάδη και επίσης το συνάδελφο που διετέλεσε Υφυπουργός Οικονομίας και Οικονομικών και μετά Υπουργός Δημοσίας Τάξεως να πάρουν θέση για την ορθότητα αυτών που επισημαίνω.
     Αν δεν επιθυμείτε να προχωρήσει η ρύθμιση αυτή, εγώ δεν έχω κανένα πρόβλημα. Σας εξηγώ την ανάγκη απορρόφησης των χρημάτων. Όλοι μαζί έχουμε συνομολογήσει ότι δεν πρέπει να χαθεί ένα ευρώ.
     Κύριε Γεωργακόπουλε, έχετε περάσει από το Υπουργείο Ανάπτυξης. Χειριστήκατε τα θέματα του τουρισμού. Γνωρίζετε ότι όλοι οι υπάλληλοι βρίσκονται σ΄ αυτήν τη διαδικασία αξιολόγησης από τη μια μεριά των προγραμμάτων και πιστοποίησης για να πάρουν χρήματα οι δικαιούχοι. Αυτός είναι ο λόγος για τον οποίο έρχεται αυτή η τροπολογία εδώ.
     Κύριε Χριστοδουλάκη, χειριστήκατε αυτό το θέμα. Θέλουμε μια ρύθμιση ίδια με τους υπαλλήλους της ΜΟΔ για να μπορούν να μετακινούνται οι υπάλληλοι έξω, διότι δεν κάνουν ένα-δυο ταξίδια το χρόνο. Κάνουν περισσότερα από τριάντα-σαράντα και πενήντα ταξίδια για να κάνουν πιστοποιήσεις. Αυτός είναι ο λόγος που έρχεται αυτή η τροπολογία. 
     ΠΡΟΕΔΡΟΣ (Άννα Μπενάκη-Ψαρούδα): Ο κ. Πάγκαλος θέλει το λόγο;
     ΘΕΟΔΩΡΟΣ ΠΑΓΚΑΛΟΣ: Όχι, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Γείτονας;
     ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω μόνο να πω στην προηγούμενη παρατήρησή σας ότι ο Κοινοβουλευτικός μας Εκπρόσωπος δεν αμφισβήτησε τη δυνατότητα της Κυβέρνησης να αλλάζει τη σειρά συζήτησης τροπολογιών. Αμφισβήτησε το δικαίωμα της Κυβέρνησης να αλλάζει στη συνέχεια πάλι αυτήν την απόφασή της. Διότι αποφάσισε η Κυβέρνηση και μας είπε με ποια σειρά θα συζητηθούν οι τροπολογίες, συμφώνησε το Σώμα και στη συνέχεια άλλαξε την απόφαση είναι κατάχρηση δικαιώματος. Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Αν δεν κάνω λάθος, κύριε Γείτονα, το άρθρο λέει: «μπορεί να αλλάξει τη σειρά». Δηλαδή μπορεί να αλλάξει την καθορισθείσα σειρά. Εν πάση περιπτώσει, είναι άχαρο να συζητούμε επ’ αυτού. 
     Υπάρχει άλλος συνάδελφος που θέλει το λόγο; Όχι.
     Θέλετε το λόγο, κύριε Καστανίδη;
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι.
     ΠΡΟΕΔΡΟΣ (Άννα Μπενάκη-Ψαρούδα): Προχωρούμε, λοιπόν.
     Κηρύσσεται περαιωμένη η συζήτηση επί της τροπολογίας με γενικό αριθμό 174 και ειδικό 30.
     Έχει υποβληθεί γι’ αυτήν την τροπολογία αίτηση διεξαγωγής ονομαστικής ψηφοφορίας, Βουλευτών του ΠΑΣΟΚ, της οποίας το κείμενο έχει ως εξής:
     «Κυρία πρόεδρε
     Οι κάτωθι Βουλευτές, σύμφωνα με τον κανονισμό της Βουλής, αιτούμεθα ονομαστική ψηφοφορία επί της τροπολογίας με Γενικό αριθμό 174 και ειδικό 30.
     1. Μαγκριώτης Γιάννης
     2. Πάγκαλος Θεόδωρος
     3. Σγουρίδης Παναγιώτης
     4. Χωρέμης Τάσος
     5. Παπαγεωργίου Θανάσης
     6. Χριστοδουλάκης Νίκος
     7. Βερελής Χρίστος
     8. Στρατάκης Μανώλης
     9. Αηδόνης Χρήστος
     10. Ρήγας Παναγιώτης
     11. Ανωμερίτης Γιώργος
     12. Γείτονας Κώστας
     13. Γεωργακόπουλος Δημήτριος
     14. Μακρυπίδης Ανδρέας
     15. Φλωρίδης Γεώργιος
     16. Κεγκέρογλου Βασίλειος
     17. Μάνος Στέφανος
     18. Καΐσερλης Κωνσταντίνος
     19. Πετσάλνικος Φίλιππος
     20. Καστανίδης Χάρης»
     Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
     Ο κ. Ιωάννης Μαγκριώτης. Παρών.
     Ο κ. Θεόδωρος Πάγκαλος. Παρών.
     Ο κ. Παναγιώτης Σγουρίδης. Παρών.
     Ο κ. Αναστάσιος Χωρέμης. Παρών.
     Ο κ. Αθανάσιος Παπαγεωργίου. Παρών.
     Ο κ. Νικόλαος Χριστοδουλάκης. Παρών.
     Ο κ. Χρίστος Βερελής. Παρών.
     Ο κ. Εμμανουήλ Στρατάκης. Παρών.
     Ο κ. Χρήστος Αηδόνης. Παρών.
     Ο κ. Παναγιώτης Ρήγας. Παρών. 
     Ο κ. Γεώργιος Ανωμερίτης. Παρών.
     Ο κ. Κωνσταντίνος Γείτονας. Παρών.
     Ο κ. Δημήτριος Γεωργακόπουλος. Παρών.
     Ο κ. Ανδρέας Μακρυπίδης. Παρών.
     Ο κ. Γεώργιος Φλωρίδης. Παρών.
     Κύριοι συνάδελφοι, υπάρχει ο απαιτούμενος από τον Κανονισμό αριθμός των υπογραφόντων την αίτηση ονομαστικής ψηφοφορίας Βουλευτών και διακόπτεται  η συνεδρίαση για δέκα (10) λεπτά, σύμφωνα με τον Κανονισμό.
     (Δ Ι Α Κ Ο Π Η)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Άννα Μπενάκη-Ψαρούδα): Επαναλαμβάνεται η διακοπείσα συνεδρίαση.
     Το Προεδρείο, εκτιμώντας τις ανάγκες του νομοθετικού έργου, θα λύσει τη συνεδρίαση, εκτός εάν, κύριοι συνάδελφοι, ακολουθώντας την πρακτική που έχει ακολουθηθεί σε πάμπολλες περιπτώσεις στο παρελθόν, συμφωνείτε να διεξαχθεί αύριο η ονομαστική ψηφοφορία, την οποία ζητήσατε και αυτήν τη στιγμή να συνεχίσουμε τη συζήτηση των υπολοίπων τροπολογιών.
     Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, υπάρχουν δύο επιλογές: Ή η ψηφοφορία θα διεξαχθεί αυτήν την ώρα για να συνεχίσουμε τη συζήτηση ή σε διαφορετική περίπτωση θα πρέπει να διακόψουμε και η ψηφοφορία θα διεξαχθεί αύριο.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Τετάρτη 20 Οκτωβρίου και ώρα 10.30΄ με αντικείμενο εργασιών του Σώματος νομοθετική εργασία: α) διεξαγωγή της αιτηθείσης ονομαστικής ψηφοφορίας, β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις» και γ) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Μετεγγραφές φοιτητών και σπουδαστών εσωτερικού και άλλες διατάξεις».
      Λύεται η συνεδρίαση.
      Ώρα λήξης: 21.50΄.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 19-10-04 (απογευματινή)	ΣΕΛ. 130

