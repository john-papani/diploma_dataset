      Πέμπτη 9 Σεπτεμβρίου 2004
      ΣΥΝΕΔΡΙΑΣΗ ΚΔ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Συζήτηση επί διαδικαστικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση των τροπολογιών και ψήφιση επί των άρθρων και του συνόλου του σχεδίου νόμου του Υπουργείου Πολιτισμού: «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού», σελ.
      ΟΜΙΛΗΤΕΣ
      Α. Επί του διαδικαστικού
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΣΚΥΛΛΑΚΟΣ Α., σελ.
      ΧΑΤΖΗΓΑΚΗΣ Σ., σελ.
      Β. Επί του σχεδίου νόμου του Υπουργείου Πολιτισμού
      ΑΗΔΟΝΗΣ ΧΡ., σελ.
      ΔΑΙΛΑΚΗΣ ΣΤ., σελ.
      ΔΑΜΑΝΑΚΗ Μ., σελ.
      ΚΑΛΟΓΗΡΟΥ ΧΡ., σελ.
      ΚΑΣΤΑΝΙΔΗΣ Χ., σελ.
      ΚΑΤΣΙΦΑΡΑΣ ΑΠ., σελ.
      ΚΕΓΚΕΡΟΓΛΟΥ Β., σελ.
      ΚΟΣΜΙΔΗΣ Σ., σελ.
      ΚΟΥΤΣΙΚΟΣ Ι., σελ.
      ΛΕΒΕΝΤΗΣ Α., σελ.
      ΛΙΑΝΗΣ Γ., σελ.
      ΛΥΚΟΥΡΕΝΤΖΟΣ Α., σελ.
      ΜΑΝΟΥΣΟΥ – ΜΠΙΝΟΠΟΥΛΟΥ Α., σελ.
      ΜΠΟΛΑΡΗΣ Μ., σελ.
      ΜΠΟΥΓΑΣ Ι., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΘΩΝΑΣ ΕΜ., σελ.
      ΟΡΦΑΝΟΣ Γ., σελ.
      ΠΟΛΥΔΩΡΑΣ Β., σελ.
      ΡΟΒΛΙΑΣ Κ., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      ΣΟΥΡΛΑΣ Ι., σελ.
      ΤΡΑΓΑΚΗΣ Ι., σελ.
      ΦΟΥΡΑΣ Α., σελ.
      
      ΠΡΑΚΤΙΚΑ  ΒΟΥΛΗΣ
      ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2004
      ΣΥΝΕΔΡΙΑΣΗ  ΚΔ΄
      Πέμπτη 9 Σεπτεμβρίου 2004
      	Αθήνα, σήμερα στις 9 Σεπτεμβρίου 2004, ημέρα Πέμπτη και ώρα 11.23 συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α’ Αντιπροέδρου αυτής κ. Σωτήρη Χατζηγάκη.
      	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται η κυρία Γραμματέας να ανακοινώσει τις αναφορές προς το Τμήμα.
      	(Ανακοινώνονται προς το Τμήμα από την κ. Αριάδνη Μανούσου- Μπινοπούλου,  Βουλευτή Κυκλάδων, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ζακύνθου κ.  ΔΗΜΗΤΡΙΟΣ ΒΑΡΒΑΡΙΓΟΣ  κατέθεσε αναφορά με την οποία ο ΟΑΕΔ Ζακύνθου ζητεί την πρόσληψη προσωπικού κατά τη δημιουργία Κ.Π.Α. στη Ζάκυνθο.
      2) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμαρχος Στυρέων Εύβοιας ζητεί την υπογραφή του Γενικού Πολεοδομικού Σχεδίου Νέων Στύρων.
      3) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Ξενοδόχων Λήμνου και το Σωματείο Ιδιοκτητών Ενοικιαζομένων Δωματίων Λήμνου ζητούν την υιοθέτηση προτάσεων για τη βελτίωση των θαλάσσιων συγκοινωνιών.
      4) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Πρόεδρος του Δημοτικού Χώρου Άθλησης του Δήμου Ελευσίνας ζητεί την ολοκλήρωση των έργων ανακατασκευής του Δημοτικού Σταδίου Ελευσίνας.
      5) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί την ανανέωση των συμβάσεων των γεωπόνων του ΕΛΓΑ.
      6) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με τις οποίες η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί για τους εργαζόμενους στην Επαγγελματική Κατάρτιση Α.Ε. την μετατροπή των συμβάσεων εργασίας τους σε αορίστου χρόνου.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορές με τις οποίες η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί για τους εργαζόμενους στην Επαγγελματική Κατάρτιση Α.Ε. τη μετατροπή των συμβάσεων εργασίας τους σε αορίστου χρόνου.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Σελεκάνου Ιεράπετρας ζητεί την ηλεκτροδότηση του Δήμου Σελακάνου.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καταγγελία σε βάρος αξιωματικού.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καταγγελία σε βάρος Δ/ντού του ΕΠΥΕΘΑ.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην περιπλοκή των διαδικασιών για την εκτέλεση αντιπλημμυρικών έργων.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην υπεξαίρεση σημαντικών ποσών από την Τράπεζα της Ελλάδος.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καταγγελία για μεταθέσεις λιμενοφυλάκων κ.λπ.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καταγγελία για πρόσθετες αμοιβές Προέδρου Νομοπαρασκευαστικής Επιτροπής.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά καθυστέρηση καταβολής σύνταξης από τον ΟΓΑ.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην  μη επιστροφή των αναδρομικών του ΛΑΦΚΑ στους συνταξιούχους. 
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων ζητεί την υπογραφή του Γενικού Πολεοδομικού Σχεδίου των Νέων Στύρων.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Λεύκης ζητεί την εκτέλεση έργων για την ανάπτυξη της περιοχής και τη λειτουργία του νέου Α.Η.Σ. στον Αθερινόλακκο.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Ζωγραφινάκης ζητεί την ικανοποίηση αιτήματος.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το ΕΚΑΒ Λασιθίου ζητεί την ενίσχυση του τομέα Αγίου Νικολάου με προσωπικό .
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά την εταιρεία CON ZENDERS.
      22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Αισωνίας Μαγνησίας ζητεί την παραχώρηση αυτοκινήτου στο Δήμο του.  
      23) Ο Βουλευτής Αθηνών κ. ΑΛΕΞΑΝΔΡΟΣ ΑΛΑΒΑΝΟΣ	 κατέθεσε αναφορά με την οποία ο Σύνδεσμος Πολυτέκνων Νάξου ζητεί την επίλυση αιτημάτων που αφορούν τις πολύτεκνες οικογένειες.
      24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Ιάκωβος Ζαννίκος ζητεί την επίλυση χρονίζοντων προβλημάτων υποδομής στο Νομό Χίου.
      25) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο  κ. Τάσος Βαγενάς ζητεί τη διάσωση του κήπου του Πρακτικού Σχολείου και την ίδρυση και λειτουργία Βοτανικού Κήπου.
      26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Στερεάς δας ζητεί την επίλυση αιτημάτων που απασχολούν το προσωπικό του Π.Σ..
      27) Ο Βουλευτής Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Αγροτικός Αναγκαστικός Συνεταιρισμός Διαχειρίσεως Χορτονομής Αχαρνών ζητεί την αποκατάσταση της πηγής « ΚΟΝΤΙΤΑ ΜΟΝΟΜΑΤΙΟΥ»  και την κατασκευή αγωγού αποχέτευσης στο ολυμπιακό χωριό.
      28) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε δημοσίευμα εφημερίδας που αφορά εγκατάσταση πυλώνων της ΔΕΗ στο γκολφ Ρεθύμνου.
      29) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αποζημίωση ωρομίσθιων καθηγητών.
      30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Νομού Ηρακλείου διαμαρτύρεται για τις τιμές στα αμπελουργικά προϊόντα και Ελλά την καθυστέρηση πληρωμής του ελαιολάδου στους αγρότες της περιοχής.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1406/10-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 154/2-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές σε θέματα αρμοδιότητάς μας ότι τα τελευταία χρόνια, χρηματοδοτούνται αντιπλημμυρικά έργα σε ολόκληρη τη χώρα μέσω του Π.Δ.Ε. ΣΑΕ 072/1, με περιορισμένες πιστώσεις.
     Ειδικότερα για το Ν. Κιλκίς και μετά από εισηγήσεις Περιφερειακών Υπηρεσιών χρηματοδοτήθηκαν αντιπλημμυρικά έργα, από τη ΣΑΕ 072 «Αντιπλημμυρικά ποταμών και χειμάρρων Ν. Κεντρικής και Δυτικής Μακεδονίας» με αδιάθετο υπόλοιπο 1.000.000,00 ευρώ, που αφορά σε 10 Νομούς.
     Συγκεκριμένα τώρα για την πλατεία «Τζίκα» του οικισμού Σκρα, καταβάλλονται προσπάθειες από τη Νομαρχιακή Αυτοδιοίκηση και το Δήμο, όπως μας πληροφόρησαν σχετικά, προκειμένου να εξευρεθούν τα απαιτούμενα κονδύλια για την ανακατασκευή της με κατάλληλα αντιπλημμυρικά έργα.
     Ο Υπουργός
     Γ. ΣΟΥΦΛΙΑΣ»
      2. Στην με αριθμό 1397/10-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 153/2-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι με την εργολαβία «Επισκευή-αντικατάσταση και συμπλήρωση στηθαίων ασφαλείας στο Εθνικό Οδικό Δίκτυο του Ν. Ευβοίας» προϋπολογισμού 200.000 ευρώ, έγινε η αντικατάσταση των στηθαίων ασφαλείας στις πλέον επικίνδυνες θέσεις ενώ για την ολοκλήρωση του αντικειμένου, θα εξεταστεί η δυνατότητα εξασφάλισης περαιτέρω χρηματοδότησης που θα ενταχθεί στο πρόγραμμα οδικών έργων συντήρησης για το έτος 2004.
     Επιπρόσθετα, σας γνωρίζουμε ότι ήδη βρίσκεται σε εξέλιξη. η εργολαβία: «Επισκευή-αντικατάσταση και συμπλήρωση σήμανσης στο Ε.Ο.Δ», προϋπολογισμού 150.000 ευρώ, με την οποία θα αποκατασταθούν πλήρως οι φθορές και θα βελτιωθεί η σήμανση στην υπόψη Εθνικό οδό.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 1468/15-6-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 298/30-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη- Αικατερινάρη, για τα θέματα της αρμοδιότητάς μας, σας πληροφορούμε τα εξής:
     1. Στα πλαίσια του Γ΄ K.Π.Σ. το Υπουργείο Αγροτικής Ανάπτυξης και Τροφίμων έχει αναθέσει την τεχνική μελέτη «Εκσυγχρονισμός και ανακαίνιση τμημάτων αρδευτικών δικτύων ζωνών Α΄ και Β΄ Ιωαννίνων». Σκοπός της μελέτης είναι ο εκσυγχρονισμός και. ανακαίνιση των αρδευτικών δικτύων για την. σωστότερη διαχείριση και μείωση του αρδευτικού νερού που αντλείται από τη λίμνη Παμβώτιδα (Ιωαννίνων). Παράλληλα με την εκπόνηση της τεχνικής. μελέτης θα εκπονηθεί και η Μελέτη Περιβαλλοντικών Επιπτώσεων (ΜΠΕ), προκειμένου το έργο να λάβει περιβαλλοντική αδειοδότηση και έγκριση περιβαλλοντικών όρων βάσει της κείμενης νομοθεσίας.
     2. Στο συνεχιζόμενο Πρόγραμμα ελέγχου ποιότητας αρδευτικών νερών περιλαμβάνονται η λίμνη Παμβώτιδα και η Τάφρος Λαψίστας και παρακολουθείται η ποιότητά τους, όσον αφορά την καταλληλότητά τους για άρδευση, με σχετικές φυσικές και χημικές αναλύσεις καθ' όλη τη διάρκεια του έτους από 3 θέσεις:
     α) Παμβώτιδα - Μέσο της λίμνης
     β)Τάφρος Λαψίστας
     - Αρχή κεντρικής τάφρου ( Πέραμα)
     - Έξοδος σήραγγας Λαψίστας (Κληματιά)
     Οι αναλύσεις διεξάγονται από το εργαστήριο Εδαφοϋδρολογίας και Γεωλογίας της Δ/νσης Γεωλογίας - Υδρολογίας και διερευνώνται φυσικές και χημικές παράμετροι που αφορούν, κυρίως την αρδευτική καταλληλότητα του νερού και την ύπαρξη ανόργανων ρύπων σε αυτό (για παράδειγμα ΡΗ, θερμοκρασία, αλατότητα , διαλυμένο οξυγόνο, νιτρικά, νιτρώδη, φωσφορικά, αμμωνιακά και άλλα ανιόντα καθώς και κατιόντα).
     3. Η Δ/νση Χωροταξίας και Προστασίας Περιβάλλοντος του Υπουργείου έχει αναθέσει σε γραφείο, μελετών, κατόπιν ανοιχτού διαγωνισμού, Σχέδιο Διαχείρισης Αγροτικών Δραστηριοτήτων της Ευρύτερης περιοχής της Λίμνης Παμβώτιδας, με σκοπό την αειφορική διαχείριση του αγροτικού χώρου σε συνδυασμό με την προστασία του ευαίσθητου οικοσυστήμqτος της λίμνης. Η μελέτη πρόκειται να ολοκληρωθεί στο τέλος του χρόνου.
     4. Σ΄ ότι αφορά την εφαρμογή της οδηγίας 92/43/ ΕΟΚ (Natura 2000) και του Φορέα Διαχείρισης και Προστασίας αρμόδιο είναι το συνερωτώμενο Υπουργείο ΠΕΧΩΔΕ.
     Ο Υπουργός
     Σ. ΤΣΙΤΟΥΡΙΔΗΣ»
     4. Στην με αριθμό 1469/15-6-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 299/30-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
     Στις άμεσες προτεραιότητες του Υπουργείου είναι η κατασκευή του, Δικτύου Άρδευσης στον κάμπο Φενεού από τα νερά του ταμιευτήρα. Ήδη για το σκοπό αυτό έχουν κινηθεί οι διαδικασίες επικαιροποίησης της Οριστικής Τεχνικής Μελέτης από τον Τεχνικό Σύμβουλο και της παράτασης ισχύος των Περιβαλλοντικών Όρων (οι οποίοι έληξαν στις 30-6-2004), ώστε να είναι δυνατή η σύνταξη Τεχνικού Δελτίου και υποβολή πρότασης στη Διαχειριστική Αρχή, για ένταξη του έργου στο Γ΄ ΚΠΣ.
     Ο Υπουργός
     Σ. ΤΣΙΤΟΥΡΙΔΗΣ»
     5. Στην με αριθμό 1481/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 301/30-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. B. Κεγκέρογλου, σας πληροφορούμε τα εξής:
     1. Για τις καλυπτόμενες από τον ΕΛ.Γ.Α. ζημιές που προκλήθηκαν από τους παγετούς και ανεμοθύελλες Ιανουαρίου-Φεβρουαρίου 2004 στη φυτική παραγωγή των ελαιόδενδρων (περιόδου 2003 – 2004) των Δήμων Καστελλίου, Θραψανού, Αρκαλοχωρίου, Μαλλίων και Χερσονήσου κυρίως (αλλά και άλλων σε μικρότερο βαθμό) του Ν. Ηρακλείου, υποβλήθηκαν τoν EΛ.Γ.A. περίπου 500 δηλώσεις ζημιάς.
     Το έργο των εξατομικευμένων εκτιμήσεων ολοκληρώθηκε και άρχισε η κοινοποίηση των πορισμάτων η οποία θα ολοκληρωθεί σύντoμα. Οι αποζημιώσεις θα καταβληθούν το συντομότερο δυνατό.
     2. Οι μη καλυπτόμενες από τον ΕΛ.Γ.Α. ζημιές που προκλήθηκαν από τους παγετούς και τις χιονοπτώσεις Φεβρουαρίου 2004 στο φυτικό κεφάλαιο των ελαιόδενδρων των παραπάνω Δήμων, καθώς και η απώλεια παραγωγής περιόδου 2004 - 2005, περιλαμβάνονται στο πρόγραμμα χορήγησης Κρατικών Ενισχύσεων FROST, το οποίο υποβλήθηκε προς έγκριση στην Ευρωπαϊκή Επιτροπή (Ε.Ε.). αρχές Μαρτίου 2004.
     Για τις παραπάνω ζημιές η προθεσμία υποβολής αιτήσεων (μαζί με τα προβλεπόμενα δικαιολογητικά) έληξε στις-15-6-04.
     Εντός των προσεχών ημερών θα αρχίσει ο διοικητικός έλεγχος και ή διενέργεια των εξατομικευμένων εκτιμήσεων θα αρχίσει το πρώτο 10ήμερο του Ιουλίου.
     Μετά την έγκριση του προγράμματος από την Ε.Ε. θα γίνει κοινοποίηση των πορισμάτων εκτίμησης και θα καταβληθούν οι ενισχύσεις στους δικαιούχους το συντομότερο δυνατό.
     3. Ο ΕΛ.Γ.Α. προχωρά ήδη στην εφαρμογή καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος. Ήδη πληρώνονται οι πρώτες περιπτώσεις αποζημιώσεων εντός 3 μηνών.
     Σημειώνεται ότι σε περίπτωση καθυστέρησης πέραν του τριμήνου, οι αποζημιώσεις θα-καταβάλλονται στους δικαιούχους εντόκως.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 1491/16-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90022/17055/338/30-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 1491/16-6-2004 ερώτηση, που κατέθεσε στη Βουλή ο Βουλευτής κ. Κωνσταντίνος Τσιπλάκης, σχετικά με την καθυστέρηση έκδοσης συνταξιοδοτικής απόφασης από τον ΟΓΑ του κ. Άγγελου Πόρναλη, σας πληροφορούμε τα εξής;
     Σύμφωνα με όσα μας γνώρισε ο Οργανισμός, με βάσει την αίτηση για σύνταξη Aνασφαλίστoυ Υπερήλικα του κ. Άγγ. Πόρναλη εκδόθηκε η υπ' αριθμ. 4350/2003 απόφαση συνταξιοδότησης σύμφωνα με την οποία χορηγείται σύνταξη στον ανωτέρω, με πληρωμή το πρώτο δεκαήμερο του Ιουλίου 2004, αναδρομικά από 1-7-2003.
     Σας γνωρίζουμε ότι η έχει εκδοθεί η αριθμ. 729 επιταγή, συνολικού ποσού 2782,75 ευρώ.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
      7. Στην με αριθμό 787/17-5-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. Φ90022/17070/340/30-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ΄ αριθ . πρωτ. 787/17-05-2004 ερώτησης που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης και διαβιβάστηκε στην Υπηρεσία μας από το Υπουργείο Αγροτικής Ανάπτυξης και Τροφίμων, σχετικής με καθυστέρηση έκδοσης συνταξιοδοτικής απόφασης από τον Ο.Γ.Α. για τον κ. Πασχάλη Δεμερτζή, με εφαρμογή διατάξεων Κοινοτικής Νομοθεσίας, σας πληροφορο6με τα ακόλουθα:
      Για τον ανωτέρω, έχει ήδη εκδοθεί εγκριτική απόφαση χορήγησης τμηματικής βασικής σύνταξης γήρατος, αναδρομικά από 01-07-2001 και με συνυπολογισμό του γερμανικού χρόνου ασφάλισης που είχε πραγματοποιήσει ο κ. Δεμερτζής.
      Η καταβολή της μηνιαίας σύνταξης, μαζί με τα αναδρομικά ποσά, έχει ήδη ξεκινήσει το πρώτο δεκαήμερο του μηνός loυνίoυ του τρέχοντος έτους.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      8. Στην με αριθμό 1483/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 25315/ΔΕ-5165/30-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Βασιλείου Κεγκέρογλου, σχετικά με τον παραλιακό δρόμο Τσούτσουρα-Καστρί-΄Αρβη-Ψαρή Φοράδα- Τέρτσα, σας γνωρίζουμε ότι, όπως μας ενημέρωσε η Περιφέρεια από το συνολικό μήκος του δρόμου που φθάνει τα 28 χλμ, το τμήμα από Τσούτσουρα μέχρι διακλάδωση προς Μονή, μήκους 18 χλμ., έχει ασφαλτροστρωθεί.
      Για το υπόλοιπο τμήμα του δρόμου, από ΄Αρβη μέχρι Τέρτσα, μήκους 10 χλμ.., απαιτείται επικαιροποίηση της υπάρχουσας μελέτης η οποία έχει ενταχθεί στο Πρόγραμμα Δημοσίων Επενδύσεων με προϋπολογισμό 148.023,00 Ευρώ και πιστώσεις 50.000,00 Ευρώ για το έτος 2004.
      Σημειώνεται ότι η κατ' έτος έγκριση των πιστώσεων 'και χρηματοδοτήσεων των έργων του ΠΔΕ γίνεται στο πλαίσιο των δυνατοτήτων του Κρατικού Προϋπολογισμού ο οποίος είναι ιδιαίτερα βεβαρημένος λόγω ανειλημμένων υποχρεώσεων.
      Ο Υφυπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 1401/10-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 24637/2-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Στέφανος Μάνος, σας γνωρίζουμε ότι:
      Τα ως τώρα αποτελέσματα της απογραφής έχουν επιβεβαιωθεί από τους ειδικούς της Ευρωπαϊκής Στατιστικής Υπηρεσίας, που συνεργάστηκε με τα στελέχη του Υπουργείου Οικονομίας και Οικονομικών, της Εθνικής Στατιστικής Υπηρεσίας και της Τράπεζας Ελλάδος, αλλά επιβεβαιώνονται και από την τελευταία ετήσια έκθεση του ΟΟΣΑ και της Τράπεζας της Ελλάδος.
      Μέχρι στιγμής έχει ολοκληρωθεί η πρώτη φάση της δημοσιονομικής απογραφής, αναφορικά με τον Προϋπολογισμό της Κεντρικής Διοίκησης για το 2003. Συνεχίζεται, σε συνεργασία με την Ευρωπαϊκή Στατιστική Υπηρεσία η απογραφή για τα πλεονάσματα των δημοσίων οργανισμών και τις αμυντικές δαπάνες. Επιπλέον, συνεχίζεται η απογραφή του δημοσίου χρέους και η εκτίμηση της εκτέλεσης του προϋπολογισμού του 2004. Τα ολοκληρωμένα αποτελέσματα της προσπάθειας αυτής θα καταγράφονται στο προσχέδιο του προϋπολογισμού του 2005, όταν αυτό κατατεθεί το φθινόπωρο στη Βουλή.
      Ο Υπουργός
      Γ. ΑΛΟΓΟΣΚΟΥΦΗΣ»
      10. Στην με αριθμό 1544/17-6-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 68/28-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να ενημερώσετε την κ. Βουλευτή τα εξής:
      Βρισκόμαστε λίγες ημέρες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων αποτελεί ύψιστη προτεραιότητα. Το Υπουργείο Δικαιοσύνης καταβάλει κάθε δυνατή προσπάθεια για την αντιμετώπιση όλων των θεμάτων που θα ανακύψουν κατά τη διάρκεια των αγώνων.
      Για μία ακόμη φορά, βεβαιώνω ότι το Υπουργείο Δικαιοσύνης δεν αντιμετωπίζει κανένα θέμα δημιουργίας φυλακής συγκέντρωσης τοξικομανών και αστέγων σε κανένα σημείο της χώρας, συνεπώς ούτε και στην περιοχή του Θριασίου Πεδίου, όπως ανακριβώς και δολίως δημοσιεύτηκε. Τα «δαιμονολογικά» δεν ισχύουν.
      Η μόνη αλήθεια την οποία χρειάζεται να επαναλάβω για πολλοστή φορά είναι ότι περισσότεροι από ένα εκατομμύριο ξένοι θα βρίσκονται στην Αθήνα τον Αύγουστο για να παρακολουθήσουν τους Ολυμπιακούς αγώνες. Μεταξύ τους είναι στατιστικά βέβαιο ότι θα υπάρξουν κάποιοι παραβάτες του νόμου για τους οποίους πρέπει να προβλεφθεί η ύπαρξη χώρου προσωρινής κράτησης ή προφυλάκισής τους μέχρι να δικαστούν και/ή να απελαθούν. Γι' αυτούς και μόνο, είμαστε αναγκασμένοι να προβλέψουμε την ύπαρξη ενός προσωρινού χώρου κράτησης, καθώς η προηγούμενη κυβέρνηση δεν είχε λάβει κανένα μέτρο για την αντιμετώπιση του προβλήματος.
      Στο πλαίσιο αυτό, υπήρξε μία αρχική σκέψη αξιοποίησης του παλαιού στρατοπέδου στον Ασπρόπυργο ως προσωρινού χώρου κράτησης, η οποία όμως έχει εγκαταληφθεί, μετά την υπαναχώρηση της τοπικής αυτοδιοίκησης, η οποία, παρά την αρχική συμφωνία της, πλέον αντιτίθεται.
      Όντας διατεθειμένοι να σεβαστούμε τη γνώμη της τοπικής κοινωνίας, το Υπουργείο Δικαιοσύνης, επιχειρεί να εξασφαλίσει κατ' ανάγκη πια την οργάνωση χώρου προσωρινής κράτησης στα υπάρχοντα κρατητήρια.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      11. Στην με αριθμό 1484/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 302/30-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Boυλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      1. Τα λιμενικά έργα που εντάχθηκαν στο Β΄ ΚΠΣ είναι τα εξής:
       α. Στην Κοινοτική Πρωτοβουλία PESCA εντάχθήκε  και υλοποιήθηκε έργο αλιευτικού καταφυγίου στο Κολυμπάρι Ν. Χανίων συνολικού προϋπολογισμού 958.548.579 δρχ.
      β. Στο Επιχειρησιακό Πρόγραμμα Αλιείας (Ε.Π.ΑΛ.) 1994 – 1999 εντάχθηκε και υλοποιήθηκε έργο αλιευτικού καταφυγίου στη Ροδιά Ν. Ηρακλείου με συνολικό προϋπολογισμό 936.037.714 δρχ.
      2. Το Ε.Π.ΑΛ. 2000 - 2006 είναι ένα πολυταμειακό πρόγραμμα που. εντάσσεται στα πλαίσια του Γ΄ ΚΠΣ και προωθεί την ανάπτυξη, όλων -των παραγωγικών κλάδων του τομέα της αλιείας (αλιεία, υδατοκαλλιέργεια, μεταποίηση), ενώ ταυτόχρονα- ενισχύει και τις υποδομές αλιείας. Σ' αυτό το πλαίσιο χρηματοδοτεί τους εξοπλισμούς αλιευτικών λιμένων (Μέτρο 3.3.) καθώς - και την κατασκευή, επέκταση, βελτίωση αλιευτικών καταφυγίων (Μέτρο 6.1, Δράση 1).
      Σημειώνεται ότι στην Κρήτη έχουν ενταχθεί στα ανωτέρω μέτρα του του Ε.Π.ΑΛ. 2000 - 2006 έξι (6) έργα συνολικού προϋπολογισμού 6.742;731 €, ενώ άλλα τέσσερα (4) βρίσκονται σε φάση αξιολόγησης.
      Τα έργα αυτά παρουσιάζονται αναλυτικά στον συνημμένο πίνακα.
      Ο Υπουργός
      Σ. ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1353/16-6-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 52/28-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε την κ. Βουλευτή τα εξής:
      Σύμφωνα με το με αριθμ. πρωτ. 156/16-6-2004 έγγραφο του κ. Παναγιώτη Φιλιππόπουλου, Αντιπροέδρου του Αρείου Πάγου και Προέδρου της Νομοπαρασκευαστικής Επιτροπής, η οποία συστήθηκε με την υπ' αριθμ. 131017/7-82002 υπουργική απόφαση, για την εκπόνηση Πανελλαδικού σχεδίου χωροταξικής κατανομής των Δικαστηρίων παντός βαθμού και δικαιοδοσίας «κατά τις συνεδριάσεις της ως άνω Επιτροπής δεν ετηρούντο πρακτικά αλλά γινόταν ενημέρωση και συζήτηση για τα στοιχεία που συγκεντρώνονταν. Τα πρακτικά μαζί με το πόρισμα επρόκειτο να συνταχθούν, όταν η Επιτροπή ολοκλήρωνε το έργο της».
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      13. Στην με αριθμό 1566/18-6-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 74/28-6-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσε ο Βουλευτής κ. Νάσος Αλευράς και σε ό,τι αφορά στο Υπουργείο Δικαιοσύνης, σας ενημερώνουμε τα εξής:
      Βρισκόμαστε λίγες ημέρες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων αποτελεί ύψιστη προτεραιότητα. Το Υπουργείο Δικαιοσύνης καταβάλει κάθε δυνατή προσπάθεια για την αντιμετώπιση όλων των θεμάτων που θα ανακύψουν κατά τη διάρκεια των αγώνων.
      Για μία ακόμη φορά, βεβαιώνω ότι το Υπουργείο Δικαιοσύνης δεν αντιμετωπίζει κανένα θέμα δημιουργίας φυλακής συγκέντρωσης τοξικομανών και αστέγων σε κανένα σημείο της χώρας, συνεπώς ούτε και στην περιοχή του Θριασίου Πεδίου, όπως ανακριβώς και δολίως δημοσιεύτηκε. Τα «δαιμονολογικά» δεν ισχύουν.
      	Η μόνη αλήθεια την οποία χρειάζεται να επαναλάβω για πολλοστή φορά είναι ότι περισσότεροι από ένα εκατομμύριο ξένοι θα βρίσκονται στην Αθήνα τον Αύγουστο για να παρακολουθήσουν τους Ολυμπιακούς αγώνες. Μεταξύ τους είναι στατιστικά βέβαιο ότι θα υπάρξουν κάποιοι παραβάτες του νόμου για τους οποίους πρέπει να προβλεφθεί η ύπαρξη χώρου προσωρινής κράτησης ή προφυλάκισής τους μέχρι να δικαστούν και/ή να απελαθούν. Γι’ αυτούς και μόνο, είμαστε αναγκασμένοι να προβλέψουμε την ύπαρξη ενός προσωρινού χώρου κράτησης, καθώς η προηγούμενη κυβέρνηση δεν είχε λάβει κανένα μέτρο για την αντιμετώπιση του προβλήματος.
      Στο πλαίσιο αυτό, υπήρξε μία αρχική σκέψη αξιοποίησης του παλαιού στρατοπέδου στον Ασπρόπυργο ως προσωρινού χώρου κράτησης, η οποία όμως έχει εγκαταλειφθεί, μετά την. υπαναχώρηση της τοπικής αυτοδιοίκησης, η οποία, παρά την αρχική συμφωνία της, πλέον αντιτίθεται.
      Όντας διατεθειμένοι να σεβαστούμε τη γνώμη της τοπικής κοινωνίας, το Υπουργείο Δικαιοσύνης, επιχειρεί να εξασφαλίσει κατ’ ανάγκη πια την οργάνωση χώρου προσωρινής κράτησης στα υπάρχοντα κρατητήρια.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      14. Στην με αριθμό 1360/18-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 162/1-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ: πρωτ. 1360/08-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Μ. Στρατάκη που κατατέθηκε στη Βουλή των Ελλήνων; σας γνωρίζουμε τα ακόλουθα:
      1. Το ΥΕΝ, προκειμένου να διευθετηθεί το ζήτημα της γεωγραφικής δικαιοδοσίας για τις πιο κάτω αναφερόμενες περιοχές και να εξομαλυνθούν τα προβλήματα του Δημοτικού Λιμενικού Ταμείου Γαζίου, έχει ήδη ζητήσει από το επισπεύδον ΥΠ.ΕΣ.Δ.Δ.Α. την έκδοση κοινής απόφασης των Υπουργών ΕΣ.Δ.Δ.Α. και Εμπορικής Ναυτιλίας.
      2. Στην. αριθ. 3413.17/01/01/19-10-2001 απόφαση του Υπουργού Εμπορικής Ναυτιλίας που αφορά στον προσδιορισμό της ζώνης λιμένα του Οργανισμού Λιμένος Ηρακλείου Α.Ε., έχουν συμπεριληφθεί εντός αυτής οι περιοχές οι οποίες εξυπηρετούν λιμενικές ανάγκες που σχετίζονται άμεσα με τις δραστηριότητες και την εύρυθμη λειτουργία του λιμένα Ηρακλείου. Στην ανωτέρω απόφαση ωστόσο, δεν έχουν συμπεριληφθεί οι εγκαταστάσεις του αλιευτικού καταφυγίου της ευρύτερης περιοχής Λινοπεραμάτων, καθώς και των παρακείμενων παραλιακών χώρων Ροδιάς, οι οποίες ανήκουν γεωγραφικά στο Δήμο Γαζίου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      15. Στην με αριθμό 1242/2-6-04 ερώτηση του Βουλευτή κ. Λεωνίδα Γρηγοράκο δόθηκε με το υπ’ αριθμ. 25274/Β. 1024/1-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στην Βουλή των Ελλήνων ο Βουλευτής κ. Λ. Γρηγοράκος και που μας διαβιβάσθηκε από το Υπουργείο Αγροτικής Ανάπτυξης και Τροφίμων, σας διαβιβάζουμε την με αριθμ. 1196/22-6-2004 απάντηση της Αγροτικής Τράπεζας της Ελλάδος.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 1420/10-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 725/30-6-04 έγγραφο από τον Υφυπουργό Πολιτισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μανώλη Στρατάκη, σας γνωρίζουμε τα ακόλουθα:
      Όπως μας γνωστοποίησε με σχετικά έγγραφα η Μόνιμη Ελληνική Αντιπροσωπεία στην Ευρωπαϊκή Ένωση η χώρα μας στην πρώτη ανάγνωση στην συνεδρίαση της 18-5-2004 του Συμβουλίου Ανταγωνιστικότητας ψήφισε αρνητικά για την πρόταση Οδηγίας COD 0061 του Ευρωπαϊκού Κοινοβουλίου. Η ελληνική πλευρά είχε παρέμβει σε πέντε σημεία της συζήτησης του κειμένου της Οδηγίας προτείνοντας αντίστοιχες τροποποιήσεις. Δυστυχώς, οι τροποποιήσεις αυτές δεν έγιναν δεκτές με αποτέλεσμα η ελληνική πλευρά να καταψηφίσει στο σύνολό της την ως άνω πρόταση Οδηγίας.
      Ειδικότερα σε ό,τι αφορά την τροπολογία 126 ( που είχε εγκριθεί από το Ευρωπαϊκό Κοινοβούλιο τον περασμένο Φεβρουάριο), η Ευρωπαϊκή Επιτροπή (Commission) εξέφρασε την αντίθεσή της στο περιεχόμενό της. Με δεδομένη λοιπόν, αυτή την αντίθεση της Επιτροπής για την τροπολογία απαιτείται -προκειμένου να υιοθετηθεί- ομοφωνία σε επίπεδο Συμβουλίου Υπουργών. Αυτή η ομοφωνία, ανεξάρτητα από τη θέση της ελληνικής πλευράς, θεωρείται εντελώς απίθανο να επιτευχθεί. Επομένως, εν προκειμένω, η μη ψήφιση της τροπολογίας 126 είναι ουσιαστικά προδιαγεγραμμένη. Θεωρητικά βέβαια, παραμένει πάντα η δυνατότητα επαναφοράς της τροπολογίας 126 στο Κοινοβούλιο σε δεύτερη ανάγνωση και η επανεισαγωγή της προς συζήτηση. Όμως, η έκβαση θα πρέπει να θεωρείται και πάλι δεδομένη εφ’ όσον η Επιτροπή διατηρήσει την ίδια αρνητική στάση σε ό,τι αφορά το περιεχόμενο της τροπολογίας 126.
      Τέλος, συμπληρωματικά σημειώνουμε ότι πάντως, σύμφωνα με την Ειδική Νομική Υπηρεσία Ευρωπαϊκών Κοινοτήτων του ΥΠ.ΕΞ., η υφιστάμενη εσωτερική νομοθεσία για τους επαγγελματίες ξεναγούς (και ειδικότερα το Π.Δ.273/1993) «καλύπτει» επαρκώς και διασφαλίζει επαγγελματικά τους έλληνες ξεναγούς.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      17. Στην με αριθμό 1329/4-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ. 900α/4097/7259/17-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 1329/04-06-2004 ερώτησης, που κατέθεσε ο Βουλευτής κ. Μιχάλης Καρχιμάκης, με θέμα την διάθεση Α/Φ F-4 για μη επιχειρησιακή πτήση, σας γνωρίζουμε τα ακόλουθα:
      Καλό θα είναι ο κ. Βουλευτής να μην υιοθετεί άκριτα τα διάφορα δημοσιεύματα, διότι, όπως στη συγκεκριμένη περίπτωση, το δημοσίευμα είναι ανακριβές.
      Καλό είναι επίσης, ο κοινοβουλευτικός έλεγχος να γίνεται με τρόπους πολιτικούς και όχι παραπολιτικούς.
      Δεν είναι δυνατόν να ασχολούνται οι υπηρεσίες του ΥΕΘΑ προκειμένου να διαψεύδουν δημοσιεύματα, τα οποία παραποιούν σκόπιμα την αλήθεια και δεν είναι πρέπον αυτά να υιοθετούνται από Βουλευτή.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      18. Στην με αριθμό 724/13-5-04 ερώτηση του Βουλευτή κ. Αναστασίου Παπαγεωργίου δόθηκε με το υπ’ αριθμ. 246/29-6-04 έγγραφο από τον Υφυπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Παπαγεωργίου, για τα θέματα της αρμοδιότητάς μας, σας πληροφορούμε τα εξής:
      Για τη διάνοιξη του δρόμου μήκους 270 μ. έχει συνταχθεί, ελεγχθεί, θεωρηθεί και εγκριθεί αρμοδίως μελέτη, η οποία θα υλοποιηθεί με τις πιστώσεις του τρέχοντος έτους.
      Σημειώνεται ότι το τμήμα του δρόμου «Αηλιάδες-Καταφύγι» που δεν έχει διαπλατυνθεί και ασφαλτοστρωθεί μήκους 7,930 χιλ. είναι Γ΄ κατηγορίας, σε καλή κατάσταση και βατό καθ' όλη τη διάρκεια του έτους.
      Το ίδιο ισχύει και για το τμήμα που ανήκει στη Περιφέρεια Δασαρχείου Κοζάνης.
      Ο Υφυπουργός
      Ε. ΜΠΑΣΙΑΚΟΣ»
        19. Στην με αριθμό 1359/18.6.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ.161/1.7.04 έγγραφο από τον Υπουργό Εμπορικής Ναυτιλίας η ακόλουθη απάντηση:
        «Σε απάντηση του με αριθ. πρωτ. 1359/08-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Μ. Στρατάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
        1. Το ΥΕΝ στο πλαίσιο του προγραμματισμού προσλήψεων προσωπικού για την τριετία 2002-2004, συγκέντρωσε και υπέβαλε τα αιτήματα των συσταθέντων με τον ν. 2932/2001 Οργανισμών Λιμένα Α.Ε. καθώς και Λιμενικών Ταμείων της χώρας, για έγκριση από την αρμόδια Τριμελή Επιτροπή.
        Κατά τα έτη 2002-2003 εγκρίθηκε η πρόσληψη τακτικού προσωπικού διάφορων κλάδων και ειδικοτήτων. Οι θέσεις για το εν λόγω προσωπικό κατανεμήθηκαν με βάση τις υπηρεσιακές ανάγκες και τα αιτήματα των ανωτέρω φορέων, οι οποίοι βρίσκονται στη διαδικασία πρόσληψης του προσωπικού.
        Ειδικότερα για τον «ΟΛΠ Α.Ε.», έχει εκδοθεί προκήρυξη για πρόσληψη 89 ατόμων, η οποία βρίσκεται σε εξέλιξη. Μετά την εισαγωγή του «ΟΛΠ Α.Ε.» στο Χρηματιστήριο, ο Οργανισμός εξαιρείται από τη διαδικασία της έγκρισης της Τριμελούς Επιτροπής όσον αφορά την πρόσληψη προσωπικού, η οποία εναπόκειται πλέον στην αρμοδιότητά του.
        2. Για τη βελτίωση των όρων και συνθηκών εργασίας των εργαζομένων στα λιμάνια, ήδη προωθούνται οι Γενικοί Κανονισμοί Προσωπικού Οργανισμών Λιμένος Α.Ε. στους οποίους συμπεριλαμβάνονται σχετικές διατάξεις.
        3. Προς ενημέρωση της Βουλής κατατίθενται συνημμένα στην παρούσα πίνακες αποδοχών εργαζομένων στον «Ο.Λ.Π. Α.Ε.» όπως αυτοί κατατέθηκαν στον ΥΕΝ κατά τη συνάντησή του με τους συνδικαλιστές του «Ο.Λ.Π. Α.Ε.».
        Ο Υπουργός
        ΜΑΝΩΛΗΣ ΚΕΦΑΛΟΓΙΑΝΝΗΣ»
        20. Στις με αριθμό 1446/15.6.04 και 1530/17.6.04 ερωτήσεις των Βουλευτών κυρίων Ανδρέα Μακρυπίδη και Θάνου Μωραΐτη δόθηκε με το υπ’ αριθμ. Γ.Π. 6090/17.04 έγγραφο από τον Υφυπουργός Υγείας και Κοινωνικής Αλληλεγγύης δόθηκε η ακόλουθη απάντηση: 
        «Απαντώντας στις με αριθμό 1446/15-6-2004 και 1530/17-6-2004 ερωτήσεις που κατατέθηκαν στη Βουλή από τους Βουλευτές κ.κ. Α. Μακρυπίδη και Θ. Μωραίτη αναφορικά με την επίσπευση των διαδικασιών χορήγησης της ισόβιας σύνταξης στις πολύτεκνες μnτέρες και μετά από σχετική ενημέρωσή μας από τον ΟΓ Α, σας γνωρίζουμε τα εξής:
        Η καθυστέρηση στην καταβολή της lσόβιας σύνταξης δεν υπερβαίνει τους 4-5 μήνες στις περιπτώσεις που η αίτηση είναι πλήρης και δεν απαιτείται κάποιο δικαιολογητικό επιπλέον.
        Συγκεκριμένα, οι αιτήσεις που περιήλθαν στο Περιφερειακό Υποκατάστημα ΟΓΑ Δυτικής Ελλάδας μέχρι και 31-5-2004 προωθήθηκαν για πληρωμή από 6 έως 15 Oκτωβρίoυ τρέχοντος έτους.
        Σημειώνουμε ότι οι πληρωμές των οικογενειακών επιδομάτων γίνονται ανά δίμηνο (ζυγούς μήνες).
        Ο Υφυπουργός
        Γ. ΚΩΝΣΤΑΝΤΟΠΟΥΛΟΣ»
        21 Στην με αριθμό 1338/7.6.04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 150/2.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Παρακαλούμε να πληροφορήσετε τον κύριο Βουλευτή τα εξής:
        Η ολοκλήρωση του Εθνικού δικτύου Τρίπολης-Καλαμάτας είναι πράγματι δέσμευση της Κυβέρνησής μας.
        Οι διαδικασίες όμως δημοπράτησης των έργων με το υπάρχον μέχρι σήμερα σύστημα ανάδειξης αναδόχου με τον «μαθηματικό τύπο» έχει δημιουργήσει μεγάλο πρόβλημα στην ολοκλήρωση των διαγωνισμών.
        Το τμήμα του άξονα Τρίπολη - Καλαμάτα που περιλαμβάνει τη σήραγγα Ραψομάτη και τις προσβάσεις της που δημοπρατήθηκε μεν τον Μάιο 2003, υπεβλήθησαν όμως προσφυγές που εξετάσθηκαν από το ΣτΕ και απορρίφθηκαν όχι το Νοέμβριο που αναφέρετε αλλά στις 15.1.2004. Οι οικονομικές προσφορές ανοίχθηκαν στις 3.3.2004, γιατί πάλι υπήρξαν ενστάσεις και προσφυγές που καθυστέρησε την εξέταση των προσφορών ώσπου να εκδικασθούν. Τελικά από τον Μάιο 2004 εγκρίθηκε το αποτέλεσμα της δημοπρασίας και έχει αποσταλεί ο φάκελος στο Ελεγκτικό Συνέδριο για τον απαιτούμενο προσυμβατικό έλεγχο ώστε μετά να υπογραφεί η σύμβαση του έργου.
        Το υπόλοιπο τμήμα του άξονα προωθείται με το σύστημα Σύμβασης Παραχώρησης. Οι διαδικασίες του διαγωνισμού βρίσκονται σε πολύ καθυστερημένο στάδιο επί πολλά χρόνια. Δεν έχει ολοκληρωθεί ακόμη η σύνταξη και έγκριση των αναγκαίων μελετών (γεωλογικών, γεωτεχνικών και περιβαλλοντικών) που απαιτούνται για τον καθορισμό του έργου, την προώθηση του διαγωνισμού και την εκτέλεση του έργου.
        Από τα παραπάνω συνάγεται ότι η δημοπράτηση του άξονα Τρίπολη-Καλαμάτα έχει καθυστερήσει υπερβολικά με ευθύνη της προηγούμενης Κυβέρνησης.
        Εμείς αντιμετωπίζουμε τα υπάρχοντα και χρονίζοντα προβλήματα τόσο στην διαδικασία των σε εξέλιξη διαγωνισμών. όσο και στην πρόοδο των κατασκευαζόμενων έργων (που κι αυτά παρουσιάζουν μεγάλες καθυστερήσεις) κατά περίπτωση λαμβάνοντας τις αναγκαίες αποφάσεις για την καλύτερη επίλυσή τους. Με τις ενέργειες και αποφάσεις που έχουμε λάβει ήδη υπάρχει μεγάλη πρόοδος στην εκτέλεση των έργων -ιδίως των Ολυμπιακών- και με το νέο σύστημα δημοπράτησης που μελετάμε θα επιλύσουμε και τα μεγάλα προβλήματα των δημοπρατήσεων των έργων που μας κληροδότησε η προηγούμενη Κυβέρνηση.
        Ο Υπουργός
        Γ. ΣΟΥΦΛΙΑΣ»
        22. Στην με αριθμό 1387/9.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 276/2.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας, στη παραπάνω ερώτηση που κατέθεσε ο Βουλευτής Κ. Μ. Καρχιμάκης, σας πληροφορούμε τα εξής:
        Με την 110956/3239/31-12-03 Κ.Υ.Α. Υφυπουργών Γεωργίας και Αvάπτυξης, παραχωρήθηκε στον Ελληνικό Οργανισμό Τουρισμού δημόσιο δάσος εμβαδού 700.000,00 τ.μ. για τη δημιουργία εγκαταστάσεων αθλητικού τουρισμού (γήπεδο γκόλφ κλπ.), στην περιοχή του Δήμου Μακρύ Γιαλού Ν. Λασιθίου.
        Αρμόδιος Φορέας για τη συγκεκριμένη αξιοποίηση είναι ο Ελληνικός Οργανισμός Τουρισμού (Ε.Ο.Τ.) που εποπτεύεται από το Υπουργείο Τουρισμού.
        Σας γνωρίζουμε επίσης ότι αρμόδιος κατά νόμο για τη διαδικασία παράδοσης - παραλαβής της έκτασης, είναι ο Γενικός Γραμματέας της Περιφέρειας Κρήτης.
Ο Υφυπουργός
Ε. ΜΠΑΣΙΑΚΟΣ»
        23. Στην με αριθμό 1380/9.6.04 ερώτηση των Βουλευτών κυρίων Ελπίδας Παντελάκη και Ιωάννου Πατσιλινάκο δόθηκε με το υπ’ αριθμ. Δ5/ΗΛ/Β/Φ6/60/11674/30.6.04 έγγραφο από τον Υφυπουργό Ανάπτυξης η ακόλουθη απάντηση:
        «α. Σε απάντηση της με αριθμό 1380/09-06-04 ερώτησης που κατατέθηκε στη Βουλή από τους ως άνω Βουλευτές, σας διαβιβάζουμε το ΓΔΝΣ/1892/28-06-04 έγγραφο της ΔΕΗ Α.Ε. που καλύπτει το θέμα των περιβαλλοντικών επιπτώσεων.
        β. Οι όροι ασφαλείας και οι προδιαγραφές κατασκευής είναι πλήρως ελεγχόμενοι .
        γ. Πιστώσεις απαλλοτριώσεων, κατασκευής αθλητικών έργων και χρονοδιαγράμματα έχουν συζητηθεί και αποφασιστεί σε κοινή σύσκεψη του Υπουργού Ανάπτυξης, του Υφυπουργού Αθλητισμού και του Δημάρχου Κορυδαλλού.
        Ο Υφυπουργός
        Γ. ΣΑΛΑΓΚΟΥΔΗΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
        24. Στην με αριθμό 1344/7.6.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε/118/2.7.04 έγγραφο από τον Υφυπουργό Πολιτισμού η ακόλουθη απάντηση:
        «Σε απάντηση της με αρ. πρ. 1344/7-6-2004 ερώτησης του Βουλευτή κ. Φώτη Κουβέλη σχετικά με την αξιοποίηση και τη διάσωση της πολιτιστικής μας κληρονομιάς της Αρκαδίας, σας ενημερώνουμε ότι η Εφορεία Προϊστορικών και Κλασικών Αρχαιοτήτων στην Τρίπολη θα λειτουργήσει μέχρι το τέλος του τρέχοντος έτους ή κατά τις αρχές του επόμενου. Όσον αφορά στην ίδρυση Εφορείας βυζαντινών Αρχαιοτήτων τα θέματα του Νομού θα αντιμετωπίζονται από την Εφορεία Βυζαντινών Αρχαιοτήτων Κορίνθου.
        Όσον αφορά στο τρίτο υποερώτημα του Βουλευτή κ. Κουβέλη, οι παρεμβάσεις σε  θέματα συντήρησης, στερέωσης, προστασίας νεωτέρων μνημείων εκτελούνται και αυτή την περίοδο κατά τα προγραμματισθέντα, ενώ η διενέργεια σωστικών ανασκαφών στο νομό αντιμετωπίζεται με τρόπο άρτιο. Οι εργασίες στο νομό γίνονται σύμφωνα με το Πρόγραμμα Δράσης του 2004.Στο πρόγραμμα Δράσης του 2005 θα σχεδιαστούν και θα προβλεφθούν αυξημένες πιστώσεις και θα εκπονηθεί σχέδιο δράσης για συνολική αντιμετώπιση όλων των θεμάτων που απασχολούν το Νομό.
        Ο Υφυπουργός
        ΠΕΤΡΟΣ ΤΑΤΟΥΛΗΣ»
        25. Στην με αριθμό 1146/27/5/04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. Δ16/Φ 1.4/9842/623 έγγραφο από τον Υφυπουργό Ανάπτυξης η ακόλουθη απάντηση:
        «Σε απάντηση της υπ’ αριθμ.1146/27.5.04 ερώτησης του Βουλευτή Νομού Έβρου κ. Α. Φωτιάδη, σχετικά με το θέμα, σας γνωρίζουμε τα ακόλουθα:
        Η νέα διακυβέρνηση παρέλαβε το έργο του πετρελαιαγωγού Burgas-Αλεξανδρούπολη σε φάση κόπωσης και αδράνειας μετά από 10 περίπου χρόνια προσπάθειας.
        Από τις πρώτες ενέργειες του ΥΠΑΝ ήταν και η αναζωογόνηση του ενδιαφέροντος για την κατασκευή του έργου.
        Ήδη υπήρξαν συναντήσεις με τους αρμόδιους Υπουργούς της Βουλγαρίας και βρισκόμαστε σε επαφή με τη Ρωσική πλευρά.
        Παρά το ότι χάθηκε πολύτιμος χρόνος, ιδίως την τελευταία διετία και πορά το ότι έχουν προωθηθεί ανταγωνιστικά σχέδια,  πιστεύουμε ότι με κατάλληλους χειρισμούς θα επιτύχουμε την προώθηση του ζωτικού για τα εθνικά μας συμφέρovτα έργου, το οποίο θα προσδώσει και ανάλογα οφέλη στην περιοχή της Θράκης.
        Ο Υφυπουργός
        Γ. ΣΑΛΑΓΚΟΥΔΗΣ»)
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Τροποποιήσεις άρθρων του ν.2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού».
      Κύριοι συνάδελφοι, στη χθεσινή συνεδρίαση συζητήθηκαν και ψηφίστηκαν τα άρθρα του νομοσχεδίου πλην του άρθρου 1. Για το άρθρο 1 έχει κηρυχθεί περαιωμένη η συζήτηση και απομένει η τελική διατύπωση από τον κύριο Υπουργό και η ψήφισή του. 
      Στη συνέχεια, κατά τη διάρκεια της σημερινής συνεδρίασης, θα συζητηθούν οι τροπολογίες που έχουν κατατεθεί. Υπάρχουν επτά υπουργικές τροπολογίες και πέντε εμπρόθεσμες τροπολογίες των κυρίων Βουλευτών.
      Κύριε Υπουργέ, θα θέλατε να κάνετε τώρα την τελική διατύπωση του άρθρου ή στο τέλος;
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, θα ήθελα να κάνω μία πρόταση επί της διαδικασίας, προκειμένου να διευκολύνουμε τη συζήτηση.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σκυλλάκο, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, καταλαβαίνω ότι η συζήτηση επί του άρθρου 1 έχει ολοκληρωθεί, αλλά θα πρέπει να σημειωθεί ότι χθες, την ώρα που μιλούσε ο κύριος Υπουργός, εμείς δεν γνωρίζαμε ότι θα κάνει δεκτή την πρόταση του Συνασπισμού και ότι θα αλλάξει αυτό το άρθρο. Τα κόμματα δεν πρόλαβαν να τοποθετηθούν, διότι αντικειμενικά δεν υπήρχε ο χρόνος. Εγώ όπως και άλλοι συνάδελφοι θέλαμε να δούμε τι έλεγε ο παλιός νόμος για να έχουμε γνώμη. Τώρα τι θα γίνει; Θα πούμε ένα ξερό «όχι»; Διότι εμείς θα πούμε όχι αλλά πιστεύω ότι ίσως ο κύριος Υπουργός θα θέλει να ακούσει τη γνώμη των κομμάτων.
      Κατά συνέπεια, με την ανοχή του Κανονισμού, θα πρότεινα να τοποθετηθούν τα κόμματα επί του άρθρου.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ξηροτύρη, έχετε το λόγο επί του διαδικαστικού ζητήματος.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, επειδή έχω καταθέσει ανάλογη τροπολογία, μπορούμε κατά τη διάρκεια της συζήτησης της τροπολογίας να αναφερθούμε και στο άρθρο 1 και στη συνέχεια να το ψηφίσουμε.
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι αυτή είναι η καλύτερη διέξοδος. Μπορούμε να κρατήσουμε το άρθρο 1 και να το συζητήσουμε μαζί με την τροπολογία. Συμφωνείτε κύριε Υπουργέ;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μάλιστα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση της τροπολογίας με αριθμό 135/12/3-9-2004 των Υπουργών κυρίων Αλογοσκούφη και Ορφανού: «Καταβολή οικονομικής επιβράβευσης στους ποδοσφαιριστές της Εθνικής Ομάδας Ποδοσφαίρου».
      Το λόγο έχει ο κ. Δαϊλάκης.
      ΣΤΑΥΡΟΣ ΔΑΪΛΑΚΗΣ: Κύριοι συνάδελφοι, είναι γνωστή η μεγάλη επιτυχία της Εθνικής Ομάδας Ποδοσφαίρου στο Πανευρωπαϊκό Πρωτάθλημα Ποδοσφαίρου στην Πορτογαλία. Η τροπολογία του κυρίου Υπουργού αποσκοπεί στο να μάθει ο κόσμος τι ακριβώς δίνει το κράτος στην Εθνική Ομάδα Ποδοσφαίρου. 
      Κατά τη συζήτηση της τροπολογίας στην επιτροπή είπαμε ότι μέσα σε μια γενικότερη οικονομική κρίση η οποία υπάρχει, το κράτος έρχεται να επιβραβεύσει γενναία την ομάδα για την κατάκτηση του Ευρωπαϊκού Πρωταθλήματος. Αν και το Γενικό Λογιστήριο του Κράτους εισηγήθηκε να δοθεί το ποσό των 620.000 ευρώ, ο Πρωθυπουργός σε συνεργασία με τον Υφυπουργό Αθλητισμού καταθέτουν τροπολογία στη Βουλή και ζητούν την έγκριση του Σώματος για να δοθούν 4.000.000 ευρώ. Πιστεύω ότι είναι μια γενναία πράξη από την πλευρά της Κυβέρνησης για να επιβραβεύσει τους πρωταγωνιστές της Πορτογαλίας.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ.Δαϊλάκη.
    Ο κ. Αηδόνης έχει το λόγο.
    ΧΡΗΣΤΟΣ ΑΗΔΟΝΗΣ: Κύριε Πρόεδρε, κύριοι συνάδελφοι, είναι αλήθεια ότι η Εθνική μας Ομάδα έχει μια πολύ μεγάλη επιτυχία και είναι αλήθεια ότι εκείνες τις μέρες όλοι ζήσαμε εντυπωσιακά γεγονότα και βρεθήκαμε μέσα σ’ ένα πρωτόγνωρο κλίμα. Υπάρχει και μια αλήθεια, ότι αυτό το οποίο ζήσαμε δεν μπορεί να έχει τιμή. Άρα, λοιπόν, και μόνο που είμαστε αναγκασμένοι να μπούμε στη διαδικασία του προσδιορισμού ενός τιμήματος εκ των πραγμάτων αδικούμε το επίτευγμα. 
    Θα ήθελα να κάνω κάποια σχόλια για τη συγκεκριμένη τροπολογία. Πρώτα-πρώτα θεωρούμε ότι είναι μια πρωτοφανής διαδικασία γιατί αν δεν κάνω λάθος μια και είμαι νέος Βουλευτής πρέπει να είναι η πρώτη φορά που ζητάτε από τη Βουλή να επικυρώσει ένα πριμ για μια αθλητική διάκριση. Ποτέ άλλοτε στο παρελθόν δεν έχει γίνει κάτι τέτοιο.  Το ερώτημα που μπαίνει είναι αν θα είναι και μια διαδικασία που θα αφορά το μέλλον. Θα είναι κάτι, κύριε Υπουργέ, το οποίο θα το υιοθετήσουμε για την κάθε αθλητική διάκριση; Γιατί αν είναι κάτι τέτοιο, σίγουρα πια μπαίνουμε σε μια τελείως διαφορετική διαδικασία. Πραγματικά η Βουλή θα ασχολείται τουλάχιστον με πράγματα που προσωπικά πιστεύω ότι δεν της ανήκουν. 
      Συγκεκριμένα μάλιστα θα μπορούσαμε να πούμε πως θεωρούμε ότι πιθανά να υπήρχαν, όχι δεσμεύσεις, αλλά κάποιες υποσχέσεις οι οποίες να μην έχουν δοθεί με ένα συγκεκριμένο τρόπο και σήμερα καλείται η Βουλή να νομιμοποιήσει αυτό το οποίο κάνατε εσείς μαζί με τους ποδοσφαιριστές εκείνη την περίοδο. Άρα, λοιπόν, ουσιαστικά καλείτε εμάς να έλθουμε να επιβεβαιώσουμε τι; Κάποιες πιθανές υποσχέσεις που δόθηκαν εκείνη την περίοδο, για να υπάρχει και η νομιμοποίησή τους; Θεωρούμε, λοιπόν, ότι είναι λάθος η διαδικασία σε ό,τι αφορά αυτή την υιοθέτηση και γι’ αυτόν το λόγο θα την καταψηφίσουμε.
    ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κ. Αηδόνη.
    Κυρίες και κύριοι συνάδελφοι, έχω την τιμή να σας ανακοινώσω ότι κατά τη συζήτηση του νομοσχεδίου του Υπουργείου Πολιτισμού «Τροποποίηση άρθρων του ν. 2725/1999 (ΦΕΚ 121 Α’ ) και άλλες ρυθμίσεις θεμάτων Αθλητισμού» ορίζεται από τον Πρόεδρο του Συνασπισμού της Ριζοσπαστικής Αριστεράς κ. Νίκο Κωνσταντόπουλο, ως Κοινοβουλευτική Εκπρόσωπος, η Βουλευτής κ. Ασημίνα Ξηροτύρη-Αικατερινάρη.
    Ο κ. Σκυλλάκος έχει το λόγο.
    ΑΝΤΩΝΗΣ ΣΚΥΛΛΑΚΟΣ: Εμείς ξεκινάμε από το γεγονός ότι ο επαγγελματισμός οδηγεί σε ακραία φαινόμενα τα οποία τα είδαμε τους τελευταίους μήνες, είτε το ντόπινγκ, είτε ο φανατισμός κλπ. Γενικά κινείται στη λογική πάση θυσία πρωταθλητισμός. Εάν δεν το δούμε διαφορετικά αυτό το ζήτημα, δεν θα μπορέσουμε να αντιμετωπίσουμε τίποτα σε σχέση με τον πραγματικό αθλητισμό. Με αυτή την έννοια, λοιπόν, δεν μπορεί να αποτιμάται ούτε το χρυσό μετάλλιο, ούτε το κύπελλο σε χρήμα.
    Η προηγούμενη κυβέρνηση αποτίμησε τα χρυσά μετάλλια σε χρήμα. Η σημερινή Κυβέρνηση κάνει ένα βήμα –που δεν ξέρω τι θα γίνει στο μέλλον- για ένα πολύ μεγάλο ποσόν που γίνεται ακόμη μεγαλύτερο αν λάβουμε υπόψη ότι η ΕΠΟ μοιράζει 11.000.000 ευρώ, την ίδια στιγμή που τα κατώτερα μεροκάματα είναι στα 560 ευρώ το μήνα. Δεν συμφωνούμε. 
    ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, παρά τις σημαντικές επιτυχίες της Εθνικής μας Ομάδας, θεωρώ και εγώ ότι δεν μπορούμε με μια ρύθμιση στη Βουλή να καθορίσουμε την τιμή του πριμ. Θεωρώ ότι τέτοιες ρυθμίσεις ακριβώς επιτείνουν πολύ περισσότερο αυτή την τάση του πριμ των χορηγών, του πριμ της εμπορευματοποίησης, του πρωταθλητισμού, που καταστρέφει πολλές αρχές του αθλητισμού και που δεν έχει καμία σχέση με τις αξίες του αθλητισμού.
      Νομίζω ότι θα μπορεί να βρεθεί μια διαδικασία για να αποδοθεί η τιμή και ό,τι άλλο νομίζει η πολιτεία, αλλά ως ένα χρηματικό ποσό, μέσω μιας ρύθμισης που έρχεται προς ψήφιση εδώ στην Βουλή, δεν θα συμφωνούσαμε. 
      Θα ήθελα να πω ότι λόγω του ότι πρέπει να επικροτηθεί η επιτυχία της Εθνικής μας ομάδας, εμείς απέχουμε απ’ αυτήν την ψηφοφορία της τροπολογίας.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ανδρέας Φούρας έχει το λόγο.
      ΑΝΔΡΕΑΣ ΦΟΥΡΑΣ: Προσπάθησα να διαγνώσω για ποιο λόγο έρχεται αυτή η ρύθμιση στη Βουλή. Ο κύριος Υπουργός εμφανίζεται ότι φέρνει αυτήν τη ρύθμιση γιατί δήθεν γίνεται κάποια παρέκκλιση από την ισχύουσα νομοθεσία. Και μάλιστα στη διάταξη αναφέρεται ότι τη φέρνει γιατί τα άρθρα 31 και 34 του ν. 2725 δεν του το επιτρέπουν. Δεν νομίζω ότι πρέπει να συμπεριφέρεται ένας Υπουργός κατ’ αυτόν τον τρόπο στο Κοινοβούλιο, γιατί το άρθρο 34 κατηγορηματικά λέει ότι το ύψος της οικονομικής επιβράβευσης για επιτυχία καθορίζεται με απόφαση του αρμόδιου για τον αθλητισμό Υφυπουργού. 
      Γιατί το κάνει αυτό; Πιστεύω ότι το κάνει δημαγωγικά. Το κάνει για να δώσει την εντύπωση στον ελληνικό λαό πως οι προηγούμενοι Υπουργοί που έδιναν πριμ τα έδιναν κακώς, κατά παρέκκλιση του νόμου ή κατά παραβίαση της νομοθεσίας. Το κάνει όμως και για έναν ακόμα λόγο. Άλλα έχει υποσχεθεί ο κ. Υφυπουργός στους αθλητές και θέλει να κάνει συνένοχη τη Βουλή των Ελλήνων στη συζήτηση που θα έχει μαζί μας. 
      Εκείνο το οποίο πρέπει να κάνει ο κύριος Υφυπουργός είναι να αποσύρει αυτήν τη διάταξη και αυτά που υποσχέθηκε να τα πράξει. Θα υπήρχε θέμα παρέκκλισης, αν είχε ορίσει το ύψος του πριμ για τους αθλητές και ήθελε τότε να δώσει το ίδιο πριμ για τον προπονητή. Γιατί ο νόμος λέει ότι ο προπονητής παίρνει το 50% της οικονομικής επιβράβευσης του αθλητή. Δεν υπάρχει, λοιπόν, λόγος ρύθμισης γιατί δεν κάνει παρέκκλιση για προπονητή αφού με τη διάταξη του δίνει το 50%. Επιμένω, λοιπόν,  ότι η ρύθμιση που έρχεται είναι και δημαγωγική και για να αποστεί των προσωπικών του δεσμεύσεων ο κύριος Υπουργός και να κάνει συνένοχους εδώ εμάς τους Βουλευτές. 
      Δώστε, κύριε Υπουργέ, ό,τι υποσχεθήκατε και πάρτε πίσω αυτήν την τροπολογία. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κοσμίδης έχει το λόγο. 
      ΣΩΚΡΑΤΗΣ ΚΟΣΜΙΔΗΣ: Θεωρώ ιδιαιτέρως άκομψο να ασχολείται η Βουλή με τα υλικά βραβεία των αθλητών, όπως θεωρώ πολύ άκομψη τη διαπραγμάτευση πολιτείας και αθλητών για τις υλικές αμοιβές και επιβραβεύσεις των προσπαθειών τους. 
      Τι θα κάνετε, κύριε Υπουργέ, μεθαύριο, αν τεθεί πάλι θέμα παρεμφερές με τους Ολυμπιονίκες ή για τα πριμ των ανθρώπων που κατέβαλαν ιδιαίτερη προσπάθεια; Θα έλθει πάλι η Βουλή να καθορίσει πόσα χρήματα θα πάρει το χρυσό μετάλλιο, πόσα το αργυρό, το χάλκινο και πόσο όποιος κατέλαβε έβδομη ή όγδοη θέση; 
      Επειδή συνηθίζω να προτείνω μετά την έκφραση και διατύπωση της αντίθεσής μου σε μία διάταξη, θα προτείνω το εξής απλούστατο. Αντί της ρύθμισης αυτής που εισάγετε, να συμφωνήσει η Βουλή, να παραχωρήσει μια εξουσιοδότηση σε σας και στον Υπουργό Οικονομίας και Οικονομικών, να καθορίσετε το πριμ των ποδοσφαιριστών αυτών και να δώσετε τα χρήματα που θέλετε, ώστε να μην νομοθετεί η Βουλή σε αριθμούς. Είναι μία απλούστατη πρόταση που νομίζω σας καλύπτει πλήρως, στην οποία θα συμφωνούσαμε όλοι.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Είναι πρωτοφανής η διαδικασία να καθορίζεται το πριμ των αθλητών και μάλιστα αποτιμώμενο μέσα στη Βουλή. Θα το καταλάβαινα, κύριε Υπουργέ, αν θέλατε να μας κάνετε συμμέτοχους στη μεγάλη αυτή πρόκριση της ομάδος μας, σ’ αυτήν τη νίκη. Νομίζω όμως ότι θέλετε να μας καταστήσετε συνενόχους. Έχετε υποσχεθεί κάποιο συγκεκριμένο πριμ, δεν θέλετε να το δώσετε και μέσα απ’ αυτήν την τροπολογία εμφανίζεσθε ότι η Βουλή αποφάσισε αυτό το ποσόν. Δεν χρειάζεστε ούτε εξουσιοδότηση. Μπορείτε κάλλιστα με την υπάρχουσα νομοθεσία να πείτε ότι εμείς θα δώσουμε αυτό το πριμ. 
      Παίρνετε σύμφωνα με το νόμο τα 620.000 ευρώ, αυτό που είχε καθορισθεί και επιπλέον έχουμε δικαίωμα να τους πούμε «γιατί μας χαρίσατε αυτή τη μεγάλη νίκη, κάνατε την Ελλάδα γνωστή σε όλο τον κόσμο και σας δίνουμε και αυτά». Γιατί χρειάζεται να φέρετε αυτή την τροπολογία; Επί της διαδικασίας, λοιπόν, διαφωνώ και την καταψηφίζω.
    ΠΡΟΕΔΡΕΥΩΝ (Σωτήρης Χατζηγάκης): Ο κ. Λιάνης έχει το λόγο.
    ΓΕΩΡΓΙΟΣ ΛΙΑΝΗΣ: Κύριε Υπουργέ, νομίζω ότι δεν έπρεπε να έρθει εδώ αυτό το θέμα. Και ξέρετε πολύ καλά ότι δημιουργεί στους ποδοσφαιριστές και τους αθλητές μια αναταραχή που δεν υπάρχει λόγος να συμβαίνει αυτήν την ώρα. 
    Γιατί είναι ένα πολύ απλό το θέμα. Έχετε τη δυνατότητα και από το νέο ν. 3057/02 στο θέμα των επιχορηγήσεων να δώσετε το ανώτατο που σεις νομίζετε ότι πρέπει για κρίσιμες συναντήσεις, όπως παγκόσμιο πρωτάθλημα ή πανευρωπαϊκό πρωτάθλημα ή Ολυμπιακοί Αγώνες κλπ. Εν λευκώ μπορείτε να το χειριστείτε. Και έχετε επίσης τη δυνατότητα από τον χειρισμό του ειδικού λογαριασμού για ανάπτυξη του αθλητισμού και των αθλημάτων να δώσετε πάλι όσο πριμ νομίζετε.
    Άλλωστε, κύριε Υπουργέ, αυτό φαίνεται ότι πρυτάνευε μέχρι σήμερα και στη σκέψη σας, γιατί έχετε δώσει πριμ όπως για παράδειγμα επιβράβευσης ομάδας μπάσκετ 300.000 ευρώ για προετοιμασία, αλλά το πριμ δόθηκε ουσιαστικά και για το γεγονός ότι ήταν λαμπαδηδρόμοι στη Θεσσαλονίκη οι αθλητές και πολύ καλά πράξατε χωρίς να το φέρετε στη Βουλή και δεν έπρεπε να το φέρετε στη Βουλή.
    Επίσης υποσχεθήκατε και ένα πριμ στην Πορτογαλία πριν φθάσουμε στους τελικούς ύψους 1.000.000 ευρώ που δεν ξέρω αν είναι ενσωματωμένο σ’ αυτό ή αν το δώσατε που και αυτό δεν το φέρατε στη Βουλή και ούτε είχατε πρόθεση να το φέρετε.
    Κατά τη γνώμη μου, λοιπόν, πρώτον κακώς έρχεται εδώ. Να λύσετε το θέμα χωρίς καμιά εξουσιοδότηση, χωρίς καμιά νέα νομοθεσία από τη Βουλή. Γιατί αν γίνει κάτι τέτοιο, αυτό ουσιαστικά αμέσως θέτει θέματα πολύ σοβαρά. Θα αρχίσουν να ερίζουν οι Ολυμπιονίκες που παίρνουν λιγότερα χρήματα από αυτά που παίρνουν οι πρωταθλητές σε ένα απλό ευρωπαϊκό πρωτάθλημα. Γιατί περί αυτού θα πρόκειται αν δώσουμε 4.000.000 ευρώ ως πριμ. Θα αρχίσει επαναλαμβάνω ο χορός και θα λένε «μα, εμείς που πήραμε χρυσό μετάλλιο στους Ολυμπιακούς Αγώνες θα πάρουμε λιγότερα;».
    Δεν είναι λοιπόν σωστό αυτό, κύριε Υπουργέ, και θα πρέπει να αποσυρθεί.
    Ως προς το θέμα του προπονητή το ίδιο έχω να παρατηρήσω κάτι που το βρίσκω άδικο. Επιτρέψτε μου να το πω γιατί σας θεωρώ άνθρωπο δίκαιο και νομίζω ότι εδώ έχουμε αναπληρωματικούς ποδοσφαιριστές που δεν αγωνίστηκαν ούτε ένα λεπτό και θα πάρουν το μερίδιο που τους ανήκει από το λογαριασμό και στον Όττο Ρεχάγκελ θα δώσετε το 50% του πριμ αυτών των ποδοσφαιριστών; Δηλαδή θα πάρει τα μισά από τους αναπληρωματικούς στον πάγκο ένας άνθρωπος, που κατά τους Έλληνες όλους, ήταν ο βασικός θεμελιωτής αυτού του άθλου; 
    Νομίζω ότι θα πρέπει να συμπεριληφθεί ισότιμα με τους παίκτες. Είναι σημαντικό και συγχρόνως δίκαιο. Αυτός έχει δώσει «το είναι του» και αρνήθηκε πρόταση της Γερμανίας τετραπλάσια οικονομική από αυτήν που έχει στην Ελλάδα. Ποιος Έλληνας θα το δεχθεί αυτό ως ηθικό και σωστό; Δεν είναι. Βάλτε, λοιπόν, και τον Ρεγάγκελ και όλοι θα συμφωνήσουμε με αυτό. Και δεν είναι, επαναλαμβάνω ειδική συμπεριφορά αλλά δίκαιη συμπεριφορά για ένα επίτευγμα που κυρίως οφείλεται και στον άνθρωπο αυτόν. 
    ΠΡΟΕΔΡΕΥΩΝ (Σωτήρης Χατζηγάκης):  Ο κ. Μπούγας έχει το λόγο.
    ΙΩΑΝΝΗΣ ΜΠΟΥΓΑΣ: Κύριε Πρόεδρε, πρέπει να επισημάνω  κατ’ αρχήν μια αντίφαση μεταξύ των Βουλευτών του ΠΑΣΟΚ. Ο κ. Φούρας και ο κ. Λιάνης υποστήριξαν ότι δεν χρειάζεται να έρθει στη Βουλή το θέμα αυτό και ότι η υφιστάμενη νομοθεσία καλύπτει τον κύριο Υπουργό προκειμένου να δώσει κατά την κρίση του, το πριμ που νομίζει ότι είναι εύλογο στην ομάδα ποδοσφαίρου.
    Ο κ. Κοσμίδης υποστήριξε ότι θα έπρεπε και μπορεί να δώσει η Βουλή εξουσιοδότηση προκειμένου να το χειριστεί μετά την ψήφιση του νόμου…
    ΣΩΚΡΑΤΗΣ ΚΟΣΜΙΔΗΣ: Δεν είπα ότι πρέπει…
    ΙΩΑΝΝΗΣ ΜΠΟΥΓΑΣ: Κατά την άποψή μου ορθώς έρχεται στη Βουλή. Η υφιστάμενη νομοθεσία βάζει ένα ανώτατο όριο. 
    ΓΕΩΡΓΙΟΣ ΛΙΑΝΗΣ: Δεν υπάρχει ανώτατο όριο. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ μη διακόπτετε. Την άπόψή του λέει ο συνάδελφος. Αφήστε τον να τελειώσει.
    ΙΩΑΝΝΗΣ ΜΠΟΥΓΑΣ: Αυτήν τη στιγμή λοιπόν, αν δεν ξέρει ο κ. Κοσμίδης αν χρειάζεται ή όχι και το διατυπώνει ως υπόθεση λέγω, λοιπόν, ότι κατά την άποψή μου η υφιστάμενη νομοθεσία θέτει ανώτατο όριο και δεν μπορεί να αφήνει αυθαίρετη κρίση στον Υπουργό να κρίνει το πριμ. 
     ΓΕΩΡΓΙΟΣ ΛΙΑΝΗΣ: Για όνομα του Θεού! Διαβάστε. Πού το λέει αυτό; 
     ΠΡΟΕΔΡΕΥΩΝ (Σωτήρης Χατζηγάκης): Κύριε Λιάνη, σας παρακαλώ. Αφήστε να διατυπώσει την άποψή του. Θα του στερήσουμε το δικαίωμα της ελευθερίας του λόγου, να πει αυτό το οποίο θέλει; Βουλευτής είναι, υπεύθυνος άνθρωπος, είναι θα πει αυτό το οποίο θέλει. 
     Συνεχίστε, κύριε συνάδελφε. 
     ΙΩΑΝΝΗΣ ΜΠΟΥΓΑΣ:  Κύριε Πρόεδρε, θέλω να πω το εξής. Δεν χρειάζεται να αναλωνόμαστε στο εάν πρέπει η Βουλή να συζητήσει ή να μη συζητήσει. Νομίζω ότι η δημοκρατία και η ποιότητα της δημοκρατίας μας επιβάλλει στο να συζητάει η Βουλή τέτοια θέματα εξαιρετικής σημασίας, διότι πρόκειται για ένα εξαιρετικής σημασίας γεγονός, για το οποίο προηγήθηκαν συζητήσεις, υπήρξαν εκατέρωθεν απόψεις και διαφωνίες. Άλλος έλεγε ότι η Κυβέρνηση έχει υποσχεθεί περισσότερα, άλλος λέει ότι έχει υποσχεθεί λιγότερα. Είναι, λοιπόν, μία ευκαιρία να θέσουμε τους όρους και να πούμε για το ποσόν το οποίο εμείς κρίνουμε δίκαιο και εύλογο. Μάλιστα δεν άκουσα να τοποθετούνται οι Βουλευτές του ΠΑΣΟΚ για το ύψος του ποσού, αν δηλαδή θεωρούν ότι αυτό είναι εύλογο ή πρέπει να δοθούν λιγότερα, αλλά αναλώθηκαν σε συζητήσεις στο αν μπορούσε να το χειριστεί μόνος του ο Υπουργός ή όχι. Και δεν νομίζω ότι βλάπτει τη δημοκρατία όταν έρχεται μια τέτοια διάταξη στη Βουλή για να μπορέσουν και οι Βουλευτές να πουν την άποψή τους πάνω σε αυτό το θέμα. 
     Σε ό,τι αφορά τώρα την ουσία του ζητήματος, κύριε Πρόεδρε, εγώ νομίζω ότι δίκαια έρχεται στη Βουλή, ορθό είναι το πριμ, δεν είναι υπερβολικό, αλλά από εδώ και πέρα θα πρέπει να μπει ένα όριο να ξέρουν οι πάντες τι δικαιούνται τόσο οι αθλητές που αγωνίζονται σε ομαδικά αθλήματα όσο και αυτοί που κατάγουν σημαντικές νίκες στον ατομικό αθλητισμό. 
     ΠΡΟΕΔΡΕΥΩΝ (Σωτήρης Χατζηγάκης): Η κ. Μανούσου έχει το λόγο. 
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, ακούσαμε σήμερα από την Αντιπολίτευση το πρωί για εξουσιοδοτήσεις, όχι εξουσιοδοτήσεις, 50% στον προπονητή, όχι 50%, ναι στους αναπληρωματικούς, όχι στους αναπληρωματικούς. Δηλαδή λίγο μας τα μπέρδεψαν. Μετά είπαν ότι είναι άκομψο, όχι άκομψο…
     Κύριοι Βουλευτές, μιλάμε για επαγγελματικό ποδόσφαιρο. Ναι, μεν η Εθνική Ομάδα δεν θα μπορούσε να ενταχθεί καθαρά μέσα στο επαγγελματικό ποδόσφαιρο αλλά στην ουσία οι άνθρωποι είναι επαγγελματίες και σαν τέτοιους σε μεγαλύτερο ποσοστό στη σκέψη μας θα πρέπει να τους αντιμετωπίσουμε. 
     Πέρα απ’ αυτό όμως μην ξεχνάμε ότι όλα αυτά που ειπώθηκαν από την πλευρά της Αντιπολίτευσης είναι προφάσεις εν αμαρτίαις. «Απελθέτω το ποτήριον τούτο απ’ εμού».Να μην πουν αν πρέπει να είναι τόσα τα λεφτά ή όχι. Αυτή είναι όλη η ιστορία. 
     Ας φανείτε, κύριοι συνάδελφοι της Αντιπολίτευσης, λίγο γενναιόδωροι και κάπως πιο υπεύθυνοι έναντι των πράξεων και των λόγων σας και να πείτε ότι αυτά τα παιδιά μας έκαναν τη μεγαλύτερη διαφήμιση που μπορούσε να γίνει εν όψει των Ολυμπιακών Αγώνων –να το πούμε και σ’ αυτήν την Αίθουσα- πράγμα που δεν είχε κάνει η προηγούμενη κυβέρνηση. Ευτυχώς που έγινε αυτό και έτσι το όνομα της πατρίδας μας πήρε μια παγκόσμια διάσταση εν όψει των Ολυμπιακών Αγώνων. Χρωστάμε πολλά, λοιπόν, σ’ αυτά τα παιδιά. Όσον αφορά στο ποσό ας μην το συζητήσουμε, ας φανούμε όλοι μεγαλόψυχοι και να πούμε όλοι ναι σ’ αυτήν την τροπολογία που κατέθεσε ο κύριος Υπουργός. 
     Με την ευκαιρία αυτών που είπα για το επαγγελματικό ποδόσφαιρο, κύριε Πρόεδρε, είναι λίγο παράτυπο αυτό που θα κάνω, αλλά θα ήθελα να επισημάνω εκ μέρους μου μία εκκρεμότητα από χθες. Είπαμε ότι θα δώσουμε περισσότερο χρόνο, άτυπα βέβαια για το κεφάλαιο της οικονομικής εξυγίανσης. Δεν μου δόθηκε περισσότερος χρόνος και το θεωρώ αυτό ως μια εκκρεμότητα. Έχω δε μάθει στη ζωή μου τέτοιες εκκρεμότητες να μην αφήνω ποτέ. Θα μου επιτρέψετε, λοιπόν, να πω τις απόψεις μου πάνω σ’ αυτό το κεφάλαιο το χθεσινό που δεν είναι και άσχετο. Θα παρακαλέσω, κύριε Πρόεδρε, παρόλο το σεβασμό που έχω προς το Προεδρείο να μου δοθεί αυτή η ανοχή. 
     ΠΡΟΕΔΡΕΥΩΝ (Σωτήρης Χατζηγάκης): Κυρία Μανούσου, είστε νέα συνάδελφος. Έχει ψηφιστεί το σχετικό άρθρο. Κατά παρέκκλιση, όμως, στο χρόνο που δικαιούστε σήμερα θα σας επιτρέψω να αναπτύξετε τις απόψεις σας. 
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Βεβαίως, κύριε Πρόεδρε, θα περιοριστώ στο χρόνο που δικαιούμαι. Μάλιστα θα είμαι και πιο σύντομη. 
     Θα ήθελα να δικαιολογήσω για ποιο λόγο ψήφισα αυτό το άρθρο, που αφορά την εξυγίανση και τις δόσεις. 
     Κύριοι συνάδελφοι, η ΠΑΕ είναι ανώνυμη εταιρεία και θα πρέπει να αντιμετωπίζεται σαν όλες τις εταιρείες. Είχα σωρεία τηλεφωνημάτων από τους συμπολίτες μου, μικρούς επιχειρηματίες που παραπονιόντουσαν γιατί να υπάρχουν 120 δόσεις και 80 για οφειλές στις Δ.Ο.Υ. και στο ΙΚΑ αντίστοιχα και όχι και γι’ αυτούς. Τους απάντησα ότι με τη μεγαλοψυχία που διακατέχει την Κυβέρνηση της Νέας Δημοκρατίας είμαι πεπεισμένη ότι αυτή θα είναι η απαρχή και για τις επόμενες ρυθμίσεις που θα αφορούν και τις άλλες μη ποδοσφαιρικές ανώνυμες εταιρείες. Δράττομαι λοιπόν της ευκαιρίας να παρακαλέσω τους αρμόδιους Υπουργούς να δουν πάλι σωστά το θέμα έτσι ώστε αυτές οι 120 και 80 αντίστοιχα δόσεις να διευρυνθούν σαν ρύθμιση και για τις άλλες μη ποδοσφαιρικές εταιρείες.
      Τέθηκε το ερώτημα: Μα, θα είναι η τελευταία φορά που θα δώσουμε τέτοιες ευκαιρίες στις ΠΑΕ; Από τις εκάστοτε κυβερνήσεις, νομίζω ότι η Κυβέρνηση της Νέας Δημοκρατίας είναι αποφασισμένη να κάνει πλέον ελέγχους όπως έγιναν στη Φιορεντίνα και στην Τεργέστη, που υποβιβάστηκαν. Να υπάρχει η σπάθη του Δαμοκλέους πάνω από το κεφάλι τους, ότι, εάν δεν είναι σωστοί στους ελέγχους αυτούς, θα πέφτουν από την κατηγορία τους. 
     Κλείνοντας, κύριε Πρόεδρε, θα τονίσω ότι δεν αρκεί μόνο ο έλεγχος. Πρέπει να γίνεται άμεση δημοσιοποίηση του ελέγχου. Να ξέρουν και οι άλλες ΠΑΕ τι γίνεται με αυτήν στην οποία έγινε ο έλεγχος. 
     Σας ευχαριστώ πάρα πολύ για την ανοχή σας. 
ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε και εμείς, κυρία Μανούσου.
Κυρίες και κύριοι συνάδελφοι, ολοκληρώθηκε ο κατάλογος των ομιλητών και το λόγο έχει ο κύριος Υπουργός.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρίες και κύριοι συνάδελφοι, αυτή η Αίθουσα μας εκπλήσσει συνεχώς. Είμαστε εδώ Βουλευτές εκπρόσωποι του λαού, οι πολίτες μας ψήφισαν για να έχουμε άποψη και δεν εκφράζουμε άποψη. Δεν έχουμε άποψη, αν πρέπει να δώσουμε τόσα, λιγότερα ή περισσότερα. Κοιτάζουμε το διαδικαστικό μέρος. Κατ’ αρχήν, να πω επί της ουσίας ότι η επιτυχία της Εθνικής μας Ομάδας στην Πορτογαλία ήταν μεγάλη. Έδωσε τεράστιες επικοινωνιακές δυνατότητες και εν όψει των Ολυμπιακών Αγώνων και δεν αποτιμάται σε χρήμα. Από την άλλη μεριά ο αρμόδιος Υφυπουργός έχει την υποχρέωση από τον ν. 2725 να δώσει ένα συγκεκριμένο πριμ. Και αυτό το συγκεκριμένο πριμ είναι 620.000 ευρώ στους ποδοσφαιριστές και στον προπονητή. Η πολιτεία στη δική της πρόταση προς τους ποδοσφαιριστές ανέβασε το πριμ στα 4.000.000 ευρώ. Και βέβαια δεν υπήρξε ποτέ άλλη δήλωση. Και όποιος από τους συναδέλφους υπαινίχθη ότι υπήρξε υπόσχεση της Κυβέρνησης για διαφορετικό ποσό να φέρει τη συγκεκριμένη δήλωση εδώ. Και εγώ θα ζητήσω συγγνώμη. Αλλά εάν δεν υπάρχει, υποχρεούνται να ανακαλέσουν, διότι αλλιώς είναι ψεύτες ωμά. 
     (Χειροκροτήματα από την πτέρυγα της Νέας Δημοκρατίας)
      Το δεύτερο σημείο αφορά τη συγκεκριμένη διαδικασία. Το άρθρο 34, το ένα από τα δύο άρθρα τα οποία ακούστηκαν στη Βουλή, προβλέπει την ύπαρξη οικονομικών πριμοδοτήσεων με απόφαση του αρμοδίου Υφυπουργού, η οποία βγαίνει το προηγούμενο εξάμηνο, έξι μήνες τουλάχιστον πριν από τους Ολυμπιακούς Αγώνες. Δηλαδή γι’ αυτό το οποίο έγινε τον Ιούνιο και τον Ιούλιο στην Πορτογαλία, η απόφαση έπρεπε να είχε βγει μέχρι τις 13 Φεβρουαρίου. Συνεπώς, ούτε από το άρθρο 34 καλυπτόμεθα για να μπορέσουμε να δώσουμε τα συγκεκριμένα χρήματα. Εδώ καλυπτόμεθα στις 620.000 ευρώ. 
      Το άρθρο 50 παράγραφος 7 δεν αναφέρεται σε ποδοσφαιριστές, δεν αναφέρεται σε αθλητές, αναφέρεται σε επιχορηγήσεις προς φορείς και λέει συγκεκριμένα πράγματα για το πότε μπορούν να δοθούν αυτά τα χρήματα, και που δεν καλύπτουν τη συγκεκριμένη υπόθεση. 
      Σας διαβάζω εκείνο το σημείο:
      «Με απόφαση του Υπουργού Πολιτισμού» -υπονοεί τον Υφυπουργό Αθλητισμού- «η έκτακτη επιχορήγηση μπορεί να υπερβεί το ανώτατο όριο σε περιπτώσεις αθλητικών έργων, όπως και σε περιπτώσεις επείγουσας ανάγκης που οφείλεται αυταπόδεικτα σε απρόβλεπτες καταστάσεις εν΄ όψει διοργάνωσης αγώνων σε παγκόσμιο, πανευρωπαϊκό ή γενικά μεγάλης σημασίας…» Δεν ξέρω αν κανείς από εσάς βγάζει το συμπέρασμα ότι καλυπτόμεθα από το άρθρο 50 παρ.7. Εγώ λέω ευθαρσώς «όχι». Και αυτή η Κυβέρνηση δεν κάνει ποτέ διαδικασίες τις οποίες δεν καλύπτει ο νόμος. Φροντίζουμε τα πάντα να καλύπτονται από το νόμο. Και αν διστάζετε να μιλήσετε για το ύψος του πριμ, τουλάχιστον μην αφαιρέσετε από τον εαυτό σας το δικαίωμα να νομοθετείτε, για να λειτουργεί η κοινωνία μας και η πολιτεία με νόμους. Αυτό είναι το χειρότερο που κάνετε σήμερα. Απεμπολείτε το δικαίωμα της Βουλής να νομοθετεί. 
      Έχω, λοιπόν, φέρει μια σαφέστατη τροπολογία μαζί με τον Υπουργό Οικονομίας και Οικονομικών η οποία λέει ότι θα διαιρέσουν εξίσου 4.000.000 ευρώ οι 23 ποδοσφαιριστές. Γι’ αυτό και στην τελική διατύπωση αναφέρονται οι 23 ποδοσφαιριστές της Εθνικής Ομάδας. Είναι δική τους αυτή η θέση. Το μόνο το οποίο είχαμε συζητήσει και συμφωνήσει είναι ότι όποιο ποσό αποφασίσει η πολιτεία να τους δώσει θα το διαιρούσε στα ίσα. 
      Όσον αφορά την πρόταση του συναδέλφου του κ. Λιάνη, εμένα με βρίσκει σύμφωνο. Αν η Βουλή το αποτιμήσει θετικά, δεν έχουμε κανένα πρόβλημα. Όλοι γνωρίζουμε τη συνεισφορά του κ. Ρεχάγκελ στη συγκεκριμένη διαδικασία. 
      Όμως εκείνο το οποίο θέλω να σας πω είναι ότι θα πρέπει να βγάλετε από το μυαλό σας ότι υπήρξαν ποτέ συναλλαγές, συζητήσεις, υποσχέσεις, οι οποίες δεν τηρούνται. Αυτή η πολιτική ηγεσία και αυτή η Κυβέρνηση τηρεί και θα τηρεί τις υποσχέσεις της μέχρι τέλους. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θέλετε να μας διαβάσετε την τελική διατύπωση της τροπολογίας;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως.
      «Στους είκοσι τρεις (23) ποδοσφαιριστές, που συμμετείχαν στην αποστολή της Εθνικής Ομάδας Ποδοσφαίρου, που κατέκτησε την πρώτη θέση του Ευρωπαϊκού Πρωταθλήματος Ποδοσφαίρου Ανδρών 2004, όπως αυτοί αναγράφονται στο πρώτο φύλλο αγώνος, καταβάλλεται εφάπαξ και ισομερώς και κατά παρέκκλιση των άρθρων 31 και 34 του Ν.2725/1999, το συνολικό ποσό των τεσσάρων εκατομμυρίων (4.000.000) ευρώ.
      Στον προπονητή και στο βοηθό προπονητή καταβάλλεται αντίστοιχα ποσοστό 100% και 50% από το ποσό επιβράβευσης που αντιστοιχεί σε κάθε ποδοσφαιριστή.»
      (Στο σημείο αυτό ο Υφυπουργός Πολιτισμού κ. Ορφανός καταθέτει για τα Πρακτικά το προαναφερθέν έγγραφο το οποίο έχει ως εξής:
      «ΒΕΛΤΙΩΣΕΙΣ - ΣΥΜΠΛΗΡΩΣΕΙΣ
      1. Η υπ΄αριθμόν 1 παραγράφος της με γενικό αριθμό 135 και ειδικό 12 της προσθήκης-τροπολογίας τροποποιείται ως εξής:
      «Στους εικοσιτρείς (23) ποδοσφαιριστές, που συμμετείχαν στην αποστολή της Εθνικής Ομάδας Ποδοσφαίρου, που κατέκτησε την πρώτη θέση του Ευρωπαϊκού Πρωταθλήματος Ποδοσφαίρου Ανδρών 2004, όπως αυτοί αναγράφονται στο πρώτο φύλλο αγώνος, καταβάλλεται εφάπαξ και ισομερώς και κατά παρέκκλιση των άρθρων 31 και 34 του Ν.2725/1999, το συνολικό ποσό των τεσσάρων εκατομμυρίων (4.000.000€) ευρώ.
      Στον προπονητή και στον βοηθό προπονητή καταβάλλεται αντίστοιχα ποσοστό 100% και 50% από το ποσό επιβράβευσης που αντιστοιχεί σε κάθε ποδοσφαιριστή.»)
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στις δευτερολογίες.
      Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Ισχυρίζομαι ότι χρησιμοποιώ τις λέξεις με προσοχή και επιμέλεια. Επομένως νομίζω ότι δεν επιδέχονται διαστρεβλώσεις τα λεγόμενά μου. Είπα ότι, αν η Κυβέρνηση θεωρεί ότι δεν καλύπτεται από τις κείμενες διατάξεις για τη χορήγηση του πριμ για τους ποδοσφαιριστές, είναι πολύ απλό να αναδιατυπώσει την τροπολογία παρέχοντας εξουσιοδότηση στον Υπουργό Πολιτισμού και στον Υπουργό Οικονομίας και Οικονομικών για τη χορήγηση του πριμ αυτού σε οποιοδήποτε ύψος θεωρεί. Η Βουλή δεν πρέπει να μπαίνει σε ποσά και αριθμούς. Δεν μπορεί να έχουμε στη Βουλή πλειοδοσία και να λέμε «είναι λίγα, δώστε περισσότερα» ή «είναι πολλά, δώστε λιγότερα». Είπα στην πρωτολογία μου ότι αυτό είναι άκομψο. Θα μπορούσα να ισχυριστώ ότι είναι τελείως απαράδεκτο. Αν η Κυβέρνηση θέλει να δώσει 100 δραχμές, να δώσει τις 100 δραχμές έχοντας την εξουσιοδότηση γι’ αυτό το πράγμα.
      Αυτά που είπα δεν ήταν σε αντίθεση με αυτά που είπαν οι συνάδελφοί μου στο ΠΑΣΟΚ, διότι είπα ότι αν θεωρεί η Κυβέρνηση πως δεν καλύπτεται από τις κείμενες διατάξεις, να της χορηγήσουμε μία εξουσιοδότηση να δώσει όποιο ύψος πριμ θέλει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη.
      Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κατ’ αρχήν άκουσα μία συνάδελφο να λέει «να μη ζηλεύουμε το γεγονός». Όχι απλώς δεν ζηλεύουμε το γεγονός, αλλά είναι σαν να μου λέτε να μη ζηλεύουμε τον εαυτό μας. Έχουμε συνεισφέρει τεράστια στο γεγονός. Και τα λέω γρήγορα-γρήγορα για να τα μάθει και η Βουλή γιατί δεν τα ξέρει.
      Η Εθνική αυτή Ομάδα ποδοσφαίρου δεν είχε που να προπονηθεί και της δώσαμε δύο γήπεδα στον Άγιο Κοσμά που τα χαρακτήρισε ο κ. Ρεχάγκελ κοσμήματα και μοναδικά. Η Εθνική αυτή Ομάδα δεν είχε γραφεία και της δώσαμε εγκαταστάσεις στον Άγιο Κοσμά. Οι παίκτες της Εθνικής Ομάδας θα μένουν στις σουίτες των Ολυμπιονικών για τριάντα χρόνια από σήμερα και πέρα. Η Εθνική αυτή ομάδα επιχορηγήθηκε με 1.400.000 ευρώ πριμ για την πρόκριση. Τα έξοδα αυτής της Εθνικής Ομάδας στην Πορτογαλία είναι πληρωμένα από τη δική μας κυβέρνηση καίτοι επί της δικής σας πήγε στην Πορτογαλία, γιατί είχαμε προβλέψει ότι μπορεί να φτάσει και μέχρι τα ημιτελικά, για να είμαι ειλικρινής. Τα χρήματα πληρώθηκαν νωρίτερα. 
      Δεύτερον, συζητούσαμε για όλα τα θέματα επί χρόνια ολόκληρα χαμηλά για να μην προκαλέσουμε κανέναν. Άρα, τι να ζηλέψουμε; Τον εαυτό μας;
      Τρίτον, είναι μία πολύ ωραία ημέρα και δεν νομίζω ότι πρέπει να απασχολήσουμε τον ελληνικό λαό με ένα θέμα που είναι θετικό, με έναν άθλο που πέτυχαν αυτοί οι παίκτες μοιάζοντας να μαλώνουμε. Εμείς σας είπαμε να δώσετε όποιο πριμ θέλετε. Δικό σας θέμα είναι. Και εγώ επιμένω ότι αυτήν τη δυνατότητα τη δίνει και ο νέος αθλητικός νόμος -γιατί η ερμηνεία του εδαφίου που διάβασε ο κύριος Υπουργός είναι διασταλτική- αλλά πολύ περισσότερο του τη δίνει η διαχείριση του ειδικού λογαριασμού που είναι υπογεγραμμένη από τον κ. Βενιζέλο και από τον κ. Δρυ και που λέει ότι για θέματα ανάπτυξης του αθλητισμού ο Υπουργός Πολιτισμού –ο Υφυπουργός δηλαδή Αθλητισμού- μπορεί να δώσει όποτε θέλει, όπου θέλει, ό,τι ποσό θέλει. Αυτό είναι θέμα ανάπτυξης, η επιβράβευση ενός μεγάλου γεγονότος.
      Άρα τι χρειάζεται αυτή η νομολογία;
      Επίσης ξέχασα να αναφέρω ότι στην προσπάθεια να κάνουμε και μια αποκέντρωση για την Εθνική Ομάδα και για να τη βλέπει η επαρχία της κατασκευάσαμε δύο καταπληκτικά γήπεδα, ένα στην Ξάνθη και ένα στη Φλώρινα. Δηλαδή κάναμε γεγονότα για την Εθνική που δεν έχουν γίνει ποτέ ξανά. Και τα αποτελέσματα δεν ήρθαν τυχαία. Όλων είναι, αλλά μην ξεχνάτε και τι κάναμε.
      Κλείνοντας νομίζω ότι αυτό που έκανε ο κύριος Υπουργός αυτήν τη στιγμή -η αναφορά δηλαδή στον κ. Ρεχάγκελ- είναι λογικό και δίκαιο και χαίρομαι που το αποδεχτήκατε γιατί έτσι έπρεπε. Αυτός ο άνθρωπος έχει τη μεγαλύτερη ίσως συνεισφορά από όλους στην υπόθεση. Δεν πρέπει, όμως, να μας ταλανίζουν τέτοιες αντιπαραθέσεις, συνάδελφοι. Το πριμ των αθλητών; Σας εξηγώ ότι εάν αυτό το νομιμοποιήσουμε σήμερα, θα είμαστε υποχρεωμένοι για οποιοδήποτε έκτακτο αθλητικό γεγονός –παραδείγματος χάρη «στο Μουντιάλ»- να έρθουμε εδώ και να μιλήσουμε ξανά. Να κάνουμε νόμους.
      ΑΝΤΩΝΗΣ ΣΚΥΛΛΑΚΟΣ: Βεβαίως να έρχονται στη Βουλή αυτά.
      ΓΕΩΡΓΙΟΣ ΛΙΑΝΗΣ: Να έρχονται, λοιπόν, ξανά στη Βουλή για να κάνουμε νόμους. 
      Σας λέω, λοιπόν, τι θα επιφέρει στο αθλητικό κίνημα αυτό. Θα επιφέρει ένα συναγωνισμό αργά ή γρήγορα των αθλητών των ομαδικών αγωνισμάτων με των ατομικών, των Ολυμπιακών με τους πρωταθλητές Ευρώπης, των κυπελλούχων με τους πρωταθλητές. Είναι για το αθλητικό κίνημα, κατά τη γνώμη μου, πάρα πολύ άσχημο γεγονός αυτό. Θέλετε να το φέρουμε στη Βουλή για να το κάνουμε έτσι; Ας το κάνουμε έτσι. Δικό σας θέμα είναι.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λιάνη.
      Η κ.Μανούσου έχει το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, επειδή νομίζω ότι είμαι η μόνη γυναίκα εδώ στα έδρανα της Νέας Δημοκρατίας, ο προλαλήσας μάλλον σε εμένα απευθύνετο.
      Κατ’ αρχήν η λέξη «ζηλεύω» δεν υπάρχει στο λεξιλόγιό μου. Αποκλείεται να τη χρησιμοποίησα και αποκλείεται να υπάρχει γραμμένη στα Πρακτικά. Ούτε θα μπορούσα να διανοηθώ να χρησιμοποιήσω μία τέτοια λέξη για συναδέλφους έστω και της Αντιπολίτευσης -για όνομα του Θεού!- και μάλιστα για συναδέλφους οι οποίοι έχουν χρηματίσει και Υπουργοί του αντικειμένου αυτού. Δεν υπάρχει ούτε κατά διάνοια γραμμένο στα Πρακτικά και είμαι σίγουρη.
      Βέβαια ο κ. Λιάνης κρατήθηκε από αυτή για να πάρει την ευκαιρία να πει όσα ήθελε να πει. Ίσως αισθάνθηκε λίγο άβολα και ήθελε να ανακατασκευάσει. Βεβαίως και είναι δεκτό.
      Ζήτησα το λόγο για να αναφερθώ στην αύξηση του πριμ του προπονητού. Θα ήθελα να ρωτήσω τον κύριο Υπουργό αν αυτό είναι επιπλέον και αν με αυτήν την αύξηση που δίνουμε θα υπάρξει πρόβλημα στην Έκθεση του Γενικού Λογιστηρίου του Κράτους για τον προϋπολογισμό αυτόν που έχουν κάνει. Είναι ένα ερώτημα.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανούσου.
      Ο κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Κύριε Πρόεδρε, είναι πρωτοφανές να νομοθετεί η Βουλή χωρίς να υπάρχει ένας Υπουργός στα υπουργικά έδρανα. Βεβαίως εγώ κατανοώ ότι έχει σοβαρά προβλήματα ο κ. Ορφανός με αυτά τα οποία έφερε και αυτά τα οποία συμβαίνουν απ’ έξω αλλά εν πάση περιπτώσει δεν είναι δυνατόν να μιλήσω χωρίς να είναι εδώ ο Υπουργός. Θέλω να ασκήσω το δικαίωμά μου…
      ΠΡΟΕΔΡΕΥΩΝ (Σωτήρης Χατζηγάκης): Θέλετε να διακόψω για λίγο, κύριε Φούρα;
      ΑΝΔΡΕΑΣ ΦΟΥΡΑΣ: Να διακόψετε, κύριε Πρόεδρε, αν έχει τόσο σοβαρό πρόβλημα. Αν τα τηλεφωνήματα που γίνονται αυτήν τη στιγμή…
      ΠΡΟΕΔΡΕΥΩΝ (Σωτήρης Χατζηγάκης): Κύριε Φούρα, οι ανθρώπινες ανάγκες δεν ολοκληρώνονται μόνο στα τηλεφωνήματα. Υπάρχουν κι άλλοι λόγοι.
      ΣΤΑΥΡΟΣ ΔΑΙΛΑΚΗΣ: Είναι ο μόνος Υπουργός που δεν έχει αντικαταστάτη.
      ΑΝΔΡΕΑΣ ΦΟΥΡΑΣ: Θα περιμένω μέχρι να έρθει ο κύριος Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Εντάξει.
      Κύριοι συνάδελφοι, διακόπτω τη συνεδρίαση για ένα λεπτό.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, επαναλαμβάνεται η διακοπείσα συνεδρίαση.
      Ο κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Δυσκολίες, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το μέλλον θα δείξει.
      ΑΝΔΡΕΑΣ ΦΟΥΡΑΣ: Προκάλεσε, ο κύριος Υπουργός, να έρθουν στη Βουλή δηλώσεις του που αναφέρονται στο πριμ για τους ποδοσφαιριστές. Και μάλιστα είπε ότι αν κάποιος δεν τις φέρει, είναι ψεύτης.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δηλώσεις που λένε για 1 εκατομμύριο ευρώ.
      ΑΝΔΡΕΑΣ ΦΟΥΡΑΣ: Κύριε Υπουργέ, να το ξεκαθαρίσουμε: Δεν ισχυρίστηκε κανείς στην Αίθουσα ότι εσείς δεσμευθήκατε για τα 4 εκατομμύρια, για το 1 εκατομμύριο, για τα 10 εκατομμύρια. Για ό,τι δεσμευθήκατε το ξέρετε εσείς.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αφού το αναγνωρίζετε…
      ΑΝΔΡΕΑΣ ΦΟΥΡΑΣ: Αλλά οι ποδοσφαιριστές έχουν κάνει δημόσιες δηλώσεις: «Δεν μπορούν μόνο να φωτογραφίζονται μαζί μας και να υπόσχονται. Οφείλουν και να υλοποιούν τις δεσμεύσεις τους».
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μπορεί να εννοούσαν τους προέδρους της Ομοσπονδίας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μπορείτε να απαντήσετε στη συνέχεια.
      ΑΝΔΡΕΑΣ ΦΟΥΡΑΣ: Αυτά που είπατε, να τα πείτε στους ποδοσφαιριστές που ήταν οι συνομιλητές σας. Εμείς δεν ήμασταν παρόντες.
      Τώρα έχω μια ερώτηση για τον κύριο Υπουργό. Επικαλέστηκε το άρθρο 34 του ν. 2725.
      Κύριε Υπουργέ,  έχετε εκδώσει την απόφαση για τα πριμ της τετραετίας; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μα, δεν ήμουν Υπουργός εκείνη την εποχή.
      ΑΝΔΡΕΑΣ ΦΟΥΡΑΣ: Έξι μήνες δεν είστε Υπουργός;
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Έπρεπε να είναι ο κ. Λιάνης…
      ΑΝΔΡΕΑΣ ΦΟΥΡΑΣ: Και αφού παρέλειψε ο κ. Λιάνης, εσείς …
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μα, δεν μπορούσα. Έξι μήνες πριν από τους Ολυμπιακούς Αγώνες λέει ο νόμος. Στις 13 Φεβρουαρίου έπρεπε να έχει βγει η απόφαση. Ο νόμος τα λέει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ. Έχετε το δικαίωμα να απαντήσετε συνολικά. 
      ΓΕΩΡΓΙΟΣ ΛΙΑΝΗΣ: Πίστευα ότι θα είμαστε κυβέρνηση και μετά τις 7 Μαρτίου
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Και πάλι δεν θα μπορούσατε να βγάλετε την απόφαση.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ.
      ΑΝΔΡΕΑΣ ΦΟΥΡΑΣ: Επομένως έχω την εξήγηση γιατί, ο κύριος Υπουργός, φέρνει εδώ αυτήν τη διάταξη. Έχει παραλείψει να εκδώσει μια βασική απόφαση, η οποία αναφέρεται στην τετραετία, με επιχείρημα ότι δεν εκδόθηκε στις 28 Φεβρουαρίου και αυτός δεν θα μπορούσε να την εκδώσει στις 13 Μαρτίου. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός, έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν έχω να πω τίποτα παραπάνω, απλά αφήνω στην κρίση της Βουλής να καταλάβει τι σημαίνει 13 Φεβρουαρίου και τι  σημαίνει 7 Μαρτίου. Εάν εσείς δεν το καταλαβαίνετε, λυπάμαι. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Εγώ, κυρίες και κύριοι συνάδελφοι, μίλησα επί της διαδικασίας και επί του άρθρου 34, παράγραφος 4. Επειδή αυτά είναι γραπτά, διαβάζω στο Τμήμα τι λέει ακριβώς το άρθρο 34, παράγραφος 4. «Σε αθλητές που σημειώνουν μια τουλάχιστον από τις διακρίσεις της παραγράφου 2 πλην της διάκρισης σε παγκόσμιους σχολικούς αγώνες, παρέχεται οικονομική επιβράβευση. Το ύψος της οικονομικής επιβράβευσης για κάθε διάκριση καθορίζεται με απόφαση του αρμόδιου για τον αθλητισμό Υπουργού. Η απόφαση αυτή εκδίδεται μέσα σε προθεσμία» -όταν λέει «μέσα σε προθεσμία» τι εννοεί;- «έξι μηνών πριν από την τέλεση των Ολυμπιακών Αγώνων και ισχύει για τέσσερα χρόνια».
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τουλάχιστον έξι μηνών πριν. 
      ΠΑΝΑΓΙΩΤΗΣ ΣΓΟΥΡΙΔΗΣ: Δεν έχει τουλάχιστον. Οι Ολυμπιακοί Αγώνες άρχισαν στις 13 Αυγούστου. Έξι μήνες πριν και μέσα στο χρονικό αυτό διάστημα έπρεπε να εκδώσετε μία απόφαση.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Η νίκη της Εθνικής μας Ομάδας στο Πανευρωπαϊκό Πρωτάθλημα προηγείται των Ολυμπιακών Αγώνων. Είχαμε τη νίκη, βγάλτε μια απόφαση και καθορίστε το πριμ. Επιμένω ότι δεν χρειάζεται αυτό το άρθρο. Αυτό σας είπα και σ’ αυτό επιμένω επί της διαδικασίας. Τίποτε άλλο! Εσείς δεν εκδώσατε την απόφαση. Τελείωσαν οι Ολυμπιακοί Αγώνες. Και αφού τελείωσαν οι Ολυμπιακοί Αγώνες, ζητάτε εξουσιοδότηση. Έτσι φέρτε το. Μη βάζετε ύψος ποσού. Μην πείτε 4.000.000 ευρώ. Μην πείτε τίποτα. Βάλτε ό,τι νομίζετε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Σγουρίδη.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η πλευρά της Κυβέρνησης έχει καθαρή θέση. Εμείς διαφωνούμε. Προσπαθώ να καταλάβω ποια είναι η θέση της πλευράς του ΠΑΣΟΚ. Ο Εισηγητής έθεσε ορισμένα ζητήματα. Ανατρέπονται εν πολλοίς από τους πρώην Υφυπουργούς. Όλοι τους διαφωνούν με τη διαδικασία. Εγώ θέλω να μάθω ποια είναι η ουσία του ζητήματος. Συμφωνεί το ΠΑΣΟΚ ότι ο Υπουργός θα διαχειρίζεται το δημόσιο χρήμα όπως θέλει και χωρίς πλαφόν θα δίνει όποτε θέλει, όσα ποσά θέλει; Αυτό μας λέει ο κ. Λιάνης και ορισμένοι άλλοι στο ΠΑΣΟΚ.
      ΓΕΩΡΓΙΟΣ ΛΙΑΝΗΣ: Το λένε οι νόμοι, κύριε Σκυλλάκο, δεν το λέω εγώ. Φτιάξτε άλλο νόμο.
      ΑΝΤΩΝΗΣ ΣΚΥΛΛΑΚΟΣ: Ο νόμος του ΠΑΣΟΚ τα λέει αυτά. 
      ΓΕΩΡΓΙΟΣ ΛΙΑΝΗΣ: Ο νόμος του ΠΑΣΟΚ! Ο νόμος της Βουλής, κύριε Σκυλλάκο. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, αφήστε τον ομιλητή να εκφραστεί ελεύθερα. 
      ΑΝΤΩΝΗΣ ΣΚΥΛΛΑΚΟΣ: Να μας πει το ΠΑΣΟΚ εάν συμφωνεί ο εκάστοτε Υπουργός, να διαχειρίζεται όπως θέλει τα χρήματα σαν να είναι δικά του και να δίνει όσο πριμ θέλει. 
      Δεύτερη ερώτηση: Συμφωνεί το ΠΑΣΟΚ με το ποσό που αναφέρει η Κυβέρνηση ή θέλει να δοθούν τα χρήματα που διεκδικούν οι ποδοσφαιριστές; Να μας μιλήσετε επί της ουσίας και αφήστε τα περί διαδικασίας, για να ξέρουμε ως ΚΚΕ τι αντιπολίτευση κάνουμε και προς τα δύο κόμματα και προς την Αξιωματική Αντιπολίτευση και προς την Κυβέρνηση. Να ξέρει ο ελληνικός λαός και να σταθμίζει τις θέσεις των κομμάτων.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, λαμβάνω το λόγο για να σημειώσω  την ικανοποίησή μου από τον ευθύ λόγο της θέσεως του ΚΚΕ, διά στόματος κ. Σκυλλάκου. Αυτός είναι ο ευθύς λόγος -κατανοητός- ο οποίος αναβιβάζει το επίπεδο των συζητήσεών μας. 
      Ο λόγος των συναδέλφων του ΠΑΣΟΚ κρίνεται, όπως εξελίχθηκε η συζήτηση, ως στρεψόδικος λόγος. Οι δικονομικές επιφυλάξεις, αιτιάσεις ή ενστάσεις, τις οποίες ήγειραν οι συνάδελφοι του ΠΑΣΟΚ, καταρρίπτονται από την ανάλυση επί των κειμένων και επί της ουσίας που έδωσε, ο κύριος Υπουργός. Συγκεκριμένα δεν είχε εκ του νόμου το δικαίωμα να δώσει πέραν των προβλεπομένων και εισηγουμένων από το λογιστήριο ποσών. Δηλαδή, και αν έχουμε μία ερμηνευτική δυσκολία τι σημαίνει να έχει εκδοθεί απόφαση πριν από έξι μήνες –που δεν έχουμε καμία ερμηνευτική δυσκολία- αυτό υπονοεί ότι, άμα η απόφαση που έπρεπε να εκδοθεί πριν από έξι μήνες εκδοθεί στους τέσσερις μήνες, η απόφαση είναι άκυρη. 
      Λέει τώρα ο κ. Σγουρίδης διά νεύματος προς εμένα ότι έχει εγκυρότητα. Σας λέω ότι δεν έχει εγκυρότητα και κατά τη γραμματική και κατά την τελολογική ερμηνεία, διότι, όταν λέει «έξι μήνες», θέλει ο νομοθέτης να είναι η απόφαση σε χρόνο ανύποπτο ως προς το γεγονός. Γι’ αυτό βάζει αυτήν, την απόσταση, μην είναι εν θερμώ κοντά κοντά στα γεγονότα. Έχει και τελολογική ερμηνεία η διάταξη. 
      Αλλά και αν υποθέσουμε ότι υπάρχει ερμηνευτική αμφιβολία για το εξάμηνο πριν από έξι μήνες, έρχεται το Γενικό Λογιστήριο του Κράτους και στο τέμνει αυτό το κεφάλαιο και σου λέει: «Κατά νόμον, αυτά είναι και τίποτα περισσότερο». Γι’ αυτό έρχεται, για τους λόγους της διαφάνειας, για τους λόγους της ευθύτητας, για τους λόγους του σεβασμού στο επίτευγμα και στους ανθρώπους που το επέτυχαν, να φέρει αυτό κυρίως για τη διαφάνεια και τιμώντας τη Βουλή να φέρει αυτήν την τροπολογία η Κυβέρνηση. Χαιρετίζω την εισαγωγή της τροπολογίας προς συζήτηση. 
      Μια μικρή παρένθεση για το επιχείρημα του κ. Κοσμίδη. Παραδοσιακά εδώ εγείρουμε, αγαπητέ κύριε συνάδελφε, ένσταση για τις λευκές εξουσιοδοτήσεις. Η κοινοβουλευτική παράδοση λέει: «Δεν δίδουμε εξουσιοδοτήσεις». Θέλουμε να νομοθετήσουμε και να δούμε όλες τις διαστάσεις και πλευρές της διατάξεως που εισάγεται. Όταν βλέπουμε ακόμη και προεδρικά διατάγματα, κατά μείζονα λόγο υπουργικές αποφάσεις, ότι ο νόμος εξουσιοδοτεί για να λάβει ο Υπουργός απόφαση, η παράδοση του κοινοβουλευτικού λόγου και της κοινοβουλευτικής φιλοσοφίας είναι να αποκρούουμε. Τώρα θέλετε να δώσουμε εξουσιοδότηση. Δεν συμφωνώ.
      Τέλος μια παρένθετη διατύπωση ή αντίλογο. Ο κ. Λιάνης θέλει να μας πει ότι με το να εκφέρουμε τη γνώμη μας εμείς, η Βουλή, θα προκαλέσουμε ρήγμα  μεταξύ των αθλητών των ατομικών αγωνισμάτων ή των ολυμπιακών αθλητών και των αθλητών αυτής της περιπτώσεως. Δεν συμβαίνει κάτι τέτοιο, διότι είπε, ο Υπουργός, ότι αυτό είναι για την περίπτωση που βρεθήκαμε προ νομοθετικού κενού. Υποτίθεται ότι η ρύθμιση θα είναι σε σταθερότερη βάση με νομοσχέδιο, όταν κριθεί ή με έγκαιρη συμμόρφωση της διοικήσεως προς τις κείμενες διατάξεις. Πριν από έξι μήνες θα βγαίνουν οι αποφάσεις, δηλαδή. Έτσι, λοιπόν, δεν θα υπάρξει αυτός ο φόβος που λέει ο κ. Λιάνης, ότι θα έχουμε περίπτωση συγκρούσεως μεταξύ των συλλογικών αθλημάτων ή των ατομικών ή των ολυμπιακών και των ευρωπαϊκών ή σε άλλο επίπεδο.
      Τελειώνω χαιρετίζοντας την απόφαση του Υπουργού, να αποδεχθεί τη ρύθμιση για τον προπονητή της Εθνικής Ελλάδος. Βρίσκει τη Βουλή –νομίζω- σε ομοφωνία, απόλυτα σύμφωνη να μην υπάρχει αυτή η προηγούμενη αλλά να υπάρχει ισοτιμία στην επιβράβευση. Καταλήγω με το ηθικόν ότι εμπιστευόμαστε την Εθνική Ελλάδος, επειδή έχουμε και εξέλιξη και ευγνωμονούμε την Εθνική Ελλάδος και τους προπονητές της για το επίτευγμα που μας χάρισε, το οποίο είναι οικονομικά ατίμητο.
      Ευχαριστώ.
	ΓΕΩΡΓΙΟΣ ΛΙΑΝΗΣ: Κύριε Πρόεδρε, θα ήθελα το λόγο επί προσωπικού. 
	ΠΡΟΕΔΡΕΥΩΝ (Γεώργιος Σούρλας): Ο Κανονισμός δεν το επιτρέπει, κύριε Λιάνη. Άλλωστε, δεν ετέθη θέμα επί προσωπικού. Εάν θέλει το Τμήμα και εξουσιοδοτηθεί το Προεδρείο για να μιλήσετε για ένα ή δύο λεπτά, τότε να μιλήσετε. Προσωπικό θέμα δεν υφίσταται, κύριε Λιάνη. 
	Συμφωνεί το Τμήμα; 
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα
	ΠΡΟΕΔΡΕΥΩΝ (Γεώργιος Σούρλας): Κύριε Λιάνη, δεν υπάρχει προσωπικό θέμα. Συνεπώς μπορείτε να μιλήστε επί της ουσίας. 
	ΓΕΩΡΓΙΟΣ ΛΙΑΝΗΣ: Κύριε Πρόεδρε, πραγματικά δεν έχω καμία διάθεση να έχω αντιπαλότητα με τη Νέα Δημοκρατία, το ΚΚΕ ή με κανέναν άλλο σε θέματα που αφορούν τον αθλητισμό. Θα ήθελα πάρα πολύ να είμαστε με μία σύμπνοια και με μία αλληλεγγύη στα ζητήματα αυτά και αυτό επιδιώκω. 
      Όμως, θα ήθελα να πω μία λέξη. Παρ’ όλο που γενικώς στη ζωή μου τα ειδύλλια με συγκινούν, τα παλαιά τερατώδη ειδύλλια δεν με συγκινούν ποτέ. Και δεν με συγκινεί το γεγονός να αποκαλείται νόμος του Ελληνικού Κοινοβουλίου «νόμος ΠΑΣΟΚ» ή «νόμος Λιάνη». Ο οποιοσδήποτε νόμος υπάρχει είναι νόμος του ελληνικού κράτους και είναι διπλός, κύριε Σκυλλάκο. Είναι ο νέος αθλητικός νόμος που υπάρχει και είναι η διάταξη δύο Υπουργών, που έχει δημοσιευτεί στην Εφημερίδα της Κυβερνήσεως και δίνει αυτήν τη δυνατότητα. Δεν μπορείτε να τον αρνηθείτε. Είναι νόμος του ελληνικού κράτους και όχι «νόμος ΠΑΣΟΚ». 
	ΑΝΤΩΝΗΣ ΣΚΥΛΛΑΚΟΣ: Δεν μπορούμε να είμαστε αντίθετοι σε νόμο; 
	ΓΕΩΡΓΙΟΣ ΛΙΑΝΗΣ: Δεν μπορείτε να τον λέτε «νόμο ΠΑΣΟΚ»! Είναι νόμος του ελληνικού κράτους. 
	ΧΡΗΣΤΟΣ ΑΗΔΟΝΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Σαν εισηγητής; 
      ΧΡΗΣΤΟΣ ΑΗΔΟΝΗΣ: Ως εισηγητής, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ως Εισηγητής μπορείτε να μιλήσετε για ένα ή δύο λεπτά. 
      ΧΡΗΣΤΟΣ ΑΗΔΟΝΗΣ: Πρώτα απ’ όλα, θα ήθελα να θέσω ένα ζήτημα πάρα πολύ σοβαρό, λαμβάνοντας την ευκαιρία από αυτά που είπε ο κ. Σκυλλάκος. Είναι αλήθεια ότι σήμερα ένα πολύ απλό θέμα γίνεται σ’ αυτήν τη Βουλή μείζον και γίνεται μείζον, κύριε Πρόεδρε, για ένα πάρα πολύ απλό λόγο. Γιατί δυστυχώς μπήκαμε στην κουβέντα για μειοδοσία και πλειοδοσία περί της αθλητικής διάκρισης. 
      Στην αρχή της εισήγησής μου, λοιπόν, ανέφερα συγκεκριμένα και είπα ότι είναι πρωτοφανές…
      ΠΑΝΑΓΙΩΤΗΣ ΣΓΟΥΡΙΔΗΣ: Είναι πρωτοφανές, κύριε Πρόεδρε, να λείπει, ο κύριος Υπουργός! 
      ΧΡΗΣΤΟΣ ΑΗΔΟΝΗΣ: Κύριε Σγουρίδη, σας παρακαλώ μη με διακόπτετε. 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, εσείς έχετε εμπειρία και πρέπει να διευκολύνετε το Προεδρείο. 
      ΧΡΗΣΤΟΣ ΑΗΔΟΝΗΣ: Στην αρχή, λοιπόν, της τοποθέτησής μου είπα ότι είναι πρωτοφανές να ασχολείται η Βουλή με αυτά τα ζητήματα και η εξέλιξη της συζήτησης ήταν να αποδείξει αυτό ακριβώς το πράγμα, δηλαδή, ότι δεν υπάρχουν ούτε μειοδότες ούτε πλειοδότες. 
      Υπάρχει μία διάκριση πάρα πολύ συγκεκριμένη την οποία δεν μπορεί να αρνηθεί κανείς. Δεν μπορεί κανείς να την προσδιορίσει με τιμή και ας μην έχουμε αυταπάτες και κανείς δεν θέλει αν μη τι άλλο τουλάχιστον να δώσει το δικαίωμα σε κανέναν να διασπαθίσει το δημόσιο χρήμα. Αυτή είναι η πραγματικότητα. Μπορούμε να κρυβόμαστε πολύ εύκολα πίσω από τις λέξεις και να διατυπώνουμε όποια αλήθεια θέλουμε, αλλά αν μη τι άλλο τουλάχιστον είναι φρόνιμο να μην χρησιμοποιούμε υπερβολές. 
      Θα ήθελα, λοιπόν, να πω ότι εφόσον, ο κύριος Υπουργός, διαπίστωσε κενό νόμου, όφειλε σ’ αυτήν εδώ τη Βουλή να καταθέσει και τροποποίηση του νόμου. Αυτό δεν το βλέπω λοιπόν πουθενά. Αυτά λοιπόν για την αλήθεια, κύριοι συνάδελφοι. 
      ΜΑΡΙΑ ΔΑΜΑΝΑΚΗ: Κύριε Πρόεδρε, με συγχωρείτε, θα μπορούσα να μιλήσω; 
      ΠΡΟΕΔΡΕΥΩΝ (Γεώργιος Σούρλας): Ναι, κυρία Δαμανάκη. Είναι προφανές ότι υπάρχει κάποιο πρόβλημα. Όμως, νομίζω ότι δεν υπάρχει λόγος να διακόπτουμε. Άλλωστε αυτά γράφονται στα Πρακτικά. Εξάλλου υπάρχουν και ορισμένες δυσκολίες. 
      ΜΑΡΙΑ ΔΑΜΑΝΑΚΗ: Εντάξει, κύριε Πρόεδρε, το αντιλαμβανόμαστε, αλλά είναι σαφές ότι δεν πρόκειται περί αυτού. Προφανώς, ο κύριος Υπουργός, τακτοποιεί τις επόμενες διατάξεις τις οποίες θα συζητήσουμε. 
      ΠΡΟΕΔΡΕΥΩΝ (Γεώργιος Σούρλας): Όχι κυρία Δαμανάκη. Υπάρχουν και ορισμένες ανθρώπινες ανάγκες που επιβάλλουν και υπαγορεύουν την απουσία του. Δεν νομίζω ότι διαταράσσεται η ροή της συζήτησης. Πρακτικά υπάρχουν και νομίζω ότι μπορεί να το πληροφορηθεί. Άλλωστε ήταν πολύ ευπρεπής η τοποθέτηση του εισηγητού του ΠΑΣΟΚ. Δεν δημιουργήθηκε κανένα προσωπικό ζήτημα. 
      Τώρα το λόγο έχει –ο οποίος πιστεύω ότι δέχεται να μιλήσει και εν τη απουσία του κυρίου Υπουργού- ο εισηγητής της Νέας Δημοκρατίας κ. Σταύρος Δαϊλάκης.
      ΣΤΑΥΡΟΣ ΔΑΪΛΑΚΗΣ: Απευθύνομαι στην κυρία Δαμανάκη και λέω το εξής: Στη Νέα Δημοκρατία έχουμε ένα πρόβλημα. Ξέρετε ποιο είναι αυτό; Ότι δεν έχουμε προβλήματα. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, διακόψτε τη συνεδρίαση για πέντε λεπτά! 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, ο ομιλητής δέχεται να μιλήσει όπως είναι τώρα και εν τη απουσία του κυρίου Υπουργού. 
      Εάν όμως, ο Υπουργός δεν επιστρέψει θα διακόψουμε, γιατί το μόνο που θα πετύχουμε θα είναι να δημιουργούμε εντυπώσεις. Και εγώ πιστεύω ότι όλοι θέλετε να συμβάλετε στην προς τα έξω καλή εμφάνιση της λειτουργίας του Κοινοβουλίου. 
      Κύριε Δαϊλάκη συνεχίστε. 
      ΣΤΑΥΡΟΣ ΔΑΪΛΑΚΗΣ: Έλεγα, λοιπόν, στην κυρία Δαμανάκη ότι στη Νέα Δημοκρατία ένα είναι το πρόβλημα, ότι δεν έχουμε προβλήματα. Αυτό σε αντίθεση προς εσάς που βλέπουμε ότι οι τοποθετήσεις των πρώην Υπουργών Αθλητισμού είναι διαφορετικές. Αν είχατε την ίδια αντίληψη πάνω σε θέματα διαχείρισης του δημοσίου χρήματος δεν θα υπήρχαν «Αίαντες». Εσείς συνηθίσατε όταν μοιράζατε χρήματα να τα μοιράζετε με άλλους τρόπους. Πίσω από το γνωστό Αίαντα υπάρχουν και άλλοι σύλλογοι που έπαιρναν χρήματα και δεν είχαν να επιδείξουν καμία σημαντική επιτυχία. 
      ΜΑΡΙΑ ΔΑΜΑΝΑΚΗ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κυρία Δαμανάκη!
      ΣΤΑΥΡΟΣ ΔΑΪΛΑΚΗΣ: Εμείς στη τροπολογία μας ήμασταν σαφείς. Είναι μεγάλη η επιτυχία της Εθνικής και γι’ αυτό δίνουμε γενναία τα τέσσερα εκατομμύρια. Και λέω γενναία γιατί λαμβάνουμε υπόψη την οικονομική κατάσταση της χώρας. Ο κ. Λιάνης είπε ότι το ΠΑΣΟΚ παρέδωσε γήπεδα για να προετοιμάζεται η Εθνική. Είπε ότι παρέδωσε και ένα γήπεδο και στη Ξάνθη. Ξέρετε κ. Λιάνη ότι έχουν να παίρνουν ακόμα 750 εκατομμύρια;
      ΓΕΩΡΓΙΟΣ ΛΙΑΝΗΣ: Να τα δώσετε. 
      ΣΤΑΥΡΟΣ ΔΑΪΛΑΚΗΣ: Αν τα παραδίδετε έτσι και τα πληρώνει η Νέα Δημοκρατία εντάξει μας ανήκουν και οι επιτυχίες. Ξέρετε ότι κυκλοφορούν ανά την Ελλάδα υπογεγραμμένες αποφάσεις σε αθλητικά σωματεία ότι όλα έχουν να παίρνουν από την Γενική Γραμματεία Αθλητισμού; Πριν φύγετε υπογράψατε να δοθούν ποσά σ΄ όλη την Ελλάδα, 2.000 ευρώ, 5.000 ευρώ, 1.000.000 ευρώ. Τώρα καλείται η νέα αθλητική ηγεσία μέσα σε έξι μήνες να τα πληρώσει όλα. 
      Πιστεύω, λοιπόν, ότι με αυτήν τη τροπολογία συμφωνούν όλες οι πτέρυγες. Πρέπει, όμως, να λάβουμε και υπόψη μας ότι δίνουμε και στον Ότο Ρεχάγκελ, αλλά δεν ξέρουμε τους όρους του συμβολαίου του με την ΕΠΟ. Δίνουμε εμείς, δίνει και η ΕΠΟ, η οποία τα παίρνει από το κράτος. Δηλαδή, το κράτος δίνει δύο φορές. 
      ΓΕΩΡΓΙΟΣ ΛΙΑΝΗΣ: Η ΕΠΟ τα παίρνει από το FIFA. 
      ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ να διακόψουμε. 
      ΠΡΟΕΔΡΕΥΩΝ (Γεώργιος Σούρλας): Από τη στιγμή που δεν έχει έρθει ακόμη ο Υπουργός, θα διακόψουμε μέχρι να επιστρέψει. 
      ΜΑΡΙΑ ΔΑΜΑΝΑΚΗ: Εάν, ο κύριος Υπουργός, κάνει αυτήν τη στιγμή συνεννοήσεις με τη FIFA και με τις διεθνείς ομοσπονδίες, να έρθει να μας ενημερώσει. 
      ΠΡΟΕΔΡΕΥΩΝ (Γεώργιος Σούρλας): Γιατί κυρία Δαμανάκη, κάνετε δηλώσεις, οι οποίες ενδεχομένως σας εκθέτουν; Γιατί ερμηνεύεται την απουσία του κυρίου Υπουργού ως ανάγκη συνεννόησης; Η ερμηνεία σας είναι αυθαίρετη. Το Προεδρείο δέχεται το αίτημά σας να διακοπεί η συνεδρίαση, αλλά δεν δέχεται την ερμηνεία σας. 
(ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, επαναλαμβάνεται η διακοπείσα συνεδρίαση. 
     Κηρύσσεται περαιωμένη η συζήτηση επί της τροπολογίας με γενικό αριθμό 135 και ειδικό 12.
     Ερωτάται το Τμήμα: Γίνεται δεκτή η τροπολογία, όπως τροποποιήθηκε από τον κύριο Υφυπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΑΗΔΟΝΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας):  Η τροπολογία με γενικό αριθμό 135 και ειδικό 12, έγινε δεκτή, όπως τροποποιήθηκε από τον κύριο Υφυπουργό, κατά πλειοψηφία και εντάσσεται στο νομοσχέδιο ως ίδιον άρθρο.
     Εισερχόμαστε στη συζήτηση της τροπολογίας με γενικό αριθμό 134 και ειδικό 11 των κυρίων Παυλόπουλου και Ορφανού.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριε Πρόεδρε, όσον αφορά στη δεύτερη τροπολογία που θα συζητήσουμε, τη με γενικό αριθμό 134 και ειδικό 11: Για τις διατάξεις που αφορούν στη διοίκηση και διάρθρωση της Γενικής Γραμματείας Αθλητισμού, όσον αφορά στην πρώτη παράγραφο του άρθρου αυτού που είναι για ψήφιση, στο δεύτερο εδάφιο εκεί που έχουμε τη διατύπωση: «Στη Διεύθυνση «Άθληση για όλους» προΐσταται υπάλληλος της Γενικής Γραμματείας Αθλητισμού, κλάδου ΠΕ1 ΠΕ5» προστίθεται «ή ειδικός επιστήμονας απόφοιτος του Τμήματος Φυσικής Αγωγής και Αθλητισμού με γνώση και εμπειρία στον μαζικό αθλητισμό αποσπασμένος από τον δημόσιο τομέα ή νομικά πρόσωπα του κράτους μετά από απόφαση του αρμοδίου Υπουργού». 
     ΠΡΟΕΔΡΕΥΩΝ (Γεώργιος Σούρλας):  Ο κ. Δαϊλάκης έχει το λόγο.
     ΣΤΑΥΡΟΣ ΔΑϊΛΑΚΗΣ: Κύριε Πρόεδρε, είναι μια τροπολογία που δίνει τη δυνατότητα να υπάρχει άθληση για όλους και για τους διοικητικούς, εφόσον έχουν τα απαραίτητα ουσιαστικά και τυπικά προσόντα του δημοσιοϋπαλληλικού κώδικα. Με την προηγούμενη διατύπωση της διατάξεως αυτής περιοριζόταν υπερβολικά με τρόπο φωτογραφικό ο κύκλος προσώπων που είχαν το δικαίωμα αυτό, ενώ τώρα αποκαθίσταται αυτή η αδικία εις βάρος αρκετών υπαλλήλων της Γενικής Γραμματείας Αθλητισμού.
     Στο δεύτερο σκέλος με την προτεινόμενη ρύθμιση επιδιώκεται και πάλι η διεύρυνση του κύκλου των υπαλλήλων της Γενικής Γραμματείας Αθλητισμού, που δύνανται να καταλάβουν θέση προϊσταμένων τμημάτων από τις κατηγορίες ΠΕ οικονομικού, ΤΕ διοικητικού και οικονομικού και ΔΕ διοικητικών γραμματέων. 
     ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, κύριοι συνάδελφοι, σε ό,τι αφορά την προτεινόμενη τροπολογία που έχει να κάνει με την πρώτη παράγραφο, θα ήθελα να τονίσω ότι στον οργανισμό λειτουργίας του Υπουργείου Αθλητισμού, με το προεδρικό διάταγμα που ισχύει σε καμία διεύθυνση και σε κανένα τμήμα δεν προβλέπεται καθηγητές Φυσικής Αγωγής να προΐστανται παρά μόνο στη συγκεκριμένη διεύθυνση. Κατά συνέπεια, λοιπόν, πρωταθλητές και σημερινοί ολυμπιονίκες, που είναι κατά βάση καθηγητές φυσικής αγωγής και επιθυμούν να συνεχίσουν να προσφέρουν στον αθλητισμό από διαφορετική θέση, από τη διοίκηση, σήμερα με αυτήν τη διάταξη δεν τους δίνεται η δυνατότητα να συμμετέχουν κατά βάση στον προνομιακό τους χώρο. 
      Παράλληλα σε συνδυασμό με τη δεύτερη παράγραφο, που πραγματικά ανοίγει το κεφάλαιο σε σχέση με τα τυπικά προσόντα, ουσιαστικά αυτό το οποίο γίνεται στο σύνολό της με αυτήν την προτεινόμενη διάταξη είναι ότι επιδιώκεται με την προτεινόμενη τροπολογία να τοποθετηθεί στο Τμήμα Διοίκησης Προσωπικού ως προϊστάμενος συγκεκριμένο πρόσωπο στη Γενική Γραμματεία Αθλητισμού, το οποίο σήμερα με τον υφιστάμενο κανονισμό δεν κατέχει τα απαιτούμενα προσόντα. Άρα ουσιαστικά εκείνο το οποίο επιδιώκεται είναι η κατάργηση μιας διοικητικής ιεραρχίας και η τοποθέτηση κομματικών προσώπων.
      Εκείνο το οποίο θα ήθελα να θέσω είναι ότι ζητάτε από τον Οργανισμό της Γενικής Γραμματείας Αθλητισμού το 2003, να απαντήσει το Υπουργείο Προεδρίας, όταν έγιναν οι τροποποιήσεις για το ζήτημα των ΔΕ. Το Υπουργείο, λοιπόν, Προεδρίας απαντά και λέει: 
      «Επειδή οι κλάδοι της κατηγορίας ΔΕ προορίζονται για την εκτέλεση ακραιφνώς διεκπεραιωτικών καθηκόντων, υποβοηθητικού της διοικητικής λειτουργίας χαρακτήρα, θα πρέπει να προσδιοριστούν επακριβώς τα τμήματα, στα οποία είναι επιτρεπτό να προΐστανται οι υπάλληλοι της συγκεκριμένης κατηγορίας.» 
      Κατά συνέπεια, παρόμοιες διατάξεις με αυτήν του άρθρου 29, όπως τα τμήματα της Διεύθυνσης Σχεδιασμού Αθλητικής Πολιτικής όπου προΐστανται εναλλακτικά υπάλληλοι των κλάδων  ΠΕ ή ΤΕ ή ΔΕ δεν είναι ανεκτές και πρέπει να επαναδιατυπωθούν, επειδή οι υπάλληλοι του κλάδου ΔΕ τοποθετούνται ως προϊστάμενοι μόνο ελλείψει υπαλλήλων των κλάδων ΠΕ ή ΤΕ. Αυτήν τη μία γνωμοδότηση του Συμβουλίου Επικρατείας στα Πρακτικά 351/99 ουσιαστικά εσείς έρχεσθε και νομοθετείτε χωρίς να τη λαμβάνετε υπόψη σας. Την καταθέτω για τα Πρακτικά, γιατί έχουμε πρωτοφανείς νομοθετικές διαδικασίες εδώ πέρα.
      (Στο σημείο αυτό ο Βουλευτής κ. Χρήστος Αηδόνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Άρα ο ισχυρισμός ότι ουσιαστικά χωρίς κόπο, με έναν οποιονδήποτε τρόπο, προσπαθείτε να επιβάλετε στη Δημόσια Διοίκηση πρόσωπα που δεν έχουν καμία σχέση με αυτήν, νομίζω ότι είναι λάθος. Εκ των πραγμάτων, λοιπόν, δεν μπορούμε να αποδεχθούμε στο σύνολό της αυτήν την τροπολογία.
     ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Και αυτή η τροπολογία και ορισμένες άλλες εντάσσονται στη γενική προσπάθεια της Νέας Δημοκρατίας να αλλάξει την κατάσταση από άποψη στελεχών, να αλλάξει τη Δημόσια Διοίκηση με την ευρεία έννοια. Αυτό το φαινόμενο το είδαμε το 1981. Επαναλήφθηκε το 1990, 1993-1994. Το επαναλαμβάνετε και τώρα. Διαμάχη ανάμεσα στα δύο μεγαλύτερα κόμματα για το ποιος θα ελέγχει τις διευθύνσεις και τους προϊστάμενους. Την καταψηφίζουμε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, εμείς δεν έχουμε αντίρρηση με το πνεύμα της τροπολογίας, διότι υπάρχει μια διεύρυνση σε όσους ικανούς υπαλλήλους μπορούν να αποκτήσουν μια ανώτερη θέση. Βέβαια έχουμε όλες αυτές τις επιφυλάξεις, βλέποντας την τακτική των κυβερνήσεων της τελευταίας τριακονταετίας τουλάχιστον. Πραγματικά είτε είναι ειδικοί οι αναφερόμενοι κάθε φορά στις διατάξεις για την κατάληψη θέσεων είτε είναι ευρύτερα από το δημόσιο τομέα, πάντοτε είναι ημέτεροι.
     Επομένως εγώ πραγματικά δεν έχω κανένα λόγο να ψηφίσω ή να μην ψηφίσω την τροπολογία. Απλώς καταγγέλλω το γεγονός. Και οι κυβερνήσεις του ΠΑΣΟΚ και η Κυβέρνηση της Νέας Δημοκρατίας τα ίδια πράγματα εφαρμόζουν στη Δημόσια Διοίκηση. Επί της ουσίας συμφωνώ με το πνεύμα της τροπολογίας. Στην εφαρμογή έχω επιφυλάξεις.
     ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, για να κατανοήσει το Τμήμα περί τίνος πρόκειται, θέλω να πω πως ο ελληνικός αθλητισμός κινείται σε τρεις διαστάσεις: Στον αθλητισμό των διακρίσεων –χειροκροτήσαμε τους αθλητές μας- στον αθλητισμό των ατόμων με ειδικές ανάγκες και στην άθληση για όλους. Η άθληση για όλους καθοδηγείται στρατηγικά από τη Γενική Γραμματεία Αθλητισμού. Και επειδή είναι κρίσιμη αυτή η διεύθυνση, γι’ αυτό από τη σύστασή της προβλέπεται ότι αυτός που θα είναι επικεφαλής, οφείλει να έχει ειδικές γνώσεις και ειδική τεχνογνωσία. Και βρίσκω την ευκαιρία να πω ότι η ελληνική οικογένεια έπαψε να θεωρεί τον αθλητισμό σαν κάτι κακό για τα παιδιά από την περίοδο του 1982, όταν μπήκαν τα προγράμματα μαζικού αθλητισμού και συνδέθηκε η οικογένεια με τον αθλητισμό. 
     Τι έρχεται να κάνει σήμερα η Κυβέρνηση: Έρχεται να μας πει ότι επικεφαλής της άθλησης για όλους δεν θα είναι ένα καταξιωμένο στέλεχος του αθλητισμού με ειδικές γνώσεις και τεχνογνωσία, αλλά θα είναι το στέλεχος της Γενικής Γραμματείας που του έχουν υποσχεθεί αυτήν τη θέση, το οποίο δεν έχει καμία σχέση γνώσης και τεχνογνωσίας με τον αθλητισμό  και με αυτά τα προγράμματα. 
     Εντυπωσιάζομαι για τη συμφωνία του Συνασπισμού και εκπλήσσομαι, αλλά θέλω να θυμίσω ότι υπήρχαν διευθυντές σε αυτήν τη διεύθυνση που άφησαν και τη ζωή τους εκεί με πρώτο το Γιώργο Κασσιμάτη, παλιό διευθυντή της διεύθυνσης Άθληση για Όλους και στη συνέχεια Γενικό Γραμματέα Αθλητισμού. 
     Για το δεύτερο μέρος: Για πολλές φωτογραφίες μας μιλάει, ο κύριος Υπουργός, αλλά δεν δικαιούται με αυτήν τη διάταξη να θέλει να κάνει υπαλλήλους δευτεροβάθμιας εκπαίδευσης διευθυντές στο Υπουργείο. Και είπα προχθές ότι θέλει να κάνει πρώτα απ’ όλα τον κ. Μπούκη, τον κομματάρχη της Νέας Δημοκρατίας, διευθυντή διοικητικού, χωρίς να έχει τα προσόντα και καταργεί τον οργανισμό του 1985 –και συμφώνησε σ΄ αυτό η κυρία Ξηροτύρη και λυπάμαι- επί του οποίου υπάρχουν πολλές αποφάσεις του Συμβουλίου της Επικρατείας και ταυτόχρονα πολλές γνωμοδοτήσεις, προκειμένου να δώσει τη δυνατότητα σε υπαλλήλους με κατώτερα προσόντα να διοικήσουν το Υπουργείο. Αυτή είναι η αξιοκρατία της Νέας Δημοκρατίας και αυτή είναι η πολιτική μέσω της οποίας επιχειρεί ν’ αλλάξει το κράτος και να διαμορφώσει συνθήκες μιας αναγέννησης του κράτους, όπως έλεγε.
     ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
     Θα παρακαλούσα να έχουμε τον κατάλογο αυτών που ενδιαφέρονται να μιλήσουν να μη τους αναζητά το Προεδρείο κάθε φορά. 
     ΠΑΝΑΓΙΩΤΗΣ ΣΓΟΥΡΙΔΗΣ: Ζήτησα το λόγο επί της τροπολογίας αυτής για να υπενθυμίσω στον κύριο Υφυπουργό ο οποίος θήτευσε σε αυτήν εδώ την Αίθουσα και στα έδρανα της Αντιπολίτευσης, ότι πάρα πολλές φορές από τα έδρανα της Αντιπολίτευσης μιλούσε ότι οι τροπολογίες πρέπει να είναι γενικού περιεχομένου, να έχουν περιεχόμενο που ανταποκρίνεται σε ένα ευρύ κοινό και να μη φωτογραφίζουν συγκεκριμένες περιπτώσεις. Και από τα έδρανα αυτά πολλές φορές μίλησαν συνάδελφοι Βουλευτές ότι δεν θα πρέπει να υπάρχουν φωτογραφικές τροπολογίες. Αυτή η τροπολογία είναι φωτογραφική. Φωτογραφίζει συγκεκριμένα πρόσωπα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσμίδης για δύο λεπτά.
      ΣΩΚΡΑΤΗΣ ΚΟΣΜΙΔΗΣ: Ούτε είκοσι δευτερόλεπτα δεν θέλω, κύριε Πρόεδρε.
      Κραυγαλέα φωτογραφική η διάταξη. Λυπούμαι ιδιαιτέρως που λέω ότι και με αυτήν τη διάταξη η Κυβέρνηση αποδεικνύεται ότι είναι Κυβέρνηση μειωμένων απαιτήσεων ως προς τα προσόντα αυτών που θα καταλάβουν σημαντικές θέσεις στο δημόσιο τομέα. Μετά τις διατάξεις περί προσωρινών διευθυντών, με βάσει τις οποίες ο καθένας μπορεί να καταλάβει θέση προσωρινού διευθυντή, έχουμε τώρα και αυτήν τη διάταξη, η οποία βέβαια δεν τιμά καθόλου την Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Το Προεδρείο οφείλει να σημειώσει ότι ευπρεπώς διατυπώσατε τις επιφυλάξεις σας και αυτό είναι πάρα πολύ σημαντικό για τη λειτουργία του Κοινοβουλίου.
      Το λόγο έχει ο κ. Λιάνης.
      ΓΕΩΡΓΙΟΣ ΛΙΑΝΗΣ: Θα προσπαθήσω κι εγώ, κύριε Πρόεδρε, να τις διατυπώσω ευπρεπώς.
      ΠΡΟΕΔΡΕΥΩΝ (Γεώργιος Σούρλας): Να το κάνετε. Άλλωστε, εσείς είστε πιο παλιός κοινοβουλευτικός από τον κ. Κοσμίδη.
      ΓΕΩΡΓΙΟΣ ΛΙΑΝΗΣ: Θα πω ότι ανάμεσα σε έναν Υπουργό που είναι σε μια θέση τόσο δύσκολη, όπως είναι η θέση του Υφυπουργού Αθλητισμού, και στον προκάτοχό του υπάρχει για ένα διάστημα μια καλώς εννοούμενη εκεχειρία. Το θέλουμε, γιατί είναι δύσκολος ο χώρος αυτός. Και πράγματι, εγώ αυτήν την εκεχειρία με τον κ. Ορφανό την είχα, την τήρησα για ένα διάστημα, με συμβουλές αλλήλων, για να πάνε τα πράγματα καλύτερα.
      ΠΡΟΕΔΡΕΥΩΝ (Γεώργιος Σούρλας): Και πιστεύω να συνεχίσετε έτσι.
      ΓΕΩΡΓΙΟΣ ΛΙΑΝΗΣ: Τα πρώτα βήματα του κ. Ορφανού στο χώρο αυτό δεν έδειξαν ότι είχε διάθεση και πρόθεση να κάνει παρεμβάσεις στον κορμό της Γενικής Γραμματείας Αθλητισμού, που είναι ούτως ή άλλως μια πολύχρονα δοκιμασμένη στην πορεία της υπηρεσίας. Εγώ πιστεύω ότι υπήρχε νηφάλια σκέψη και μικρά βήματα μπροστά, όπως κάνουμε όλοι μας.
      Ξαφνικά, όμως, τώρα είμαι υποχρεωμένος να πω ότι εδώ ανατρέπετε θεσμικά πρόσωπα με τεράστια πείρα, για να περάσετε κάποια μηνύματα. Και δεν το κάνετε εσείς με αυτόν τον τρόπο, αλλά η φιλοσοφία αυτών που εισπράττουν το μήνυμα του να περάσουν σε μια τέτοια θέση. Κύριε Υπουργέ, φτάνει στο σημείο του να διαδίδουν στη Γραμματεία –και τα ξέρουμε αυτά, γιατί μαθαίνουμε κι εμείς τι γίνεται εκεί- ότι δεν γίνεται ό,τι γίνεται για να φύγετε εσείς που φεύγετε και μπαίνω εγώ στη θέση σας, γίνεται για να «φάμε το κεφάλι» του τάδε, που τον είχατε κρατήσει εδώ για πάρα πολλά χρόνια. Δηλαδή, ουσιαστικά αποχαλινώνουν και τις διαθέσεις τους, δεν προσφέρουν στους υπαλλήλους αυτά υπηρεσίες, τους αποχαλινώνουν.
      Λέω, λοιπόν, ότι με τον παρόντα νόμο και την τροπολογία που αφορά τη διεύρυνση του κύκλου των υπαλλήλων της Γενικής Γραμματείας Αθλητισμού που μπορούν να καταλάβουν θέσεις προϊσταμένων τμημάτων, επιχειρείτε να προωθήσετε τα ημέτερα πρόσωπα, που δεν έχουν ούτε τα τυπικά ούτε τα ουσιαστικά προσόντα.
      Μην το συνεχίσετε. Θα κάνετε κακό σε μια υπηρεσία, η οποία σας είναι αλληλέγγυα ούτως ή άλλως, όπως ήταν σε όλους μας, με όλα τα λάθη που έχει η Γενική Γραμματεία Αθλητισμού. Δεν χρειάζεται να συνεχιστεί αυτό. Νομίζω ότι τέτοιες παρεμβάσεις βαθαίνουν κι ένα χάσμα μεταξύ των υπαλλήλων της Γραμματείας, που δεν δουλεύουν πια με τον τρόπο που δούλευαν.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Επί της αρχής δύο παρατηρήσεις, κύριε Πρόεδρε.
      Ανεξάρτητα από τις σκοπιμότητες της Κυβέρνησης, που είναι προφανείς, η συγκεκριμένη τροπολογία παρεμβαίνει και τροποποιεί τον οργανισμό της Γενικής Γραμματείας. Κύριε Πρόεδρε, κύριοι συνάδελφοι, κύριε Υπουργέ, πρέπει να ενημερωθείτε, αν δεν γνωρίζετε, ότι οι οργανισμοί των Υπουργείων είναι αντικείμενο της διαβούλευσης των συνδικαλιστικών οργανώσεων των εργαζομένων με την Κυβέρνηση. Προβλέπεται και από το πλαίσιο των ρυθμίσεων για τις συλλογικές διαπραγματεύσεις.
      Και λυπάμαι, πέρα από τις σκοπιμότητες του κ. Ορφανού, που την έχει συνυπογράψει και ο κ. Παυλόπουλος, ο οποίος σε αυτόν εδώ το χώρο διαβεβαίωνε τη συνδικαλιστική ηγεσία των δημοσίων υπαλλήλων ότι θα συζητήσει το πλαίσιο του δημοσιοϋπαλληλικού κώδικα, των προσόντων και το σύστημα εξέλιξης των υπαλλήλων. Λυπάμαι πάρα πολύ. Είναι θέμα αρχής. Και σ΄ αυτό πρέπει να τοποθετηθούμε.
      Το δεύτερο επί της αρχής: Γιατί μειώνει τα προσόντα; Είναι μειωμένων προσόντων οι υπάλληλοι της Γενικής Γραμματείας Αθλητισμού, ώστε δεν μπορεί να βρεθεί κατάλληλος πτυχιούχος με τα κριτήρια που θέτει ο κώδικας ή αν θέλετε και τις επιλογές του κυρίου Υπουργού, για να στελεχωθεί αυτή η θέση;
      Και η τρίτη παρατήρησή μου είναι ότι λυπάμαι που βρίσκονται σ΄ αυτήν την Αίθουσα συνάδελφοι που ξαναθέτουν το ζήτημα ως ζήτημα ΠΑΣΟΚ και Νέας Δημοκρατίας. Δεν είναι το ζήτημα, κύριε Σκυλλάκο και κυρία Ξηροτύρη ούτε ΠΑΣΟΚ ούτε Νέας Δημοκρατίας. Είναι ζήτημα αρχής.
      Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο;
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μάλιστα, κύριε Πρόεδρε.
     Κύριε Πρόεδρε, κυρίες και κύριοι συνάδελφοι, η προτεινόμενη ρύθμιση έρχεται να διευρύνει τα όρια αυτών οι οποίοι έχουν τη δυνατότητα να καταλάβουν κάποιες συγκεκριμένες θέσεις. Αυτά που ισχύουν σήμερα -και τα ξέρετε πάρα πολύ καλά όσοι θητεύσατε- έχουν περιορίσει τόσο τον κύκλο που είναι ένα, δύο, τρία συγκεκριμένα πρόσωπα. Δεν διευρύνεται παραπάνω. Εσείς νομίζετε ότι διοίκηση αξιοκρατική μπορεί να γίνει κάτω από τέτοιες συνθήκες; Εγώ, λοιπόν, έχω το θάρρος και φέρνω αυτήν την τροπολογία, η οποία δίνει δυνατότητες διεύρυνσης. Και ξέρουν στους έξι μήνες που είμαι στο Υφυπουργείο Αθλητισμού πώς λειτούργησα κι αν είχατε έστω και μια καταγγελία για τον τρόπο λειτουργίας. Αυτός ο τρόπος λειτουργίας θα συνεχιστεί: Αξιοκρατικά, οι καλύτεροι και οι ικανότεροι, αλλά από ένα ευρύτερο πεδίο επιλογών. Τίποτε άλλο.
	ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 134 και ειδικό 11.
      Ερωτάται το Τμήμα: Γίνεται δεκτή η τροπολογία με γενικό αριθμό 134 και ειδικό 11, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΧΡΗΣΤΟΣ ΑΗΔΟΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 134 και ειδικό 11 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε τώρα στη συζήτηση της τροπολογίας με γενικό αριθμό 138 και ειδικό 15. Είναι η τροπολογία: «Ρύθμιση θεμάτων Ελεγκτικού Συμβουλίου της Γενικής Γραμματείας Αθλητισμού» που την υπογράφουν οι κύριοι Αλογοσκούφης και Ορφανός.
 	 Θέλει κανείς το λόγο; Κύριε Δαϊλάκη, θέλετε το λόγο; Όχι. Κανείς της Μειοψηφίας;
	ΧΡΗΣΤΟΣ ΑΗΔΟΝΗΣ: Μάλιστα, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Αηδόνης έχει το λόγο.
	ΧΡΗΣΤΟΣ ΑΗΔΟΝΗΣ: Πρώτα απ’ όλα, στη συγκεκριμένη τροπολογία υπάρχει κάτι το οποίο δεν διευκρινίζεται και δημιουργεί μια μεγάλη ασάφεια. Αναφέρετε συγκεκριμένα, κύριε Υπουργέ,  ότι: «στη σύνθεση του οργάνου μετέχουν μέχρι οκτώ (8) μόνιμοι υπάλληλοι της ΓΓΑ, συμπληρουμένης της συνθέσεως με μονίμους υπαλλήλους του Υπουργείου Οικονομίας και Οικονομικών, ΠΕ ή ΤΕ κατηγορίας, με ειδικές γνώσεις κ.λ.π.…». Δεν ξεκαθαρίζετε, όμως, τα προσόντα που έχουν οι υπάλληλοι της Γενικής Γραμματείας Αθλητισμού, όπου αυτό μένει ασαφές.
	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτό αναφέρεται στο νόμο. Δεν αλλάζουμε τίποτα από το νόμο.
	ΧΡΗΣΤΟΣ ΑΗΔΟΝΗΣ: Αυτό το βάζω ως παρατήρηση, γιατί δεν ξέρω αν ήταν…
	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν αλλάζει τίποτα από αυτά που προβλέπει ο νόμος. 
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πάρτε το λόγο, αν το επιτρέπει ο ομιλητής. 
	ΧΡΗΣΤΟΣ ΑΗΔΟΝΗΣ: Να το ξεκαθαρίσω, γιατί άλλο κατάλαβε ο κύριος Υπουργός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να σας πω το σκεπτικό της ρύθμισης; Το σκεπτικό της ρύθμισης είναι ότι επειδή και με τον προηγούμενο Υφυπουργό και τον πιο προηγούμενο υπήρχαν ανάγκες για ελέγχους στα χρήματα τα οποία το Υπουργείο Αθλητισμού διέθετε σε ομοσπονδίες, φορείς, είναι ανάγκη να υπάρχουν περισσότεροι οικονομικοί. Και αυτήν τη δυνατότητα δίνουμε.
      ΧΡΗΣΤΟΣ ΑΗΔΟΝΗΣ: Δεν με καταλάβατε ούτε εσείς ούτε ο κύριος συνάδελφος. Δεν μιλώ για την αλλαγή που κάνετε σε σχέση με τον αριθμό και το δικαίωμα να μειώσετε τον αριθμό των ανθρώπων και των εκπροσώπων της ΓΓΑ. Δεν μιλώ γι’ αυτό. Μιλάω για τα απαιτούμενα προσόντα. Έτσι όπως το προσδιορίζετε μέσα εκεί, ουσιαστικά αφήνετε ανοιχτή τη δυνατότητα σε σχέση με το ΠΕ ή το ΤΕ. Αυτό λέω. Πρέπει να προστεθούν, λοιπόν, σ’ αυτό το κομμάτι που λέτε ότι «…μετέχουν μέχρι οκτώ..», συγκεκριμένα προσόντα που προσδιορίζονται και γι’ αυτούς, έστω τους λίγους ή τους περισσότερους. Αυτό το ζήτημα θέτω. Δεν ξέρω αν αυτό  σας έχει διαφύγει ή αν είναι ένα θέμα, το οποίο τέλος πάντων μπήκε έτσι, για να υπάρχει και να σας δίνει τη δυνατότητα να προχωράτε σε λύσεις…
      ΑΝΤΩΝΗΣ ΣΚΥΛΛΑΚΟΣ: Έτσι ήταν και πριν.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αναφέρεται…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα παρακαλέσω να ακουστεί ο κ. Σκυλλάκος και μετά μπορείτε να πάρετε το λόγο.
      Ορίστε, κύριε Σκυλλάκο, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Αν διαβάζω καλά, έτσι ήταν και πριν η κατάσταση. Και πριν δεν προσδιορίζονταν. Δείτε το παράρτημα.
      ΧΡΗΣΤΟΣ ΑΗΔΟΝΗΣ: Υπήρχε, όμως,  ένα «και», κύριε Σκυλλάκο…
      ΠΡΟΕΔΡΕΥΩΝ (Γεώργιος Σούρλας): Κύριε Σκυλλάκο, να απευθύνεστε στο Προεδρείο και να σταματήσει η μεταξύ σας συζήτηση.
      ΑΝΤΩΝΗΣ ΣΚΥΛΛΑΚΟΣ: Κατανοητό.
      Εμείς δεν γνωρίζουμε αν υπάρχει πραγματική ανάγκη περισσότερων οικονομολόγων, να το πω έτσι, ή αν γίνεται μέσα στο πλαίσιο μιας προσπάθειας ελέγχου από την καινούργια κατάσταση και αυτού του Συμβουλίου και δεν βρίσκουν αρκετά πρόσωπα από τη Γενική Γραμματεία. 
      Αυτό δεν το γνωρίζω, για να είμαι ειλικρινής. Διότι δεν είναι υποχρεωμένοι να παίρνουν οκτώ άτομα από τη Γενική Γραμματεία. Τώρα μπορούν να πάρουν ένα άτομο από τη Γενική Γραμματεία, γιατί λέει «μέχρι οκτώ». Δεν γνωρίζω. Επειδή, όμως, η περιρρέουσα ατμόσφαιρα είναι ότι γίνεται προσπάθεια να αλλάξουν οι συσχετισμοί, εμείς κρατούμε επιφυλάξεις γι’ αυτήν την τροπολογία. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν θα περιμένω τις εξηγήσεις από τον κύριο Υπουργό, γιατί δεν καταλαβαίνω κι εγώ τη σκοπιμότητα αυτής της τροπολογίας. Θα αποφασίσουμε. Έχω κάποιες επιφυλάξεις. 
      ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Δεν θα είχα αντίρρηση, κύριε Πρόεδρε, παρ΄ότι δημιουργεί προβλήματα στον ίδιο τον εαυτό του ο κ. Ορφανός. Γιατί με την ασάφεια «μέχρι οκτώ» οι διαπραγματεύσεις μεταξύ Υπουργείων για μια επιτροπή, η οποία έχει πολύ σημαντικές αμοιβές, θα είναι μια διελκυστίνδα που ξεκινά από σήμερα. Ωστόσο αυτό είναι δικό του πρόβλημα, αυτός το δημιουργεί. 
      Έχω, όμως, πρόβλημα με τη νομοτεχνική διατύπωση της νέας διάταξης, η οποία αφήνει ανοικτό -όπως έχει διατυπωθεί- το θέμα του τι προσόντα θα έχουν οι «μέχρι οκτώ» της Γενικής Γραμματείας Αθλητισμού. Γιατί στην προηγούμενη διάταξη ήταν σαφές ότι και οι οκτώ και οι τρεις έπρεπε να είναι ΠΕ ή ΤΕ με ειδικά προσόντα. Τώρα αν δεν το κάνει σαφές ο Υπουργός και αν δεν συμπληρώσει «μέχρι οκτώ ΠΕ ή ΤΕ με ειδικά προσόντα συμπληρουμένης με τους υπόλοιπους με αντίστοιχα προσόντα», θα μπορεί, όπως έχει διατυπωθεί η διάταξη  –κατά τη γνώμη μου και με νομική ερμηνεία- αύριο το πρωί να βάλει και εκεί ως ελεγκτές άτομα δευτεροβάθμιας ή και στοιχειώδους εκπαίδευσης.
      ΠΡΟΕΔΡΕΥΩΝ (Γεώργιος Σούρλας): O κ. Κουτσούκος έχει το λόγο. 
      ΙΩΑΝΝΗΣ ΚΟΥΤΣΟΥΚΟΣ: Ακριβώς αυτό ήθελα να επισημάνω, κύριε Πρόεδρε. Αυτή η τροπολογία είναι σαν τους χρησμούς της Πυθίας. Ερμηνεύεται ανάλογα το πού θα τοποθετήσει το κόμμα. 
      Κύριε Υπουργέ, αν δεν υπάρχει προφανής σκοπιμότητα, μπορείτε τώρα να δώσετε τις διευκρινίσεις διότι, κύριοι συνάδελφοι, προσπάθησα να καταλάβω ποια είναι η διαφορά αυτής της τροπολογίας με την προηγούμενη ρύθμιση. Είναι σε μια λέξη, στο «συμπληρούμενης». 
      Κατά συνέπεια, είναι εκ του πονηρού η τροπολογία έτσι όπως έρχεται, για να επιτρέψει στον Υπουργό να ορίζει τη σύνθεση ακόμα και με υπαλλήλους μειωμένων προσόντων. Θεωρώ ότι αυτό είναι αδιανόητο, όταν αυτό το ελεγκτικό όργανο θα έχει να κάνει σοβαρούς ελέγχους για πάρα πολύ μεγάλα ποσά και ενδεχόμενα θα τοποθετούνται υπάλληλοι που δεν έχουν τις στοιχειώδεις γνώσεις οικονομικών και λογιστικής. 
      Θεωρώ, λοιπόν, ότι αν δεν είναι εκ του πονηρού, πρέπει να δοθούν τώρα οι διευκρινίσεις.
      ΠΡΟΕΔΡΕΥΩΝ (Γεώργιος Σούρλας): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Οι παρατηρήσεις μου θα είναι αμιγώς νομοτεχνικής φύσεως. Το Ελεγκτικό Συμβούλιο, κύριε Υπουργέ, στο οποίο αναφέρεται αυτή η διάταξη, είναι συλλογικό όργανο διοίκησης. Πρέπει ο συνολικός αριθμός αυτού του συλλογικού οργάνου διοίκησης να είναι γνωστός εκ των προτέρων, δηλαδή αν θα είναι οκτώ, δέκα, έντεκα, είκοσι μέλη. Η ισχύουσα διάταξη αναφέρει οκτώ συν τρεις, οπότε είναι εντεκαμελές συμβούλιο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ενώ, δηλαδή, αυτός εδώ ο νόμος δεν το λέει; 
      ΣΩΚΡΑΤΗΣ ΚΟΣΜΙΔΗΣ: Δεν βλέπω εγώ να λέει κάτι τέτοιο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν φταίω εγώ αν δεν βλέπετε.
      ΣΩΚΡΑΤΗΣ ΚΟΣΜΙΔΗΣ: Λέει: «μέχρι οκτώ υπάλληλοι της Γενικής Γραμματείας Αθλητισμού συμπληρούμενης της συνθέσεως με μονίμους υπαλλήλους».
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Διαβάστε τη διάταξη ολόκληρη. Τι να σας πω τώρα; Καμιά φορά αισθάνομαι κι εγώ άσχημα.
      ΣΩΚΡΑΤΗΣ ΚΟΣΜΙΔΗΣ: Δηλαδή, με συγχωρείτε, θέλετε να πείτε ότι θα είναι μέχρι οκτώ της Γενικής Γραμματείας. Συνεπώς από πού προκύπτουν τα έντεκα μέλη; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μα, το γράφει: «εντεκαμελές συμβούλιο».
      ΣΩΚΡΑΤΗΣ ΚΟΣΜΙΔΗΣ: Πού το λέει το «εντεκαμελές», κύριε Υπουργέ; 
      ΠΡΟΕΔΡΕΥΩΝ (Γεώργιος Σούρλας): Κύριε Κοσμίδη, για να διευκολύνετε και τους στενογράφους και να σεβαστείτε και το Προεδρείο, παρακαλώ ολοκληρώστε και ο κ. Υπουργός θα σας απαντήσει μετά. 
      ΣΩΚΡΑΤΗΣ ΚΟΣΜΙΔΗΣ: Ζητώ συγνώμη, κύριε Πρόεδρε.
      Θα σας πω και κάτι άλλο νομοτεχνικό, που βέβαια υπάρχει και στην ισχύουσα διάταξη. Εκεί που λέτε ότι τα μέλη του Ελεγκτικού Συμβουλίου δεν επιτρέπεται να είναι μέλη αθλητικών φορέων, έχετε μέσα σε παρένθεση το «σωματείων, ενώσεων» και έτσι θα μπορούσε κανείς να ισχυριστεί ότι οι ομοσπονδίες εξαιρούνται απ’ αυτό το απαράδεκτο. 
      Ίσως θα έπρεπε να μην έχετε καθόλου την παρένθεση περιοριστικά ή βάλτε ένα «κλπ.» ή προσθέστε και τις ομοσπονδίες.  
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, έχετε το  λόγο για να απαντήσετε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κύριοι συνάδελφοι, συνηθίζω και σέβομαι τους συναδέλφους, αλλά θα σας πω το εξής: Πρέπει να βλέπετε τι γράφουμε. Είναι η διάταξη που ισχύει στο συγκεκριμένο νόμο σήμερα. Το ΠΑΣΟΚ την ψήφισε. Τον εαυτό σας κτυπάτε. Όλη αυτήν την ώρα ό,τι λέτε ισχύει για τον κ. Φούρα ή, αν ήταν στην τροποποίηση, τον κ. Βενιζέλο. Είναι ακριβώς η ίδια διάταξη. Έχει μία λέξη –αυτή που είπε ο κ. Κοσμίδης- τη λέξη «συμπληρούμενης», που σημαίνει ότι απλώς έχουν τη δυνατότητα αντί να είναι οκτώ υπάλληλοι από τη Γενική Γραμματεία και τρεις από το Υπουργείο Οικονομίας και Οικονομικών, να είναι επτά και τέσσερις. Τίποτε άλλο δεν αλλάζει, ούτε στα προσόντα ούτε σε όλα όσα υπαινιχθήκατε. Τι να σας πω; Δεν έχω να πω τίποτε άλλο.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αηδόνη.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, εγώ διαβάζω πάρα πολύ καλά τα κείμενα. Τώρα ο κύριος Υπουργός, αν επιμένει ότι αυτός διαβάζει καλύτερα, είναι δικό του θέμα. Κάναμε μία απλή διατύπωση, κύριε Υπουργέ, που αφορά το θέμα και το ότι αυτό δεν διευκρινίζεται. Αν εσείς εμμένετε ότι διευκρινίζεται, είναι δικό σας θέμα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι η ίδια ρύθμιση. Υπαινιχθήκατε χίλια πράγματα.
      ΧΡΗΣΤΟΣ ΑΗΔΟΝΗΣ: Θα σας παρακαλούσα πάρα πολύ, όμως, τους χαρακτηρισμούς να τους προσέχετε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μα, δεν έκανα χαρακτηρισμούς. Ήμουν πάρα πολύ ήπιος. 
      ΧΡΗΣΤΟΣ ΑΗΔΟΝΗΣ: Θα σας παρακαλούσα πάρα πολύ γι’ αυτό. Εμμένουμε, λοιπόν, ότι αυτό δεν προσδιορίζεται…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Από το νόμο σας. 
      ΧΡΗΣΤΟΣ ΑΗΔΟΝΗΣ: Ναι, γιατί το προηγούμενο…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Παραδεχθείτε ότι ο νόμος σας δεν ήταν καλός. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ. 
      ΧΡΗΣΤΟΣ ΑΗΔΟΝΗΣ: Κύριε Υπουργέ, η πρόταση είναι πάρα πολύ απλή. Όταν σε μία πρόταση υπάρχει ένα «και», σημαίνει ότι αποδέχεστε όλα τα προηγούμενα της υπόλοιπης. Και σ΄ αυτήν την πρόταση αφαιρείτε ένα «και», που είναι ουσιώδες. Καταλάβετέ το, δεν είστε φιλόλογος. 
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω να μη γίνεται αυτή η συζήτηση. Υπάρχει και η δυνατότητα από τον Κανονισμό και η ανοχή του Προεδρείου να δίνονται απαντήσεις, για να προχωράει καλύτερα το νομοθετικό έργο.
      Κύριε Υφυπουργέ, παρακαλώ να μη διακόπτετε τους ομιλητές. Άλλωστε έχετε δικαίωμα παρέμβασης μετά από κάθε ομιλητή. 
      Ο κ. Σγουρίδης έχει το λόγο για προτασσόμενη δευτερολογία.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, εγώ τη διάταξη αυτή θα την ψηφίσω, αρκεί να αφαιρέσετε ένα κόμμα.
      ΠΡΟΕΔΡΕΥΩΝ (Γεώργιος Σούρλας): Εννοείτε όχι πολιτικό κόμμα!
      ΠΑΝΑΓΙΩΤΗΣ ΣΓΟΥΡΙΔΗΣ: Όχι, ένα σημείο στίξης!
      Ακούστε με, κύριε Υπουργέ. Λέτε εδώ το εξής: «Στη σύνθεση του οργάνου μετέχουν μέχρι οκτώ μόνιμοι υπάλληλοι της Γενικής Γραμματείας Αθλητισμού, συμπληρούμενης της συνθέσεως με μονίμους υπαλλήλους του Υπουργείου Οικονομίας και Οικονομικών, ΠE ή ΤΕ κατηγορίας…», που σημαίνει ότι το ΠE και ΤΕ κατηγορίας πηγαίνει…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σε όλους.
      ΠΑΝΑΓΙΩΤΗΣ ΣΓΟΥΡΙΔΗΣ: Όχι σε όλους. Αν αφαιρέσετε το προηγούμενο κόμμα και αφήσετε …
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτή είναι η διατύπωση…
      ΠΑΝΑΓΙΩΤΗΣ ΣΓΟΥΡΙΔΗΣ: Θα σας πω το εξής: Εγώ θα την ψηφίσω, αν αφαιρέσετε αυτό το κόμμα, αυτό το σημείο στίξης. 
      Δηλαδή: «Στη σύνθεση του οργάνου μετέχουν μέχρι οκτώ μόνιμοι υπάλληλοι της Γενικής Γραμματείας Αθλητισμού συμπληρούμενης της συνθέσεως με μόνιμους υπαλλήλους του Υπουργείου Οικονομίας και Οικονομικών, ΠE ή ΤΕ κατηγορίας…».
      Έχετε ένα κόμμα ανάμεσα στα δύο. Πάμε, δηλαδή, στο «ήξεις αφήξεις, ουκ εν πολέμω θνήξεις», όπου ανάλογα με το πού βάζεις το κόμμα, σημαίνει ότι ή πεθαίνεις ή ζεις. Γι’ αυτό ακριβώς σας το λέω. Για να μεταφερθεί το ΠE και ΤΕ και στους υπαλλήλους της Γενικής Γραμματείας Αθλητισμού, αφαιρέστε το σημείο στίξης, το κόμμα, ανάμεσα στη «Γενική Γραμματεία Αθλητισμού» και το «συμπληρούμενης».
      ΣΩΚΡΑΤΗΣ ΚΟΣΜΙΔΗΣ: Βάλτε μία τελεία και πείτε ότι όλα τα μέλη του συμβουλίου…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κοσμίδη.
      Ο κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Θα παρακαλούσαμε να αναδιατυπωθεί, για να την ψηφίσουμε. Στη σύνθεση του οργάνου μετέχουν μέχρι οκτώ μόνιμοι υπάλληλοι της Γενικής Γραμματείας Αθλητισμού ΠE ή ΤΕ κατηγορίας με ειδικές γνώσεις, ιδίως οικονομικής, νομικής, τεχνικής και αθλητικής κατεύθυνσης, συμπληρούμενης της σύνθεσης με μόνιμους υπαλλήλους του Υπουργείου Οικονομίας και Οικονομικών, γιατί έτσι όπως την έχετε δώσει, πράγματι προκύπτουν αμφιβολίες και σας δίνεται η δυνατότητα ερμηνειών που δεν είναι στις προθέσεις σας, όπως λέτε.
      ΠΡΟΕΔΡΕΥΩΝ (Γεώργιος Σούρλας): Ο κ. Δαϊλάκης, εισηγητής της Νέας Δημοκρατίας, έχει το λόγο. 
      ΣΤΑΥΡΟΣ ΔΑΪΛΑΚΗΣ: Κύριε Υπουργέ, μίλησε ο κ. Σγουρίδης για την αφαίρεση του κόμματος. Αν αφαιρέσουμε ένα κόμμα, σχετικά με το πού κάθε υπάλληλος ανήκει, θα έχετε τη δυνατότητα να κάνετε σύνθεση; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έτσι κι αλλιώς, τα κόμματα, τα σημεία στίξης,  τα αφαιρέσατε.
      ΠΡΟΕΔΡΕΥΩΝ (Γεώργιος Σούρλας): Κύριε Δαϊλάκη, μην περιμένετε απευθείας απάντηση. Μπορείτε  να θέτετε το ερώτημα και να μη γίνεται συζήτηση μεταξύ σας.
      ΣΤΑΥΡΟΣ ΔΑΪΛΑΚΗΣ: Δεν  περιμένω απάντηση, κύριε Πρόεδρε. Απλώς, προλαμβάνω το ότι υπάρχει μία ανησυχία στους κύκλους του ΠΑΣΟΚ. Νομίζουν ότι μόλις έρθει μία τροπολογία, αυτή αφορά τους ανθρώπους τους και μην τυχόν τους πειράξουμε. Να μην ανησυχούν. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσμίδης για να δευτερολογήσει.
      ΣΩΚΡΑΤΗΣ ΚΟΣΜΙΔΗΣ: Κύριε Πρόεδρε, ζήτησα το λόγο για να βοηθήσω νομοτεχνικά και συγγνώμη που στην προηγούμενη παρέμβασή μου έκανα ένα λάθος. Θα μπορούσε μετά τις λέξεις «του Υπουργείου Οικονομίας και Οικονομικών» να μπει τελεία και μετά να πείτε: «και τα έντεκα μέλη του Ελεγκτικού Συμβουλίου θα είναι κατηγορίας ΠΕ ή ΤΕ με ειδικές γνώσεις, κλπ». Δεν θα υπάρχει καμία ασάφεια, αν το διατυπώσετε έτσι και καμία παρεξήγηση, γιατί νομίζω ότι η πρόθεσή σας είναι και τα έντεκα μέλη να έχουν αυξημένα προσόντα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, η παρατήρηση και η πρόταση την οποία έκανε και ο κ. Φούρας και ο κ. Κοσμίδης, είναι πρόταση λεκτικά σωστά διατυπωμένη, που σας διευκολύνει και εσάς.
      Εγώ, κύριε Πρόεδρε, έχω ένα ερώτημα. Ποιο είναι το κρίσιμο μέγεθος που έχετε υπόψη σας, ώστε το οκτώ συν τρία να γίνεται επτά συν τέσσερα; Δεν το ξέρω και δεν το έχετε εξηγήσει. Θα ήταν καλό να γνωρίζουμε. Όπως αντιλαμβάνεστε, το ενδιαφέρον μας δεν είναι τα μέρη που συνθέτουν το τελικό άθροισμα. Απλώς, προσπαθώ να εξηγήσω γιατί το αρχικό οκτώ συν τρία μπορεί να γίνει επτά συν τέσσερα ή έξι συν πέντε. Αν θέλετε, δώστε μας μία εξήγηση και μία διατύπωση, η οποία θα μπορούσε να είναι σωστή. Σωστή είναι αυτή του κ. Κοσμίδη, όπως επίσης και του κ. Φούρα. Επιλέξτε μία από τις δύο. Η δική σας διατύπωση είναι και περίπλοκη και δημιουργεί παρεξηγήσεις. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, απλώς επαναλαμβάνω ότι δεν έχω αλλάξει τίποτα στη διατύπωση. Είναι η διατύπωση που υπάρχει στο νόμο. Ωστόσο είμαι διατεθειμένος, εφ΄όσον η Βουλή κρίνει ότι πρέπει να αλλάξει η διατύπωση, να δεχθούμε αυτό που είπε ο κ. Κοσμίδης, που νομίζω ότι καλύπτει τις απαιτήσεις μας. Θα έλεγα, δηλαδή, να μπει τελεία και μετά ξεκαθαρίζουμε ότι πρόκειται για μόνιμους υπαλλήλους με τα προσόντα ΠΕ και ΤΕ.
      Όσον αφορά την ουσία, έχει διαπιστωθεί ότι επειδή οι έλεγχοι που κάνουν είναι κατά βάση οικονομικοί, υπάρχει πολλές φορές η ανάγκη να υπάρχουν μέσα στο όργανο περισσότεροι επιστήμονες οικονομικοί. Αυτό είναι και τίποτα παραπάνω.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να μας πείτε ακριβώς πώς διατυπώνεται η τροπολογία.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριοι συνάδελφοι, η διατύπωση έχει ως εξής: «Με κοινή απόφαση των Υπουργών Οικονομίας και Οικονομικών και Πολιτισμού, συγκροτείται και λειτουργεί στη Γενική Γραμματεία Αθλητισμού εντεκαμελές Ελεγκτικό Συμβούλιο με διετή θητεία. Στη σύνθεση του οργάνου μετέχουν μέχρι οκτώ μόνιμοι υπάλληλοι της Γενικής Γραμματείας Αθλητισμού συμπληρουμένης της συνθέσεως με μόνιμους υπαλλήλους του Υπουργείου Οικονομίας και Οικονομικών. Και τα έντεκα μέλη…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, στο σημείο αυτό να πούμε «οι ανωτέρω υπάλληλοι είναι ΠΕ ή ΤΕ κατηγορίας».
      ΣΩΚΡΑΤΗΣ ΚΟΣΜΙΔΗΣ: Να πούμε, κύριε Υπουργέ, όλοι οι ανωτέρω.
      ΠΡΟΕΔΡΕΥΩΝ (Γεώργιος Σούρλας): Να ακούσουμε τον Υπουργό τώρα. Οι απόψεις είναι ενδιαφέρουσες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα πούμε: «Όλα τα ανωτέρω μέλη του Συμβουλίου είναι κατηγορίας ΠΕ ή ΤΕ με ειδικές γνώσεις ιδίως οικονομικής, νομικής, τεχνικής και θετικής κατεύθυνσης. Τα μέλη του Ελεγκτικού Συμβουλίου δεν επιτρέπεται να είναι μέλη αθλητικών φορέων, σωματείων, ενώσεων και ομοσπονδιών, κλπ».
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, το Προεδρείο σημειώνει ότι είναι πάρα πολύ θετικό οι Υπουργοί να ακούνε τους Βουλευτές οι οποίοι κάνουν παρατηρήσεις και προτάσεις για διατύπωση των διατάξεων για να είναι πιο αποτελεσματικές. Είναι θετικό αυτό για τον κ. Ορφανό.
      Κηρύσσεται περαιωμένη η συζήτηση επί της τροπολογίας με γενικό αριθμό 138 και ειδικό αριθμό 15.
      Ερωτάται το Τμήμα: Γίνεται δεκτή η τροπολογία με γενικό αριθμό 138 και ειδικό αριθμό 15, όπως τροποποιήθηκε από τον κύριο Υφυπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 138 και ειδικό αριθμό 15 έγινε δεκτή, όπως τροποποιήθηκε από τον κύριο Υφυπουργό, ομοφώνως και εντάσσεται στο νομοσχέδιο ως ίδιον άρθρον.
      Κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 136 και ειδικό αριθμό 13: «Ρύθμιση θεμάτων Ολυμπιακού Αθλητικού Κέντρου Αθηνών».
      Το λόγο έχει ο κ. Δαϊλάκης.
     ΣΤΑΥΡΟΣ ΔΑΪΛΑΚΗΣ: Τα επτά μέλη από τα δεκατρία του Διοικητικού Συμβουλίου του ΟΑΚΑ, μεταξύ των οποίων και το Προεδρείο, διορίζονται από τον Υφυπουργό Αθλητισμού. Είναι λογικό ένας που κυβερνά, να έχει και τη δυνατότητα συνεργασίας με ένα συγκρότημα που οι υποχρεώσεις του είναι μεγάλες και τρέχουν κάθε μήνα. Είναι αυτονόητο για όλους μας ότι πρέπει να υπάρχει καλή συνεργασία μεταξύ του αρμόδιου Υπουργού και του Διοικητικού Συμβουλίου.
     ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο.
     ΧΡΗΣΤΟΣ ΑΗΔΟΝΗΣ: Κύριε Πρόεδρε, σε ό,τι αφορά την προτεινόμενη τροπολογία, θα θέλαμε να πούμε και να θυμίσουμε ότι το ΟΑΚΑ είναι μία περιουσία της Ολυμπιακής Επιτροπής και ότι από το 1992 πάντα ζητιέται η γνώμη της σε ό,τι αφορά τις συνθέσεις που είχαν σχέση με τη διοίκησή του. 
     Εκείνο το οποίο νομίζω ότι κάνει ο κύριος Υπουργός μ΄ αυτήν την τροπολογία, είναι ουσιαστικά να δείξει ποια είναι η πραγματική του διάθεση για τα επίπεδα συνεργασίας που θέλει να διαμορφώσει με τη συγκεκριμένη επιτροπή.
     Θα ήθελα ακόμη να θυμίσω ότι στο παρελθόν ουδέποτε υπήρχε άρνηση από την Ολυμπιακή Επιτροπή για τις συνθέσεις της διοίκησης. 
     Άρα, λοιπόν, θεωρούμε ότι η τροποποίηση που προτείνετε, έτσι ώστε να υπάρχει μία αποκλειστική ευθύνη για τη σύνθεση, χωρίς να λαμβάνεται καθόλου υπόψη η γνώμη της Ολυμπιακής Επιτροπής, είναι λάθος και γι’ αυτόν το λόγο την καταψηφίζουμε. 
     ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Για τους ίδιους λόγους που αναφέραμε και προηγούμενα, δεν ψηφίζουμε την τροπολογία. Πρόκειται για αλλαγή. Βεβαίως είναι η πρώτη φορά που το λέει ευθέως. Σε άλλες διατάξεις γίνεται εμμέσως. 
     ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο, αν φυσικά το επιθυμεί.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν συμφωνούμε με την τροπολογία, δεν βλέπουμε, δηλαδή, τη σκοπιμότητά της. Δεν διορθώνει τα πράγματα. Ούτως ή άλλως με απόφαση του Υπουργού καθορίζονται όλα αυτά τα θέματα. 
     Βέβαια εδώ πρέπει να τονίσουμε ότι το Κέντρο ΟΑΚΑ και μετά τις συμπληρώσεις που έχει μετά τους Ολυμπιακούς Αγώνες είναι ένα σημαντικό αθλητικό κέντρο και τα θέματα διαχείρισής του είναι πάρα πολύ σοβαρά. Βέβαια όλα αυτά τα θέματα είναι ευθύνη τελικά του αρμόδιου Υπουργού. Εμείς θα θέλαμε  άλλο τρόπο για τη σύνθεση του διοικητικού συμβουλίου αυτού του αθλητικού κέντρου. Επομένως δεν νομίζουμε ότι επιτυγχάνεται τίποτε καλύτερο με αυτήν τη ρύθμιση. 
     ΠΡΟΕΔΡΕΥΩΝ (Γεώργιος Σούρλας): Ο κ. Κοσμίδης έχει το λόγο.
     ΣΩΚΡΑΤΗΣ ΚΟΣΜΙΔΗΣ: Κύριε Υπουργέ, δεν αντιλαμβάνομαι αυτό που λέτε στην εισηγητική έκθεση, ότι θεωρείτε αυτονόητο ότι θα πρέπει να έχει την πλειοψηφία του Διοικητικού Συμβουλίου. Τι θα πει αυτό; Δηλαδή τόσα χρόνια δεν ήταν αυτονόητο; Γιατί η προηγούμενη κυβέρνηση είχε τόσα μέλη από την ΕΟΕ; Επομένως θεωρητικά θα μπορούσε να μην έχει την πλειοψηφία από διορισμένα μέλη, αφού τα μέλη της ΕΟΕ είναι εκλεγμένα; Είναι πολύ άκομψο αυτό που αναφέρετε στην εισηγητική έκθεση. Φοβούμαι ότι προσπαθείτε να ελέγξετε πλήρως τη διοίκηση του ΟΑΚΑ χωρίς κανένα απολύτως λόγο.
     Όσον αφορά τη δεύτερη παράγραφο, στο α΄ εδάφιο λέτε ότι με δική σας απόφαση θα καθορίζεται μεταξύ άλλων και η αμοιβή και οι αρμοδιότητες του καθένα από το συντονιστή  και τους δύο αναπληρωτές. Την αμοιβή, όμως, των αναπληρωτών την καθορίζετε στο δεύτερο εδάφιο με πλήρη σαφήνεια και επάρκεια. Υπάρχει μία αντίθεση σ’ αυτό.
     Θα ήθελα να μου απαντήσετε στο εξής: Επειδή θεωρώ ότι ένας συντονιστής και δύο αναπληρωτές, διοριζόμενοι από την Κυβέρνηση, είναι υπερβολικός αριθμός για τη διοίκηση του ΟΑΚΑ, θέλω να ρωτήσω: Το ΟΑΚΑ δεν έχει προσωπικό και μάλιστα με κάποια προσόντα, ώστε κάποιοι να είναι διευθυντές σε κάποιες διευθύνσεις του Οργανισμού αυτού και άρα να περισσεύουν, να είναι πολυτέλεια οι δύο αναπληρωτές συντονιστές;
     ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, κατά τη διάρκεια της θητείας μου στο Υπουργείο είχα την τιμή να συνεργαστώ με Ολυμπιακές Επιτροπές διαφορετικής συνθέσεως. Συνεργάστηκα με τη διοίκηση του κ. Τζίκα, στην οποία μετείχαν ο κ. Καπράλος, ο κ. Σίμιτσεκ, ο κ. Γάγγας και με τη διοίκηση του κ. Λάμπη Νικολάου. Αισθάνομαι υπερηφάνεια για τα όσα λένε και οι δύο διοικήσεις σχετικά με τον τρόπο επικοινωνίας και δεν καταλαβαίνω την αδυναμία του διαλόγου και της συνεργασίας, που επιδεικνύει και επιβεβαιώνει με τη νομοθετική της πρωτοβουλία η Κυβέρνηση. 
     Κύριοι συνάδελφοι, θα πρέπει να σας πω, επειδή είμαι μέλος της Ελληνικής Ολυμπιακής Επιτροπής, ότι πριν από δύο μήνες ο κ. Ορφανός ζήτησε τον Κυριάκο Γιαννόπουλο ως Γενικό Διευθυντή του ΟΤΕ. Ομόφωνα η Ολυμπιακή Επιτροπή απεδέχθη το αίτημα. 
     Επομένως τι δεν θέλει ο κύριος Υπουργός; Δεν θέλει την επικοινωνία και το διάλογο. Θέλει να μειώσει την Ελληνική Ολυμπιακή Επιτροπή για δικούς του λόγους. Περιορίζει τον αριθμό των μελών της Ολυμπιακής Επιτροπής στη διοίκηση του ΟΑΚΑ για λόγους που ο ίδιος ξέρει και οι οποίοι δεν είναι προφανώς αυτοί, τους οποίους επικαλείται στην εισηγητική του έκθεση. Ειλικρινά λυπάμαι. Θα ήθελα να προκαλέσω από αυτό το Βήμα τον κ. Τζίκα, Πρόεδρο της Ολυμπιακής Επιτροπής κατά την περίοδο 1992-1996, να αναφερθεί στον τρόπο συνεργασίας και το σεβασμό που έδειχνε η μία πλευρά στην άλλη. 
     Προφανώς ο κύριος Υπουργός δεν θέλει διάλογο και συνεργασία. Δεν θέλει να χρησιμοποιεί την Ελληνική Ολυμπιακή Επιτροπή, την κορυφή του ελληνικού αθλητισμού, ως συνεργάτη και ως σύμβουλο. Ποιος και γιατί θα του αρνηθεί το δικαίωμα να διοικεί το ΟΑΚΑ ο άνθρωπος που επέλεξε, ο κ. Κατσιαδάκης και ο οποίος ήδη έχει οριστεί ως πρόεδρος; Ποιος θα του αρνηθεί το δικαίωμα να είναι Γενικός Διευθυντής ο κ. Κυριάκος Γιαννόπουλος;
     Εκείνο, όμως, που οφείλουμε να σημειώσουμε, είναι η νοοτροπία με την οποία έρχεται στα πράγματα η Νέα Δημοκρατία. Δεν έρχεται για να συνεργαστεί, αλλά για να μπει στον αθλητισμό και να κάνει εισβολή χωρίς διάλογο.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριοι συνάδελφοι, με την κείμενη νομοθεσία η πλειοψηφία της διοίκησης του ΟΑΚΑ ήταν θεσμική. Δηλαδή ήταν τέσσερα μέλη της Ελληνικής Ολυμπιακής Επιτροπής, ένα μέλος του Δήμου Αμαρουσίου και ένα μέλος του σωματείου των εργαζομένων. Είχαμε θεσμική πλειοψηφία. Έρχεσθε και λέτε ότι είναι αυτονόητο ότι η πλειοψηφία πρέπει να είναι κρατική, με μόνη την αιτιολογία ότι χρηματοδοτείται η λειτουργία του ΟΑΚΑ από το κράτος.
     Εγώ θεωρώ ότι υποδηλώνεται μ΄ αυτόν τον τρόπο ένας ιδιότυπος κρατικός κομματισμός που δεν έχει θέση στη σημερινή εποχή. Πηγαίνετε βήματα πίσω μ΄ αυτήν τη λογική και αυτό επιβεβαιώνεται από τη δεύτερη παράγραφο όπου, ενώ απαιτείτο απλή γνώμη της Ελληνικής Ολυμπιακής Επιτροπής για το διορισμό του συντονιστή και του αναπληρωτών του, μη δεσμευτική προς εσάς, καταργείτε ακόμα και την απλή γνώμη. Δεν θέλετε, δηλαδή, ούτε τη γνώμη επί αυτών των προσώπων και διερωτώμαι: Γιατί άραγε δεν θέλετε ούτε να ακουστεί μία πρόταση από κάποιους που έχουν ιδιαίτερη εμπειρία στα θέματα;
     Τέλος θα ήθελα να κάνω δύο νομοτεχνικές παρατηρήσεις. Λέτε ότι εάν η προθεσμία ορισμού εκπροσώπων από τους θεσμικούς φορείς που καθίστανται μέλη παρέλθει, τότε ο εκπρόσωπος ορίζεται με απόφαση του Υπουργού Πολιτισμού. Πρέπει να σας πω ότι αυτός ο οποίος ορίζεται, δεν είναι εκπρόσωπος, αλλά μέλος. Ακόμη δεν είναι ένας, αλλά περισσότερα άτομα. Θα πρέπει να διορθωθεί ως εξής: «Εάν η πιο πάνω προθεσμία παρέλθει, τα μέλη ορίζονται με απόφαση του Υπουργού Πολιτισμού.»
     Δεύτερον, στην παράγραφο 2 αναφέρεται ότι «η παράγραφος 3 του άρθρου 17 τροποποιείται ως εξής:». Σ’ αυτό το σημείο έχετε το άρθρο 19 ως να είναι παράγραφος, ενώ πρόκειται για άρθρο.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Κύριοι συνάδελφοι, κατά τη διάρκεια της συζήτησης που έχει γίνει σήμερα για τις τροπολογίες, ακούσαμε πολλές φορές συναδέλφους της Συμπολίτευσης, αλλά και τον ίδιο τον κύριο Υπουργό να αναφέρονται στο τι ίσχυε πριν. Αυτό επικαλέστηκαν πολλές φορές, αλλά εδώ δεν άκουσα να μας λένε το τι ίσχυε πριν. Δεν ήταν αυτονόητο για την προηγούμενη κυβέρνηση να έχει την πλειοψηφία και να διορίζει; Άλλωστε έδινε κρατικές επιχορηγήσεις. 
     Κύριοι συνάδελφοι, θεωρώ ότι πρόκειται για μία ευθεία παρέμβαση σ΄ ένα θεσμό, όπως είναι αυτός της θεσμικής εκπροσώπησης, ο οποίος είχε καθιερωθεί και κατοχυρωθεί νομοθετικά, που δεν απέκλειε και δεν άφηνε περιθώρια για τις οποιεσδήποτε παρεμβάσεις. 
      Θεωρώ ότι είναι οπισθοδρόμηση και πρέπει να αποσυρθεί από τον κύριο Υπουργό, εάν έχει την ελάχιστη ευαισθησία σε θέματα δημοκρατίας.
      ΠΡΟΕΔΡΕΥΩΝ (Γεώργιος Σούρλας): Αυτό το τελευταίο τώρα τι το θέλατε; Ανακαλέστε το. 
      ΒΑΣΙΛΕΙΟΣ ΚΕΓΚΕΡΟΓΛΟΥ:  Το ανακαλώ λεκτικά. 
      ΠΡΟΕΔΡΕΥΩΝ (Γεώργιος Σούρλας):  Απ’ αυτό θα κριθεί τώρα η ευαισθησία του Υπουργού σε θέματα δημοκρατίας; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Επί της πράξεως, αυτό που πρέπει να γίνει, είναι να την αποσύρει, γιατί πολλές φορές επικαλείται τη δημοκρατική διαδικασία, για να το αναδιατυπώσω. 
      ‘Ετσι, λοιπόν, ερχόμενοι στη δεύτερη τροποποίηση που προτείνει, αυτό που ισχύει είναι το απλό: Μετά από γνώμη. Ούτε σύμφωνη γνώμη –λέει- ούτε υποχρεωτική πράξη για τον Υπουργό. Δεν θέλει ο Υπουργός ούτε τη γνώμη της Ελληνικής Ολυμπιακής Επιτροπής; Ε, όχι, τέτοια προσβολή μετά από τέτοιες επιτυχίες και τέτοιες διοργανώσεις! Νομίζω ότι αυτά δεν εξαγοράζονται ούτε με 4 εκατομμύρια ευρώ ούτε με 11 εκατομμύρια ευρώ ούτε με οτιδήποτε άλλο. Αυτό είναι προσβολή, αυτή είναι η τιμή που δίνετε στην Ελληνική Ολυμπιακή Επιτροπή. 
      ΠΡΟΕΔΡΕΥΩΝ (Γεώργιος Σούρλας):  Είδατε, κύριε συνάδελφε, ότι η ελληνική γλώσσα προσφέρεται για να διατυπώσετε τις απόψεις σας και με ένα τρόπο που είναι πιο δημοκρατικός;
      Ο κ. Φούρας έχει το λόγο για να δευτερολογήσει.
      ΑΝΔΡΕΑΣ ΦΟΥΡΑΣ: Για να γίνει στην Αίθουσα σαφής ο λόγος για τον οποίο υπάρχει εκπροσώπηση της Ολυμπιακής Επιτροπής και υπήρχε και η απαίτηση της γνώμης της, πρέπει να ξέρετε ότι το ΟΑΚΑ είναι ιδιοκτησία της Ολυμπιακής Επιτροπής.  Είχε βρεθεί αυτή η ρύθμιση, η οποία έδινε στην Κυβέρνηση το δικαίωμα να κυβερνά, αλλά και στους ιδιοκτήτες του χώρου να αισθάνονται ότι δεν είναι αποξενωμένοι από την ίδια την περιουσία τους. Είναι κληροδότημα.
      Εδώ παρεμβαίνει ο Υπουργός για να επιβεβαιώσει ότι δεν θέλει σχέσεις με την Ολυμπιακή Επιτροπή, ούτε απλή γνώμη. 
      ΠΡΟΕΔΡΕΥΩΝ (Γεώργιος Σούρλας): Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, πρώτα απ’ όλα οι αιτιάσεις από την πλευρά της Μειοψηφίας αναιρούν αυτό το οποίο η λαϊκή κυριαρχία και το Σύνταγμα δίδει ως δικαίωμα στον Υπουργό και στην Κυβέρνηση. Δεν έχει δικαίωμα να νομοθετήσει με την αντίληψη, την οποία διαθέτει, η Κυβέρνηση; Βεβαίως και έχει. Αμφισβητείται η ποιότητα αυτής της νομοθετικής ρυθμίσεως. Σε ποιο σημείο; Στο γιατί δεν εκπροσωπείται η Εθνική Ολυμπιακή Επιτροπή. Μα, εκπροσωπείται. Δηλαδή τι προβλέπεται; Προβλέπεται ότι η Κυβέρνηση θα βρίσκεται σε μόνιμη αντιδικία με την Εθνική Ολυμπιακή Επιτροπή και όποιους άλλους φορείς και άρα είναι ζήτημα συσχετισμών; Δεν υπάρχει τέτοια πρόθεση από την Κυβέρνηση. Γιατί σε κάθε σημείο πρέπει να ανακαλύπτουμε ότι θα υπάρχει δυναμική ρήξης, αντιπαράθεσης, συγκρούσεων, μεθοδεύσεων στις εκ των προτέρων ειλημμένες αποφάσεις και όλα αυτά τα οποία περίπου λένε τα επιχειρήματα που ακούμε; ΄Επειτα μη μας αδικείτε κατ’ αυτόν τον τρόπο, γιατί βιάζεστε να βγάλετε συμπεράσματα. 
      Χθες ο αξιότιμος Κοινοβουλευτικός Εκπρόσωπος του ΠΑΣΟΚ έκανε μία αναφορά σ΄ εμένα, η οποία είχε το στοιχείο του αυθαίρετου. Ούτε καν είχα πει αυτά τα οποία ισχυρίστηκε ότι ανέφερα στη Βουλή. Σήμερα ακούμε αυτές τις επιθέσεις στην Κυβέρνηση, ότι πάμε χωρίς διάλογο, χωρίς συνεργασία και χωρίς θέληση να αναγνωρίσουμε το δικαίωμα της Ελληνικής Ολυμπιακής Επιτροπής. 
      Νομίζω, λοιπόν, ότι το πνεύμα του διαλόγου και της συνεργασίας δεν είναι ζήτημα αριθμητικών συσχετισμών, είναι θέμα πολιτικής βούλησης και πρόθεσης να υπάρξει ανάπτυξη και νομίζω ότι η τροπολογία υπηρετεί αυτόν το στόχο. 
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν θα έπαιρνα το λόγο, διότι επί της τροπολογίας αυτής, εκτός της αλλαγής του αριθμού των μελών με τους οποίους αντιπροσωπεύεται η Ολυμπιακή Επιτροπή στο Συμβούλιο Διοίκησης του ΟΑΚΑ, δεν υπάρχει τίποτα διαφορετικό. Αλλά ακούγονται εδώ μέσα πράγματα, τα οποία δεν ισχύουν. Αυτό το οποίο επεσήμανε ο κ. Φούρας, πρέπει να γίνει κατανοητό. Ότι το ΟΑΚΑ είναι περιουσία της Ολυμπιακής Επιτροπής. ΄Αρα γι’ αυτό αντιπροσωπεύεται και μέσα στο δεκατριαμελές αθροίζονται ο Δήμος Αμαρουσίου, οι εργαζόμενοι και όλοι αυτοί και δημιουργείται ένα πλέγμα. Η αλλαγή του αριθμού των μελών που συμμετέχουν στο Διοικητικό Συμβούλιο μ’ αυτήν την τροπολογία, δείχνει ότι η Κυβέρνηση θέλει να πάρει –επειδή ακριβώς χρηματοδοτεί το ΟΑΚΑ- όλη τη διοίκηση στα χέρια της. Αν αύριο βρει λεφτά η Ολυμπιακή Επιτροπή και πληρώνει τους υπαλλήλους της, θα μπορεί να κάνει έξωση και να πει: Δικό μου είναι, κληροδότημα είναι, ό,τι θέλω κάνω. Αυτό πρέπει να το καταλάβουμε.
     Γι’ αυτόν ακριβώς το λόγο επιμένουμε στο ότι η αλλαγή αυτή είναι εκ του πονηρού. Δεν απαγόρευσε κανένας στην Κυβέρνηση να ορίσει τα μέλη τα οποία δικαιούται. Σαφώς αυτά τα μέλη θα τα ορίσει η Κυβέρνηση που κυβερνά. Δεν κυβερνά η Αντιπολίτευση. Δεν είπαμε εμείς να μην αλλάξετε τα πρόσωπα. Αλλάζετε τα πρόσωπα, αλλάζετε τον αριθμό, αλλάζετε τη σύνθεση, κάτι που είναι εις βάρος της Ολυμπιακής Επιτροπής πάνω στο δικό της κληροδότημα, στη δική της περιουσία. Αυτό λέμε εμείς. Δεν έχουμε αντίρρηση να βάλετε πρόεδρο όποιον θέλετε. Επαναλαμβάνω, όμως, ότι αλλάζετε τη σύνθεση εις βάρος της περιουσίας του ΟΑΚΑ. 
     ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο. 
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριοι συνάδελφοι,  έχω την αίσθηση ότι η διατύπωση είναι σαφέστατη. Αναφερθήκατε στην ιδιοκτησία του ΟΑΚΑ. Το κράτος έχει ξοδέψει εκατοντάδες εκατομμύρια για όλα αυτά τα οποία βρίσκονται στη συγκεκριμένη περιοχή. Το κράτος ξοδεύει κάθε χρόνο πάνω από 20 εκατομμύρια ευρώ για τη λειτουργία του ΟΑΚΑ. Απλά, όμορφα, συγκεκριμένα, εκφράζω την άποψη τη δική μου.  Η Βουλή θα κρίνει. Από τη στιγμή κατά την οποία το κράτος διαθέτει αυτά τα χρήματα, θα πρέπει να έχει στοιχειωδώς την πλειοψηφία και τη διαχείρισή τους. Δεν υποκρύπτω τίποτα. Το λέω καθαρά. 
     Όσον αφορά στο θέμα των σχέσεων με την Ελληνική Ολυμπιακή Επιτροπή: Αν θα είναι τέσσερις ή πέντε, αλλάζει η σχέση, αλλάζει η επαφή ή η συνεργασία; Ξέρετε πολύ καλά ότι με τον Πρόεδρο της Ελληνικής Ολυμπιακής Επιτροπής έχω συναντηθεί πάνω από είκοσι φορές. Άρα λοιπόν και επικοινωνία υπάρχει και λύσεις δίνονται και θα συνεχίσει να υπάρχει επικοινωνία, ανεξάρτητα από το ότι έχουμε αυτήν εδώ τη συγκεκριμένη άποψη της Κυβερνήσεως. 
     Δεύτερον, αρνηθήκαμε ποτέ; Τι ακριβώς κάνουμε; Χάνουμε τον καιρό μας; Δίνουμε ένα χαρτί να το δούνε και να στείλουνε μία απάντηση; Εγώ, λοιπόν, δεν υποκρίνομαι. Μιλώ ευθαρσώς, αφού η Κυβέρνηση έχει την τελική ευθύνη, θα πρέπει να προχωρούμε γρήγορα. Αυτή είναι μια διαδικασία και δεν πρέπει να μπαίνουμε σε λογιοκαταιονισμούς, σε σχέσεις που υποκρύπτονται. Ανοιχτά, καθαρά με διαφάνεια πρέπει να προχωρούμε. Και αυτό, το Υπουργείο Αθλητισμού, όσο ο Γιώργος Ορφανός θα είναι εκεί, θα το έχει σημαία. 
     ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο. 
     ΧΡΗΣΤΟΣ ΑΗΔΟΝΗΣ: Θεωρώ ότι η αντίληψη, που εισήγαγε ο κ. Ορφανός με τη δευτερολογία του, είναι πρωτοφανής. Ακούσαμε το τρομερό, ότι ο,τιδήποτε χρηματοδοτεί το κράτος, θα πρέπει να το ελέγχει. Μιλάμε για νέα αντίληψη. 
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ό,τι χρηματοδοτεί  το κράτος, το ελέγχει οικονομικά. Τα υπόλοιπα, όμως, τα είπε ο κύριος Υφυπουργός. 
     Κύριε Υπουργέ, επομένως η διατύπωση της τροπολογίας παραμένει ως έχει; 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μάλιστα. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 136 και ειδικό 13. 
     Ερωτάται το Τμήμα: Γίνεται δεκτή η τροπολογία με γενικό αριθμό 136 και ειδικό 13 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΧΡΗΣΤΟΣ ΑΗΔΟΝΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 136 και ειδικό 13 έγινε δεκτή ως έχει κατά πλειοψηφία. 
     Εισερχόμαστε στη συζήτηση της τροπολογίας με γενικό αριθμό 137 και ειδικό 14, που αφορά ρυθμίσεις των θεμάτων των ομοσπονδιακών ολυμπιακών αθλημάτων, της Ελληνικής Ολυμπιακής και Παραολυμπιακής Επιτροπής.
     Ο κύριος Υπουργός έχει το λόγο. 
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριοι συνάδελφοι, έχει ζητηθεί από την Ελληνική Παραολυμπιακή Επιτροπή να προσθέσουμε στο άρθρο 14 του προεδρικού διατάγματος 22/2004  πέμπτη παράγραφος που έχει ως εξής:
     «Πέρα από τις πάγιες θέσεις προσωπικού που στις προηγούμενες παραγράφους του παρόντος προβλέπονται με απόφαση της Εκτελεστικής Επιτροπής της Ελληνικής Παραολυμπιακής Επιτροπής δύναται να συσταθεί νομικό τμήμα της Ελληνικής Παραολυμπιακής Επιτροπής, το οποίο θα στελεχώνεται από δικηγόρο τουλάχιστον παρ’ Εφέταις με ειδική κατάρτιση σε θέματα αθλητικής δικαιοσύνης, ο οποίος και θα απασχολείται με σύμβαση παροχής υπηρεσιών ορισμένου χρόνου. 
     Αντίστοιχα και με σκοπό την καλύτερη οργάνωση των οικονομικών υπηρεσιών της, η Ελληνική Παραολυμπιακή Επιτροπή, κατόπιν αποφάσεως της Εκτελεστικής της Επιτροπής, δύναται να συμβάλλεται με ιδιώτη επαγγελματία λογιστή, διπλωματούχο ΑΕΙ οικονομικών επιστημών με σύμβαση παροχής υπηρεσιών ορισμένου χρόνου». 
     ΠΡΟΕΔΡΕΥΩΝ (Γεώργιος Σούρλας):  Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Κύριε Πρόεδρε, αναφορικά με την παρούσα τροπολογία ισχύουν για την Κυβέρνηση όλα όσα έλεγε ως Αντιπολίτευση αναφορικά με τον ολυμπιακό κύκλο, ο οποίος και επαναφέρεται.
     Θεωρώ ακόμα μετά τη ρύθμιση που επέρχεται στο άθλημα της καλαθοσφαίρισης σε αναπηρικό αμαξίδιο, καθώς και όσον αφορά την Ελληνική Παραολυμπιακή Επιτροπή που τα μέλη της μειώνονται σε δεκατρία από δεκαεννιά, επίσης τις ρυθμίσεις για τις ομοσπονδίες και την ΕΟΕ, ότι πρόκειται για μια τροπολογία που δίνει τη δυνατότητα να έχουμε καλύτερη λειτουργία από χθες.
     Επίσης με την τροπολογία δίνεται η δυνατότητα να έχουμε εκπροσώπηση στην ΕΟΕ όλων των ανθρώπων που αγαπούν και ασχολούνται με τον αθλητισμό και όχι να αποτελεί ένα κλαμπ ορισμένων ανθρώπων, όπως ίσχυε μέχρι σήμερα.
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Αηδόνης.
     ΧΡΗΣΤΟΣ ΑΗΔΟΝΗΣ: Κύριε Πρόεδρε, κύριοι συνάδελφοι, η συγκεκριμένη τροπολογία έρχεται να αποδείξει αυτό που ήταν και κοινή πεποίθηση μας κατά την συζήτηση επί της αρχής, όπου ουσιαστικά την Κυβέρνηση εκείνο που την ενδιαφέρει είναι το πώς θα μπορέσει να προχωρήσει στον έλεγχο της διοίκησης των οργάνων του αθλητισμού. Άρα, λοιπόν, αυτές οι συγκεκριμένες ρυθμίσεις που αφορούν την ΕΟΕ αποβλέπουν στο να διαμορφώσουν νέες προϋποθέσεις επιλογής, με απώτερο αποτέλεσμα να ελέγξει η Κυβέρνηση το συγκεκριμένο όργανο.
     Για άλλη μια φορά, λοιπόν, η Κυβέρνηση με τις ρυθμίσεις αυτές και συγκεκριμένα ο κύριος Υπουργός δείχνει την πρόθεσή του μη συνεργασίας με την ΕΟΕ με απώτερο σκοπό, όπως είπα, τον έλεγχό της, όχι από την Κυβέρνηση γενικά, αλλά εδώ μιλάμε για τον έλεγχο από την πλευρά και μόνο του Υφυπουργού.
     Σε ό,τι αφορά τη δεύτερη παράγραφο, δεν νομίζω ότι πρέπει να διαφωνήσουμε σε σχέση με την αυτοπρόσωπη παρουσία των εκλεκτόρων. Όμως εδώ σε σχέση με την καλαθοσφαίριση των ατόμων με ειδικές ανάγκες εισάγει μια περίεργη διαδικασία, ας χρησιμοποιήσουμε αυτόν τον όρο, όπου πραγματικά πολυδιασπά τον αθλητισμό στο χώρο των ατόμων με ειδικές ανάγκες. Δηλαδή αύριο θα κάνουμε μια Ομοσπονδία στο βόλεϊ με άτομα με ειδικές ανάγκες μεθαύριο άλλη μια στο χώρο του χόκεϊ κ.ο.κ. 
     Νομίζω ότι υπάρχει ανάγκη μιας ενιαίας διοίκησης όλου αυτού του αθλητικού χώρου και η πολυδιάσπαση δεν μπορεί να βοηθήσει το κίνημά τους. 
     Σε ό,τι αφορά τώρα το θέμα της Παραολυμπιακής Επιτροπής, είναι αυτό που είπαμε πιο πριν. Δεν καταλαβαίνουμε για ποιο λόγο ο κύριος Υπουργός μειώνει τα μέλη από δεκαεννέα σε δεκατρία. Δεν το αιτιολογεί καν. Απλά αυθαίρετα αποφασίζει και λέει τα δεκαεννέα τα κάνω δεκατρία. Γιατί; Γιατί έτσι θα προσθέσω και θα αφαιρέσω αυτούς τους οποίους εγώ επιθυμώ:
      Άρα, λοιπόν, εκείνο το οποίο μπορούμε να πούμε κάνοντας τα σχόλιά μας  είναι ουσιαστικά ότι το μόνο που ενδιαφέρει τον κύριο Υπουργό είναι το πώς θα μπορέσει να διαμορφώσει τους κατάλληλους όρους για να προχωρήσει στον έλεγχο αυτών των οργάνων. Γι’ αυτούς τους λόγους, λοιπόν, θεωρούμε ότι δεν μπορούμε να ψηφίσουμε αυτήν την τροπολογία. 
      ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο. 
        ΑΝΤΩΝΗΣ ΣΚΥΛΛΑΚΟΣ: Εμείς έχουμε πει από την αρχή ότι είμαστε πρόθυμοι να γινόταν μία συζήτηση για ουσιαστικό εκδημοκρατισμό σε ό,τι έχει σχέση με όλα τα σωματεία και με όλους τους φορείς στον αθλητισμό. Προϋπόθεση  είναι να γίνουν δεκτές ορισμένες αρχές: Πρώτη αρχή, ότι δεν παρεμποδίζεται να γραφτεί κάπου μέλος. Όχι κλειστά σωματεία, ομοσπονδίες, επιτροπές. Δεύτερη προϋπόθεση: Εκλογικό σύστημα να είναι η απλή αναλογική. Τρίτη προϋπόθεση: Ανάλογα με τους ψηφίσαντες να βγαίνουν και οι εκλέκτορες. Είναι ορισμένοι βασικοί κανόνες. Έχουν εφαρμοστεί στα εργατικά σωματεία.
    Δεν υπάρχει τέτοια πρόθεση. Η πρόθεση είναι να ελέγξει η καινούργια Κυβέρνηση τα όργανα και τις ομοσπονδίες, όπου τα καταφέρει, ή να δημιουργήσει τις προϋποθέσεις μέσα στην τετραετία για να κερδίσει τον έλεγχο. Γι’ αυτό, ενώ θα μπορούσε να θεωρηθεί θετικό το ότι δεν χρειάζεται κάποιος τρία χρόνια, για να μπει στην ΕΟΕ, εδώ υποκρύπτεται σκοπιμότητα. Γι’ αυτό είμαστε αντίθετοι. Επίσης θετικό είναι το ότι χρειάζεται αυτοπρόσωπη παρουσία, αλλά είναι αποσπασματικό στα πλαίσια των επιδιώξεων της Κυβέρνησης και όχι ένας βαθύτερος και πλήρης εκδημοκρατισμός. 
      Όσον αφορά τα άτομα με ειδικές ανάγκες, θέλω να μιλήσω για την Παραολυμπιακή Επιτροπή για τα άτομα αυτά. Το δεκαεννιά γίνεται δεκατρία με προφανή στόχο να ελεγχθεί από τη σημερινή Κυβέρνηση ο φορέας. Εδώ θα ήθελα με την ευκαιρία να μιλήσω, επειδή γίνεται μία ρύθμιση που αφορά την αθλητική ομοσπονδία των ατόμων με ειδικές ανάγκες, για τις καταγγελίες και είναι υπαρκτά τα φαινόμενα αυτά. Αν θέλουμε να κάνουμε σε βάθος εξυγίανση, πρέπει να δούμε και τι γίνεται με αυτήν την ομοσπονδία.  Μαθαίνω από ανθρώπους του χώρου ότι υπάρχουν όχι μόνο στην ομοσπονδία των ατόμων με ειδικές ανάγκες σωματεία, σφραγίδες και «μαϊμούδες», αλλά και στο χώρο του αθλητισμού υπάρχουν σωματεία με αθλητές οι οποίοι δεν είναι ανάπηροι, αλλά έχουν σκοπό να χειραγωγούν και να εκμεταλλεύονται την ανάγκη άθλησης των αναπήρων και να ροκανίζουν τα διάφορα κονδύλια. Αυτή είναι η κατάσταση. 
      Τέλος, για τους ολυμπιακούς κύκλους. Μου κάνει εντύπωση ότι ο κύριος Υπουργός είπε και δεν αμφισβητήθηκε από την πλευρά του ΠΑΣΟΚ ότι είναι διάταξη που την είχε και το ΠΑΣΟΚ κάποτε. Φαίνεται ότι είναι διάταξη μίας χρήσης σε κάθε νέα κυβέρνηση που θέλει να αλλάξει τους συσχετισμούς. Χρησιμοποιήθηκε από το ΠΑΣΟΚ, όταν τη χρειαζόταν, και μετά μπήκε σε αδράνεια. Τώρα τη χρησιμοποιεί για τους ίδιους λόγους η Νέα Δημοκρατία . 
      Για όλους αυτούς τους λόγους καταψηφίζουμε την τροπολογία. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το τόνισα πολλές φορές και στην επί της αρχής τοποθέτησή μου ότι το νομοσχέδιο αυτό –και είναι φυσικό και οι τροπολογίες τελικά να είναι αποσπασματικές- κάνει μόνο ένα συμμάζεμα διατάξεων και δεν επιχειρεί να αντιμετωπίσει αποφασιστικά κυρίως θέματα που αφορούν τον εκδημοκρατισμό του όλου συστήματος και το σφικτό εναγκαλισμό ο οποίος υπάρχει στον αθλητισμό από το κράτος. Γι’ αυτό και για τις προηγούμενες τροπολογίες ισχύει το ίδιο. 
      Γι’ αυτό τώρα, αυτήν τη στιγμή, χωρίς να έχουμε μπροστά μας ένα πραγματικό ριζοσπαστικό πλαίσιο για την εξυγίανση και τον εκδημοκρατισμό του αθλητισμού, ακόμη και κάποιες διατάξεις που διαφαίνονται ότι είναι σ’ αυτήν την κατεύθυνση, θεωρούνται εδώ ότι είναι ύποπτες. 
     Εγώ επομένως θα ήθελα να πω ότι με τέτοιες αποσπασματικές ρυθμίσεις δεν τακτοποιείται αυτό το θέμα. Ίσως δεν έχει τη βούληση η Κυβέρνηση να το τακτοποιήσει.
     Επί της συγκεκριμένης, λοιπόν, τροπολογίας, με αυτό το σκεπτικό είμαι σύμφωνη με την πρώτη παράγραφο, γιατί διευρύνεται πράγματι ο κύκλος των προσώπων που μπορούν να είναι εκπρόσωποι. Είμαι σύμφωνη με τη δεύτερη παράγραφο της αυτοπρόσωπης παρουσίας των εκλεκτόρων. Και όσον αφορά τα θέματα για τα άτομα με ειδικές ανάγκες, δεν διαφωνούμε και σε αυτές τις ρυθμίσεις.
     Και όσον αφορά τα θέματα του τετραετούς ολυμπιακού κύκλου, πάλι εντάσσεται σ’ αυτό το οποίο σας λέω. Δεν μπορούμε αποσπασματικά να λύσουμε όλα αυτά τα θέματα και να μη θεωρούμε ύποπτη την κάθε κυβέρνηση, όταν έρχεται να καταργήσει ή να επαναφέρει κάποιες διατάξεις. 
     Επομένως, με αυτήν την τοποθέτηση, στο σύνολό της την τροπολογία δεν την ψηφίζω. Ψηφίζω, όμως, τις περισσότερες παραγράφους της. 
     ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, κατ’ αρχήν χθες ο κ. Ορφανός είπε πολλά, είπε δηλαδή ότι έχει επισκεφθεί την Ελλάδα ένας υπάλληλος της FIFA και παρ’ όλα αυτά έκανε ραντεβού και με αυτόν και με τον κ. Μεϊμαράκη ο υπάλληλος της FIFA. Επρόκειτο περί του αναπληρωτή γραμματέα, ειδικού για παραβιάσεις των καταστατικών και είπε ότι κάποιοι κατασκεύασαν στο μυαλό τους επιστολή του κ. Ρογκ. Θα καταθέσω δημοσίευμα της εφημερίδας «ΒΗΜΑ» που δημοσιεύει τη σχετική επιστολή για το θέμα του κ. Ρογκ. 
     Κύριε Υπουργέ, ξεκινήσατε τη θητεία σας με μία σύγκρουση με τη λογική και τη συμπεριφορά των διεθνών αθλητικών οργανισμών. Δεν είναι καλή η σχέση που διαμορφώνεται διεθνώς και θα τη βρείτε μπροστά σας. Αλλά ο ρόλος μου δεν είναι να σας συμβουλεύω. Ο ρόλος μου είναι να μιλάω. 
     Καταργείτε τις προϋποθέσεις εκπροσώπησης που υπήρχαν στην Ελληνική Ολυμπιακή Επιτροπή. Πώς θα σας φαινόταν αν ερχόταν ο Υπουργός Εργασίας και έφτιαχνε ένα νόμο που έλεγε ότι το Εργατικό Κέντρο Πάτρας το εκπροσωπεί όχι ο εργαζόμενος αλλά ο οποιοσδήποτε; Γιατί δεν βάζετε κανένα κριτήριο. 
     Πώς θα σας φαινόταν αν μία οργάνωση βιοτεχνών την εκπροσωπούσε ο οποιοσδήποτε και όχι μέλος της; 
     Δεν προβλέπετε στη διάταξη –και έχετε λόγους να  μην το προβλέπετε- γιατί έχετε λόγους να φέρνετε αυτές τις διατάξεις, γιατί κάποιους θέλετε αλεξιπτωτιστές, να βάλετε στην Ελληνική Ολυμπιακή Επιτροπή και από εκεί στη Διεθνή Ολυμπιακή Επιτροπή. Και στις αθλητικές ομοσπονδίες ήδη διακινούνται προτάσεις πολύ σημαντικές αυτών που έχουν για να κατέχουν. Και όσοι δεν γνωρίζουν, πολύ εύκολα στηρίζουν τη διεύρυνση του κύκλου. Να διευρυνθεί ο κύκλος αλλά με πρόσωπα που προέρχονται από το χώρο, όχι με πρόσωπα τα οποία ξαφνικά επιθυμούν να διοικήσουν την Ελληνική Ολυμπιακή Επιτροπή και να βρεθούν στις διεθνείς διοργανώσεις. 
     Δυστυχώς, κύριε Πρόεδρε, αυτή η τροπολογία είναι μία τροπολογία που αποδεικνύει τον κομματισμό σε όλα τα σημεία και στα άτομα με ειδικές ανάγκες. 
     Και για να κλείσω, θα πω το εξής: Αν αύριο σας φέρω την Ομοσπονδία του Βόλεϊ με καροτσάκι, θα την αναγνωρίσετε, κύριε Υπουργέ; Δεν θα την αναγνωρίσετε γιατί έχετε κομματικούς λόγους να αναγνωρίσετε το καροτσάκι στο Μπάσκετ. Όπως έχετε κομματικούς λόγους να μειώνετε την εκπροσώπηση στην Εθνική Παραολυμπιακή Επιτροπή για να διαμορφώνετε και πάλι κομματικούς συσχετισμούς, γιατί ο στόχος σας είναι ένας, η κομματική επικράτηση στον αθλητισμό και σε όλους τους χώρους και η εξυπηρέτηση, η εξόφληση γραμματίων που θα τα δουν όλοι οι Έλληνες και εκείνοι που ψηφίζουν τη διεύρυνση των προσώπων το Φεβρουάριο του 2005 και τότε θα έχω περισσότερα να πω. 
     ΠΡΟΕΔΡΕΥΩΝ (Γεώργιος Σούρλας): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Με πολλές από τις τροπολογίες που κατατέθηκαν σήμερα, αλλά και με αυτή, που συζητάμε, βλέπουμε ότι αυτό που μπαίνει ως κυρίαρχο θέμα είναι οι εκπτώσεις στα προσόντα, η μείωση των προϋποθέσεων. Και θα μπορούσε να πει κανείς –και αναφέρθηκαν παραδείγματα- ότι ας είναι όλοι για όλα πιθανοί υποψήφιοι και να μπορούν να επιλεγούν. Να μπορεί να πάει διευθυντής ΠE ή ΤE και προστέθηκε και το ΔΕ- Με την ίδια λογική γιατί να μην μπορεί να πάει ένας ΥΕ, να μπορεί να πάει και ένας που δεν είναι καν στο Υπουργείο. 
      Το ίδιο πράγμα γίνεται και εδώ με τη μείωση των προϋποθέσεων. Και έτσι αποδεικνύεται και ομολογείται από την πλευρά της Κυβέρνησης ότι υπάρχει ορφάνια στα στελέχη, στους εθελοντές, στους ανθρώπους που ασχολούνται με τον αθλητισμό, αλλά στην παράταξή της.
      Αποδεικνύεται, όμως, με τον καλύτερο τρόπο και αυτό που είπε προχθές ο συνάδελφος της Αντιπολίτευσης από το Ρέθυμνο, ο κ. Όθωνας, ότι ο αθλητισμός είναι ορφανός, γιατί λείπει μία αθλητική πολιτική από την πολιτική ηγεσία που θα δώσει φτερά αξιοποιώντας τις μεγάλες επιτυχίες και τη δουλειά που έχει γίνει μέχρι σήμερα.
      Θα έλεγα, όμως, ότι ορφανός είναι μόνο από πατέρα, γιατί τα Σωματεία, οι Ομοσπονδίες, η Ελληνική Ολυμπιακή Επιτροπή, οι αθλητές, οι εθελοντές, όλος ο κόσμος που δουλεύει στον αθλητισμό, αποτελούν τη μάνα του αθλητισμού που έδωσε μέχρι σήμερα πολλά και μπορεί να δώσει ακόμα περισσότερα. Και δεν είναι κλειστό κύκλωμα, κύριε εισηγητά της Πλειοψηφίας, αρκεί να αξιοποιηθεί με μία πολιτική που θα έχει όραμα, που θα έχει στόχους, που θα έχει σχεδιασμό, που θα μπορεί να υλοποιεί αυτούς τους στόχους χωρίς μικροκομματικές σκοπιμότητες. 
      Ο τόπος σήμερα χρειάζεται μία τέτοια πολιτική αντάξια των περιστάσεων και των επιτυχιών. Και αυτή η πολιτική δεν φαίνεται να υπάρχει.
      ΠΡΟΕΔΡΕΥΩΝ (Γεώργιος Σούρλας): Ο Γ’ Αντιπρόεδρος της Βουλής κ. Τραγάκης έχει το λόγο.
      ΙΩΑΝΝΗΣ ΤΡΑΓΑΚΗΣ (Γ’ Αντιπρόεδρος της Βουλής): Δεν είχα σκοπό, κύριε Πρόεδρε, να πάρω το λόγο παρά το γεγονός ότι υπέπεσα στον πειρασμό πολλές φορές επί δύο ημέρες ακούγοντας τους συναδέλφους της Αντιπολίτευσης να χαρακτηρίζουν το νομοσχέδιο ως ένα νομοσχέδιο το οποίο θα κομματικοποιήσει τον αθλητισμό. Νομίζω ότι είναι οι τελευταίοι που θα έπρεπε να μιλάνε γι’ αυτό το θέμα. 
      Και για τους παροικούντες στην Ιερουσαλήμ, και τις αποφάσεις σας έχουμε και όλες τις επεμβάσεις σας όχι μόνο σε Ομοσπονδίες αλλά και σε περιφερειακά Σωματεία για αλλαγές διοικήσεων για να μπορέσουν να πάρουν την επιδότηση από τη Γενική Γραμματεία Αθλητισμού. 
      Εγώ σας κατηγορώ, κύριε Υπουργέ, σήμερα. Δεν τολμήσατε περισσότερο για να αποκομματικοποιήσετε πλήρως τον αθλητισμό. Αυτά τα οποία φέρατε στη Βουλή δεν θα επιφέρουν παρά μόνο μερικές χαρακιές στο μπετόν που λέγεται «κομματικός αθλητισμός», όπως υπάρχει τώρα στη χώρα μας. Και δεν έχετε να κάνετε τίποτε άλλο παρά να ανατρέξετε και σε πρόσφατες ακόμη αλλά και σε παλαιότερες εκλογές που έχουν γίνει στις Ομοσπονδίες για να δείτε πού θα οδηγηθείτε και στις επόμενες ψηφοφορίες.
      Δεν ήθελα να πάρω το λόγο για να μη γίνω δυσάρεστος σε αρκετούς συναδέλφους. Για το μόνο λόγο που αποφάσισα πράγματι να μιλήσω σήμερα ήταν γιατί ήθελα να υπερασπιστώ αυτήν την τροπολογία. Και την υπερασπίζομαι αυτήν την τροπολογία. Και νομίζω ότι όλοι οι συνάδελφοι θα έπρεπε να την υπερασπιστούν. Και χαίρομαι που η κ. Ξηροτύρη πήρε αυτήν τη θέση. Δηλαδή τι θέλατε; Να υπάρχει στην Επιτροπή Ολυμπιακών Αγώνων η «αριστοκρατία» όπως έχει διαμορφωθεί, η «αριστοκρατία» η οποία δεν μπορεί να θιγεί; Δεν μπορεί να θιγεί. Ανοίξαμε το παιχνίδι. Τι κακό έχει αυτό; 
      Γι’ αυτό θα ήθελα να σας παρακαλέσω, κύριε Υπουργέ, να κάνετε μία αλλαγή σε ό,τι αφορά την παράγραφο 1 του άρθρου αυτού. Αναφέρετε: «Μέχρι το τέλος του Ιανουαρίου η Γενική Συνέλευση, τακτική ή έκτακτη, ή το διοικητικό συμβούλιο…». Να είστε σίγουρος ότι οι περισσότερος Ομοσπονδίες θα αποφασίσουν μέσω των διοικητικών τους συμβουλίων. Εγώ θα ήθελα να απαλειφθεί το «ή» το διοικητικό συμβούλιο και να παραμείνει όπως πρέπει να παραμείνει μόνο το ευρύτερο Σώμα των Γενικών Συνελεύσεων, τακτικών ή έκτακτων. 
      Άκουσα και τον κ. Φούρα να λέει για το ποιους θα υποδείξουν με τι προσόντα δηλαδή. Δικαίωμα των Γενικών Συνελεύσεων δεν είναι; Γενικές Συνελεύσεις είναι. Το ανοικτό εκλεκτορικό Σώμα είναι. Αυτοί θα αποφασίσουν ποιος θα είναι ο υποψήφιος τους, ο εκλεκτός τους. 
Γιατί θα πρέπει να περιορίσουμε το παιχνίδι σ’ αυτούς τους λίγους, τους εκλεκτούς και -εγώ θα συμπληρώσω απερίφραστα- κομματικούς;
    Γι’ αυτόν το λόγο, κύριε Υπουργέ, εγώ επιμένω να απαλειφθεί η απόφαση από τα διοικητικά συμβούλια. 
    Εγώ δεν θα αναφερθώ ούτε στη βία ούτε σ’ όλα τα άλλα ούτε και θα αναφερθώ στην αθλητική δικαιοσύνη από τακτικούς δικαστές. Έχετε ανατρέξει ποτέ σε αποφάσεις των αθλητικών δικαστών; Θα γελάσει και το παρδαλό κατσίκι. Έχετε ρωτήσει δικηγόρους, οι οποίοι υπερασπίζονται σωματεία ή πρόσωπα στον αθλητικό δικαστή, όπου –έτσι απλά το αναφέρω- γρονθοκοπήθηκε άνθρωπος με κάταγμα ζυγωματικού και ο αθλητικός δικαστής απεφάνθη ότι ήταν θώπευση; Επίσης, χάσαμε και την έννοια της βαρύτητας, όταν πάλι ο αθλητικός δικαστής απεφάνθη ότι το ποτήρι έπεσε και δεν πετάχτηκε σε απόσταση πέντε μέτρων. Τέτοιες αποφάσεις είχατε από τα αθλητικά δικαστήρια. Να μη σας ενοχλούν λοιπόν οι τακτικοί δικαστές. 
    ΑΝΔΡΕΑΣ ΦΟΥΡΑΣ: Κύριε συνάδελφε…
    ΙΩΑΝΝΗΣ ΤΡΑΓΑΚΗΣ (Γ’ Αντιπρόεδρος της Βουλής): Το ξέρω.
    Αναφέρατε και την επιστολή Ρογκ, ο οποίος δεν κάνει τίποτε άλλο παρά να αναφέρεται στον καταστατικό χάρτη της Διεθνούς Ολυμπιακής Επιτροπής, στην οποία πράγματι –όπως σε όλες τις ομοσπονδίες και είναι σωστό αυτό που αναφέρεται- δεν μπορούν να υπάρξουν πολιτικές παρεμβάσεις και ότι απαγορεύουν τις πολιτικές παρεμβάσεις. Και δύο ευρισκόμενοι πρώην Υπουργοί Αθλητισμού σ’ αυτήν την Αίθουσα το έχουν υποστεί αυτό. Πράγματι έχουν κληθεί κι έχουν πάρει πίσω αρκετές αποφάσεις.
    Εγώ όμως θα σας πω να μην τις πάρετε πίσω τις αποφάσεις σας. Ό,τι αποφασίσατε να το κάνετε και να προχωρήσετε. Και θα ήθελα να σας προτρέψω λίγο νηφάλια αργότερα να φέρουμε κι άλλο ένα νομοσχέδιο για τον αθλητισμό, για το οποίο θα συμφωνήσουμε όλες οι πτέρυγες μετά από μια πολύ μεγάλη διαδικασία συναινετικού διαλόγου όλων των πτερύγων με εκπροσώπους όλων των κομμάτων, για να καταλήξουμε τελικά τι αθλητισμό θέλουμε. Θέλουμε τον αθλητισμό του χουλιγκανισμού; Θέλουμε τον αθλητισμό των παραγόντων; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελείωσα, κύριε Πρόεδρε, και λυπάμαι που έκανα κατάχρηση του χρόνου, αλλά δεν μίλησα καθόλου ούτε επί της αρχής ούτε επί των άρθρων.
    Να αποφασίσουμε ποιον αθλητισμό θέλουμε, να καταλήξουμε σ’ ένα πλαίσιο, σ’ έναν καταστατικό χάρτη  του αθλητισμού και να πούμε ότι αυτόν τον αθλητισμό θέλουμε, να συμφωνήσουμε όλες οι πτέρυγες και να τον ψηφίσουμε στη Βουλή.
    Σας ευχαριστώ για την ανοχή σας.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, η Κυβέρνηση κατοχυρώνεται τις τελευταίες δύο ημέρες ως η Κυβέρνηση της «διεύρυνσης και της δημοκρατίας». Άκουσα με προσοχή τον Υφυπουργό χθες και προχθές να ισχυρίζεται ότι πρόθεσή του είναι η ενίσχυση της δημοκρατικής αρχής και της εξυγίανσης του αθλητικού χώρου με τρόπους που δεν επιδέχονται καμία αμφισβήτηση. 
    Κύριε Υφυπουργέ, σας ενοχλεί, αναρωτηθήκατε, να διευρύνουμε τη βάση του εκλεκτορικού Σώματος εν΄ όψει των εκλογών στην ΕΠΟ; Αλλά θα επανέλθω στην τροπολογία που αφορά την ΕΠΟ. Σας ενοχλεί, ρωτηθήκαμε, να καταργήσουμε την αριστοκρατία του Σώματος, προκειμένου για την Εθνική Ολυμπιακή Επιτροπή; Ο κ. Τραγάκης μίλησε προηγουμένως για κατάργηση της αριστοκρατίας. 
    Στην πρώτη παράγραφο της εισηγητικής σας έκθεσης της συζητούμενης τροπολογίας, λέτε: «Με τη διάταξη αυτή διευρύνεται ο κύκλος των προσώπων που μπορεί να είναι αντιπρόσωποι των ομοσπονδιών». Στην αιτιολογική έκθεση, επίσης, που αφορά την τροπολογία για την Ελληνική Ποδοσφαιρική Ομοσπονδία υπερασπίζεσθε τη διεύρυνση των εκλεκτορικών Σωμάτων. 
    Αλλά, κύριε Υφυπουργέ, αναρωτιέμαι, εάν είστε τόσο πολύ υπέρ της διεύρυνσης και της δημοκρατίας, γιατί στενεύετε αντιθέτως στην ίδια τροπολογία και μειώνετε τον αριθμό συγκρότησης της ολομέλειας της Εθνικής Παραολυμπιακής Επιτροπής; Για εξηγήστε μου γιατί μέσα στο σώμα της ίδιας τροπολογίας αρέσκεστε στη μια περίπτωση να επικαλείσθε τη δημοκρατική αρχή και τη διεύρυνση των εκλεκτορικών Σωμάτων ή την κατάργηση της αριστοκρατίας και την ίδια στιγμή στην τέταρτη παράγραφο της συζητούμενης τροπολογίας επιχειρείτε να μειώσετε τον αριθμό της συγκρότησης της ολομέλειας της Εθνικής Παραολυμπιακής Επιτροπής; Γιατί στη μια περίπτωση η διεύρυνση και στην άλλη η σμίκρυνση; 
    Κύριε Υφυπουργέ, δεν γνωρίζω ποιες είναι οι πραγματικές σας σκέψεις ούτε πρόκειται να σας αποδώσω προθέσεις.
Γνωρίζω ένα πράγμα: Οι τροπολογίες που συζητούμε και οι οποίες αφορούν στον τρόπο επιλογής είτε των μελών της Εθνικής Ολυμπιακής Επιτροπής είτε στην εκλογή της ΕΠΟ γίνονται σε χρόνο ύποπτο, γιατί επίκεινται οι αρχαιρεσίες σε αυτούς τους αθλητικούς χώρους.
      Άρα, λοιπόν, αυτό που δικαιούται να πράξει η Αντιπολίτευση είναι να ερωτήσει γιατί σε ύποπτο χρόνο εισηγείται η Κυβέρνηση διαφορετικό τρόπο εκλογής. Αυτό είναι το ερώτημά μας. Τα υπόλοιπα θα τα αναζητήσει ο ιστορικός και ενδεχομένως θα τα κρίνει και ο πολίτης.
      ΠΡΟΕΔΡΕΥΩΝ (Γεώργιος Σούρλας): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Είχα σημειώσει αυτό που είπε ο κύριος Τραγάκης για τη διάζευξη ανάμεσα στη γενική συνέλευση και το διοικητικό συμβούλιο ως όργανο που θα εκλέξει τον εκπρόσωπο στην Ελληνική Ολυμπιακή Επιτροπή. Συμφωνώ με την πρόταση του κ. Τραγάκη, υποθέτω, όμως, ότι ο συντάκτης της παραγράφου αυτής κατέληξε στη διάζευξη, διότι άλλα καταστατικά των ομοσπονδιών προβλέπουν ως αρμόδιο όργανο τη γενική συνέλευση και άλλα το διοικητικό συμβούλιο. Θα μπορούσε ο κύριος Υπουργός να δώσει μια απάντηση σε αυτό το ερώτημα.
      Επί της ουσίας της παραγράφου 1 της συζητούμενης τροπολογίας θα προσθέσω και τη δική μου αντίθεση, διότι η διεύρυνση προς τα κάτω, δηλαδή προς τα μειωμένα προσόντα, δεν είναι δημοκρατικό επίτευγμα. Κάθε άλλο! Όταν πριν λίγη ώρα ψήφισε η Βουλή μία διάταξη όπου για να είναι κάποιος μέλος του Ελεγκτικού Συμβουλίου πρέπει να έχει ειδικές γνώσεις οικονομικής, τεχνικής, αθλητικής, νομικής κατεύθυνσης, γιατί για ένα μέλος της ΕΟΕ δεν πρέπει να απαιτούμε κάποια αυξημένα προσόντα όχι μόρφωσης αλλά προϋπηρεσίας στο χώρο; Δηλαδή όλοι οι Έλληνες είναι κατάλληλοι να είναι μέλη της ΕΟΕ; Θεωρώ πως όχι. Επομένως εκείνο που ισχύει σήμερα, η τριετής προϋπηρεσία σε κάποια ομοσπονδία κλπ, νομίζω ότι είναι το ελάχιστο προαπαιτούμενο και πρέπει να διατηρηθεί. Από εκεί και πέρα οτιδήποτε άλλο με το πρόσχημα της διεύρυνσης είναι εκ του πονηρού και αυτήν την παράγραφο την καταψηφίζω.
      Επίσης, όσον αφορά στην παράγραφο 4 θα ήθελα ο κύριος Υπουργός να μας εξηγήσει γιατί αφαιρείται από τη σύνθεση ο εκπρόσωπος της Ελληνικής Ολυμπιακής Επιτροπής και οι Παραολυμπιονίκες. Θα θέλαμε, εάν υπάρχει, κάποια εξήγηση γι’ αυτό.
      ΠΡΟΕΔΡΕΥΩΝ (Γεώργιος Σούρλας): Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, είναι καταπληκτικό να ακούει κανείς τη Νέα Δημοκρατία να μιλάει για αριστοκρατία και να απευθύνεται στην άλλη πλευρά. Είναι αριστοκράτες, λοιπόν, τα μέλη της ΕΟΕ, ο κ. Διαθεσόπουλος, ο κ. Κολυμπάδης, ο κ. Σεβαστής, ο κ. Παπαδογιαννάκης, ο κ. Μπελιγράτης, ο κ. Αγγελούδης, ο Πύρρος Δήμας, η Βούλα Πατουλίδου; Αυτοί είναι αριστοκράτες και δεν θα είναι αριστοκράτης αυτός για τον οποίον έγινε αυτή η τροπολογία, όπου έφιππος εφορμά να καταλάβει ένα αξίωμα, που δεν το δικαιούται αυτήν την ώρα και δεν ξέρω πότε θα το δικαιούται. Αριστοκρατία, λοιπόν, είναι αυτή.
      ΙΩΑΝΝΗΣ ΤΡΑΓΑΚΗΣ (Γ’ Αντιπρόεδρος της Βουλής): Τα ? αυτών που αναφέρατε είναι επαγγελματίες παράγοντες.
      ΓΕΩΡΓΙΟΣ ΛΙΑΝΗΣ: Και αν δεν είναι αριστοκρατία αυτή, είναι οικογενειοκρατία, νεποτισμός. Αυτή είναι η ακριβής ονομασία.
      ΙΩΑΝΝΗΣ ΤΡΑΓΑΚΗΣ (Γ’ Αντιπρόεδρος της Βουλής): Να μας πείτε τι εργασία κάνουν. Επαγγελματίες παράγοντες είναι. Αυτό σημαίνει αριστοκρατία.
      ΓΕΩΡΓΙΟΣ ΛΙΑΝΗΣ: Δεν ξέρω τι εργασίες κάνουν, είναι πληβείοι πάντως. Οι πατρίκιοι είναι αλλού.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ!
      ΓΕΩΡΓΙΟΣ ΛΙΑΝΗΣ: Το χρόνο μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έχετε χρόνο, κύριε Λιάνη.
      Συνεχίστε.
      ΓΕΩΡΓΙΟΣ ΛΙΑΝΗΣ: Δεύτερον, είναι, κύριε Υπουργέ, πολύ σημαντικό και συμφωνώ ότι κάποια στιγμή πρέπει να δούμε το θέμα της Ελληνικής Ολυμπιακής Επιτροπής κατά πρόσωπο και με πολλή ειλικρίνεια. Συμφωνώ απόλυτα μαζί σας. Όχι με αυτήν τη σπουδή. Είναι ουσιαστικά υπέρτατη αρχή του αθλητικού κινήματος στην Ελλάδα. Τα θέματα που έχει είναι τεράστια –μιλάμε για τους Ολυμπιακούς Αγώνες, μιλάμε για θέματα που έχουν σχέση με τη Διεθνή Ολυμπιακή Ακαδημία. Έχουμε αθανάτους στην Ολυμπιακή Επιτροπή και έχω υποστεί  κάποια πράγματα από αυτά στη διεκδίκηση της χώρας για τους Ολυμπιακούς Αγώνες του 2004. Δεν θα διαφωνήσω μαζί σας ότι κάποτε πρέπει να το δούμε το θέμα αυτό, αν και είδα τα πρόσωπα αυτά –αναφέρομαι στον κ. Νικολάου- στην πορεία να διαφοροποιούνται και να εργάζονται στους Ολυμπιακούς Αγώνες με άλλη νοοτροπία, που απέδωσε και εξαιρετικά αποτελέσματα.
      Θέλω, λοιπόν, να πω ότι μπορούμε να συζητήσουμε για χιλιάδες θέματα. Για το τι γίνεται με το Ολυμπιακό Μουσείο και πώς επιτρέπουμε να είναι στη Λοζάνη, ενώ η Ολυμπία έχει δυόμισι χιλιάδες αγάλματα αριστουργήματα των μεγάλων Ελλήνων γλυπτών. 
      Να συζητήσουμε για την Ολυμπιακή Φλόγα, που δεν είναι κατοχυρωμένη καν με πρωτόκολλο. Να συζητήσουμε για τη Διεθνή Ολυμπιακή Ακαδημία. Από όλα αυτά τα θέματα που είναι τεράστια, που είναι χρονολογικά μισό αιώνα φθάσαμε στο σημείο να συζητήσουμε μόνο για την αλλαγή αυτών των ανθρώπων του κύκλου τους, ώστε να πετύχουμε ένα θέμα το οποίο αφορά εσάς περισσότερο; Δεν το περίμενα αυτό από εσάς.   
      Είχαμε κάνει κάποια στιγμή κουβέντα για την Ελληνική Ολυμπιακή Επιτροπή και είχαμε πει ότι εκεί πραγματικά θα πρέπει διακομματικά κάποτε να γίνει μια κουβέντα στη Βουλή, όλοι μαζί, για να δούμε τι πρέπει να γίνει. Όχι όμως αυτές οι κορώνες περί αριστοκρατών ούτε οι κορώνες και οι φωτογραφίες περί κομματικών στελεχών που, όπως σας είπα, θα καταλάβουν τα θερινά ανάκτορα έφιπποι πλέον. 
      Να την κάνουμε την κουβέντα και να την κάνουμε την ώρα που θα χρειαστεί. Αλλά χρειάζεται για την κουβέντα αυτή και χρόνος και πολλή διαύγεια και πολύ καθαρή συνείδηση από όλους μας. Εγώ είμαι έτοιμος να αναλάβω και ευθύνες σχετικά με αυτήν τη λειτουργία. Αυτή η Ολυμπιακή Επιτροπή που υπάρχει σήμερα θα μπορούσε στο μέλλον να καθαρίσει  όλο το ολυμπιακό κίνημα για το οποίο μιλάμε και για τα ζητήματα που μιλάμε εκ του ασφαλούς καλύτερα από μία κυβέρνηση. Γι’ αυτό έχει μεγάλη σημασία να την προσέξουμε και στα θέματα του ντόπινγκ και σε όλα τα ζητήματα, γιατί στο κρίσιμο θέμα που έσκασε κάποια στιγμή η ευθύνη δεν ήταν στους ώμους σας και το ξέρω, η ευθύνη ήταν στους ώμους της Ελληνικής Ολυμπιακής Επιτροπής, μιας και ήταν περίοδος Ολυμπιακών Αγώνων. Να τα σκεφτούμε αυτά, να τα συζητήσουμε και να δούμε ακριβώς τι μπορούμε να κάνουμε από κοινού. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ:  Κύριε Υπουργέ, αν οι αλλαγές τις οποίες επιχειρείτε με αυτό το νομοσχέδιο να επιφέρετε στην αθλητική νομοθεσία είχαν μία συγκεκριμένη κατεύθυνση, αν είχαν συγκεκριμένους κανόνες, τότε δεν θα μπορούσε κανείς να σας κατηγορήσει ότι κάνετε μια ωμή κομματική παρέμβαση. Δυστυχώς όμως όλες οι διατάξεις τις οποίες φέρνετε έχουν διπλή λογική. Αν δεν σας συμφέρει να υπάρχει μακρά περίοδος, τη μικραίνετε. Αν είναι τέσσερα χρόνια, τα κάνετε δύο. Αν δεν σας συμφέρει να έχετε ηυξημένα προσόντα, καταργείτε ή ελαττώνετε τα προσόντα. Θα μπορούσε όμως να συμβεί και το αντίστροφο: Αν από την άλλη μεριά σας συμφέρει να έχετε μεγαλύτερο αριθμό σε ένα διοικητικό συμβούλιο, αυξάνετε τον αριθμό. Με την ίδια λογική  σε ένα άλλο διοικητικό συμβούλιο μειώνετε τον αριθμό. 
      Αυτό δείχνει ότι έναν και μόνο στόχο έχετε: Να τοποθετήσετε δικούς σας ανθρώπους, όχι ανθρώπους που έχουν ασχοληθεί με τον αθλητισμό, ανθρώπους οι οποίοι, τέλος πάντων, θήτευσαν, πρόσφεραν στον αθλητισμό και ανεξάρτητα κομματικής απόχρωσης μπορούν να συνεχίσουν να προσφέρουν. Αυτούς τους αποκλείετε. Φωτογραφίζετε πρόσωπα. Εγώ θα καταλάβαινα αν είχατε μια συγκεκριμένη κατεύθυνση και μια συγκεκριμένη λογική. Εδώ η λογική σας είναι διπλή: Αλλού έχετε συμβούλια τα οποία είναι δεκατριαμελή και τα κάνετε εντεκαμελή, αλλού είναι εντεκαμελή και τα κάνετε δεκαπενταμελή, αλλού η θητεία είναι τέσσερα χρόνια και τα κάνετε δύο, αλλού είναι δύο και τα κάνετε τέσσερα, όπως σας συμφέρει. Αυτό δείχνει πια ξεκάθαρα ότι έχετε αποφασίσει να κάνετε κομματική παρέμβαση στον αθλητισμό. Αυτό είναι λάθος. Θα το πληρώσετε. Θα το βρείτε μπροστά σας. 
      Παράλληλα, τουλάχιστον ως προς το θέμα της Ελληνικής Ολυμπιακής Επιτροπής ξεκάθαρα πρέπει να ξέρετε ότι ο κανόνας είναι ένας: Οποιαδήποτε αλλαγή επιφέρετε στο καταστατικό πρέπει να έχει τη σύμφωνη γνώμη της Διεθνούς Ολυμπιακής Επιτροπής και κατόπιν από μία συνέλευση. Αν αύριο συμβεί το μοιραίο και σας πουν ότι οι αλλαγές τις οποίες κάνατε δεν είναι σύμφωνες, τι θα πείτε; Δεν εξευτελίζεται η χώρα έναντι της Διεθνούς Ολυμπιακής Επιτροπής; Αυτό δεν το σκέφτεστε; 
      Δεν έχουμε καμία αντίρρηση, αν χρησιμοποιούσατε συγκεκριμένους κανόνες και συγκεκριμένη συνεννόηση με τις Διεθνείς Ολυμπιακές Οργανώσεις ή τους διεθνείς οργανισμούς να προχωρούσατε σε οποιεσδήποτε αλλαγές. Δεν το κάνετε. Φοβάμαι πολύ ότι δεν θα το πληρώσει μόνο η Κυβέρνηση, θα το πληρώσει και η χώρα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριε Υπουργέ, η αλήθεια είναι ότι παρεμβαίνετε και παρεμβαίνετε άκομψα μέσα από το συζητούμενο νομοσχέδιο. Καταρχήν, υπάρχει το θέμα του χρόνου. Ο χρόνος που παρεμβαίνετε στην ουσία είναι για να κάνετε τον πολιτικό έλεγχο ή τουλάχιστον να προλάβετε. Όμως, μέσα στη βαθύτερη φιλοσοφία σας είναι ο έλεγχος, η παρέμβαση σε αυτό που πρέπει να ομολογήσουμε ότι δεν είναι κράτος. Γιατί περνά η αντίληψη αυτού που δημιουργείται μέσα από τον εθελοντισμό, από την ιδία συμμετοχή, μέσα από τη διάθεση του άλλου να προσφέρει αυτή τη δυναμική που παρουσιάζεται από τα κάτω; Γιατί παρεμβαίνουμε από πάνω για να ελέγξουμε; Και είναι η παρέμβαση σε μία αναντιστοιχία. Την κάνουμε, λέτε, γιατί βαθαίνουμε τη δημοκρατία. Μα, ίσα-ίσα που στερείται η δημοκρατία από τέτοιου είδους παρεμβάσεις. 
      Επίσης, κύριε Υπουργέ, αφήνετε σκιές. Έχουν ειπωθεί πολλά πράγματα μέσα στην Αίθουσα. Εγώ είμαι ένας καλοπροαίρετος νέος Βουλευτής. Γιατί όμως, επιτρέπετε να αφήνονται αυτές οι σκιές; Γιατί όπου σας βολεύει αιτιολογείτε; Αιτιολογείτε απλά και νομίζετε ότι προσφέρει στον αθλητισμό, η μείωση δηλαδή από τα τέσσερα στα δύο. Δεν πρέπει να έχει ο άλλος μία στοιχειώδη εμπειρία από ένα συλλογικό χώρο που πάει να εκπροσωπήσει; Έστω την ελάχιστη εμπειρία; Γιατί, λοιπόν; Τι εξυπηρετείτε εκεί; Δεν θέλω να αναφερθώ σε πρόσωπα, δεν ξέρω, δεν με ενδιαφέρει. Εδώ είναι η ζωή, θα τα αποδείξετε αυτά τα πράγματα και η αξιοπιστία όλων μας θα φανεί. Γιατί επιτρέπετε να μένουν αυτές οι σκιές; 
 	Οποιοσδήποτε έλεγχος –το είπα και χθες- είναι πρόσκαιρος. Δεν υπηρετεί αυτό που θέλει η ελληνική κοινωνία. Δεν πάει ένα βήμα μπροστά και δεν κάνει το άλμα. Ξαναγυρίζει σε μία πάρα πολύ παλιά εποχή να κρατούνται τα κόμματα και οι παρατάξεις από τον ασφυκτικό έλεγχο των θεσμών των κοινωνιών. 
	Ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, με τη συγκεκριμένη τροπολογία η Κυβέρνηση θέλει να δώσει την οπτική της στα θέματα που αφορούν την Ελληνική Ολυμπιακή και Παραολυμπιακή Επιτροπή. Ακούγονται μερικά πράγματα τα οποία θα πρέπει να ξεκαθαριστούν. 
	Όσον αφορά την αριστοκρατία ή όχι, έχετε μετρήσει πόσοι δικαιούνται να είναι στην επταμελή εκτελεστική επιτροπή της Ελληνικής Ολυμπιακής Επιτροπής εκτός των τριάντα πέντε που είναι σήμερα; Φαντάζομαι όχι. Έντεκα, δεκατρείς, δεκαπέντε δεν ξέρω αν φτάνουν που να είναι των τελευταίων τριών ολυμπιακών κύκλων. 
	ΙΩΑΝΝΗΣ ΤΡΑΓΑΚΗΣ (Γ΄Αντιπρόεδρος της Βουλής): Δώδεκα είναι.
	ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τι σημαίνει αυτό πρακτικά; Ότι τα πρόσωπα είναι συγκεκριμένα. Αν αυτό υποστηρίζετε, μην ψηφίσετε την τροπολογία. Εγώ όμως υποστηρίζω κάτι διαφορετικό και όταν λέω δημοκρατία την εννοώ χωρίς υπεκφυγές. Δίνουμε τη δυνατότητα σε όλους τους Έλληνες πολίτες για κάθε συνέλευση. 
      Μιλάτε υποτιμητικά ότι θέλουμε να παρέμβουμε στο αθλητικό κίνημα και να διώξουμε ανθρώπους. Σας είπα και χθες ότι γίνονται σαράντα πέντε εκλογές σε ομοσπονδίες τώρα χωρίς καμία παρέμβαση. Γιατί δεν το λέτε αυτό; Απ’ αυτές τις σαράντα πέντε ομοσπονδίες οι είκοσι επτά εκπροσωπούνται στην Ελληνική Ολυμπιακή Επιτροπή. Γιατί δεν λέτε ότι ούτε στην Ελληνική Ολυμπιακή Επιτροπή κάνουμε παρέμβαση; Το ότι δίνουμε τη δυνατότητα να υπάρχουν και άλλα πρόσωπα ενοχλούν κάποιους; Βέβαια απελθέτω απ’ εμού αυτό το οποίο υπαινιχθήκατε ότι αφορά συγκεκριμένα πρόσωπα.
      Εμείς δίνουμε τη δυνατότητα σε όλους τους Έλληνες πολίτες και αυτό πρέπει να το βάλετε καλά στο μυαλό σας. Και πρέπει κάποια στιγμή όταν θα σηκωθείτε, λίγο αργότερα, να πείτε «ναι, κάναμε λάθος, ο Υφυπουργός δεν επιδιώκει να αλλοιώσει το αθλητικό κίνημα, επιδιώκει να το διευρύνει». Επιδιώκει να δώσει τη δυνατότητα σε αυτούς που αναφερθήκατε, κύριε συνάδελφε, σε εθελοντές του χώρου, σε αυτούς που έχουν διάθεση να δουλέψουν, να κάνουν ένα βήμα παραπάνω, που σήμερα αποκλείεται να το κάνουν απ’ αυτές τις διατάξεις που υπάρχουν.
      Θέλετε να κλείσω τα μάτια; Όχι, δεν θα τα κλείσω. Φέρνουμε την άποψη και την πρότασή μας. Η Βουλή είναι αρμόδια να αποφασίσει και να δώσει τη δυνατότητα στην Ελληνική Ολυμπιακή Επιτροπή να μετέχουν και κάποια άλλα πρόσωπα. Αν αρνηθείτε, εσείς αποκλείετε τη δημοκρατία.
     Όσον αφορά την πρόταση του κ. Τραγάκη, διευρύνει τη δημοκρατία. Την κάνω αποδεκτή με την εξής διατύπωση:  «Από την 1η Δεκεμβρίου εκάστου ολυμπιακού έτους μέχρι το τέλος Ιανουαρίου του επομένου έτους των Ολυμπιακών Αγώνων η γενική συνέλευση τακτική ή έκτακτη…» και από εκεί και πέρα τα ίδια που υπάρχουν στη διατύπωση. 
     Για την αυτοπρόσωπη παρουσία σε συνελεύσεις θα συμφωνείτε ότι είναι ένα θετικό βήμα και ενδεχομένως θα μπορούσατε να πείτε και έναν καλό λόγο.
     Οι τρεις τροπολογίες που αφορούν την Ελληνική Παραολυμπιακή Επιτροπή ήρθαν μετά από συμφωνία μαζί τους. Οι ίδιοι τις ζήτησαν. Το ότι τα δεκαεννιά μέλη γίνονται δεκατρία, γίνεται γιατί υπήρχαν από κάθε είδος αναπηρίες δύο εκπρόσωποι. Εκτίμησαν ότι αρκεί ένας. Μπαίνει δε και η καινούργια ομοσπονδία, γιατί οι ίδιοι αποφάσισαν ότι λειτουργικά δεν μπορούσαν να προχωρήσουν. Όλες οι προτάσεις που υπάρχουν εδώ, και αυτή που αφορά τη στελέχωση της γραμματείας τους, αφορούν τους ίδιους. Άρα, επειδή μιλήσατε για συρρίκνωση, πρέπει να σας πω ότι δεν πρόκειται για δική μου παρέμβαση. Εγώ απλώς τα φέρνω στη Βουλή και η Βουλή θα εγκρίνει ή όχι τον τρόπο λειτουργίας της Ελληνικής Παραολυμπιακής Επιτροπής.
     Όσον αφορά τους τρεις Παραολυμπιονίκες, υπάρχουν. Δεν αλλάζεται η διάταξη. Εδώ αναφέρονται οι διατάξεις, οι οποίες τροποποιούνται και όχι εκείνες που παραμένουν. 
     Ολυμπιακός κύκλος. Κύριε Φούρα, εσείς ήσασταν εκείνος που τον υλοποίησε. Εμείς εκτιμήσαμε από τότε ότι ήταν θετικός. Τον προηγούμενο Δεκέμβριο ο κ. Βενιζέλος τον είχε καταργήσει. Είχαμε δηλώσει ότι αν γινόμασταν κυβέρνηση, θα τον επαναφέραμε. Αυτά που είπαμε σήμερα τα κάνουμε πράξη. Ούτως ή άλλως λειτουργεί  θετικά. 
     Όσον αφορά τα μειωμένα προσόντα γι΄ αυτούς που μπαίνουν στην ελληνική Ολυμπιακή Επιτροπή, μάλλον είναι ένα εφεύρημα, γιατί υπάρχουν πολλοί άξιοι άνθρωποι, οι οποίοι βρίσκονται έξω από την Ελληνική Ολυμπιακή Επιτροπή. Άρα μη μειώνουμε όσους έχουν τη διάθεση να προσφέρουν.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, σας έθεσα το ερώτημα γιατί ενώ είσαστε υπέρ της θεωρίας της διευρύνσεως για μια σειρά θεμάτων, είσαστε υπέρ της θεωρίας της στενότητος όσον αφορά την Παραολυμπιακή Επιτροπή. Μου απαντήσατε ότι το ζήτησαν οι οργανώσεις τους. Το νέο ερώτημα που μου γεννάται αυθορμήτως είναι το εξής: Μα και οι κύκλοι της Εθνικής Ολυμπιακής Επιτροπής, όπως και άλλες οργανώσεις σας ζητούν μια ορισμένη θέση, την οποία όμως δεν δέχεσθε. 
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Ακινησία. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό το λέτε εσείς. Εάν η συναίνεση είναι βασική αρχή που την υιοθετείτε και συνεπώς λαμβάνετε υπόψη σας τι σας λέει το αθλητικό κίνημα, τότε θα έπρεπε να νομοθετήσετε με τους ίδιους ενιαίους κανόνες και στη μια και στην άλλη περίπτωση.  Δηλαδή αν οι ομοσπονδίες ή η Εθνική Ολυμπιακή Επιτροπή σας προτείνουν ορισμένα πράγματα και δεν τα αποδέχεσθε, γιατί  έχετε την άποψή σας, τότε γιατί αποδέχεσθε αυτά που προέρχονται από το ελληνικό αναπηρικό κίνημα; Τι είναι αυτό που διαφοροποιεί τον τρόπο που νομοθετείτε στη μια και στην άλλη περίπτωση; Στη μία περίπτωση συμφωνείτε με αυτό που σας υποδεικνύουν και στην άλλη διαφωνείτε, γιατί έχετε τη δική σας άποψη. Περιμένω μία απάντηση επ’ αυτών. 
		ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υφυπουργός. 
		ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, είναι σαφέστατο ότι οι εκπρόσωποι και στη μία επιτροπή και στην άλλη προέρχονται από εκλογή. Εικοσιοκτώ στη μία περίπτωση, έξι στην άλλη. Δεν καταλαβαίνω ποιο είναι το νόημα της συρρίκνωσης ή της μεγέθυνσης. Από εκλογή προέρχονται. Άρα, λοιπόν, το γεγονός ότι δημιουργούμε ένα σώμα το οποίο είναι πιο ευέλικτο κατά τη δική τους άποψη…
      	ΧΑΡΑΛΑΜΠΟΣ ΚΑΣΤΑΝΙΔΗΣ: Δεν καταλάβατε τι σας είπα, κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κατάλαβα πολύ καλά τι μου είπατε. Όμως σας λέω ότι το Σώμα δεν το φτιάχνω εγώ. Το φτιάχνει η εκλογή τους. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός θέλει να πει ότι στην έννοια της δημοκρατίας εμπεριέχεται και η έννοια της συρρίκνωσης και της διεύρυνσης!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αυτό που έθιξα ήταν σαφές. 
      ΠΡΟΕΔΡΕΥΩΝ (Γεώργιος Σούρλας): Σας κατανοήσαμε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν το κατανοήσατε, καλώς. 
      ΠΡΟΕΔΡΕΥΩΝ (Γεώργιος Σούρλας): Κατανόηση όμως δεν σημαίνει υποχρεωτικά ότι και συμφωνώ. 
      ΑΘΑΝΑΣΙΟΣ ΜΠΟΥΡΑΣ: Συγκρίνετε ανόμοια πράγματα! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θέτω και πάλι το ερώτημα για το οποίο δεν υποχρεούται να απαντήσει ο κύριος Υφυπουργός. Επαναλαμβάνω: Το να σεβόμαστε αυτό που υποδεικνύει το αθλητικό αναπηρικό κίνημα είναι μία αρχή την οποία αποδέχομαι. Ωστόσο, κατά τον ίδιο τρόπο και κατά ενιαία αρχή, θα πρέπει να αποδεχτούμε αυτά που λένε και άλλα αθλητικά κινήματα ή άλλες επιτροπές. Εγώ δεν έθεσα το θέμα του πώς συγκροτείται το οποιοδήποτε Σώμα. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εάν υπάρχουν προτάσεις, να τις ακούσουμε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχουν, κύριε Υφυπουργέ, αλλά δεν τις δέχεστε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν υπάρχουν προτάσεις. Είπα «ακινησία»!
      ΠΡΟΕΔΡΕΥΩΝ (Γεώργιος Σούρλας): Τόσο ρητορικός λόγος! Τελειώσαμε. 
      Κηρύσσεται περαιωμένη η συζήτηση επί της τροπολογίας με γενικό αριθμό…
      ΑΝΔΡΕΑΣ ΦΟΥΡΑΣ: Κύριε Πρόεδρε, έχω ζητήσει το λόγο. 
      ΓΕΩΡΓΙΟΣ ΛΙΑΝΗΣ: Και εγώ, κύριε Πρόεδρε, έχω ζητήσει το λόγο. 
      ΠΡΟΕΔΡΕΥΩΝ (Γεώργιος Σούρλας): Δεν το έχουν αντιληφθεί ούτε το Προεδρείο ούτε και οι συνεργάτες μου. 
      Εν πάση περιπτώσει, κύριε Φούρα, μπορείτε να πάρετε το λόγο, αλλά σας παρακαλώ να είστε σύντομος. 
      ΑΝΔΡΕΑΣ ΦΟΥΡΑΣ: Κύριε Πρόεδρε, θα είχα μεγάλο ενδιαφέρον να βρίσκεται στην Αίθουσα η κ. Φάνη Πάλλη-Πετραλιά, δεδομένου ότι μιλάμε γι’ αυτήν την Ελληνική Ολυμπιακή Επιτροπή που της μειώνουμε την εκπροσώπηση στο ΟΑΚΑ, που τη βγάζουμε από την εκπροσώπηση στην Εθνική Παραολυμπιακή Επιτροπή, που θέλουμε στην επόμενη σύνθεσή της να υπάρχουν πρόσωπα, τα οποία δεν έχουν καμία σχέση –η διάταξη δεν προβλέπει να είναι ούτε καν μέλη σωματείου- αλλά ωστόσο μπορούν να είναι Πρόεδροι της Ελληνικής Ολυμπιακής Επιτροπής. 
      Η κ. Πετραλιά είχε την τιμή, αυτή η Ολυμπιακή Επιτροπή με τα κομματικά χαρακτηριστικά που υπαινίσσεται, να εκλεγεί ως μέλος εκ προσωπικοτήτων –δύο εκλέγει- και να μετέχει σε όλη τη σύνθεση σ’ αυτήν την τετραετία. Θα ήθελα, λοιπόν, να ακούσω την άποψή της γι’ αυτήν την Ολυμπιακή Επιτροπή, η οποία αποτελείται από πατρίκιους, γι’ αυτήν την Ολυμπιακή Επιτροπή η οποία είναι ο στόχος όλης της νομοθεσίας. Δυστυχώς, δεν είναι παρούσα. 
      Εγώ, όμως, θα λυπηθώ τη στιγμή που ο κύριος Υπουργός ταπεινωμένος θα παίρνει πίσω αυτές τις διατάξεις, γιατί έχουμε κάνει μία σύμβαση προσχώρησης και στο ποδόσφαιρο και στη γυμναστική και η Ολυμπιακή Επιτροπή στη Διεθνή Ολυμπιακή Επιτροπή και η σύμβαση προσχώρησης δεν γίνεται με τους δικούς μας όρους. Γίνεται με τους όρους του Ολυμπιακού Καταστατικού Χάρτη και θα έρθει η ώρα που ο κύριος Υπουργός –δεν ξέρω εάν θα είναι σε μερικά δευτερόλεπτα ή σε μερικές μέρες ή σε μερικούς μήνες- που θα καταλάβει το πόσο άστοχα νομοθετεί στην ελληνική Βουλή. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λιάνης για να δευτερολογήσει. 
      ΓΕΩΡΓΙΟΣ ΛΙΑΝΗΣ: Πιστεύω γενικώς σ΄ ένα δικό μας σοφό γνωμικό που είναι το εξής: «κακαί ομιλίαι φθείρουσιν ήθη χρηστά». Κακές συμβουλές δίνουν μερικοί συνάδελφοι στον κύριο Υφυπουργό. Άκουσα προηγουμένως να τον συμβουλεύουν να μην αποσύρει τίποτα. Μεγαλοϊδεατισμοί που σαρώνονται από τα διεθνώς κρατούντα, τα οποία είναι πανίσχυρα και τα έχει αποδεχτεί η χώρα. Το «μην αποσύρετε τίποτα» είναι πολύ εύκολη κουβέντα. Δεν ακούτε το σώφρονα Κοινοβουλευτικό σας, τον κ. Βύρωνα Πολύδωρα, που λέει να μην κάνετε πειράματα και να πάτε εκ τους ασφαλούς. Ο φιλοπαίγμων και φίλος Κοινοβουλευτικός Εκπρόσωπος δεν χρειάζεται δείκτη ασφαλείας αλλά τον βάζει, γιατί ξέρει ότι υπάρχει και αυτή η εκδοχή και είναι σοβαρή. Αυτή η εκδοχή μπορεί να οδηγήσει στα όσα συζητήσαμε τις δύο μέρες, σ΄ έναν τιτανικό για τη χώρα, σ΄ έναν αθλητικό τιτανικό! 
      Αφήστε, λοιπόν, τους παλληκαρισμούς και σκεφθείτε καλά τι σημαίνει το «μην αποσύρετε τίποτα».
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Είπατε πολύ ήπια, κύριε Υφυπουργέ, ότι εμείς δεν θέλουμε να κάνουμε παρέμβαση στο αθλητικό κίνημα. Από του Βήματος της Βουλής όμως είπατε ότι εμείς αυτό το σύστημα ΠΑΣΟΚ θα το γκρεμίσουμε. Αυτό πώς συνάδει με αυτό που είπατε προηγουμένως; 
      Ανεξάρτητα όμως από αυτό, μιλήσατε για την οπτική με την οποία βλέπετε εσείς τα πράγματα. Στην οπτική, όμως, υπάρχει κανονική οπτική και υπάρχει και η μυωπική οπτική γωνία. Στην προοπτική υπάρχει η κανονική προοπτική του ανθρώπου και υπάρχει και η προοπτική του πτηνού ή του βατράχου. Προσέξτε μήπως κάνετε λάθος και έλθετε εκ των υστέρων και μαζέψετε ό,τι ψηφίζουμε τώρα. 
      Υπήρξε συνεννόηση με τις διεθνείς οργανώσεις; Δεν μας απαντάτε. Λέτε ότι εμείς θα προχωρήσουμε έτσι κι αλλιώς. Σε αυτό το ερώτημα εφόσον δεν απαντάτε, εμείς έχουμε πολλές επιφυλάξεις ότι θα εξευτελίσουμε εκ των υστέρων τη χώρα μας εν ονόματι κάποιων δεσμεύσεων, υποχρεώσεων που έχετε για να τακτοποιήσετε. Αυτό είναι τεράστιο λάθος. Προσέξτε το. Εμείς ανησυχούμε. 
      ΠΡΟΕΔΡΕΥΩΝ (Γεώργιος Σούρλας): Ένας πρώην Αντιπρόεδρος πήρε το λόγο και ένας νυν Αντιπρόεδρος παίρνει τώρα το λόγο για να αντιπαραθέσουν τις απόψεις τους. 
	Ο κ. Τραγάκης έχει το λόγο.
     ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Εγώ, κύριε Πρόεδρε, δεν είχα σκοπό να πάρω το λόγο, αλλά προεκλήθη. 
     Επιμένω μην αποσύρετε την τροπολογία αυτήν!
     ΓΕΩΡΓΙΟΣ ΛΙΑΝΗΣ: Α! Αυτήν! Το «τίποτα» άκουσα εγώ!
     ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Διότι αναφέρεσθε για τους δώδεκα τους οποίους θα ονομάσω εκλεκτούς. Διότι δώδεκα είναι εκείνοι, οι οποίοι έχουν το δικαίωμα για την Ελληνική Επιτροπή Ολυμπιακών Αγώνων. 
	ΓΕΩΡΓΙΟΣ ΛΙΑΝΗΣ: Να τα πείτε στην Βουλή αυτά! Αν τα κρατάτε για σας, δεν κάνετε τίποτα!
	ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Σας είπα να μην με προκαλείτε!
	Επειδή αναφερθήκατε και στη σημερινή Επιτροπή Ολυμπιακών Αγώνων, θα ήθελα να σας βάλω να ρωτήσετε τον κ. Νικολάου, τι ελέχθη στους κήπους του Προεδρικού Μεγάρου, τι μεσολάβησε το βράδυ και τι άλλαξε την άλλη μέρα.  
      Και επειδή απευθυνθήκατε και αναφέρατε ένα συγκεκριμένο πρόσωπο και άκουσα περί εφίππου, ο έφιππος ξέρετε πολύ καλά ότι έχει τριάμισι χρόνια και με την παρούσα διάταξη θα μπορούσε να ήταν υποψήφιος. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μη διακόπτετε.
      ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Δεν νομίζω ότι αναφέρεται η τροπολογία σ΄ εκείνον συγκεκριμένα, αλλά αναφέρεται στην πραγματική διεύρυνση. Κι εγώ θα επιμείνω, για να αποφύγουμε τον εναγκαλισμό των δώδεκα επερχομένων. Αυτό και τίποτα περισσότερο.
      ΠΡΟΕΔΡΕΩΝ (Γεώργιος Σούρλας): Ο κ. Δαϊλάκης έχει το λόγο.
      ΣΤΑΥΡΟΣ ΔΑΪΛΑΚΗΣ: Η τροπολογία αυτή δίνει το δικαίωμα εκτός από τους έφιππους και στους πεζούς για να συμμετέχουν στο παιχνίδι, δηλαδή το εκλέγειν και εκλέγεσθαι να συμπεριλαμβάνει και αυτούς. 
      Αλλά θέλω να σταθώ κάπου, ότι προσπαθώ τόσην ώρα να εντοπίσω με ποιο σύστημα ΠΑΣΟΚ θέλετε να παίξετε σήμερα πολιτικά εδώ μέσα. Με άλλο ο κύριος Υφυπουργός Πολιτισμού, άλλο ο κ. Φούρας, άλλο ο Κοινοβουλευτικός Εκπρόσωπος. Ξέρετε τι θέλετε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Θέλετε απάντηση; Να μη δώσω απάντηση!
      ΣΤΑΥΡΟΣ ΔΑΪΛΑΚΗΣ: Για να απαντήσουμε σε αυτά που μας ρωτάτε, ξέρετε τελικά τι θέλετε; Να σας θυμίσω πριν τέσσερα χρόνια κάτι. Ακριβώς τέτοια εποχή είχατε κερδίσει τις εκλογές και είχατε φέρει τον αθλητικό νόμο. Η στάση της Νέας Δημοκρατίας ήταν γενναία. 
     Όταν χάνεις τις εκλογές, στην πρώτη επαφή με τους αθλητικούς νόμους και γενικότερα με τους νόμους –ανάλογα με τον Υπουργό που έρχεται- δεν έχεις την πολυτέλεια να κάνεις αντίσταση. Ο λαός έδωσε μία εντολή: Αλλάξτε. Τι θα αλλάξουμε; Τα λέω, κύριε Λιάνη, για να καταλάβετε 
     Επειδή ο αθλητισμός, όπως σας είπα στην εισήγηση, τείνει να γίνει τρίτη οικονομική δύναμη –άρα έχει εισρεύσει πολύ χρήμα- ασχολούνται πολλοί. Και αυτοί που ασχολούνται, ενώ μπαίνουν με άλλα ιδεώδη, όταν καθίσουν στην καρέκλα, θέλουν να σφηνωθούν εκεί. Και έρχεται αυτή η τροπολογία, για να ξεσφηνώσει κάποιους που για πολλά χρόνια είναι εκεί. Ανοίγει, λοιπόν, το παιχνίδι, για να έχουν δικαίωμα να μπουν νέα πρόσωπα…
     ΑΝΔΡΕΑΣ ΦΟΥΡΑΣ: Από τον αθλητισμό…
     ΣΤΑΥΡΟΣ ΔΑΪΛΑΚΗΣ: Σας είπε κάτι ο Υπουργός: Εγώ δίνω το δικαίωμα σε όλους να συμμετέχουν. 
     Το νομοσχέδιο δίνει το δικαίωμα σε ανθρώπους του αθλητισμού να συμμετέχουν στα κοινά. Από εκεί και πέρα αυτοί που ψηφίζουν έχουν την όσφρηση τι πρέπει να ψηφίσουν. Δεν θα ψηφίσει μόνο ο κ. Ορφανός. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αηδόνης. 
     ΧΡΗΣΤΟΣ ΑΗΔΟΝΗΣ: Μια παρατήρηση θα ήθελα να κάνω μόνο, κύριε Πρόεδρε. Θα ήθελα να πω, μια και υπήρξε αναφορά του κυρίου Αντιπροέδρου σε σχέση με τη στάση τη δική μας για τον τίτλο των τακτικών δικαστών, ότι δεν ισχύουν αυτά τα πράγματα. Πουθενά κανείς μέσα σε αυτήν τη Βουλή, ούτε στην επιτροπή ούτε στην Ολομέλεια, διαφώνησε για τη χρησιμότητα των αθλητικών καρτών. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, μπορώ να πάρω το λόγο; 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, θα ήθελα να υπενθυμίσω στους συναδέλφους ότι η Ελλάδα και η Κυβέρνησή της έχει εξαιρετικές διεθνείς σχέσεις, σέβεται τους διεθνείς κανόνες και τη Διεθνή Ολυμπιακή Επιτροπή. Έχω μελετήσει τον Ολυμπιακό Χάρτη, που υπαινίχθη ο συνάδελφος κ. Φούρας και δεν υπάρχει καμία διάταξη την οποία παραβαίνουμε. Καμία. 
     ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Ασχολήθηκε ο κ. Ρονγκ…
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μέχρι χθες το μεσημέρι δεν είχα παραλάβει τίποτα. Παρέλαβα αυτήν την επιστολή, όπως και εσείς είδατε, και βλέπετε τι γράφει ο κ. Ρονγκ στην επιστολή. Το παραπέμπει στη νομική υπηρεσία, για να δει απλά πράγματα. Όμως, εγώ χθες είπα κάτι άλλο: Κάποιοι επιδίωξαν αυτήν την επιστολή. Και ευθαρσώς ο κ. Νικολάου απάντησε: Ναι, εγώ το ζήτησα. 
     ΓΕΩΡΓΙΟΣ ΛΙΑΝΗΣ: Μα, είναι μέλος της ΔΟΕ. Είχε υποχρέωση. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν υπάρχει κάτι διαφορετικό απ’ αυτά τα οποία είπα. Είπα ότι κάποιος Έλληνας ζήτησε την επιστολή και πολύ γρήγορα η πραγματικότητα ήταν μπροστά μας. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 137 και ειδικό 14. 
     Ερωτάται το Τμήμα: Γίνεται δεκτή η τροπολογία με γενικό αριθμό 137 και ειδικό 14 όπως τροποποιήθηκε από τον κύριο Υφυπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 137 και ειδικό 14 έγινε δεκτή όπως τροποποιήθηκε από τον κύριο Υφυπουργό κατά πλειοψηφία και εντάσσεται στο σχέδιο νόμου ως ίδιον άρθρο. 
     Εισερχόμαστε, όπως αποφασίστηκε το πρωί, στη συζήτηση της τροπολογίας με γενικό αριθμό 133 και ειδικό 10 για τη ρύθμιση θεμάτων διοίκησης των αθλητικών ομοσπονδιών. 
     Κύριε Υπουργέ, έχετε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί, κύριε Πρόεδρε; Εξηγήστε μου. Συζητήσαμε την τροπολογία με γενικό αριθμό 137 και το λογικό είναι να πάμε στην τροπολογία με γενικό αριθμό 139. 
     ΠΡΟΕΔΡΕΥΩΝ (Γεώργιος Σούρλας): Κοιτάξτε, κύριε συνάδελφε. Έτσι όπως το πρωί ιεραρχήθηκε η συζήτηση των τροπολογιών εγώ βάσει αυτής της απόφασης του Τμήματος της Βουλής προχωράω. Ο κύριος Υπουργός ας κάνει τώρα τη δική του πρόταση. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι μια πρόταση που ίσως διευκολύνει. Θα πρότεινα να τη συζητήσουμε από κοινού, καθώς ένα κομμάτι της μίας εμπεριέχει…
     ΠΡΟΕΔΡΕΥΩΝ (Γεώργιος Σούρλας): Να συζητηθούν από κοινού οι τροπολογίες με γενικό αριθμό 133 και 139. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ακριβώς. 
     ΠΡΟΕΔΡΕΥΩΝ (Γεώργιος Σούρλας): Η τροπολογία με γενικό αριθμό 139 –για να θυμίσω στο Τμήμα- αφορά ρυθμίσεις εκλογής των μελών της εφορευτικής επιτροπής που διεξάγει τις αρχαιρεσίες για τα όργανα των αθλητικών ομοσπονδιών. 
     Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν συναινούμε σε αυτό, κύριε Πρόεδρε, για έναν πολύ απλό λόγο: Και η αμέσως προηγουμένως ψηφισθείσα τροπολογία σαφέστατα συνδέεται με την τροπολογία υπ’ αριθμόν 139, αλλά τη συζητήσαμε ξεχωριστά. Θα παρακαλέσω πάρα πολύ οι δύο τροπολογίες, όπως προβλέπεται και από τον Κανονισμό, να συζητηθούν ξεχωριστά.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν νομίζω ότι πρέπει να επιμείνετε. Να συζητηθούν χωριστά οι δύο τροπολογίες.
      Εισερχόμαστε στη συζήτηση της τροπολογίας με γενικό αριθμό 133 και ειδικό 10.
      Το λόγο έχει ο κ. Δαϊλάκης.
      ΣΤΑΥΡΟΣ ΔΑΪΛΑΚΗΣ: Στην τροπολογία αυτή προτείνεται η θητεία της ΕΠΑΕ και του ΕΣΑΚΕ να μειωθεί στα δύο χρόνια. Αν το χρονικό διάστημα αυτό έχει παρέλθει, οι δύο λίγκες σ΄ ένα μήνα από την ψήφιση του νόμου είναι υποχρεωμένες να προσέλθουν στις κάλπες. Αυτό γίνεται γιατί τα πρόσωπα λόγω της μεγάλης θητείας τους ενδιαφέρονται για την κατοχή και τη διατήρηση των θέσεων, εξυπηρετώντας με αποφάσεις τους ομάδες, με αποτέλεσμα την απαξίωση του επαγγελματικού αθλήματος, όπως αναφέρει και η αιτιολογική έκθεση.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Με τη διάταξη της παραγράφου 2 ορίζεται ότι οι εκπρόσωποι της ΕΠΑΕ που μετέχουν στο Διοικητικό Συμβούλιο της ΕΠΟ θα πρέπει να έχουν ίση θητεία με αυτήν του διοικητικού συμβουλίου. Επίσης ορίζεται ότι για τους αντιπροσώπους της ΕΠΑΕ που μετέχουν στις αρχαιρεσίες για την ανάδειξη του Διοικητικού Συμβουλίου της ΕΠΟ εφαρμόζεται αναλογικά η ποσόστωση των τελευταίων εδαφίων.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αηδόνης για δύο λεπτά.
      ΧΡΗΣΤΟΣ ΑΗΔΟΝΗΣ: Πρώτα απ’ όλα θα ήθελα να χρησιμοποιήσω κάποιες εκφράσεις από την εισήγηση που στοιχειοθετεί τη συγκεκριμένη τροπολογία. Αναφέρει ο κύριος Υπουργός ότι είναι διαπιστωμένο ότι οι επαγγελματικοί σύνδεσμοι εκπροσωπούν μεγάλα συμφέροντα και στο τέλος της αναφοράς του, σε σχέση με την προσπάθεια να αιτιολογήσει την ανάγκη αυτής της τροπολογίας, λέει ότι η αθλητική κοινωνία βλέπει με καχυποψία πρόσωπα, που από προβλεπόμενες πολύχρονες θητείες, παρ΄ότι εμφανώς έχουν αμφισβητηθεί, κατέχουν θέσεις χωρίς ουσιαστικά να κρίνονται ή να μπορούν να κριθούν για μεγάλο χρονικό διάστημα. Ο περιορισμός, λοιπόν, της θητείας από τέσσερα σε δύο έτη δίνει τη δυνατότητα να διατηρηθούν οι δημοκρατικές διαδικασίες και να υπάρχουν πρόσωπα που μπορούν με αυτόΝ τον τρόπο να τα εκπροσωπήσουν.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Μιλάμε για μια πρωτοφανή αιτιολόγηση. Θα ήθελα να ρωτήσω τον κύριο Υπουργό: Για τη Βουλή των Ελλήνων, που εκλέγεται για τέσσερα χρόνια, ισχύει ο ίδιος κανόνας;
      Θα ήθελα, λοιπόν, να πω ότι με αυτήν εδώ τη διάταξη ουσιαστικά προσπαθείτε να φωτογραφίσετε. Και φωτογραφίζετε συγκεκριμένα πράγματα. Και φωτογραφίζετε γιατί ουσιαστικά έρχεστε να νομοθετήσετε, για να ικανοποιήσετε αυτό το οποίο στην αρχή εσείς προσπαθήσατε να αιτιολογήσετε, την εκπροσώπηση μεγάλων συμφερόντων. Ουσιαστικά, λοιπόν, αυτή η τροπολογία έχει να κάνει με αυτό ακριβώς. Σε σχέση, λοιπόν, με το συγκεκριμένο ζήτημα, πέρα από το ότι είναι απροκάλυπτη η αιτιολόγησή της, παραβιάζεται και η αυτονομία κάποιων οργάνων.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Σε ό,τι αφορά την παράγραφο 2, εδώ υπάρχει κάτι εγκληματικό εις βάρος του ποδοσφαίρου. Μιλάτε για αύξηση τεσσάρων μελών στο διοικητικό συμβούλιο, τη δυνατότητα, δηλαδή, συμμετοχής τεσσάρων επιπλέον μελών της ΕΠΑΕ στην ΕΠΟ. Όλοι γνωρίζουν ποιος είναι ο αριθμός αυτής της ένωσης. Μιλάμε για είκοσι πέντε άτομα και από τα είκοσι πέντε είναι ήδη εννέα εκπρόσωποι της ΕΠΑΕ. Τώρα προστίθενται τέσσερα, γίνονται δεκατρία και εύκολα αποκτάται η πλειοψηφία. Καταλαβαίνετε, λοιπόν, ότι δεν πρέπει με αυτή την τροπολογία να παραδώσετε την τύχη του ερασιτεχνικού ποδοσφαίρου σε αυτούς που σήμερα θεωρούνται…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΧΡΗΣΤΟΣ ΑΗΔΟΝΗΣ: Σας παρακαλώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε…
      ΧΡΗΣΤΟΣ ΑΗΔΟΝΗΣ: Να τελειώσω. Είναι δυνατόν; Σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Έχετε υπερβεί ήδη το χρόνο σας κατά ένα λεπτό.
      ΧΡΗΣΤΟΣ ΑΗΔΟΝΗΣ: Να τελειώσω τη φράση μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Έχετε υπερβεί το χρόνο κατά ένα λεπτό.
      ΧΡΗΣΤΟΣ ΑΗΔΟΝΗΣ: Μόλις τελείωνα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
      ΧΡΗΣΤΟΣ ΑΗΔΟΝΗΣ: Ολοκληρώνω, κύριε Πρόεδρε.
      Άρα θα ήθελα, κύριε Ορφανέ, αυτήν τη διάταξη να την αποσύρετε, γιατί –αν μη τι άλλο- το μόνο το οποίο γίνεται είναι να παραδίδετε την τύχη του ερασιτεχνικού ποδοσφαίρου στα μεγάλα συμφέροντα.
      Αυτό θα έλεγα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το είχατε ξαναπεί, γι’ αυτό.
      ΧΡΗΣΤΟΣ ΑΗΔΟΝΗΣ: Δεν πειράζει, κύριε Πρόεδρε, δεν πειράζει.
      ΠΡΟΕΔΡΕΥΩΝ (Ιωάννης Τραγάκης): Είχατε ζητήσει το λόγο, κύριε Σκυλλάκο; Ορίστε, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Η ρύθμιση της παραγράφου 1 κινείται στη λογική της διαπάλης ΠΑΣΟΚ – Νέας Δημοκρατίας ποιος θα ελέγξει την ΕΠΑΕ και την ΕΠΟ. Οι αντιρρήσεις είναι άμυνα. Η επίθεση γίνεται από την πλευρά της Κυβέρνησης, να κρατήσουμε τα κεκτημένα ή να αλλάξουμε τους συσχετισμούς. Δεν μπαίνουμε σ’ αυτό το παιχνίδι εμείς. Καταψηφίζουμε την τροπολογία και για τη δεύτερη παράγραφο. ΄Οχι ότι η ΕΠΟ είναι καθαρή, ξέρουμε τι συμφέροντα εξυπηρετεί και αυτή. Δεν συμφωνούμε να ενισχυθεί, έστω και τυπικά, με περισσότερους εκπροσώπους του επαγγελματικού ποδοσφαίρου η ΕΠΟ. Την καταψηφίζουμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο. 
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ κύριε Πρόεδρε.
      Στα πλαίσια πάντα του εκδημοκρατισμού που ζητάμε και στα όργανα του αθλητισμού  και στις ενώσεις και στις ομοσπονδίες κλπ., θα καταψηφίσουμε αυτήν την τροπολογία γιατί θεωρούμε ότι οι τροποποιήσεις που γίνονται και της παραγράφου 2 και της παραγράφου 1 είναι θετικές. Θα μπορούσε κανείς να τις δει ως θετικές τροποποιήσεις, αλλά αυτή η συζήτηση και οι αποφάσεις γι’ αυτήν την τροποποίηση θεωρούμε ότι πρέπει να γίνεται μέσα στα όργανα, στις γενικές συνελεύσεις και στις διοικήσεις αυτών των οργάνων. Η τοποθέτησή μου αφορά και την επόμενη τροπολογία. Να προέρχονται, λοιπόν, οι αποφάσεις απ’ αυτά το όργανο και εφόσον είναι αναγκαίο σύμφωνα με τη νομοθεσία να τις υιοθετεί το Υπουργείο. Δηλαδή επιβάλλεται εκ του άνωθεν ο περιορισμός της θητείας ή η διεύρυνση των μελών του διοικητικού συμβουλίου κλπ.. Θα μπορούσαμε να συμφωνήσουμε στο πνεύμα, αλλά δεν συμφωνούμε σε καμία περίπτωση με τη διαδικασία αυτή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο κ. ΄Οθωνας έχει το λόγο για δύο λεπτά.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. Θα ξεπεράσω πάρα πολύ γρήγορα τη νομική διάσταση του θέματος, που νομίζω ότι υπάρχει, μια και πρόκειται για μία πάρα πολύ άκομψη παρέμβαση της πολιτείας σε διοικητικά θέματα επαγγελματικών συνδέσμων. Υπάρχουν ειδικότεροι μέσα σ’ αυτήν την Αίθουσα για να δώσουν αυτήν τη διάσταση, η οποία και στο τυπικό της μέρος, ομολογουμένως, δεν με ενδιαφέρει τόσο, όσο κυρίως το γεγονός ότι στη συγκεκριμένη προτεινόμενη τροπολογία ο κύριος Υπουργός κάνει ακριβώς το εντελώς αντίθετο απ’ αυτό που στην αιτιολογική έκθεση υποτίθεται ότι έρχεται να υπηρετήσει. 
      Η εμπειρία όλων μας, αλλά και η κοινή λογική λέει, ότι όσο μικρότερο είναι το διάστημα θητείας ενός αιρετού οργάνου, τόσο περισσότερο είναι εγκλωβισμένο στην ομηρία των ισορροπιών και των συμβιβασμών. Και λόγω έλλειψης πρωτοβουλιών και αποφασιστικότητας που χρειάζεται ο χώρος που διοικεί. Ουσιαστικά με την προτεινόμενη ρύθμιση σε ένα πολύ δύσκολο χώρο όπου τα οικονομικά και αγωνιστικά συμφέροντα είναι σε διαρκή σύγκρουση, η διοίκηση που θα εκλέγεται σε μία άτυπη προεκλογική περίοδο, η οποία θα ξεκινά την επομένη της εκλογής της και σε μια ομηρία ισορροπιών, συμβιβασμών, ανασφάλειας και έλλειψης πρωτοβουλιών στη διάρκεια της θητείας της. 
      Νομίζω ότι αυτό που έχει ανάγκη ο χώρος, πέρα από κάποια σημεία που να ενισχύουν το αυτοδιοίκητο –δεν θα τα επαναλάβω, τα επισήμανε η κ. Ξηροτύρη- είναι μία προστασία στις προϋποθέσεις εκείνες που θα μπορεί να έχει κάποιος για να ηγείται ενός τέτοιου επαγγελματικού συνδέσμου με αυτά τα χαρακτηριστικά, στην κατεύθυνση της αυστηρότητας για να εμποδιστούν κάποιοι τυχάρπαστοι που το χώρο αυτό αρκετά το συκοφάντησαν και οι οποίοι πολύ φοβάμαι, ότι σε πολύ σύντομο χρονικό διάστημα, θα είμαστε στη δυσάρεστη θέση να επισημάνουμε ότι τους ανοίγεται ο δρόμος ή επίσης να μπαίνουν ζητήματα που να αντιμετωπίζουν τη μακρά και πολύχρονη παρουσία περιορισμού σε δύο πλήρεις θητείες ή οτιδήποτε άλλο.
	Η συγκεκριμένη κατεύθυνση που η διάταξη έχει νομίζω ότι –το επαναλαμβάνω για εμφαντικούς λόγους- ακριβώς αυτό που στην αιτιολογική έκθεση υποτίθεται ότι υπηρετεί, αυτό ναρκοθετεί.
	Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
	Ο κ. Μπόλαρης έχει το λόγο για δύο λεπτά.
	ΜΑΡΚΟΣ ΜΠΟΛΑΡΗΣ: Κύριε Πρόεδρε, διαβάζω από την εισηγητική έκθεση την παράγραφο, απαλείφοντας μία μόνο λέξη: «η κοινωνία βλέπει με καχυποψία πρόσωπα που μέσα από προβλεπόμενες πολύχρονες θητείες, παρ΄ότι εμφανώς έχουν αμφισβητηθεί, να κατέχουν θέσεις χωρίς ουσιαστικά να κρίνονται». Είναι μια επικίνδυνη φράση, η οποία σήμερα συζητείται στο  Τμήμα της Βουλής με το επίθετο «η αθλητική κοινωνία». Ισχυρίζεται δηλαδή η Κυβέρνηση ότι η αθλητική κοινωνία, κατά την άποψη της Κυβέρνησης, βλέπει με καχυποψία πρόσωπα που προφανώς έχουν αμφισβητηθεί. Εάν, λοιπόν, η Κυβέρνηση αύριο, κύριε Πρόεδρε, κύριοι συνάδελφοι, κρίνει ότι η κοινωνία βλέπει με καχυποψία τον Πρόεδρο του Δικηγορικού Συλλόγου Αθηνών, ή τον Πρόεδρο της Γενικής Συνομοσπονδίας Εργατών Ελλάδος, ή τον Πρόεδρο της Εταιρείας Μακεδονικών Σπουδών τότε μπορεί να παρέμβει μ’ αυτόν τον τρόπο και να περιορίζει τη θητεία, κατά παράβαση του Συντάγματος. Διότι στο Σύνταγμα το άρθρο 12 λέει ότι οι Έλληνες που μπορούν κι έχουν το δικαίωμα να συνιστούν ενώσεις δεν ζητούν άδεια από κανέναν. Αυτή εδώ η επικίνδυνη διάταξη -με την οποία η Κυβέρνηση μπορεί να κρίνει πότε κάποια σωματεία, κάποια διοικητικά συμβούλια τα βλέπει με καχυποψία η κοινωνία- ουσιαστικά ζητά για τις ενώσεις πολιτών άδεια από την Κυβέρνηση για το πώς θα λειτουργούν. Η διάταξη είναι επικίνδυνη.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
	Ο κ. Κοσμίδης έχει το λόγο για δύο λεπτά.
	ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε. 
Εδώ και περίπου έξι μήνες η Κυβέρνηση διά της Βουλής νομοθετεί διαρκώς την πρόωρη λήξη θητειών γενικών διευθυντών, τμηματαρχών, διευθυντών, διοικήσεων φορέων κλπ.. Με τη συζητούμενη τροπολογία έρχεται, περιορίζοντας το χρόνο της θητείας και ουσιαστικά λήγει βιαίως τις θητείες εκλεγμένων διοικήσεων επαγγελματικών συνδέσμων. Παρεμβαίνει δηλαδή και στον ιδιωτικό τομέα. 
      Είμαι γι’ αυτό αντίθετος προς αυτήν τη διάταξη. Είναι επικίνδυνη, όχι μόνον ως προς τη διατύπωσή της και το αποτέλεσμά της, αλλά και ως προς τη φιλοσοφία που διέπει αυτήν τη διάταξη. Δηλαδή αν μεθαύριο κάποια άλλη διοίκηση κάποιου άλλου φορέα δεν μας αρέσει, τα δύο χρόνια θα τα κάνουμε ενάμιση ή ανάλογα, για να υποχρεώσουμε το φορέα να κάνει εκλογές μήπως και καταλήξει σε κάποιο αποτέλεσμα θετικό για μας ή για να υπηρετήσουμε κάποιους άλλους; Είναι λάθος η φιλοσοφία κι όχι μόνον το κείμενο.
	Τελειώνω λέγοντας πάλι για την ίδια παράγραφο 1 της τροπολογίας αυτής ότι βάζετε προθεσμία ενός μηνός από τη δημοσίευση της διάταξης αυτής για να διεξαγάγουν αρχαιρεσίες. Έχετε δει μήπως τα καταστατικά αυτών των φορέων έχουν προθεσμίες σύγκλησης των γενικών συνελεύσεων προκειμένου να γίνουν όλες αυτές οι διαδικασίες και αν προλαβαίνουν μέσα στο μήνα; Και αν μέσα στο μήνα δεν προλάβουν, τι θα γίνει; Δεν θα έχουν διοικήσεις; Θα πηγαίνουν στα πρωτοδικεία για να ζητήσουν το διορισμό προσωρινής διοίκησης; Τουλάχιστον βάλτε κάποια μεγαλύτερη προθεσμία. Σε κάθε περίπτωση πάντως, είμαι φανατικά αντίθετος σ’ αυτήν την πρόωρη λήξη της θητείας των εκλεγμένων επαγγελματικών συνδέσμων.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
Ο κ. Μπούγας έχει το λόγο.
	ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
Κατ΄αρχάς πρέπει να συμφωνήσω με την πρόταση του κ. Κοσμίδη να επιμηκυνθεί η προθεσμία που τίθεται, διότι η προθεσμία του ενός μηνός είναι εξαιρετικά σύντομη και νομίζω ότι δεν θα μπορέσουν οι επαγγελματικοί σύνδεσμοι να ανταποκριθούν.
      Σε ό,τι αφορά όμως τα υπόλοιπα θέματα παίρνω το λόγο διότι επιχειρήθηκε από τον εισηγητή της Μειοψηφίας ένας άστοχος, θα έλεγα, συσχετισμός. Δεν μπορούμε να συσχετίζουμε το χρόνο θητείας των Βουλευτών και της Βουλής με αυτόν των μελών των διοικήσεων των επαγγελματικών συλλόγων. Δεν μπορεί δηλαδή ό,τι συμβαίνει με τους Βουλευτές να ζητάμε να συμβαίνει και με τις διοικήσεις των συνδέσμων. Και θα ερωτούσα τον εισηγητή της Μειοψηφίας και τους συναδέλφους: Γνωρίζουν αντίστοιχες περιπτώσεις που σε σωματεία ή σε συνδέσμους η θητεία των μελών του διοικητικού συμβουλίου προβλέπεται τόσο μεγάλη, τετραετής; Εγώ νομίζω ότι θα είναι ελάχιστες, για να μην πω καμία. Τα περισσότερα καταστατικά προβλέπουν θητεία των μελών των διοικήσεων δύο ή το πολύ  τριών ετών. Και το προβλέπουν αυτό, διότι αν προβλέψουμε μεγαλύτερη θητεία τότε επέρχεται αδιαφορία, ατονία και έλλειψη ενδιαφέροντος για τα θέματα που αφορούν το σύλλογο. 
      Νομίζω ότι το χρονικό διάστημα των τεσσάρων χρόνων είναι εξαιρετικά μεγάλο και η Βουλή μπορεί, χωρίς βέβαια να υπάρχει ζήτημα συνταγματικότητας, να μειώνει με νόμο τη θητεία των διοικήσεων. Δεν υπάρχει λοιπόν κανένα απολύτως πρόβλημα συνταγματικότητας και ορθά η Κυβέρνηση με την προτεινόμενη τροπολογία μειώνει το χρόνο της θητείας των μελών των διοικήσεων των επαγγελματικών συλλόγων.
      Τελειώνοντας, κύριε Πρόεδρε, θα ήθελα να πω ότι δεν είναι εύστοχο να επιχειρείται κανένας παραλληλισμός ούτε βέβαια να λέμε τι θα γίνει με άλλα σωματεία και άλλους επαγγελματικούς συλλόγους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. 
      Η κ. Καλογήρου έχει το λόγο
      ΧΡΙΣΤΙΑΝΑ ΚΑΛΟΓΗΡΟΥ: Μια πολύ σύντομη παρέμβαση, κύριε Πρόεδρε.
      Πρώτα απ’ όλα σε σχέση με την παράγραφο 1, συμφωνώντας απόλυτα με το συνάδελφο τον κ. Μπούγα που μίλησε λίγο πριν, απλώς έχω να προσθέσω ότι αυτό δεν σημαίνει ότι στις εκλογές που θα γίνουν οι ικανοί και εκείνοι οι οποίοι πραγματικά ενδιαφέρονται δεν μπορούν να επανεκλεγούν μέσα από τις δημοκρατικές διαδικασίες.
      Στην παράγραφο 2, όπου και εκεί είναι η σημαντική τοποθέτησή μου -ως προς την τοποθέτηση του εισηγητού της Αξιωματικής Αντιπολίτευσης- δεν είναι σε καμία περίπτωση εγκληματική η διεύρυνση και η εκπροσώπηση των ΕΠΑΕ στην ΕΠΟ με περισσότερα μέλη –συν τέσσερα-. Αυτό χαρακτηρίζεται ως δημοκρατικό και όχι ως εγκληματικό. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κ. Φούρας έχει το λόγο.
      ΑΝΔΡΕΑΣ ΦΟΥΡΑΣ: Η διάταξη –και να με συγχωρείτε, κύριε Πρόεδρε- θυμίζει αναγκαστικό νόμο και στη σύλληψή της, αλλά και στην υλοποίησή της. Η διάταξη αυτή λήγει τη θητεία προώρως. Και βεβαίως το επιχείρημα της αιτιολογικής έκθεσης ουσιαστικά είναι λόγος για προσφυγή στο δικαστήριο για συκοφαντική δυσφήμιση, γιατί η συγκεκριμένη διάταξη αναφέρεται σε συγκεκριμένα πρόσωπα, των οποίων πρέπει να λήξει πρόωρα η θητεία.
      Κύριε Υπουργέ, έχετε μεγάλο ολίσθημα στην εισηγητική έκθεση και δεν ξέρω πώς μπορεί να διορθωθεί αυτό το ολίσθημα, όχι γιατί εμφανίζεστε ως εκφραστής της αθλητικής κοινωνίας για να πείτε ότι η αθλητική κοινωνία αισθάνεται καχυποψία προς τους συγκεκριμένους έναν, δύο, τρεις, τέσσερις και γι’ αυτό πρέπει να λήξει η θητεία τους, αλλά και γιατί -όπως φαίνεται- δεν ξέρετε πώς λειτουργεί το Σύνταγμα και οι νόμοι στη χώρα. 
      Λυπάμαι που το λέω, αλλά δεν είναι δυνατό να μη γνωρίζετε ότι οι ηγεσίες των Σωμάτων κρίνονται από τα ίδια τα Σώματα. Δεν έχει τρόπο η Γενική Συνέλευση της ΕΠΑΕ -αν θέλει- να ανατρέψει την ηγεσία της; Μπορείτε να το ισχυριστείτε σοβαρά; Δεν υπάρχουν διαδικασίες προτάσεων μομφής, προτάσεων σύγκλισης γενικής συνέλευσης; Μα, τι είναι αυτά που λέτε; 
      Ουσιαστικά έχετε και τη λογική, αλλά και τη θεωρία του αναγκαστικού νόμου με τη συγκεκριμένη διάταξη και θέλω να σας πω κάτι. Η συγκεκριμένη διάταξη, η οποία αλλοιώνει τη σύνθεση του Διοικητικού Συμβουλίου της ΕΠΟ, είναι διάταξη που θα σας βρει απέναντι στον κύριο που συναντήσατε εχθές και αυτό που εκπροσωπεί. Γιατί αλλοιώνετε το καταστατικό της ΕΠΟ διαμορφώνοντας άλλους όρους σύνθεσης του διοικητικού συμβουλίου και επομένως παρεμβαίνετε, όσον αφορά τη διοίκηση του ελληνικού ποδοσφαίρου. 
      Θα πρέπει να σκεφτείτε ό,τι έχετε να κάνετε για την επόμενη τροπολογία να το κάνετε και με αυτήν. Και ίσως αυτός ήταν ο λόγος που θα θέλατε να τη συζητήσετε μαζί.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Λιάνης έχει το λόγο για δύο λεπτά.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, όταν ακούω κόμματα της Αριστεράς, που ουσιαστικά υποστήριζαν το μοντέλο -την ώρα που συζητήσαμε για Ολυμπιακούς Αγώνες- ερασιτεχνικού αθλητισμού για τη χώρα, να υποστηρίζουν -όπως είπαν- «το πνεύμα αυτής της διατάξεως» παθαίνω μια πλήρη σύγχυση και παραμένω «εν πλήρη συγχύσει αθώος». Δηλαδή θέλουν στην καρδιά του ερασιτεχνικού αθλητισμού να βάλουν τέσσερις περισσότερους απ’ αυτούς που έχουν φτιάξει αυτήν την κατάσταση που βλέπουμε σήμερα στα ελληνικά γήπεδα. Απίστευτο, κυνικό, ιταμό! 
      Αυτοί που θέλουν τους ιδιωτικούς στρατούς, αυτοί που θέλουν την έξαρση της βίας με τις δηλώσεις που κάνουν, αυτοί που είναι υπαίτιοι για το χουλιγκανισμό, αυτοί που είναι οι ανταγωνιστές στο ελληνικό ποδόσφαιρο, αυτούς ή σαν κι αυτούς να τους βάλουμε τώρα παραπανίσιους! Αυτό είναι κάτι πρωτοφανές, δεν έχει ξαναγίνει! 
     Θεωρώ, κατά τη γνώμη μου, κύριε Υπουργέ, ότι δεν απομένει πια παρά το φύλλο συκής σ’ όλη αυτή την ιστορία. Πέφτουν το ένα μετά το άλλο όλα τα «ενδύματα» αυτού του σχεδίου. 
     Στο εδάφιο 1 είναι κυνική η παρέμβαση. Στο εδάφιο 2 είναι κυνική στο τετράγωνο. Δηλαδή, τώρα θέλετε να πείτε ότι οποιαδήποτε FIFA δεν θα θεωρήσει πλήρη καταστρατήγηση του κανονισμού της ΕΠΟ αυτό που συμβαίνει; Και πώς θα δικαιολογηθούμε όταν θα πούμε ότι δεν έχετε, κύριοι, επιχειρήματα για να μας πείτε ότι αυτό δεν είναι παρέμβαση, αφού τους ανατρέπετε άρδην τον τρόπο της εκλογής των πάντων; 
     Είναι μία κυνική παρέμβαση που δεν την εξηγείτε καν και η οποία, κατά τη γνώμη μου, δεν σας χρειάζεται κιόλας κύριε Υπουργέ. Εσείς λέτε –και θέλω να πιστέψω- ότι αυτό το ποδόσφαιρο δεν μας χρειάζεται άλλο. Μετά την Πορτογαλία δεν θέλουμε να έχουμε άλλο σχέση με αυτό το ποδόσφαιρο. Και θέλω να σας διαβεβαιώσω ότι δεν θα μας κάνουν διαφορετικό ποδόσφαιρο άλλα πρόσωπα που έχουν περάσει από τον ελληνικό αθλητισμό και μας έδωσαν τις εξετάσεις τους και πήραν μηδέν σε αυτήν την Αίθουσα, που τα κατονομάσαμε αυτά τα πρόσωπα, που μας έβρισαν σαν Βουλευτές, που μας απείλησαν σαν Βουλευτές. Δεν τα χρειαζόμαστε. Κανένας δεν τα χρειάζεται εδώ μέσα αυτά τα πρόσωπα. 
     Αλλάξτε, λοιπόν, την ιστορία και όσο είναι καιρός, ένα λεπτό προ του τέλους ανακαλέστε αυτές τις δύο ιστορίες που είναι ωμές παρεμβάσεις. Έχουν δίκιο. Μπορεί να έχουν άδικο επί της ουσίας ότι δεν μπορεί να το κάνει ένα Εθνικό Κοινοβούλιο σε πράγματα που έχει δίκιο, όπως σας είπα, για τους τακτικούς δικαστές. Απόλυτα σέβομαι αυτό που λέτε. Αλλά έχουμε άδικο γιατί έχουμε αποδεχθεί αυτά τα πράγματα. Μετέχουμε σ΄ ένα σύστημα αθλητικό, δεν είμαστε εκτός συστήματος. Είναι σαν να είμαστε σ’ έναν οργανισμό, ας πούμε στον ΟΗΕ σαν κράτος. Στον αθλητισμό, λοιπόν, είμαστε στην FIFA. Στο μπάσκετ είμαστε στη  FIBA. Στο Ολυμπιακό κίνημα είμαστε στη ΔΟΕ. Τα έχουμε αποδεχθεί αυτά. Εκτός αν έρχεται τώρα νέα σειρά νέων επαναστατών εδώ μέσα που αυτοί θέλουν να τα ανατρέψουμε όλα εν ονόματι του ότι το ελληνικό Κοινοβούλιο, μόνο σε όλα τα ευρωπαϊκά κοινοβούλια, δεν θα τα αποδέχεται. Αν πρόκειται περί αυτού…
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο κ. Κεγκέρογλου έχει το λόγο για δύο λεπτά. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
     Νομίζω και εγώ για να μην σπαταλώ το χρόνο, ότι θα πρέπει να αποσυρθεί και η συγκεκριμένη τροπολογία και η επόμενη. Αυτό φαίνεται από το διαφορετικό πνεύμα με το οποίο αντιμετωπίζεται η εκλογική αντιπροσώπευση, όπως την εννοεί ο κύριος Υπουργός. Ενώ στα ερασιτεχνικά σωματεία εισηγείται την εκπροσώπηση ανά δέκα σωματεία ένας εκπρόσωπος στη γενική συνέλευση της ΕΠΟ, εδώ δεν μας λέει το ίδιο. Ανά δέκα ΠΑΕ, ένας εκπρόσωπος της γενικής συνέλευσης και όσοι εκλεγούν. Έρχεται όχι απλώς να καπελώσει, αλλά να φορέσει σομπρέρο στο ερασιτεχνικό ποδόσφαιρο και δεν φαίνεται ποια θεμιτή επιδίωξη έχει. Εκτός εάν είναι ένα από τα ζητήματα τα οποία έχει συμφωνήσει ο κύριος Υφυπουργός με τους μετόχους των ΠΑΕ που συνάντησε τις προηγούμενες ημέρες. 
     Για το θέμα της θητείας πραγματικά είναι πρωτάκουστο, γιατί αν μιμηθούν όλοι οι Υπουργοί τον κ. Ορφανό και φέρουν διατάξεις λήξεως των θητειών των συλλογικών οργάνων των φορέων των πολιτών, τότε πραγματικά θα περάσουμε σε μία νέα εποχή του κρατικού συνδικαλισμού. Θα περάσουμε στην εποχή που το κράτος –και όχι τα καταστατικά και οι γενικές συνελεύσεις-  θα προσδιορίζει και το χρόνο λειτουργίας των διοικητικών συμβουλίων και τον τρόπο δράσης και τον τρόπο που θα λένε το «καλημέρα». 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κύριε Καστανίδη, έχετε ζητήσει το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Εάν ζήτησα το λόγο, κύριε Πρόεδρε, αυτό οφείλεται στο ότι θέλω να επιμείνω στην αποκάλυψη πνεύματος και νοοτροπίας από την οποία διακατέχεται όποιος συνέταξε την αιτιολογική έκθεση και η οποία είναι επικίνδυνη για τη δημοκρατία μας. 
     Έκανε προηγουμένως μία παρατήρηση ο κ. Μπόλαρης. Παρατήρηση η οποία είναι απολύτως κρίσιμη και ορθή. Στην εισηγητική έκθεση, λοιπόν, για την πρώτη παράγραφο της συζητούμενης τροπολογίας, αναγράφεται ότι η αθλητική κοινωνία βλέπει με καχυποψία παράγοντες και προφανώς τους αμφισβητεί. Η Κυβέρνηση, εάν μιλούσε για λογαριασμό της θα ήταν κάτι απολύτως κατανοητό. Η Κυβέρνηση μπορεί να αμφισβητεί αθλητικούς παράγοντες. Η Κυβέρνηση μιλάει για λογαριασμό της. 
Όμως, η Κυβέρνηση αναφέρεται σε μία άλλη κοινωνική οντότητα και ερμηνεύει ποια είναι η διάθεση και η βούληση αυτής της αθλητικής κοινότητας, της άλλης κοινωνικής οντότητας, κύριε Πρόεδρε.
     Με ποια διαπίστευση η Κυβέρνηση μιλά στο όνομα της αθλητικής κοινότητας; Με ποιο αληθοφανές ή αδιαμφισβήτητο κριτήριο συνέλαβε την πραγματικότητα και κατανόησε ότι η αθλητική κοινότητα, για λογαριασμό της οποίας μιλάει, αμφισβητεί και θητείες πολύχρονες και πρόσωπα;
     Κύριε Πρόεδρε, η βάση της ολοκληρωτικής αντίληψης είναι να αποδίδεται στην κοινωνία ως γενικό συμφέρον το ίδιο συμφέρον μίας μικρής δράκας ανθρώπων. Αυτή είναι η αφετηρία του ολοκληρωτισμού, να αποδίδεται στην κοινωνία ως γενικό συμφέρον κάτι που είναι συμφέρον μίας ολιγάριθμης ομάδας ανθρώπων. Και αυτό είναι επικίνδυνο ολίσθημα.
     Θα υπεδείκνυα δε στον Υφυπουργό όχι μόνο να αναζητήσει το συντάκτη της συγκεκριμένης έκθεσης, αλλά ενδεχομένως και να τον αποπέμψει, διότι σας διαβεβαιώνω, κύριε Υφυπουργέ, ότι αυτό αποδεικνύει επικίνδυνη νοοτροπία. Μην έχετε καμία αμφιβολία γι’ αυτό.
     ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, εξαντλήθηκε ο κατάλογος των ομιλητών. Θα θέλατε να πάρετε το λόγο;
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Μάλιστα, κύριε Πρόεδρε. Ευχαριστώ.
     Στη συγκεκριμένη τροπολογία και σε σχέση μ’ αυτά που ακούστηκαν, θα ξεκινήσω από τη δεύτερη παρατήρηση και θα καταλήξω στη θητεία. Σε σχέση με τους εκπροσώπους της ΕΠΑΕ στη διοίκηση της ΕΠΟ, ισχύει ο νόμος. Ο νόμος του ΠΑΣΟΚ είναι εν ισχύ, δηλαδή το άρθρο 101, παράγραφος 3 που λέει ότι η ΕΠΑΕ εκπροσωπείται στο ΔΣ της ΕΠΟ και με τέσσερα ακόμα μέλη τα οποία εκλέγει ειδική συνέλευση της ΕΠΑΕ. Αυτό βάζουμε ξανά. Σας έχω πει να μην κριτικάρετε τον εαυτό σας. Είναι πάρα πολύ δύσκολο, όταν δεν τα έχετε μελετήσει.
     ΓΕΩΡΓΙΟΣ ΛΙΑΝΗΣ: Τα αυξάνετε, όμως, τα μέλη.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν τα αυξάνουμε καθόλου. Τέσσερα είναι.
     ΓΕΩΡΓΙΟΣ ΛΙΑΝΗΣ: Τι αλλάζετε τότε;
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Όπως ήταν, τα ίδια μένουν. Δεν αλλάζουμε καθόλου τη σύνθεση, δεν κάνουμε καθόλου παρέμβαση. Όλα όσα ακούστηκαν σ’ αυτήν εδώ την Αίθουσα δεν έχουν αιτιολογική βάση.
     ΓΕΩΡΓΙΟΣ ΛΙΑΝΗΣ: Τι τροποποιεί το άρθρο;
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Το άρθρο τροποποιεί τον τρόπο ανάδειξης στη συνέχεια των εκλεκτόρων στην εκλογική διαδικασία, που αφορά στις εκλογές της ΕΠΟ. Αυτό είναι και τίποτα άλλο. Αν το βλέπατε, θα ήταν πάρα πολύ απλό να συνεννοηθούμε. Γι’ αυτό εγώ ζήτησα να γίνει συγχρόνως η συζήτηση με την επόμενη τροπολογία, έτσι ώστε να είναι σαφές.
     Όσον αφορά στη θητεία, η άποψή μας είναι ότι οι δύο επαγγελματικοί σύνδεσμοι πρέπει να ανανεώνονται διαρκώς. Εκτιμούμε ότι η διετής θητεία είναι κατάλληλο χρονικό διάστημα και η Βουλή θα κρίνει αν αυτό το χρονικό διάστημα είναι το πιο χρήσιμο. Βέβαια όταν υπάρχουν προτάσεις, οι οποίες έχουν λογική σκέψη και βοηθούν, τότε καλό είναι να ακούγονται.
      Το άρθρο 1 διατυπώνεται ως εξής. Στο άρθρο 96 του ν.2725/1999 προστίθεται έβδομη παράγραφος, η οποία έχει ως εξής: «7. Η θητεία των διοικητικών συμβουλίων των επαγγελματικών συνδέσμων είναι διετής. Διοικητικά συμβούλια επαγγελματικών συνδέσμων που έχουν υπερβεί το όριο της προβλεπόμενης θητείας των δύο ετών, διεξάγουν αρχιαιρεσίες για την εκλογή νέου διοικητικού συμβουλίου εντός μηνός από την 1.1.2005». Μιλάμε δηλαδή για ένα εύλογο χρονικό διάστημα.
     ΓΕΩΡΓΙΟΣ ΛΙΑΝΗΣ: Κύριε Υφυπουργέ, υπάρχει μία ασάφεια στο νόμο. Λέτε ότι η ΕΠΑΕ εκπροσωπείται στο ΔΣ της ΕΠΟ και με τέσσερα ακόμα μέλη.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι, γιατί εκπροσωπείται από τον Πρόεδρο ως Αντιπρόεδρο της ΕΠΟ και από τέσσερα μέλη.
     ΓΕΩΡΓΙΟΣ ΛΙΑΝΗΣ: Τι σημαίνει και με τέσσερα ακόμα μέλη;
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Έτσι ήταν διατυπωμένο στο νόμο, κύριε Λιάνη.
     ΓΕΩΡΓΙΟΣ ΛΙΑΝΗΣ: Έτσι όπως είναι διατυπωμένο είναι φραστικό λάθος. Το «και με τέσσερα ακόμα μέλη» σημαίνει και άλλα τέσσερα επιπλέον.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Υπάρχει ο ένας που είναι ο Πρόεδρος και άλλα τέσσερα μέλη.
     ΧΡΗΣΤΟΣ ΑΗΔΟΝΗΣ: Έτσι όπως το γράφετε «και με τέσσερα ακόμα μέλη» εννοείτε και άλλα τέσσερα.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ πολύ.
     Κύριε Υπουργέ, η διατύπωσή σας και η θέση σας ήταν σαφής.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Αυτή ήταν η διατύπωση, κύριε Πρόεδρε. Δεν έχω τίποτα άλλο να πω. Θα λάβω υπόψη μου, κύριε συνάδελφε, αυτά που είπατε.
     ΓΕΩΡΓΙΟΣ ΛΙΑΝΗΣ: Κύριε Πρόεδρε, το «και» είναι περιττό. Δεν είναι τόσο απλό.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριε Λιάνη, δεν αλλάζουμε κάτι. Είναι ο νόμος που υπάρχει.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ. Μιλάμε επί της διαδικασίας. 
     ΒΥΡΩΝ ΠΟΛΥΔΩΡΑΣ: Δεν υπάρχει κανένα θέμα, κύριε Λιάνη.
     ΠΡΟΕΔΡΕΥΩΝ (Ιωάννης Τραγάκης): Κύριε Λιάνη, δεν υπάρχει θέμα.
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Υπάρχει διάταξη η οποία λέει ότι στο συμβούλιο της ΕΠΟ ο Αντιπρόεδρος είναι ο Πρόεδρος της ΕΠΑΕ.
      Αυτή η διάταξη λέει ότι εκτός από εκείνον εκπροσωπείται και με τέσσερα ακόμα μέλη. 
     ΠΡΟΕΔΡΕΥΩΝ (Ιωάννης Τραγάκης): Έτσι είναι. Χρειάζεται το «και».
     Η κ. Ξηροτύρη έχει το λόγο για δύο λεπτά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε  Πρόεδρε, φαίνεται ότι μερικοί δεν θέλουν να καταλάβουν κάποιες πάγιες θέσεις μας. Και αναφέρομαι βέβαια στην τοποθέτηση του κ. Λιάνη –αλλά και άλλων συναδέλφων- ο οποίος παρασύρθηκε, λανθασμένα, εναντίον της Αριστεράς. 
     Κύριε Λιάνη, εμείς έχουμε πει ότι θέλουμε τον εκδημοκρατισμό στον αθλητισμό και ότι μέχρι τώρα –και το επαναλαμβάνουμε- υπάρχει σφιχτός κρατικός εναγκαλισμός. Έτσι είναι, είτε σας αρέσει είτε δεν σας αρέσει αυτό το πράγμα. 
     Από εκεί και πέρα, όσον αφορά τη συγκεκριμένη τροπολογία και την άλλη, είπαμε ότι αυτά τα πράγματα δεν συμφωνούμε να επιβάλλονται άνωθεν. Όλα τα όργανα, οι ομοσπονδίες, οι σύλλογοι κλπ., προτείνουν εκείνα τις αλλαγές που θέλουν. Και βέβαια έχουν γίνει αλλαγές και συμφωνούμε με το πνεύμα. Κανένας σύλλογος αυτήν τη στιγμή δεν έχει τετραετή θητεία. Εγώ μετέχω χρόνια στο συνδικαλισμό. Οι θητείες  πλέον των συνδικαλιστικών οργάνων είναι δύο χρόνια και των νομικών προσώπων, τεχνικών επιμελητηρίων κλπ., είναι τρία χρόνια. 
     (Θόρυβος, διαμαρτυρίες)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ.
     Κυρία Ξηροτύρη, συνεχίστε. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επομένως παρατηρήσεις που να έχουν –το λέω γιατί έγιναν και άλλες- ένα κλίμα εκφοβισμού στην Αριστερά, γιατί επισημαίνει το σφιχτό κρατικό εναγκαλισμό του αθλητισμού όλων των μέχρι τώρα Κυβερνήσεων, νομίζω, κύριοι συνάδελφοι, ότι πρέπει να εκλείψει.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη.
     Κυρίες και κύριοι συνάδελφοι, ολοκληρώθηκε ο κατάλογος των ομιλητών.
     Ερωτάται το Τμήμα: Γίνεται δεκτή η τροπολογία με γενικό αριθμό 133 και ειδικό 10 όπως τροποποιήθηκε από τον κύριο Υφυπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 133 και ειδικό 10 έγινε δεκτή όπως τροποποιήθηκε από τον κύριο Υφυπουργό κατά πλειοψηφία και εντάσσεται στο νομοσχέδιο ως ίδιο άρθρο.
     Εισερχόμαστε στη συζήτηση της τροπολογίας με γενικό αριθμό 139 και ειδικό 16. 
     Ο κύριος Υφυπουργός επιθυμεί να κάνει μία παρέμβαση.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, στη συγκεκριμένη τροπολογία διατηρείται η πρώτη παράγραφος, όπως είναι διατυπωμένη και η παράγραφος 2 αναδιατυπώνεται. Θα φροντίσω μόλις τη διαβάσω να σας τη δώσω για να διανεμηθεί.
     «Η παράγραφος 2 της με γενικό αριθμό 139 και ειδικό 16 προσθήκης-τροπολογίας τροποποιείται ως εξής: 
     2. Το δεύτερο εδάφιο της παραγράφου 6 του άρθρου 24 του ν. 2725/1999 τροποποιείται ως εξής: 
     «Σε περίπτωση που, σύμφωνα με το καταστατικό, ψηφίζουν αντιπρόσωποι ενώσεων, δικαίωμα ψήφου στις Γενικές Συνελεύσεις των Ομοσπονδιών έχουν αντιπρόσωποι των ειδικά αναγνωρισμένων αθλητικών σωματείων, οι οποίοι πρέπει να είναι μέλη των σωματείων. Η ιδιότητα του μέλους, προκύπτει με βεβαίωση του αθλητικού σωματείου και σχετική δήλωση του ν. 1599/1986 του Προέδρου του Δ.Σ. του αθλητικού συλλόγου, που κατατίθεται στον Πρόεδρο της εφορευτικής επιτροπής.
     Κάθε ειδικά αναγνωρισμένη αθλητική ένωση με Γενική Συνέλευση και υπό τις προϋποθέσεις των παραγράφων 2 και 3 του άρθρου 14 διεξάγει αρχαιρεσίες για την ανάδειξη των αντιπροσώπων που θα συμμετέχουν στις γενικές συνελεύσεις της Ομοσπονδίας, με δικαίωμα ψήφου, τουλάχιστον 15 ημέρες πριν τη διεξαγωγή των αρχαιρεσιών της Ομοσπονδίας. Ανάλογα με τον αριθμό των            σωματείων-μελών που έχουν δικαίωμα ψήφου στις ως άνω γενικές συνελεύσεις των ενώσεων, εκλέγονται και οι αντιπρόσωποι-εκλέκτορες εκάστης ένωσης με ποσοστιαία αναλογία ανά δέκα (10) σωματεία ένας (1) αντιπρόσωπος με τον αναπληρωματικό του.
     Ο αριθμός των αντιπροσώπων-εκλεκτόρων είναι το αποτέλεσμα της διαίρεσης του αριθμού των σωματείων που έχουν δικαίωμα ψήφου στις ως άνω γενικές συνελεύσεις δια δέκα. Ο αριθμός που προκύπτει στρογγυλοποιείται προς τα πάνω, εάν το πρώτο ψηφίο μετά την υποδιαστολή είναι μεγαλύτερο ή ίσο με πέντε (5) και προς τα κάτω εάν είναι μικρότερο του πέντε (5).
     Οι υποψήφιοι καταχωρούνται σε ένα ενιαίο ψηφοδέλτιο και το δικαίωμα σταυροδοσίας είναι μέχρι του αριθμού των εκλεγομένων εκάστης ένωσης, το οποίο και θα αναγράφεται σε κάθε ψηφοδέλτιο».
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, βλέπω ότι κάνατε σημαντικές τροποποιήσεις στο άρθρο. Θα ήθελα να σας παρακαλέσω να τυπωθούν αυτές οι τροποποιήσεις και να διανεμηθούν στους κυρίους συναδέλφους εγκαίρως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πλην του ενιαίου ψηφοδελτίου, ποια άλλη αλλαγή είναι σπουδαία;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα θέλατε να συμπληρώσετε κάτι στα όσα είπατε και να τα επεξηγήσετε, μέχρις ότου να διανεμηθεί η τροπολογία; Καλύτερα να το κάνετε τώρα, για να μην χρειαστεί αργότερα να διακόψουμε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως, κύριε Πρόεδρε.
      Κύριοι συνάδελφοι, κάνουμε την αναδιατύπωση, υπό την έννοια ότι η πρόταση που έχει φέρει η Κυβέρνηση ως εκλογικό σύστημα ισχύει για όλες τις ομοσπονδίες, όσες έχουν ενώσεις ή όσες πρόκειται να αποκτήσουν μελλοντικά, μια και ο ν.2725 προβλέπει τη δυνατότητα δημιουργίας ενώσεων από όλες τις ομοσπονδίες. Έτσι, κάνουμε μία γενική διάταξη.
      ΠΡΟΕΔΡΕΥΩΝ (Ιωάννης Τραγάκης): Και σε όσες ομοσπονδίες ήδη έχουν προκηρύξει εκλογές;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν αναφερόμαστε ούτε σε αυτές που έχουν προκηρύξει ούτε σε αυτές που δεν έχουν προκηρύξει εκλογές. Δεν παρεμβαίνουμε με κανέναν τρόπο ή με ημερομηνίες στις εκλογές τους.
      ΠΡΟΕΔΡΕΥΩΝ (Ιωάννης Τραγάκης): Δηλαδή δεν υπάρχει καμία παρέμβαση; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η τροπολογία είναι γενική.
      ΓΕΩΡΓΙΟΣ ΛΙΑΝΗΣ: Φεύγει η Ελληνική Ομοσπονδία Ποδοσφαίρου;
      ΠΡΟΕΔΡΕΥΩΝ (Ιωάννης Τραγάκης): Φεύγει η Ελληνική Ποδοσφαιρική Ομοσπονδία και αναφέρεται σε όλες τις ομοσπονδίες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Οι τροποποιήσεις θα διανεμηθούν σε δύο λεπτά.
      ΠΡΟΕΔΡΕΥΩΝ (Ιωάννης Τραγάκης): Άρα, η μία αλλαγή που κάνατε, είναι ότι αντί της Ελληνική Ποδοσφαιρικής Ομοσπονδίας, αναφέρεσθε σε όλες τις αθλητικές ομοσπονδίες. Αυτή δεν είναι η πρώτη αλλαγή;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αναφερόμαστε στις ομοσπονδίες που έχουν ή θα διαθέτουν μελλοντικά ένωση.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Ποια είναι η άλλη αλλαγή;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η άλλη αλλαγή, όπως θα δείτε και στο κείμενο το οποίο θα διανεμηθεί, είναι τονισμένη με μαύρα γράμματα και έτσι θα καταλάβετε αμέσως τις τροποποιήσεις απ’ αυτό που έχουμε προτείνει. Η αλλαγή είναι η ακόλουθη: Για να υπολογίσουμε τον αριθμό των εκλεκτόρων, η αρχική μας σκέψη ήταν να εφαρμοσθεί αυτό που ισχύει στα συνδικαλιστικά όργανα. Δηλαδή ο αριθμός όσων ψηφίζουν να διαιρείται δια του δέκα στη συγκεκριμένη περίπτωση και να βγαίνουν οι εκλεγόμενοι. Επειδή, όμως, θέλουμε να δώσουμε τον ίδιο αριθμό και στη δυνατότητα σταυροδοσίας, προτείνουμε στη Βουλή να είναι ο αριθμός των σωματείων που δικαιούνται ψήφο.
      ΓΕΩΡΓΙΟΣ ΛΙΑΝΗΣ: Από πότε;
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ, από πότε θα ισχύσει; Από την ψήφιση;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν αφορά τις ομοσπονδίες που έχουν προκηρύξει εκλογές.
      ΓΕΩΡΓΙΟΣ ΛΙΑΝΗΣ: Ποια είναι η πρότασή σας, κύριε Υπουργέ;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ισχύει, όπως το έχω φέρει. Αυτό καταθέτω. Έχει διαφοροποιήσει τίποτα; Είχε το προηγούμενο κείμενο που μέχρι τώρα συζητούσαμε καμία προθεσμία;
      ΠΡΟΕΔΡΕΥΩΝ (Ιωάννης Τραγάκης): Για να αντιληφθούμε όλοι περί τίνος πρόκειται, ας γίνουμε πιο σαφείς.
      Κύριε Υπουργέ, υπάρχουν ομοσπονδίες που έχουν εξαγγείλει τον επόμενο μήνα εκλογές. Τι συμβαίνει με αυτές τις ομοσπονδίες; Ξέρετε γιατί επιμένω σ’ αυτό το θέμα; Γιατί η τροπολογία, την οποία είχατε καταθέσει, αφορούσε αποκλειστικά και μόνο την Ελληνική Ποδοσφαιρική Ομοσπονδία και τώρα τη διευρύνουμε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εμείς προσαρμοζόμαστε στις διατάξεις του ν.2725, ώστε να μην αναφερόμαστε ξεχωριστά στην κάθε ομοσπονδία, αλλά όπως είναι δομημένος ο ν.2725 σ’ αυτά τα θέματα, με ενώσεις και σε σχέση με τα όσα οι ίδιες οι ενώσεις θεωρούν ότι είναι απαραίτητο να υπάρχουν οι τρεις βαθμίδες.
      ΠΡΟΕΔΡΕΥΩΝ (Ιωάννης Τραγάκης): Έγινε κατανοητό, κύριε Υφυπουργέ.
      Ορίστε, κύριε Καστανίδη, έχετε το λόγο για δύο λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παίρνω το λόγο για τη σαφήνεια των συμπερασμάτων. 
      Ο κύριος Υπουργός ανέλαβε την πρωτοβουλία να υποδείξει συγκεκριμένες αλλαγές στην κατατεθείσα τροπολογία. Είναι φανερό ότι από την στιγμή που ανέλαβε την πρωτοβουλία θα πρέπει και να εξηγήσει όλα όσα τροποποιεί. Το Τμήμα, για να συζητήσει, θα πρέπει να γνωρίζει την πρόθεση της Κυβέρνησης.
      Συνεπώς, κύριε Υφυπουργέ, αντιλαμβάνομαι ότι, αν αφήσετε την τροποποιηθείσα τροπολογία σας, όπως μας την αναγνώσατε, αυτό σημαίνει ότι ισχύει το ακροτελεύτιο άρθρο του νομοσχεδίου, στο οποίο ενσωματώνονται αυτές οι τροπολογίες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Οι αλλαγές είναι σαφείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Οι αλλαγές είναι σαφέστατες, αλλά εγώ ζητώ να διευκρινίσετε ορισμένα πράγματα. Θα πρέπει να πείτε και τι αλλαγές επιφέρετε επ’ αυτού. 
      Συνεπώς ερμηνεύω ότι μη υποδεικνυομένης άλλης τροπολογίας επί της τροπολογίας σας, αυτό σημαίνει ότι ισχύει το ακροτελεύτιο άρθρο του νομοσχεδίου, στον οποίο θα ενταχθούν οι τροπολογίες σας. Κατ’ αυτόν τον τρόπο, η τροπολογία σας εφαρμόζεται από τη δημοσίευση του νόμου στην Εφημερίδα της Κυβερνήσεως. Σας ερμηνεύω σωστά;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εφόσον δεν αποφασίσει διαφορετικά η Βουλή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, μέχρι τώρα νομοθετείτε με βάση αυτά που εσείς νομίζετε ότι πρέπει να νομοθετήσετε και τώρα ενδιαφέρεσθε για την άποψη της Βουλής των Ελλήνων; Πρέπει να σας πω ότι η Βουλή των Ελλήνων ενδιαφέρεται για την άποψη της Κυβερνήσεως.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έκανα αποδεκτές δεκαπέντε προτάσεις.
     ΧΑΡΑΛΑΜΠΟΣ ΚΑΣΤΑΝΙΔΗΣ: Επί νομοτεχνικών διατυπώσεων, ναι, έτσι είναι. 
     ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Όχι, καθόλου.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε, λοιπόν, να σας πω ότι η Βουλή για να τοποθετηθεί ενδιαφέρεται να γνωρίζει την άποψη της Κυβερνήσεως. Η άποψη, λοιπόν, της Κυβερνήσεως είναι όπως την εκλαμβάνω, ότι θα ισχύσει το ακροτελεύτιο άρθρο του νομοσχεδίου; Ότι δηλαδή οι διατάξεις αυτών των τροπολογιών αρχίζουν από τη δημοσίευση στην Εφημερίδα της Κυβερνήσεως;
      ΠΡΟΕΔΡΕΥΩΝ (Ιωάννης Τραγάκης):  Βέβαια έτσι είναι, ήταν σαφής ο κύριος Υπουργός. Εμείς αυτό αντιληφθήκαμε. Έτσι δεν είναι, κύριε Υπουργέ; 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Τίποτα διαφορετικό δεν είπα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα, λοιπόν, αυτό είναι. 
      ΠΡΟΕΔΡΕΥΩΝ (Ιωάννης Τραγάκης): Αυτό είναι, ναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, προσπαθώ να το διευκρινίσω, γι αυτό ρωτώ. 
      ΠΡΟΕΔΡΕΥΩΝ (Ιωάννης Τραγάκης): Το διευκρινίσατε, ήταν απαραίτητη η διευκρίνισή σας και αποσαφηνίστηκε από της δημοσιεύσεως στην Εφημερίδα της Κυβερνήσεως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πάρα πολύ ωραία. 
      Θα μου επιτρέψετε τώρα, κύριε Πρόεδρε, να προσθέσω και μια φράση ακόμα. 
      Η έννοια των παρατηρήσεων που έχουν γίνει, κύριε Υφυπουργέ, από τους διεθνείς οργανισμούς και το γαϊτανάκι των διαπραγματεύσεων εκτός της αιθούσης σας οδηγούν στο συμπέρασμα, ότι αν αντί να ομιλείτε για την Ελληνική Ποδοσφαιρική Ομοσπονδία, ομιλήσετε γενικότερα για τις ομοσπονδίες, θα επιλύσετε το πρόβλημα; Δώστε μας μια απάντηση παρακαλώ εάν το νομίζετε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Δεν θα αποφασίσετε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, ασφαλώς δεν θα αποφασίσω…
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, ρωτήσατε κάτι, θα απαντήσει ο κύριος Υπουργός.
      ΧΑΡΑΛΑΜΠΟΣ ΚΑΣΤΑΝΙΔΗΣ: …και ασφαλώς επαφίεμαι στην γενναιοδωρία σας να δώσετε μια απάντηση όταν ερωτάστε. 
      ΠΡΟΕΔΡΕΥΩΝ (Ιωάννης Τραγάκης): Λοιπόν, ολοκληρώθηκε η προδιαδικασία, γιατί περί προδιαδικασίας πρόκειται.
      Ο κ. Δαϊλάκης έχει το λόγο.
      ΣΤΑΥΡΟΣ ΔΑΪΛΑΚΗΣ: Είπε μερικά πράγματα ο κύριος Υφυπουργός, αλλά ο Κοινοβουλευτικός Εκπρόσωπος του ΠΑΣΟΚ μάλλον δεν θέλει να κάνουμε σε αυτή τη χώρα εκλογές, αυτό αντιλαμβάνομαι εγώ. Έχω δηλαδή την αίσθηση ότι όπως εκλέγεται ο Αρχιεπίσκοπος, έτσι ακριβώς θέλετε εσείς να εκλέγεται ο Πρόεδρος της ΕΠΟ. Να έρθουν πενήντα πέντε από όλη την Ελλάδα, να ψηφίσουν και να είναι εσαεί Πρόεδρος. Δηλαδή αυτοκέφαλο, αυτονόητο. Αυτό που έλεγαν σήμερα οι Βουλευτές στα κανάλια. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας είμαι ευγνώμων που μου δίνετε να καταλάβω τι είπα. 
      ΠΡΟΕΔΡΕΥΩΝ (Ιωάννης Τραγάκης): Κύριε Δαϊλάκη, συνεχίστε παρακαλώ. 
      ΣΤΑΥΡΟΣ ΔΑΙΛΑΚΗΣ: Η τροπολογία τι λέει; Μέχρι τώρα ψήφιζαν οι πρόεδροι των ενώσεων ποδοσφαιρικών σωματείων. Να πούμε τώρα για την ΕΠΟ, ότι και αυτήν ενισχύει αυτό που έφερε ο κύριος Υφυπουργός. Αλλά να αποφεύγονται φαινόμενα επηρεασμού και ελέγχου, αυτά που ίσχυαν μέχρι τώρα για τους αντιπροσώπους που έρχονταν εδώ. Τρεισήμισι χιλιάδες σωματεία θα στείλουν τριακόσιους πενήντα εκπροσώπους. Διευρύνεται δηλαδή το σώμα των εκλεκτόρων και αυτοί που θα εκλεγούν ανά δέκα σωματεία ένας εκλέκτορας, θα πρέπει να παραστούν αυτοπροσώπως στη γενική συνέλευση της ομοσπονδίας. Αυτή είναι η όλη ουσία. Τι σας πειράζει εσάς αν διαθέτουμε ενώσεις ή αν δεν διαθέτουμε, αν είναι η ΕΠΟ ή όχι; Ο κύριος Υφυπουργός ήταν σαφής ότι σε αυτή τη χώρα ήρθε ο καιρός για να αλλάξουν μερικά πράγματα. Δεν καθορίζουμε εμείς το ποιος θα βγει πρόεδρος. Οι εκλέκτορες, οι τριακόσιοι πενήντα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Δαϊλάκη.
      Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ψάχναμε να βρούμε την αλήθεια και τελικά τη βρήκαμε, κύριε Υφυπουργέ. Είχαμε μια ολόκληρη κριτική να κάνουμε γι αυτό το οποίο φέρατε και παρακαλώ να με διορθώσετε σε κάποια πράγματα για το αν τα καταλαβαίνω καλά, γιατί εκεί ζητάτε πια από εμάς να ερμηνεύσουμε. Λέτε, λοιπόν, σε περίπτωση …που σύμφωνα με το καταστατικό. Δηλαδή η ΕΠΟ σήμερα –που έχει ένα καταστατικό συγκεκριμένο- κάνει εκλογές με όποιον τρόπο θέλει, εφόσον δεν ισχύει αυτό που λέτε. Το καταλαβαίνω καλά; Διορθώστε με παρακαλώ, για να καταλάβω. Πείτε μου, γιατί δεν είναι δυνατόν να τοποθετηθώ επί ενός νομοσχεδίου, χωρίς να καταλάβω τι γίνεται. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας ζητά διευκρίνιση, κύριε Υφυπουργέ! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κάντε την ερώτησή            σας.
      ΧΡΗΣΤ0Σ ΑΗΔΟΝΗΣ: Έχω αναγκαστεί να κάνω την Πυθία...
      ΠΡΟΕΔΡΕΥΩΝ (Ιωάννης Τραγάκης): Κάντε την ερώτησή σας, κύριε συνάδελφε, και θα απαντήσει ο Υπουργός. Ολοκληρώσατε; 
      ΧΡΗΣΤ0Σ ΑΗΔΟΝΗΣ: Όχι, κύριε Πρόεδρε, δεν έχω ολοκληρώσει, αλλά για να τοποθετηθώ πρέπει να καταλάβω, γιατί το μυαλό μου δυστυχώς έχει περιορισμένα κυβικά, από ότι κατάλαβα. 
      Επειδή, λοιπόν, θέλω συγκεκριμένα πράγματα, ρωτάω: Η ΕΠΟ αύριο το πρωί θα κάνει εκλογές με το καταστατικό της ή με αυτό το οποίο υπήρχε πριν; Θέλω μία απάντηση για να μπορέσω να μιλήσω. 
      ΠΡΟΕΔΡΕΥΩΝ (Ιωάννης Τραγάκης): Θα σας απαντήσει ο Υπουργός όταν θα έρθει η ώρα. Το ερώτημά σας καταγράφηκε.
      ΧΡΗΣΤ0Σ ΑΗΔΟΝΗΣ: Άρα, λοιπόν, θα μιλήσω ερμηνεύοντας. Επειδή, δεν μου απαντάει ο Υπουργός καταλαβαίνω ότι αυτό είναι μία μεγάλη στροφή. 
      ΠΡΟΕΔΡΕΥΩΝ (Ιωάννης Τραγάκης): Το δικαίωμα της δευτερολογίας μην ξεχνάτε. 
      ΧΡΗΣΤ0Σ ΑΗΔΟΝΗΣ: Θα ήθελα, λοιπόν, να πω κάτι σε σχέση με αυτό που έφερε στην αρχή ο κύριος Υπουργός και επειδή υπήρχε μία επιχειρηματολογία, η οποία ήταν πάρα πολύ συγκεκριμένη. Στηρίζεται σε δύο ζητήματα.  Το πρώτο αφορά την αντιπροσώπευση και τη δημοκρατία. Το δεύτερο κομμάτι έχει να κάνει με την εκπροσώπηση της περιφέρειας. 
      Σε ό,τι αφορά, λοιπόν, την περιφέρεια, στις εκλογές στην ΕΠΟ συμμετέχουν συγκεκριμένες ενώσεις και αν δεν κάνω λάθος είναι πενήντα τέσσερα. Η Ένωση Αθηνών και η Ένωση Θεσσαλονίκης είναι δύο ενώσεις, έχουν δύο ψήφους. Η περιφέρεια έχει άλλους πενήντα δύο. Άρα, λοιπόν, ο ισχυρισμός περί διακαή πόθο εκπροσώπησης της περιφέρειας δεν ισχύει. Πιστεύω, ότι είναι ένας ισχυρισμός που αριθμητικά τουλάχιστον δεν ευσταθεί. 
      Σε σχέση με το τι είναι δημοκρατία και την αντιπροσώπευση, σίγουρα όλοι είμαστε λάτρεις των συστημάτων όπου πραγματικά υπάρχουν όσο το δυνατόν περισσότερες αναλογικές εκπροσωπήσεις. Εδώ, όμως, υπάρχουν διεθνείς κανόνες. Θέλω να πω ότι στην παγκόσμια ομοσπονδία η Μάλτα παραδείγματος χάρη, για να μιλήσουμε για την Ευρώπη και το Λουξεμβούργο, που είναι από τις πιο αδύναμες ποδοσφαιρικά χώρες, έχουν μία ψήφο. Καταλαβαίνετε, λοιπόν, τι θα συνέβαινε στο παγκόσμιο ποδόσφαιρο εάν η Γερμανία, η Αγγλία, η Γαλλία, ανάλογα με τη δύναμη που διαθέτουν σήμερα είχαν τη δυνατότητα να έχουν μεγαλύτερη αντιπροσώπευση. 
      Άρα, λοιπόν, σε σχέση με το επιχείρημα ότι δήθεν αυξάνοντας τον αριθμό αυξάνουμε και τη δημοκρατία, νομίζω ότι δεν ευσταθεί. 
      Αυτές ήταν οι παρατηρήσεις μου και η τελευταία παρατήρηση μου είναι η αρχική μου, ότι θα ήθελα δηλαδή πραγματικά να καταλάβω τι γίνεται.
      ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Γίνεται ένα βήμα διεύρυνσης, αλλά ίσαμε το σημείο που νομίζει η Κυβέρνηση ότι μπορεί να αλλάξει την κατάσταση. Θέλετε εκδημοκρατισμό όλου του συστήματος και δεν θέλουν τα καταστατικά οι ενώσεις και οι ομοσπονδίες να τα αλλάξουν; Χρειάζεται κρατική παρέμβαση της Βουλής, όπως ψηφίστηκε νόμος για τα εργατικά συνδικάτα ή για τους συνεταιρισμούς, όπου καθορίστηκαν δημοκρατικοί κανόνες, που λένε εκλογή με την απλή αναλογική. Ανάλογα με τους ψηφίσαντες στη βάση θα είναι οι εκπρόσωποι από το σωματείο στην ένωση και η ένωση, πάλι ανάλογα με τις δυνάμεις της θα βγάζει ανάλογους αντιπροσώπους. Θα έχουμε, λοιπόν, ενώσεις με περισσότερους αντιπροσώπους και ενώσεις με λιγότερους αντιπροσώπους, ανάλογα με το πόσοι έχουν ψηφίσει στα σωματεία βάσεις. Αυτό είναι το σωστό.
       Γιατί δεν μας φέρνετε μία τέτοια διάταξη και να γίνουν σε έξι μήνες οι εκλογές στην ΕΠΟ; Δεν είναι ανάγκη να γίνουν τώρα. Να ξεκινήσουμε από τα κάτω, εκλογές σε όλα τα σωματεία, σε όλες τις ενώσεις, μέχρι να φτάσουμε επάνω. Οπότε, δεν θα είναι τρεισήμισι χιλιάδες οι αντιπρόσωποι, διότι θα είναι περιορισμένος πάλι ο αριθμός στην ομοσπονδία. Δεν θα φτάσουν τρεισήμισι χιλιάδες οι αντιπρόσωποι, διότι θα είναι αρκετοί αυτοί που θα πάνε στη κάθε ένωση και από εκεί ένας μικρός αριθμός θα πάει από κάθε ένωση στην ομοσπονδία. Δεν υπάρχει ούτε καν τεχνικό πρόβλημα, για όποιους ξέρουν και έχουν ασχοληθεί με την ΠΑΣΕΓΕΣ ή με την ΓΣΕΕ ή με εκλογές στα εργατικά κέντρα. Είναι απλά τα ζητήματα. 
      Τι γίνεται τώρα; Διευρύνεται ο κύκλος αυτών που θα πάρουν μέρος, αλλά μία ένωση, μία παράταξη, ένα κόμμα που ελέγχει την κατάσταση θα πάρει όλους τους αντιπροσώπους από μία ένωση. Δεν θα υπάρχει μειοψηφία και η αντίθετη άποψη δεν θα ακούγεται.
      Το ίδιο γίνεται και με τους υποψήφιους που καταχωρούνται στο ενιαίο ψηφοδέλτιο. Δεν είναι δημοκρατικά αυτά τα πράγματα. Εμείς είμαστε εντελώς αντίθετοι. 
     ΠΡΟΕΔΡΕΥΩΝ (Ιωάννης Τραγάκης): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Κύριε Πρόεδρε, έτσι όπως έχει ανοίξει η συζήτηση, πραγματικά οδηγούμαστε ότι είναι πολύ σοβαρά θέματα αυτά. Πρέπει να συζητηθούν στο σύνολό τους, να ξεκινήσουν από τη συζήτηση στην Επιτροπή Μορφωτικών Υποθέσεων να αποτελέσουν ενδεχομένως και θέμα διακομματικής επιτροπής με την παρουσία των ομοσπονδιών κλπ., να υπάρξει ένα σύστημα που να βασίζεται στις βασικές αρχές της λειτουργίας του συνδικαλιστικού κινήματος κλπ. Είναι γνωστά πράγματα, πώς επιλέγονται δηλαδή οι εκπρόσωποι στις ομοσπονδίες κλπ. από τα πρωτοβάθμια όργανα. Δηλαδή εγώ καταλαβαίνω ότι γίνεται μια προσπάθεια αλλά από την άλλη πλευρά η συζήτηση έτσι όπως διεξάγεται δεν μπορεί να καταλήξει στη βελτίωση όλων αυτών των πραγμάτων, όπως τουλάχιστον θα θέλαμε εμείς. 
     Εν πάση περιπτώσει, αν θέλετε κάποια απ’ αυτές τις διατάξεις να εφαρμοστούν ή θα τις βάλετε για τις επόμενες εκλογές ή θα υπάρξει μια μετατόπιση των αρχαιρεσιών μέχρι να συμπληρωθεί όλο αυτό το πλαίσιο, ούτως ώστε πράγματι να πάμε σε έναν εκδημοκρατισμό του όλου συστήματος και να έχουμε έτσι και μια ουσιαστική συζήτηση εδώ και όχι αυτού του τύπου η συζήτηση που έγινε σήμερα και δεν βοηθάει καθόλου σε αυτήν την κατεύθυνση. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο. 
     ΠΑΝΑΓΙΩΤΗΣ ΣΓΟΥΡΙΔΗΣ: Εδώ βρισκόμαστε ενώπιον μιας κομπίνας, η οποία κατά βάση ένα μόνο επιχειρεί να κάνει, να χρησιμοποιήσει κάθε μέσο για να μπορέσει να ανατρέψει διοικήσεις όχι εκλεγμένες από τη βάση, αλλά μέσα από ένα σύστημα. Γι’ αυτό ήρθε και η τροπολογία επί  της τροπολογίας χωρίς αιτιολογική έκθεση ενώ στην αρχή σ’ μια τροπολογία με αιτιολογική έκθεση υπήρχε ο αέρας του εκδημοκρατισμού αν θέλετε, ότι κάθε δέκα σωματεία υπάρχει μια ψήφος κλπ.. Φθάνουμε σήμερα σ΄ ένα σημείο όπου η πρώτη αλλαγή που γίνεται στην τροπολογία και στην παράγραφο 2 είναι ξεκάθαρη. 
     Ενώ στην ελληνική ποδοσφαιρική ομοσπονδία δικαίωμα ψήφου στις γενικές συνελεύσεις τις έχουν αντιπρόσωποι των ειδικά αναγνωρισμένων σωματείων, σε περίπτωση που σύμφωνα με το καταστατικό επανερχόμαστε, ψηφίζουν αντιπρόσωποι ενώσεων, έχουν δικαίωμα ψήφου στις γενικές συνελεύσεις των ομοσπονδιών και από εκεί και πέρα συνεχίζει η τροπολογία. Και απλώς προσθέτουμε από κάτω ότι οι υποψήφιοι καταχωρούνται σ’ ένα ενιαίο κατάλογο κλπ. Για μένα όλη αυτή η μεθόδευση είναι μια κομπίνα. 
     ΠΡΟΕΔΡΕΥΩΝ (Ιωάννης Τραγάκης): Βαριά έκφραση βέβαια. 
     Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, αναρωτιόμουν από χθες τι τρόπο θα βρει ο Υπουργός για να ξεφύγει από την ευθεία απειλή που εδέχθη χθες από τον υπεύθυνο της ΦΙΦΑ ότι στις 6 Οκτωβρίου θα αποβληθεί η χώρα μας από το ποδόσφαιρο. Και μέσα στον πανικό φτιάχνεται ένα τερατούργημα γιατί προφανώς οι διατάξεις που έρχονται εδώ δεν θα αφορούν το ελληνικό ποδόσφαιρο αλλά δημιουργούν τεράστια προβλήματα στον ελληνικό αθλητισμό. 
     Ισχυρίζεται ο κύριος Υπουργός ότι στόχος του είναι η διεύρυνση της βάσης εκλογής των αθλητικών ομοσπονδιών. Και ξέρετε τι κάνει; Ενώ κάθε σωματείο σε όλες τις ομοσπονδίες πλην ΕΠΟ έχει μια ψήφο, τώρα κάθε δέκα σωματεία θα έχουν μια ψήφο και χειροκροτεί η Αριστερά που δεν καταλαβαίνει τι της γίνεται. 
     ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Τι εκφράσεις είναι αυτές; 
      Κύριε Πρόεδρε, πρέπει να μας προστατεύσετε. Αυτές μάλιστα οι εκφράσεις λέγονται από ανθρώπους που έχουν θητεύσει στην Αριστερά….
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, παρακαλώ το λόγο επί προσωπικού. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό ζήτημα, κύριε συνάδελφε. 
     Κύριε Φούρα, θα παρακαλούσα την έκφραση που είπατε προηγουμένως να την αποσύρετε. 
     ΑΝΔΡΕΑΣ ΦΟΥΡΑΣ: Την παίρνω πίσω, κύριε Πρόεδρε.
     Συνεχίζω, κύριε Πρόεδρε και λέγω ότι με τη διάταξη οι ομοσπονδίες που διαθέτουν ενώσεις στις περιφέρειες πλέον θα έχουν γενικές συνελεύσεις ολίγων προσώπων. Αν μία ομοσπονδία έχει δέκα ενώσεις στη χώρα και έχει εκατό σωματεία, τελικά θα κάνει γενική συνέλευση με δέκα εκπροσώπους. 
     Αυτό το τερατούργημα φτιάξατε στον πανικό σας, αλλά περιμένουμε εδώ και θα περιμένουμε και περιμένει ο ελληνικός λαός μία καθαρή εξήγηση. Η τροπολογία που θα ψηφίσουμε αφορά την ΕΠΟ και τις εκλογές που θα γίνουν τον προσεχή μήνα ή δεν την αφορά. 
     ΠΡΟΕΔΡΕΥΩΝ (Ιωάννης Τραγάκης): Θα απαντήσει ο κύριος Υπουργός. 
     Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Νομίζω, κύριε Πρόεδρε, ότι πιστοποιείται με τον καλύτερο τρόπο ότι το σύνολο των τροπολογιών που ήρθαν και που συμπεριλαμβάνουν πολύ σοβαρότερα θέματα απ’ αυτά που συμπεριελήφθησαν στο κυρίως σώμα του νομοσχεδίου το οποίο ψηφίστηκε και επιπλέον μία βασική διάταξη για εκπροσώπηση στις ομοσπονδίες έρχεται να την αλλάξει και να ανασκευασθεί την τελευταία κυριολεκτικά στιγμή, δείχνουν πραγματικά ότι ή επιτελείο δεν υπάρχει στο Υπουργείο να επεξεργαστεί νομοτεχνικά αυτά τα θέματα ή έχει συμβεί αυτό που ειπώθηκε προηγουμένως ότι κάτω από τις πιέσεις διαφόρων παραγόντων διεθνών ή ντόπιων, δεν ξέρω, την τελευταία στιγμή η τελευταία τροπολογία έρχεται λεκτικά να αναμορφωθεί. Είναι ακριβώς το ίδιο πράγμα και επεκτείνει το κακό σε όλες τις ομοσπονδίες με προφανή κίνδυνο, μη λαμβάνοντας υπόψη αυτό που ανέφερε ο κ. Φούρας, να έχουμε αντιπροσώπους λιγότερους απ’ αυτούς που εκλέγονται σε διοικητικό συμβούλιο. Και αυτό θα το δούμε. 
     Νομίζω ότι η συγκεκριμένη τροπολογία δεν ακολουθεί μία συγκεκριμένη λογική. Και αυτό είναι αυτονόητο από τη στιγμή που έχει σκοπιμότητα. Δύο τρόποι υπάρχουν για να υπάρξουν οι εκπροσωπήσεις από το ένα επίπεδο στο άλλο μέσα σε μία ομοσπονδία ή σε ένα διεθνή οργανισμό. Ή παίρνουμε ως οντότητα το σωματείο, την ένωση, την ομοσπονδία και έχει μία ψήφο σε κάθε επίπεδο η κάθε οντότητα ή ξεκινάμε με τα μέλη των σωματείων τα ταμειακά εντάξει, τους ψηφίζοντες και ισχύει το σύστημα με βάση τα φυσικά πρόσωπα.
     Εδώ, λοιπόν, έρχεται να μας πει ο κύριος Υφυπουργός, ότι από τα σωματεία μέχρι τις ενώσεις ποδοσφαιρικών σωματείων θα γίνεται ανά σωματείο, ενώ από τις ενώσεις μέχρι την ΕΠΟ δεν θα γίνεται ανά ένωση -μία ψήφο ανά ένωση ή δέκα ψήφους ανά ένωση ή είκοσι ψήφους, αν θέλετε να διευρύνετε τη συμμετοχή- αλλά θα γίνεται με βάση τα σωματεία, δηλαδή το προηγούμενο επίπεδο και ανά δέκα ένα. Έτσι, λοιπόν, εφαρμόζει κατά το δοκούν τη μία λογική στη μία περίπτωση, την άλλη στην άλλη με προφανή σκοπό να ελέγξει την ομοσπονδία η περιοχή εκείνη που έχει τα περισσότερα σωματεία ανεξάρτητα από μέλη. Έτσι, λοιπόν, συγκεκριμένα για την ΕΠΟ αλλά και για οποιαδήποτε ομοσπονδία, η Αθήνα με ολίγη Θεσσαλονίκη θα έχει την απόλυτη πλειοψηφία και στην ΕΠΟ και σε όλες τις ομοσπονδίες. 
     Θα ήθελα ο εισηγητής της Πλειοψηφίας, που κατάγεται από τη Δράμα με τον εισηγητή της Μειοψηφίας είναι συμπατριώτες, από ό,τι είπαν φυσικά, να μας πει τι θα πει στην περιοχή του που δεν θα έχει κανένα ρόλο. Η Αθήνα θα εκλέγει όλο το συμβούλιο.
     ΠΡΟΕΔΡΕΥΩΝ (Ιωάννης Τραγάκης): Ο κ. Κοσμίδης έχει το λόγο.
     ΣΩΚΡΑΤΗΣ ΚΟΣΜΙΔΗΣ: Κύριε Πρόεδρε, είναι ολοφάνερο ότι η τροποποίηση που εισάγει ο κύριος Υπουργός στην παράγραφο 2 της τροπολογίας γίνεται με αποκλειστικό σκοπό να διασκεδάσει τις έντονες αντιρρήσεις που είχε η ΦΙΦΑ γύρω από το αρχικό κείμενο της διάταξης και επιχειρείται αυτό με έναν τρόπο, θα έλεγα, άκομψο, που δημιουργεί αμηχανία και στα κυβερνητικά ακόμη έδρανα γύρω από το περιεχόμενό της. 
     Επί της ουσίας καλύφθηκα απ’ αυτά που είπαν πιο επαΐοντες συνάδελφοί μου για τα θέματα του αθλητικού χώρου. Εγώ το μόνο που έχω να τονίσω είναι το εξής: Οι παράγραφοι 1 και 3, κύριε Υφυπουργέ, προφανώς μένουν ως έχουν.
      Είναι απαράδεκτο και δεν πρέπει να λέγονται τέτοια πράγματα μέσα σ’ αυτήν την Αίθουσα, Αίθουσα όπου υποτίθεται ότι θάλλει η Δημοκρατία. Αυτό είναι απαράδεκτο πέρα για πέρα και καταδικαστέο και πιστεύω ότι όλο το Τμήμα πρέπει να το καταδικάσει. Από έγινε και από τον κ. Λιάνη που καταφέρθηκε συλλήβδην κατά της Αριστεράς και από τον κ. Φούρα. 
      Εμείς είπαμε ότι πρέπει σε άλλη βάση να γίνεται αυτή η συζήτηση και γι’ αυτό ακριβώς θα ήθελα να το επισημάνω.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, αλλά είχε λήξει το θέμα.
      ΑΝΔΡΕΑΣ ΦΟΥΡΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Φούρα, έληξε το θέμα, αφού ανακαλέσατε.
      Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Εγώ σέβομαι τους συνάδελφους μου, την κοινή νοημοσύνη και τη κοινή λογική. Καίγεται ο τόπος τώρα εδώ και δύο μέρες. Ξέρουμε ότι έχει έλθει ένας διεθνής σημαντικός εκπρόσωπος της παγκόσμιας ομοσπονδίας ποδοσφαίρου να συζητήσει κα έγινε δεκτός κα από την Κυβέρνηση και από την Αντιπολίτευση γι’ αυτό το οποίο είχε κατεβάσει μέχρι προχθές ο κ. Ορφανός και του οποίου άλλαξε μόνο κάποια σημεία. Τη λέξη ΕΠΟ την απέβαλε και έβαλε τη λέξη Ομοσπονδία. Τα άλλα όλα παρέμειναν τα ίδια και με κάποιο μαύρο μολυβάκι στο τέλος μιλάει για το πώς γίνεται η ψηφοφορία. Ουσιαστικά πρόκειται για το ίδιο ακριβώς γεγονός. Θέλουμε να κοροϊδέψουμε κάποιον γιατί δεν μας το λέτε; Δεν είναι δυνατόν εδώ να παίζουμε ένα κρυφτούλι. Δεν πρόκειται για ένα θέμα που αφορά πρόσωπα στην ΕΠΟ ή στην ΕΠΑΕ. Πρόκειται για θέμα αφορά την Ελλάδα. Πρόκειται για θέμα που απειλεί την εθνική ομάδα, πρόκειται για θέμα που απειλεί εθνικές ομάδες. Είναι εθνικό θέμα, λοιπόν. Δεν μπορεί να παίζουμε κρυφτό στη Βουλή. 
      Θέλω να ξέρω, κύριε Υπουργέ: οι εκλογές στις ΕΠΟ σε λίγες μέρες, μπορούν να γίνουν με το καταστατικό που είχε; Ναι ή όχι; Έχετε υποχρέωση να απαντήσετε. 
ΠΡΟΕΔΡΕΥΩΝ (Ιωάννης Τραγάκης): Θα απαντήσει, κύριε συνάδελφε. Και πιο ήρεμα λίγο τον τόνο σας. Ούτε η ώρα το επιτρέπει!
      ΓΕΩΡΓΙΟΣ ΛΙΑΝΗΣ: Σωστό, έχετε δίκιο. Όταν είμαστε, όμως, τρεις μέρες εδώ, όταν είμαστε τρεις μέρες στην Επιτροπή Μορφωτικών Υποθέσεων και συζητούμε όλοι, ανταλλάσσουμε σκέψεις και ξαφνικά δεν λένε κάτι αναλαμβάνοντας την ευθύνη του, ότι, «κύριοι, δεν αλλάζω τίποτα, αυτό που προτείνετε εσείς είναι πολύ τίμιο, δεν θέλουμε να αλλάξουμε, δεν υποχωρούμε, δεν καταλαβαίνουμε ΦΙΦΑ, δεν θέλουμε να ξέρουμε τι είναι αυτό το πράγμα που λέγετε Ρογκ, τι είναι αυτό το πράγμα που λέγετε Μπλάντερ». Θα παίζουμε τώρα κρυφτό με λεξούλες; Θέλουμε την πεντακάθαρη άποψη του Υπουργού. Τι σημαίνει αυτή η ιστορία όλη  για τις επικείμενες εκλογές των ΕΠΟ που έχουν προγραμματιστεί για τον επόμενο μήνα; Θα γίνουν με το καταστατικό που είχε ή θα γίνουν με αυτόν τον τρόπο που προβλέπει εδώ; 
      Κύριε Υπουργέ, να το καταλάβουμε για μία ακόμη φορά. Δεν μας ενδιαφέρει η ΕΠΟ σας το λέω ειλικρινά. 
ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν το κατάλαβα αυτό. 
      ΓΕΩΡΓΙΟΣ ΛΙΑΝΗΣ: Δεν το καταλάβατε αυτό, γιατί δεν θέλετε να το καταλάβετε. Δεν μας ενδιαφέρει και η ΕΠΑΕ. Σας το λέω, λοιπόν, κάνετε ότι νομίζετε. Μας ενδιαφέρει η εθνική ομάδα. Όπως σας ενδιαφέρει για παράδειγμα και εσάς. Και είναι σε δύσκολη ώρα όπως βλέπετε. Ήρθε από το μεγαλύτερο θρίαμβο και πρέπει να βρει το δρόμο της. Δεν κάνουν καλό αυτά τα πράγματα. 
      Πείτε μας, λοιπόν, αν στις συζητήσεις που είχατε με αυτούς τους κυρίους, τι σας είπαν; Τι θέλουν από εσάς; Να είμαστε ομόφωνα αντίθετοι αν σας ζητούν πράγματα που δεν είναι σωστά, μη αποδεκτά από τη χώρα. 
      Αν σας είπαν, όμως, πράγματα που ενδεχομένως είναι αυτά που εμείς τα θεωρούμε λογικά, θέλουμε να τα ξέρουμε. Θέλουμε να μας πείτε επακριβώς τι συνέβη χθες, τι συνέβη σήμερα, αν υπήρξε τηλεφώνημα του Πρωθυπουργού με τον Μπλάντερ. Θέλουμε να τα ξέρουμε όλα. 
      ΠΡΟΕΔΡΕΥΩΝ (Ιωάννης Τραγάκης): Ο κ. Μπόλαρης έχει το λόγο για δύο λεπτά. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, φαντάζομαι ότι ο κύριος Υπουργός δεν θα πρέπει να είναι υπερήφανος, γιατί στην επιτροπή όταν ρωτήθηκε τρεις φορές αν θα φέρει τροπολογίες δήλωνε άγνοια. Έφερε τις τροπολογίες τελευταία στιγμή, φθάνουμε σήμερα απόγευμα της Πέμπτης και έρχεται ξανά τροπολογία της τροπολογίας χωρίς εισηγητική έκθεση, έτσι ώστε να αισθανόμαστε ότι καλούμαστε να ψηφίσουμε στα τυφλά, ότι κάποιος επιχειρεί εδώ να δημιουργήσει κατάσταση αιφνιδιασμού. 
      Κύριε Πρόεδρε, η καινούργια τροποποίηση, η οποία ήρθε, λέει ότι σε περίπτωση που σύμφωνα με το  καταστατικό ψηφίζουν αντιπρόσωποι ενώσεων, αν το καταστατικό λέει ότι ψηφίζουν αντιπρόσωποι ενώσεων, όπως έλεγε μέχρι τώρα η διάταξη, δικαίωμα ψήφου έχουν αντιπρόσωποι των ειδικά αναγνωρισμένων αθλητικών σωματείων. Εγώ νομίζω ότι πρόκειται για μία σαφή παρέμβαση του κράτους στα καταστατικά των ιδιωτικών ενώσεων.
      Η πρώτη παράγραφος 3 προβλέπει εναρμόνιση των καταστατικών. Στην προθεσμία που θα έχουν οι ομοσπονδίες, για να εναρμονίσουν τα καταστατικά τους σύμφωνα με τις παραγράφους 1 και 2, θα μπορούν να διεξάγουν εκλογές με το μέχρι τώρα καθεστώς των καταστατικών τους και της κείμενης νομοθεσίας ή θα παραταθεί η θητεία τους, γιατί εκλογές θα κάνουν μόνο αν έχει λήξει η θητεία τους ή θα παραταθεί η θητεία τους, έως να εναρμονίσουν κλπ;
      ΠΡΟΕΔΡΕΥΩΝ (Ιωάννης Τραγάκης): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, νομίζω ότι ένα σύστημα σαν αυτό που εισάγεται με την τροπολογία που συζητούμε είναι ασφαλώς αντιπροσωπευτικότερο, γιατί δίνει τη δυνατότητα στα σωματεία να έχουν λόγο. Και βεβαίως, ενώ οι ενώσεις φαίνεται σήμερα με το εκλογικό σύστημα που ισχύει να είναι ισοδύναμες, δεν είναι στην πραγματικότητα ισοδύναμες, γιατί κάθε ένωση δεν έχει τον ίδιο αριθμό σωματείων. Όλα αυτά, λοιπόν, πρέπει να αποτυπώνονται στην εκλογική διαδικασία για την ανάδειξη των οργάνων της ομοσπονδίας. Δεν άκουσα να υποστηρίζεται η ισχύς του σημερινού συστήματος από τους συναδέλφους της Αντιπολίτευσης. Για να κατανοήσουμε τις θέσεις τους, ζητούν να ισχύσει χωρίς καμία μεταβολή το σημερινό σύστημα; Αυτή είναι η θέση της πλευράς της Αξιωματικής Αντιπολίτευσης και δεν δέχονται ότι το σύστημα που εισάγεται με την τροπολογία είναι αντιπροσωπευτικότερο;
      Σε ό,τι αφορά τώρα την ασάφεια ή μη στις διατάξεις της τροπολογίας, σε σχέση και με αυτά που προβλέπονται από το νόμο σε συνδυασμό βέβαια και με τα προβλεπόμενα από το νόμο του 1999, είναι σαφέστατο ότι εντός έξι μηνών πρέπει να γίνει η τροποποίηση των καταστατικών, ώστε να εναρμονιστούν οι διατάξεις τους με όσα προβλέπονται από το νόμο. Αν δεν γίνει αυτή η διαδικασία, αν δεν έχουμε την εναρμόνιση των καταστατικών, νομίζω ότι είναι προφανές πως δεν μπορούν να διεξαχθούν εκλογές. Άρα, λοιπόν, ό,τι προβλέπεται θα ισχύσει μετά την εναρμόνιση των καταστατικών. Είναι προφανές.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, επιθυμώ να εκφράσω σ’ αυτό το σημείο της συζητήσεώς μας την ισχυρή μας ένσταση για τον τρόπο με τον οποίο καλείται η Βουλή να νομοθετήσει. Είναι απαράδεκτη η στάση της Κυβέρνησης η οποία εισηγείται τροποποίηση της τροπολογίας, ζητά τη συζήτηση της τροποποιημένης τροπολογίας χωρίς να δίνει προηγουμένως καμία εξήγηση για όσα νέα νομοθετεί και καλείται το Τμήμα να νομοθετήσει επί εδάφους που κυριολεκτικά είναι άγνωστο. 
Ο ισχύων ν. 2725 στο άρθρο 24 ορίζει με σαφήνεια ότι, όταν μεν έχουμε εν γένει αθλητικές ομοσπονδίες στις οποίες δεν λειτουργούν ενώσεις, τότε το δικαίωμα της ψήφου το έχουν μόνο οι αντιπρόσωποι των αθλητικών σωματείων. Επίσης, ο ν.2725 προβλέπει ότι, όταν στις ομοσπονδίες στις οποίες λειτουργούν ενώσεις, τότε έχουμε ένα διπλό σύστημα ψηφοφορίας: είτε αντιπρόσωποι των ενώσεων είτε αντιπρόσωποι των ειδικά αναγνωρισμένων σωματείων. Αυτή είναι μια καθαρή λύση, αποδεκτή ή όχι από την Κυβέρνηση, αλλά καθαρή λύση. Είναι σαφές το τι έχει ρυθμιστεί.
      Με την αρχική διατύπωση της τροπολογίας του ο κύριος Υφυπουργός όρισε ότι και για τις ομοσπονδίες, όπως είναι η ΕΠΟ, στις οποίες λειτουργούν ενώσεις, θέλει αντιπροσώπους μόνο των σωματείων. Είναι και αυτό μια καθαρή λύση. Άλλο αν διαφωνεί η Αντιπολίτευση. Διαφωνεί σφόδρα, έχετε την αντίθεση διεθνών οργανισμών, σας έχουν γίνει συστάσεις, αλλά είναι μια καθαρή λύση, κατανοητή.
      Εδώ τώρα υπάρχει μια διατύπωση για την οποία καμία λογική διαδρομή και καμία διανοητική άσκηση δεν μπορεί να καταλήξει σε συμπέρασμα.
      Λέει: «Σε περίπτωση που σύμφωνα με το καταστατικό» -και το καταστατικό της ΕΠΟ είναι έτσι, προβλέπει ενώσεις- «ψηφίζουν αντιπρόσωποι ενώσεων, δικαίωμα ψήφου έχουν οι αντιπρόσωποι των ειδικά αναγνωρισμένων σωματείων». Οι ενώσεις; Γιατί επικαλείστε τις ενώσεις; Τι θέλετε να πείτε; Εκτός αν δι’ αυτού του τρόπου περιγράφετε πάλι την ΕΠΟ. Δεν θέλετε να πείτε «η ΕΠΟ». 
      Προσέξτε, κύριοι συνάδελφοι! Δεν θέλουν να πουν «η ΕΠΟ», γιατί ακριβώς έχουν την κατακραυγή διεθνών κύκλων και περιγράφουν την ΕΠΟ λέγοντας: «Εκεί όπου λειτουργούν αθλητικές ενώσεις». Μήπως εννοείτε κάτι άλλο;
      Μπορεί να είστε πρωταθλητής στις διανοητικές ασκήσεις και δεν μπορώ να σας παρακολουθήσω, κύριε Ορφανέ. Ενδεχομένως να είναι αυτό. Εδώ, όμως, είναι το πεδίο να μετρηθούμε.
      Νομίζουμε ότι μπορεί μ’ αυτήν την άθλια διαδικασία να νομοθετήσει το Κοινοβούλιο; Νομίζουμε ότι εμείς είμαστε ευφυέστεροι των άλλων για να ξεγελάσουμε αλλοδαπούς και ημετέρους, εγχώριους και ξένους; Τι ακριβώς εννοείτε, κύριε Υφυπουργέ;
      ΠΡΟΕΔΡΕΥΩΝ (Ιωάννης Τραγάκης): Θα μας απαντήσει ο κύριος Υπουργός.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, νομίζω ότι πάμε ξανά στις σκιές που αφήνονται. Και θα ήθελα πραγματικά σε ένα τόσο σοβαρό θέμα να μην υπάρχει τίποτα  που να  μην είναι διακριτό, ορατό και κατανοητό από το σύνολο του κοινοβουλευτικού Σώματος.
      Ο τρόπος που επιλέγετε, τροπολογία στην τροπολογία, τροπολογία δεύτερη στην άλλη τροπολογία, νομίζω ότι δημιουργεί στο σύνολο επιπλέον ερωτηματικά. 
      Και υπάρχει και ένα θέμα αρχής. Γιατί, κύριε Υπουργέ, ένα τόσο σοβαρό θέμα το φέρνετε με τροπολογίες επί τροπολογιών; Γιατί; Γιατί δεν ανοίγετε έναν ευρύτερο διάλογο να βγει ό,τι καλύτερο για το συμφέρον του αθλητισμού και της χώρας; Γιατί; Θα μείνει μέσα απ’ αυτήν τη διαδικασία ένα μεγάλο «γιατί». Τι εξυπηρετείτε; Όχι με την έννοια την κακή. 
      Υπάρχει επίσης ένα σοβαρό θέμα. Και αυτό πρέπει να γίνει κατανοητό για να καταλάβουμε τι θα ψηφίσουμε στο τέλος. Εναρμονίζονται τα καταστατικά με το νόμο; Τι θα υπερισχύσει; Πιάνει την ΕΠΟ μέσα; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως και πιάνεται.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν το ξέρω εγώ. Αυτά πρέπει να τα απαντήσετε, κύριε Υπουργέ, γιατί νομίζω ότι στο σύνολό της η Αίθουσα αντικειμενικά, μ’ αυτήν τη δεύτερη τροπολογία, έχει ένα μεγάλο, αν το θέλετε,  ερωτηματικό. 
      Για όλη αυτή την τακτική αυτό που μένει ως δίδαγμα –έτσι τουλάχιστον είναι κατανοητό- σε όλους είναι ότι θέματα με τέτοια διάσταση, θέματα που αφορούν το σύνολο της κοινωνίας εάν πραγματικά μια νέα αντίληψη θέλει να τα περνά ως «παρεμπιπτόντως», νομίζω ότι ξεκινά πολύ άσχημα η Κυβέρνηση της Νέας Δημοκρατίας. Και βεβαίως, η αθλητική κοινότητα περιμένει από σήμερα, από την ψήφιση δηλαδή να ξέρει με ποιο θεσμικό πλαίσιο έχει να κάνει. Διότι νομίζω ότι στο τέλος αυτό που θα μείνει είναι μία ολοκληρωμένη μεθόδευση πως αυτό που δεν μπορούμε να το ελέγξουμε μέσα από τη διεκδίκηση, την κοινωνική συμμετοχή, το να βάλεις πλάτη σε ένα χώρο, να το ελέγξουμε μέσα  από μία σειρά άλλες διαδικασίες που πολλές φορές δεν τιμούν και τον πολιτισμό μας.
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Βλέπουμε και στη συγκεκριμένη περίπτωση με τις τροπολογίες όπως ήρθαν, να επαναλαμβάνεται αυτό που έγινε σε άλλο νομοσχέδιο για τη ρύθμιση των φορολογικών υποθέσεων και άλλα και που ήρθε μετά ο επαναπατρισμός των κεφαλαίων σαν τροπολογία της τελευταίας στιγμής. 
      Δεν συμφωνούμε καθόλου μ’ αυτήν τη διαδικασία. Τέτοια θέματα σοβαρά θα έπρεπε να περνάνε από άλλες διαδικασίες και τουλάχιστον θα έπρεπε να έχουν συζητηθεί στην αρμόδια επιτροπή. Και βλέπουμε τώρα πόσα προβλήματα δημιουργήθηκαν.
      Εγώ δεν θέλω να επεκταθώ περισσότερο. Αυτό, όμως, που θα ήθελα να τονίσω είναι το εξής: Είναι απαράδεκτο όταν έχει κάποιος μία άποψη συλλήβδην να καταδικάζεται η παράταξη στην οποία ανήκει διότι –λέει- η αριστερά δεν ξέρει τι της γίνεται.
      Ενώ, δηλαδή, το καταστατικό λέει ότι ψηφίζουν αντιπρόσωποι των ενώσεων, εμείς παρεμβαίνουμε και λέμε: «Όχι, δεν θα ψηφίσουν οι αντιπρόσωποι αυτοί, θα ψηφίσουν αντιπρόσωποι των ειδικά αναγνωρισμένων αθλητικών σωματείων».
      Ακούστηκαν πολλά για τη διεύρυνση τάχα και τη δημοκρατικότητα αφού θα ψηφίζουν περισσότεροι.
      Κύριε Πρόεδρε, εδώ υπάρχει ένα σύστημα, το οποίο δεν αφορά μόνο τον αθλητισμό, αφορά και το συνδικαλισμό, αφορά και τις επαγγελματικές οργανώσεις. Υπάρχουν σωματεία στο Εργατικό Κέντρο Σερρών, τα οποία εκλέγουν το Εργατικό Κέντρο –δευτεροβάθμιο- και υπάρχει η ΓΣΕΕ, που είναι τριτοβάθμιο. Εδώ αυτό το σύστημα τι επιχειρεί να κάνει; Δευτεροβάθμιο σύστημα ή τριτοβάθμιο; Δεν μπορούμε να λέμε, δηλαδή, ότι είναι δημοκρατικό επειδή θα ψηφίσει ένα σωματείο από χωριό των Σερρών. Καταργούμε το τριτοβάθμιο όργανο παρεμβαίνοντας και η σκοπιμότητα είναι σαφής: επιχειρούμε να κάνουμε κατάλυση σε κομματική λογική του τριτοβάθμιου οργάνου. Αυτή είναι η ουσία και να την πούμε. Όλα τα άλλα περί δημοκρατικότητας είναι προφάσεις εν αμαρτίαις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριοι συνάδελφοι, ολοκληρώθηκε ο κατάλογος των ομιλητών
      ΒΥΡΩΝ ΠΟΛΥΔΩΡΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, η τροποποίηση της τροπολογίας αποσαφηνίζει τα θέματα. Δεν δημιουργεί κάποιες ασάφειες, όπως υπεστηρίχθη. Αποσαφηνίζει τα θέματα προς τη βασική γραμμή της περισσότερης δημοκρατίας στην αντιπροσώπευση, δεν λέω εκδημοκρατισμού. Και η μόνη ένσταση που χρήζει απαντήσεως –και θέλω να απαντήσω- είναι εκείνη η οποία λέει ότι όπου εψήφιζαν δι’ αντιπροσώπων τώρα θα ψηφίζουν ευθέως. Είναι δικαίωμα του νόμου, είναι θεμιτό αυτό να το διευκρινίσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Χρειάζομαι ένα λεπτό, κύριε Πρόεδρε.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πολύδωρα…
      BYΡΩΝ ΠΟΛΥΔΩΡΑΣ: Και με ενδιαφέρει να υπογραμμίσω τη συμφωνία, όπως με διευκολύνει και ο κ. Κατσιφάρας τώρα.
      Συνεπώς εφόσον δεχόμαστε –και το είχα δεχθεί και από την πρώτη τροπολογία- έχουμε μ’ αυτήν την τροποποίηση της τροπολογίας έχουμε δύο πρόσθετες αρετές: κλασικά η αντιπροσωπευτικότητα και ο περισσότερος εκδημοκρατισμός για όλες τις ενώσεις και όχι για μία. Δηλαδή αυτό είναι το βήμα της τροπολογίας και αυτό αποτελεί και αντικείμενο πολιτικής επεξεργασίας από τη φαντασία ενός εκάστου. Δεν είναι ανάγκη να μιλάμε για μία ομοσπονδία. Μιλάμε για όλες τις ομοσπονδίες. Και τρίτον, οι υποψηφιότητες στον ενιαίο κατάλογο είναι κλασική αρχή που υπηρετεί δημοκρατικότητα και ενότητα σώματος. Έτσι, λοιπόν, αυτές τις αρετές τις υπογραμμίζω και τις σημειώνω.
      Επειδή κάπως είμαι εκτεθειμένος σ’ αυτήν τη συζήτηση του νομοσχεδίου και ειδικά αυτής της τροπολογίας, θέλω να σας πω ότι ο Καβάφης λέει στο ποίημα «Σοφοί δε προσιόντων»: «Τα μέλλοντα γνωρίζουν οι θεοί, οι σοφοί τα προσερχόμενα». 
      Εγώ δεν είμαι σοφός μαζί με άλλους συναδέλφους. Απλά προνοητικός για τα ερχόμενα, για τα γιγνόμενα. Εζήτησα από τον Υπουργό υποστηρίζοντας την τροπολογία τη βασική –και αυτό το λέω προς οίον αφορά- ότι δεν θέλω συγκρουσιακή πολιτική με τους διεθνείς οργανισμούς. Και το ξαναφέρνουμε αυτό το ίδιο θέμα. Γιατί έχουμε ζήσει τις μονομερείς ερμηνείες όλοι και για το Σκοπιανό και για τα αθλητικά. Μονομερείς ερμηνείες διατάξεως ή πολιτικής και ύστερα από λίγο αυτήν τη μονομερή ερμηνεία διαπιστώνει ο κ. Φλωρίδης, ο κ. Λιάνης, ο κ. Φούρας και η κυβέρνηση Μητσοτάκη για το Σκοπιανό ότι δεν την αγοράζει κανένας στον πλανήτη. Και λέει, λοιπόν, ότι το προλαμβάνει.
      Τώρα, λοιπόν, για να φτάσουμε στο συμπέρασμα, υπάρχει διακριτικό ή και απαιτητικό αίτημα για consensus με το διεθνές περιβάλλον.
Εγείρεται από εμένα, νομίζω ότι είναι και το πνεύμα της Αίθουσας. Δεν μπορεί να σπαταλήσει η χώρα διπλωματικά πυρομαχικά για την ερμηνεία. 
    Θέλουμε με άλλα λόγια να είναι εναρμονισμένο με τις προβλέψεις των διεθνών οργανισμών. Ισχυριζόμαστε ότι είναι. Είναι πρόταση δημοκρατικότητας, πρόταση αντιπροσωπευτικότητας, είναι σύννομο και σύμφωνο με τα καταστατικά των αρμοδίων διεθνών οργανισμών. 
    Εγώ, δεν ξέρω για διαβουλεύσεις. Εγώ ξέρω ότι το διακριτικό αίτημα ή η απαίτηση για consensus με την Παγκόσμια Ομοσπονδία Ποδοσφαίρου επανέρχεται. Γι’ αυτό το consensus θέλουμε να μας πει και ο Υπουργός ό,τι μπορεί να μας πει είτε από διαπραγματεύσεις είτε από συνεννοήσεις είτε από την ερμηνεία επί των κειμένων. Νομίζω ότι η πρακτική διέξοδος γι’ αυτό το consensus που εγείρεται ως απαίτηση, είναι η ισχύς εφαρμογής της διατάξεως. 
    ΓΕΩΡΓΙΟΣ ΛΙΑΝΗΣ: Πότε; Αυτό ρωτάμε.
    ΒΥΡΩΝ ΠΟΛΥΔΩΡΑΣ: Δεν το λέω εγώ, αλλά μπορεί με τον προσδιορισμό ειδικής ισχύος εφαρμογής της διατάξεως, κύριε Υπουργέ, να έχουμε μια εγγύηση για το consensus και με τις εσωτερικές ενώσεις και με τη διεθνή κοινότητα.
    Σημειώστε, λοιπόν, αυτήν τη διέξοδο που φέρω στη συζήτηση σαν διέξοδο για τη νομοθετική δουλειά μας νομίζω κατά επιτυχή και ευτυχή τρόπο. 
    Αυτά είχα να πω, κύριε Πρόεδρε.
    ΑΘΑΝΑΣΙΟΣ ΛΕΒΕΝΤΗΣ: Αυτό ζήτησε και η Αριστερά.
    ΠΡΟΕΔΡΕΥΩΝ (Ιωάννης Τραγάκης): Ο κ. Καστανίδης έχει το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Αναπτύσσεται, κυρίες και κύριοι συνάδελφοι, η θεωρία ότι και η αρχική τροπολογία και η τροποποιημένη τροπολογία διευρύνουν τη δημοκρατική βάση ανάδειξης των διοικήσεων των ομοσπονδιών. Δεν είναι έτσι! Ο ν. 2725 –δεν μιλώ για καμία συγκεκριμένη ομοσπονδία- ορίζει ότι όπου έχουμε λειτουργία ενώσεων, μπορούν να προσέρχονται είτε αντιπρόσωποι των ενώσεων είτε αντιπρόσωποι των ειδικά αναγνωρισμένων σωματείων. Στη γενική συνέλευση ψηφίζει ο μεν αντιπρόσωπος της ένωσης με μια ψήφο, γιατί κάθε ένωση έχει μια ψήφο, και επίσης ψηφίζουν όλοι οι αντιπρόσωποι των ειδικά αναγνωρισμένων σωματείων.
    Με τη διάταξη την οποία προτείνει ο κύριος Υφυπουργός, σ’ αυτές τις ομοσπονδίες όπου έχουμε ένωση, καταργεί την ψήφο των ενώσεων και λέει ότι στη γενική συνέλευση κάθε ένωσης, κάθε δέκα σωματεία εκλέγουν έναν αντιπρόσωπο. 
    Στην προηγούμενη διάταξη του ν. 2725, κύριε Μπουγά, επειδή συναινείτε, προβλεπόταν ότι όλα τα ειδικώς αναγνωρισμένα σωματεία έχουν ψήφο. 
    ΙΩΑΝΝΗΣ ΜΠΟΥΓΑΣ: Για να εκλέξουν πόσους;
    ΧΑΡΑΛΑΜΠΟΣ ΚΑΣΤΑΝΙΔΗΣ: Είναι σαφής η διατύπωση. Όλα τα ειδικώς αναγνωρισμένα σωματεία, έχουν ψήφο. Όλα! 
    Αντιθέτως, τώρα λέτε: «Πάμε σε γενική συνέλευση και στη γενική συνέλευση ανά δέκα σωματεία, ειδικώς αναγνωρισμένα, εκλέγεται ένας αντιπρόσωπος». Ποιο είναι πιο διευρυμένο σώμα. Δεν αναφέρομαι σε καμία συγκεκριμένη ομοσπονδία. Αναφέρομαι στις ρυθμίσεις. 
    Διαβάζω το άρθρο 24 του ν. 2725. «Στις αθλητικές ομοσπονδίες στις οποίες λειτουργούν ενώσεις, δικαίωμα ψήφου στις γενικές συνελεύσεις των ομοσπονδιών έχουν είτε αντιπρόσωποι των ειδικά αναγνωρισμένων είτε αντιπρόσωποι των ειδικά αναγνωρισμένων αθλητικών σωματείων». Εδώ, με τη συγκεκριμένη τροπολογία, έχουν μόνο ανά δέκα στη γενική συνέλευση της ένωσης. Ναι ή όχι; Επαναλαμβάνω ότι δεν αναφέρομαι σε καμία συγκεκριμένη ομοσπονδία. 
      Αλλά θα ήθελα να μου πείτε τα παραδείγματα τα οποία έχετε υπόψη σας και να κάνετε τον αριθμητικό υπολογισμό. Εάν δεν ισχύει αυτό που λέω και που κατά γραμματική και ουσιαστική ερμηνεία προκύπτει από τις διατάξεις θα σας παρακαλέσω, κύριε Υφυπουργέ, να μας καταθέσετε έναν πίνακα, στον οποίο θα λέτε: «Στην τάδε ομοσπονδία με το παλαιό σύστημα του 2725 τόσοι ήταν αυτοί που ψήφισαν. Με το καινούργιο θα είναι τόσοι», ώστε να μπορούμε να το ελέγξουμε.
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κύριος Υπουργός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, η σημερινή μέρα αναλώθηκε στη διαδικασία των τροπολογιών. Η εκτίμησή μας είναι ότι, καθώς θα ρυθμίζουμε τα του ποδοσφαίρου, είναι απολύτως απαραίτητο να προχωρήσουμε και τις διαδικασίες που αφορούν το ελληνικό ποδόσφαιρο από την εκλογική πλευρά. 
      Μέχρι σήμερα το υφιστάμενο σύστημα έχει μια ιδιαιτερότητα. Πενήντα τέσσερις ενώσεις, πενήντα τέσσερις ψήφοι. Θα αντιπαρέλθω όλους τους σχολιασμούς περί διανοητικής ανωτερότητας, διότι δεν είναι αυτά τα οποία είναι στα πιστεύω μου. Θα μιλήσω όμως με συγκεκριμένα στοιχεία. Λυπάμαι πολύ. Δεν μελετήσατε, όλοι σας, διότι είναι απλά τα πράγματα. Η παράγραφος 6 εδάφιο 1 το οποίο διαβάσατε, αγαπητέ συνάδελφε, και ξέρετε ότι το εννοώ αυτό, εξακολουθεί και ισχύει, δεν φεύγει. Άρα δεν αναιρούμε το δικαίωμα σε κανένα αθλητικό σωματείο, όταν το καταστατικό της ομοσπονδίας…
      ΧΑΡΑΛΑΜΠΟΣ ΚΑΣΤΑΝΙΔΗΣ:  Ποιος σας είπε ότι εγώ είπα ότι το καταργείτε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτό είπατε.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Γιατί μου αποδίδετε πράγματα που δεν είπα;
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Αφήστε με να πω και εγώ τις σκέψεις μου.
      ΠΡΟΕΔΡΕΥΩΝ (Ιωάννης Τραγάκης):  Κύριε Καστανίδη, δεν σας διέκοψε κανείς. Αφήστε τον Υπουργό να ολοκληρώσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, αλλά εγώ δεν διαστρέβλωσα τα πράγματα.
      ΠΡΟΕΔΡΕΥΩΝ (Ιωάννης Τραγάκης): Ναι, αλλά και μια έκφρασή σας ήταν λίγο…Δεν πιστεύω να έχει καταγραφεί.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ήθελα να πω ότι το άρθρο 6 παράγραφος 1 λέει τα εξής: Σε αθλητικές ομοσπονδίες στις οποίες λειτουργούν ενώσεις -όπως το συζητούμενο- δικαίωμα ψήφου στις γενικές συνελεύσεις των ομοσπονδιών αυτών έχουν είτε αντιπρόσωποι των ειδικά αναγνωρισμένων αθλητικών ενώσεων –η μία περίπτωση- είτε αντιπρόσωποι των ειδικά αναγνωρισμένων αθλητικών σωματείων, σύμφωνα με όσα ορίζονται από το καταστατικό της οικείας αθλητικής ομοσπονδίας. Αυτό δεν αλλάζει. Δεν παρεμβαίνουμε σε αυτό. Δεν διαβάσατε τι αλλάζουμε; Σας είπα: Δεν τα είδατε.
      Δεύτερον, η διάταξη η οποία ίσχυε έλεγε το εξής: «Σε περίπτωση που σύμφωνα με το καταστατικό ψηφίζουν αντιπρόσωποι ενώσεων, κάθε ένωση διαθέτει μία ψήφο». Εδώ ερχόμαστε εμείς με την τροπολογία. Γι’ αυτήν μιλάμε, γιατί το δεύτερο εδάφιο είναι σαφέστατο, γιατί λέτε ότι υποκρύπτονται πράγματα τα οποία θέλουμε να περάσουμε. Είναι τόσο καθαρά, είναι τόσο διακριτά που όποιος λίγο έχει ασχοληθεί με τον αθλητικό νόμο θα καταλάβαινε αμέσως τι λέγαμε. Λέμε το εξής: Σε περίπτωση που σύμφωνα με το καταστατικό ψηφίζουν αντιπρόσωποι ενώσεων -δηλαδή στη δεύτερη περίπτωση, όχι όταν το καταστατικό προβλέπει εκπροσώπηση των σωματείων- αναφέρεται στο δικαίωμα ψήφου στις γενικές συνελεύσεις των ομοσπονδιών και αρχίζει το ιστορικό, το πώς εκλέγονται περισσότεροι. Αν αυτό δεν είναι δημοκρατία, αν δεν διευρύνουμε τα όρια της δημοκρατίας, εγώ απορώ τι ακριβώς εννοείτε. 
      Πάντως, θα σας πω το εξής.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε μου μία περίπτωση που ψηφίζουν οι αντιπρόσωποι των ενώσεων.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, είναι σαφής.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Σαφέστατα γράφει «δεκαπέντε ημέρες πριν γίνεται η γενική συνέλευση»…
      ΧΑΡΑΛΑΜΠΟΣ ΚΑΣΤΑΝΙΔΗΣ: Δώστε μας ένα παράδειγμα μιας ομοσπονδίας που ψηφίζουν μόνο αντιπρόσωποι των ενώσεων.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Σήμερα είναι η ΕΠΟ, αύριο μπορεί να υπάρξουν άλλες. Και επειδή ακούστηκε –το είπε ο κ. Φούρας- ότι θα γίνονται συνελεύσεις με πολύ λίγους ως αντιπρόσωπους, εγώ λέω ότι θα γίνονται με πολλούς. Ως τώρα, αν γίνονταν συνελεύσεις των ενώσεων που είχαν μία ψήφο, θα ήταν λίγοι. Όμως, απ’ ό,τι είδατε, η γενική συνέλευση των ομοσπονδιών που εκπροσωπούνται από σωματεία δεν αλλάζει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν διαβάσαμε έτσι.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κακώς διαβάσατε. Με δυσκολεύετε, γιατί ως συνάδελφος δεν μου αρέσει να συζητώ σε τέτοιο επίπεδο.
      Θα πω, λοιπόν, ότι η βασική μας σκέψη είναι ότι διευρύνουμε τη δημοκρατία εκεί όπου λειτουργούν ενώσεις ή όπου θα λειτουργήσουν μελλοντικά. Το γεγονός ότι χθες αναφερθήκαμε στην ΕΠΟ και σήμερα βάζουμε την έννοια «ένωση» είναι διότι έτσι παράγεται εθνικό δίκαιο και δεν κάνουμε συγκεκριμένη παρέμβαση σε μία ομοσπονδία, ανεξάρτητα αν η συγκεκριμένη ομοσπονδία έχει αυτά τα χαρακτηριστικά και γι’ αυτό δεν αλλάζει η όλη διάταξη. Κανείς δεν επιδιώκει να σας κοροϊδέψει. Αντιθέτως, θέλουμε να σας κάνουμε μετόχους της βασικής μας σκέψης. Σήμερα παράγουμε εθνικό δίκαιο.
      Να πω και κάτι ακόμη; Κύριε Φούρα, εσείς έπρεπε να είστε υποστηρικτής. Ανεξάρτητα από τη δομή που είχατε αποφασίσει, μόνος σας φέρατε μία εισήγηση στη Βουλή και η Βουλή απεδέχθη.
Αυτά που απεδέχθη έγιναν νόμοι. Ο νόμος εισήχθη στα καταστατικά των ομοσπονδιών. Και αυτό γιατί έγινε; Επειδή ήταν φιλικά προσκείμενοι σε εσάς και δεν πήγαν στην FIFA, στην ΟΥΕΦΑ ή οπουδήποτε αλλού; 
      Έχει καμία διαφορά ο τρόπος που νομοθετήσατε με τον τρόπο που νομοθετούμε εμείς σήμερα; Η Βουλή νομοθετεί. Είναι αναφαίρετο δικαίωμα. Γι’ αυτό προσαρμόστηκαν οι ομοσπονδίες.
      Να πω ότι η βασική μας σκέψη είναι ότι μ’ αυτήν τη διαδικασία διευρύνουμε τη δημοκρατία. Ανοίγουμε πλέον τη δυνατότητα στα σωματεία να εκλέγουν νέους ανθρώπους. Αν τα σωματεία θέλουν τον καινούργιο ή τον παλιό ή οποιονδήποτε άλλο, δεν μας ενδιαφέρει.
      Επειδή ακούστηκαν πράγματα περί κομπίνας, να σας πω ότι τέτοια διαφανή ρύθμιση δεν έχω ξαναδεί. Δεν υποκρύπτει τίποτα, κύριε Σγουρίδη. ‘Ισως είμαι από τους λίγους που τα πράγματα τα λέω όπως είναι. Κάποιοι σήμερα με κατηγορούν ότι τα λέω πολύ μονοκόμματα και χρειάζεται διπλωματία. Δεν ξέρω από διπλωματία αλλά ξέρω από διαφάνεια, από ξεκάθαρες σκέψεις και ξεκάθαρες απαντήσεις. 
      Αναφέρθηκε ότι θα έπρεπε τα κράτη –και μας μειώνει κιόλας- ανάλογα με το μέγεθός τους να έχουν και διαφορετικές ψήφους. Συγκρίνετε κράτη με μία εσωτερική διοίκηση ενός ομοιογενούς κράτους, όπως είναι η χώρα μας. Αυτή είναι η μοναδική δυνατότητα να χωρίσεις ένα σύνολο σε μερικά κομμάτια; Και το συγκρίνετε με το τι δυνατότητες έχει το κράτος να ψηφίσει στο εξωτερικό. Λυπάμαι πολύ και για τη σύγκριση η οποία έγινε. 
      Όσον αφορά τις απειλές, δεν υπήρξε καμία απειλή. Αντιθέτως δέχθηκαν ότι οι προσπάθειες που κάνουμε για να βοηθήσουμε το ποδόσφαιρο είναι προς θετική κατεύθυνση συνολικά. 
      Όταν στην επιτροπή ρωτήθηκα για τροπολογίες είπα ότι δεν φέρνω τροπολογία για το χρόνο εκλογής και δεν έφερα καμία διάταξη. Δεν έφερα καμία διάταξη που αφορά χρόνο εκλογής. 
      Επειδή όλοι ενδιαφέρεστε για την Ελλάδα –βάζετε όμως φύλο συκής, αυτό κάνετε σήμερα- για το πώς θα τα πάρουν οι διαιτητές στις ομοσπονδίες τις οποίες εμείς σεβόμαστε και έχουμε τις σχέσεις μας έτσι όπως πρέπει, θα σας αφαιρέσω και το τελευταίο επιχείρημα. Η ρύθμιση που αφορά τις εκλογές, θα έχει  έναρξη ισχύος από 1.1.2005.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ωραία! 
      Κύριε Πρόεδρε, το λόγο. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ήσασταν σαφής στην απάντησή σας.
       Κύριε Καστανίδη, έχετε ήδη μιλήσει τρεις φορές.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε, δεν έχω μιλήσει τρεις φορές. Η μία ήταν μόνο για να θέσω ερώτημα και όχι για να τοποθετηθώ.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο για δύο λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ.
      Θα ήθελα να υπενθυμίσω ότι όταν αρχικώς μίλησα επί της τροπολογίας ήταν για να διατυπώσω ερώτημα και όχι για να εκφέρω την άποψή μου.
      Κύριε Υφυπουργέ, ουδέποτε υποστήριξα κατά τις προηγούμενες παρεμβάσεις μου ότι καταργείται το πρώτο εδάφιο της παραγράφου 6, όπως διαμορφώνεται με την τροπολογία σας. Ουδέποτε το ισχυρίστηκα. Έκανα άλλους συλλογισμούς. Άρα, ήταν ατόπημα να ισχυριστείτε ότι κάτι τέτοιο υπέδειξα. 
      Επίσης, με την απάντησή σας, κύριε Υφυπουργέ, επιβεβαιώσατε πλήρως ό,τι είπα στη δεύτερη παρέμβασή μου, όταν ισχυρίσθηκα ότι αντί να ονομάσετε την ΕΠΟ, την φωτογραφίζετε περιγραφικώς. 
      Να δούμε ποιος βάζει φύλο συκής ενώπιόν του. Αφήνετε, όμως, ίδιες ακριβώς τις ρυθμίσεις για τις οποίες γίνεται τόσος λόγος, με συνέπεια να προκύψουν προβλήματα στις διαπραγματεύσεις με διεθνείς αθλητικές αρχές.
      Δεν θέλετε να ακούσετε την έκκλησή μας. Θα ήταν πολύ χρήσιμο να ακούσετε την έκκληση του Κοινοβουλευτικού Εκπροσώπου της Νέας Δημοκρατίας ο οποίος είπε ότι δεν θα πρέπει να τεθούν εν αμφιβόλω οι σχέσεις της Ελλάδας με διεθνείς αθλητικές αρχές. 
      Τώρα υποχωρείτε με τυμπανοκρουσίες. Εγώ αντιλαμβάνομαι, κύριε Υφυπουργέ, απ’ όσα είπατε, ότι ο αρχικός χρόνος εφαρμογής θα ήταν μετά τη δημοσίευση στην Εφημερίδα της Κυβερνήσεως. Τώρα ανακοινώνετε ότι η ισχύς της συγκεκριμένης διάταξης θα αρχίσει από 1-1-2005. Αντιλαμβανόμαστε πολλά και καλό είναι και που εσείς έχετε αντιληφθεί τους κινδύνους . Κάντε όμως ένα ακόμη βήμα και ακούστε τις φωνές από την πλευρά σας, που σας λένε ότι και επί της ουσίας των ρυθμίσεων και όχι μόνο ως προς το χρόνο εφαρμογής της διατάξεως, πρέπει να εναρμονιστείτε με αυτά που απαιτούν να συζητηθούν  οι διεθνείς αθλητικές αρχές. 
      ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο για να δευτερολογήσει. 
      ΠΑΝΑΓΙΩΤΗΣ ΣΓΟΥΡΙΔΗΣ: Ζήτησα το λόγο γιατί τώρα πια και με την τελευταία φράση του κυρίου Υφυπουργού έκλεισε η τελευταία πράξη του δράματος παρέμβασης στον αθλητισμό η οποία αντί για δράμα έχει γίνει φαρσοκωμωδία. Επιμένω ότι η τροπολογία είναι κομπίνα. Δεχθήκατε πιέσεις από τη FIFA. Αναγκαστήκατε να αλλάξετε το χρόνο εφαρμογής της τροπολογίας. Όμως μέχρι τις 31-12-2004 όλες οι εκλογές θα έχουν γίνει. Το κάνετε αυτό όχι επικαλούμενοι τη δημοκρατία ή γιατί δεν θέλετε να κάνετε παρέμβαση στις ομοσπονδίες αλλά γιατί δεχθήκατε πιέσεις. 
      Δεύτερον, μέσα στη σπουδή σας να κλείσετε αυτό το θέμα για να μην έχουμε διεθνείς επιπτώσεις βάλατε και στις ομοσπονδίες  αυτό που ίσχυε που επικαλείσθε για την ΕΠΟ και τα σωματεία ότι τρεισήμισι χιλιάδες σωματεία θα πρέπει να ψηφίζουν. Και ενώ σε άλλες ομοσπονδίες ίσχυε τα σωματεία να ψηφίζουν απευθείας στις γενικές συνελεύσεις, τώρα τα βάζετε μέσα στο θέμα των ενώσεων. 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν αλλάζει. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα το δούμε. 
      Κάνατε, κύριε Υφυπουργέ, τεράστια προσπάθεια για παρέμβαση στον αθλητισμό όχι προς θετική κατεύθυνση. Κάνετε ένα πισωγύρισμα όχι γιατί το ζήτησε το ελληνικό Κοινοβούλιο, αλλά γιατί δεχθήκατε έξωθεν πιέσεις. 
      ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Είναι λυπηρό για τα κόμματα που υποστηρίζουν ότι ενδιαφέρονται για την εξυγίανση του αθλητισμού και για τη δημοκρατία η διαπάλη για την κατάκτηση θέσεων να οδηγεί σ’ αυτά που είδαμε τώρα. Όταν δεν φθάνουν τα εσωτερικά όπλα χρησιμοποιούμε και «τον μπάρμπα στην Κορώνη» και είτε λυπόμαστε είτε χαιρόμαστε από τις παρεμβάσεις ή από τις εξελίξεις. 
      Αν θέλετε πραγματικά δημοκρατία, να καθίσουμε κάτω να κουβεντιάσουμε και για το πώς εκλέγονται οι αντιπρόσωποι και για τα εκλογικά συστήματα. Αλλιώς θα γίνεται παιχνίδι το ποιος έχει τις περισσότερες ουρές και διασυνδέσεις με τους διεθνείς αθλητικούς οργανισμούς, ποιος δεν έχει, ποιος ασκεί αυτές τις πιέσεις, ποιος ασκεί τις άλλες.
Δηλαδή το να εφαρμοστεί η απλή αναλογική και να ψηφίζουν από τη βάση ως την κορυφή όπως ψηφίζουν τα εργατικά σωματεία, θα μπορούσε να έρθει η FIFA και να απειλήσει μία χώρα; Πείτε ότι εφαρμόζονταν αυτά που λέμε εμείς, δηλαδή, από τη βάση μέχρι επάνω δημοκρατικές διαδικασίες, όπως στα εργατικά συνδικάτα. Εσείς αυτό λέτε να μην το κάνουμε εάν η FIFA το ένα, εάν ο κ. Ρόγκ το άλλο κοκ. Και πάνω από τη δημοκρατία είναι οι συσχετισμοί είτε στο εσωτερικό της χώρας ή οι συσχετισμοί στο εξωτερικό. Αυτό είναι το θλιβερό. Δεν πρόκειται να αντιμετωπιστεί κανένα ουσιαστικό ζήτημα στον αθλητισμό. Λυπάμαι πολύ! 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Σκυλλάκο.
     Κύριε Λιάνη, έχετε το λόγο για να κλείσουμε. 
     ΓΕΩΡΓΙΟΣ ΛΙΑΝΗΣ: Έχω πολύ διαφορετική άποψη από τους συναδέλφους και βεβαίως θέλω να επαινέσω και τον υπουργό και τον Κοινοβουλευτικό Εκπρόσωπο τον κ. Πολύδωρα γιατί θεωρώ ότι πήραν τη σωστή απόφαση, αλλά μας ταλαιπώρησαν πάρα πολύ. Πάρα πολύ μας ταλαιπώρησαν. 
     Θα ήθελα, κύριε Υπουργέ, να κάνω ένα ερώτημα: Προφανώς, αυτά ισχύουν και για τις εκλογές της ΕΠΑΕ. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αφού είπαμε ημερομηνία. Έχουμε τέσσερις μήνες. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα μπορούσα να έχω το λόγο; 
     ΠΡΟΕΔΡΕΥΩΝ (Ιωάννης Τραγάκης): Κυρία Ξηροτύρη, θέλετε το λόγο; Δεν έχει κλείσει το θέμα; Έχετε, λοιπόν, και εσείς ένα λεπτό. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μισό λεπτό, κύριε Πρόεδρε. 
     Το θέμα της μετατόπισης των εκλογών –ακριβώς για να μην υπάρχουν όλα αυτά τα θέματα- το είχα πει και επί της αρχής ακόμη. Και στις τροπολογίες το είχα επαναλάβει πάρα πολλές φορές, αλλά εκείνο που θα επαναλάβω και αυτήν τη φορά, όπως και τις προηγούμενες, είναι ότι η Ελλάδα είναι καιρός –γιατί τον τελευταίο καιρό το έκανε πολλές φορές- να αποκτήσει την αυτοπεποίθησή της έξω από τις ΔΟΕ, FIFA και τους διεθνείς οργανισμούς και να μπορέσει να εξυγιάνει είτε τον αθλητισμό είτε τη Δημόσια Διοίκηση, είτε οτιδήποτε άλλο με τις δικές της αρχές και τα δικά της οράματα. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
     Η συζήτηση είναι περαιωμένη, αλλά έχω μία διευκρίνιση να ζητήσω από εσάς, κύριε Υπουργέ. Πώς θα εντάξετε την έναρξη από 1/1/2005; Το θέλετε σαν διευκρίνιση; 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να το θέσουμε ως έναρξη ισχύος από το τελευταίο άρθρο. Δηλαδή, κύριε Πρόεδρε, υπάρχουν δύο διέξοδοι. Η μία είναι μέσα στη νομοθετική διατύπωση του ιδίου του άρθρου, η δεύτερη είναι η έναρξη ισχύος όπου έχουμε δύο παραγράφους και να μπει παράγραφος 3. 
     ΠΡΟΕΔΡΕΥΩΝ (Ιωάννης Τραγάκης): Να μπει δηλαδή παράγραφος 3 στην τροπολογία όπως την καταθέσατε ή στο ακροτελεύτιο άρθρο; 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Στο ακροτελεύτιο άρθρο, κύριε Πρόεδρε, για να μην είναι μέσα στις διατάξεις. 
     ΠΡΟΕΔΡΕΥΩΝ (Ιωάννης Τραγάκης): Δεν το θέλετε, δηλαδή, σαν διευκρινιστική, αλλά το θέλετε μ’ αυτόν τον τρόπο. Είναι σαφές. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κλείνοντας αυτήν τη διαδικασία της συζήτησης σχετικά με τις εκλογές, έγινε φανερό ότι πετύχαμε δύο πράγματα. Το ένα είναι ότι καταφέραμε να αποκτήσουμε ένα νέο δημοκρατικότερο εκλογικό σύστημα και το άλλο είναι ότι φάνηκε ποιοι ενδιαφέρονται για τις εκλογές ή όχι. 
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 139 και ειδικό αριθμό 16. 
     Ερωτάται το Τμήμα: Γίνεται δεκτή η τροπολογία με γενικό αριθμό 139 και ειδικό αριθμό 16, όπως τροποποιήθηκε από τον κύριο Υφυπουργό; 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 139 και ειδικό αριθμό 16 έγινε δεκτή όπως τροποποιήθηκε από τον κύριο Υφυπουργό κατά πλειοψηφία και εντάσσεται στο νομοσχέδιο ως ίδιον άρθρο. 
     Κυρίες και κύριοι συνάδελφοι, έχουμε μία εκκρεμότητα ακόμα όσον αφορά την ψήφιση του άρθρου 1. 
     Κύριε Υπουργέ, θέλετε να κάνετε διατύπωση εκ νέου ή να τα αφήσουμε όπως έχει; 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να το αφήσουμε ως έχει. 
     ΠΡΟΕΔΡΕΥΩΝ (Ιωάννης Τραγάκης): Να το αφήσουμε ως έχει. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, οι άλλες τροπολογίες; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Υπάρχει μία εκκρεμότητα. Πρέπει να ψηφίσουμε το άρθρο 1.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ο κ. Λιάνης ήθελε να πει κάποιες σκέψεις για το άρθρο 1. 
     ΓΕΩΡΓΙΟΣ ΛΙΑΝΗΣ: Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Λιάνη, έχετε το λόγο για ένα λεπτό. 
     ΓΕΩΡΓΙΟΣ ΛΙΑΝΗΣ: Κύριε Πρόεδρε, εξήγησα ότι το να μετέχουν κομματικοί εκπρόσωποι στη σύνθεση της ΔΕΑΠ θα είναι ολέθριο. 
     ΠΡΟΕΔΡΕΥΩΝ (Ιωάννης Τραγάκης): Το είπατε και ήσασταν σαφής. 
     ΓΕΩΡΓΙΟΣ ΛΙΑΝΗΣ: Νομίζω ότι το καταλαβαίνετε και εσείς αυτό το πράγμα. Θα τεμαχιζόμαστε σε κάθε κρίσιμο παιχνίδι ανάμεσα στις ορέξεις των ομάδων…
     ΠΡΟΕΔΡΕΥΩΝ (Ιωάννης Τραγάκης): Νομίζω ότι και το Τμήμα συμφωνεί σ’ αυτό. 
     ΓΕΩΡΓΙΟΣ ΛΙΑΝΗΣ: Δεν νομίζω ότι πρέπει να εμπλέξουμε τη Βουλή σε τέτοια περιπέτεια. 
     ΠΡΟΕΔΡΕΥΩΝ (Ιωάννης Τραγάκης): Βέβαια, δεν συμφωνεί η κ. Ξηροτύρη η οποία είχε και μία σχετική τροπολογία. 
     Θέλετε να συζητήσουμε τώρα επί της τροπολογίας σας; Αυτό σας το λέω γιατί έχετε μία τροπολογία πάνω στο συγκεκριμένο θέμα. Θα σας δώσω δύο λεπτά να την αναπτύξετε. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εμείς με την τροπολογία που προτείνουμε για να γίνει ουσιαστικότερος ο ρόλος τουλάχιστον στα θέματα τα γενικού ενδιαφέροντος που αφορούν τα θέματα της βίας εντός και εκτός των γηπέδων, θα πρέπει να εμπλουτιστεί η σύνθεση της επιτροπής με τους εκπροσώπους των κομμάτων.
      Εάν υπάρχουν αυτές οι αντιρρήσεις για το πώς θα εμπλακούν οι εκπρόσωποι των κομμάτων μαζί με τις αστυνομικές αρχές σε διάφορες αποφάσεις που αφορούν τις μετακινήσεις κλπ., εμείς προτείνουμε η πλήρης σύνθεση της επιτροπής με τους εκπροσώπους των κομμάτων να γίνεται όταν εξετάζονται τα θέματα των περιπτώσεων της παραγράφου 9α) τη διαρκή μελέτη του φαινομένου της κάθε μορφής, β) την εισήγηση στους αρμόδιους φορείς για τη συνεχή και υπεύθυνη πληροφόρηση της φίλαθλης γνώμης, γ) τη μέριμνα, την παρακολούθηση και τον συντονισμό και την εφαρμογή των διατάξεων, ώστε να ευαισθητοποιηθούν τα μέσα, να εξαιρεθούν οι διατάξεις της συνεργασίας με τις διοργανώτριες κατά το νόμο αθλητικές ενώσεις, δεν χρειάζεται εκεί η παρουσία στις περιπτώσεις των παραγράφων στ, ζ. Όσον αφορά το σκέλος η, βεβαίως να είναι στις συζητήσεις που γίνονται για την εισήγηση στο Υπουργείο Εθνικής Παιδείας και Θρησκευμάτων για τη διδασκαλία ή την ανάπτυξη θεμάτων σε σχολεία κλπ., δηλαδή για θέματα γενικού ενδιαφέροντος, όμως για τα θέματα ασφάλειας που είναι αυτές οι παράγραφοι που σας διάβασα.
      ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Υπάρχουν διατάξεις που θα εμπλέκουν κόμματα με αποφάσεις συγκεκριμένες της επικαιρότητας με Αστυνομία και αυτό δεν πρέπει να γίνει. Εάν περιοριστεί ο ρόλος των εκπροσώπων των κομμάτων μόνο σε θέματα μελέτης του φαινομένου και προτάσεων, τότε για ποιο λόγο πρέπει να συμμετέχουν σ’ αυτήν την επιτροπή; Έχουμε επιτροπές στη Βουλή και έχουμε μια γενικότερη πείρα απ’ αυτά τα ζητήματα και καλό είναι όταν δύο κόμματα από τα τέσσερα αντιδρούν, να μην προχωρήσει ο κύριος Υπουργός.
      ΠΡΟΕΔΡΕΥΩΝ (Ιωάννης Τραγάκης): Άρα το άρθρο 1 παραμένει ως έχει, κύριε Υπουργέ. Αφήστε το ως έχει. Είναι η τροπολογία με γενικό αριθμό 140 και ειδικό 17.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Απ’ όσο έχω ψάξει μέσα στο νόμο έχει επτά-οκτώ σημεία τα οποία είναι σημεία αποφάσεων και τα κόμματα δεν πρέπει να μπαίνουν σ’ αυτές τις αποφάσεις. Όντως θα μπορούσαμε να τους έχουμε συμβουλευτικά σε κάποιο άλλο σημείο, αλλά μπορούμε να τους καλέσουμε ούτως ή άλλως. Προβλέπεται αυτή η διαδικασία. 
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ψήφιση του άρθρου 1 του νομοσχεδίου.
      Ερωτάται το Τμήμα: Γίνεται δεκτό το άρθρο 1;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΑΗΔΟΝΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό κατά πλειοψηφία.
      Κύριε Υπουργέ, υπάρχουν τροπολογίες συναδέλφων. Θα κάνετε καμία δεκτή απ’ αυτές; Είναι εμπρόθεσμες. 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Είναι εμπρόθεσμες αυτές που είναι οικονομικού χαρακτήρα.
      Κυρία Ξηροτύρη, τη δική σας θα τη μελετήσω. 
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Είναι εμπρόθεσμες. Τις έχουμε προτείνει στην επιτροπή. 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Γίνεται δεκτή η τροπολογία με γενικό αριθμό 144 και ειδικό 21, η οποία αναφέρεται στη δυνατότητα να εναρμονιστούν με τα διεθνώς κρατούντα σ’ αυτήν τη διάταξη που αφορά τα παιδιά που ξεπερνούν το δεκατοόγδοο έτος και η οποία έχει ως εξής: Το εδάφιο γ΄της παργράφου 5 του άρθρου 90 του ν. 2725/1999 τροποποιείται ως εξής: «Επιτρέπεται συμφωνία των συμβαλλομένων κατά την υπογραφή του συμβολαίου για διάρκεια αυτού όχι μεγαλύτερη των τριών (3) ετών». 
      ΠΡΟΕΔΡΕΥΩΝ (Ιωάννης Τραγάκης): Γίνεται δεκτή;
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού):  Γίνεται δεκτή και εντάσσεται ως ίδιο άρθρο. 
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της τροπολογίας με γενικό αριθμό 144 και ειδικό 21. 
      Ερωτάται το Τμήμα: Γίνεται δεκτή η τροπολογία.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 144 και ειδικό 21, έγινε δεκτή όπως τροποποιήθηκε από τον κύριο Υφυπουργό κατά πλειοψηφία και θα αριθμηθεί ως ίδιο άρθρο.
      Κύριε Υπουργέ, στο ακροτελεύτιο άρθρο για το χρόνο ισχύος κάνετε τροποποίηση; Όπως το διαβάσατε, να το διευκρινίσετε με τις υπηρεσίες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Η παράγραφος 3, η οποία αναφέρεται στην έναρξη ισχύος των εκλογικών…
     ΣΩΚΡΑΤΗΣ ΚΟΣΜΙΔΗΣ: Ολόκληρο το άρθρο…
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να γίνουμε πιο σαφείς; Η ισχύς της παραγράφου 2 του άρθρου 30 ή ό,τι αριθμό πάρει…
     (Θόρυβος στην Αίθουσα)
     Κηρύσσεται περαιωμένη η συζήτηση επί του ακροτελεύτιου άρθρου.
     Ερωτάται το Τμήμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό ομοφώνως. 
     Συνεπώς το νομοσχέδιο του Υπουργείου Πολιτισμού «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού» έγινε δεκτό επί της αρχής και επί των άρθρων.
     Κύριε Υπουργέ, θέλετε να πείτε κάτι για την ψήφιση του νομοσχεδίου στο σύνολο;
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, επειδή εγώ ίσως λείπω την Τρίτη, θα παρακαλούσα να ψηφιστεί το νομοσχέδιο και στο σύνολο σήμερα. 
	ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, συμφωνείτε να ψηφιστεί το νομοσχέδιο σήμερα και στο σύνολο;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	ΠΡΟΕΔΡΕΥΩΝ (Ιωάννης Τραγάκης): Επομένως, να ψηφίσουμε και στο σύνολο σήμερα το νομοσχέδιο, για να κερδίσουμε την ημέρα. 
	Ερωτάται το Τμήμα: Γίνεται δεκτό το νομοσχέδιο του Υπουργείου Πολιτισμού: «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού» και στο σύνολο; 
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Πολιτισμού «Τροποποιήσεις άρθρων του ν. 2725/1999 (ΦΕΚ 121 Α΄) και άλλες ρυθμίσεις θεμάτων αθλητισμού» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Τμήμα παρέσχε τη ζητηθείσα εξουσιοδότηση. 
      Ερωτάται το Τμήμα: Δέχεσθε στο σημείο αυτό να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση το Τμήματος και ώρα 16.21΄ λύεται η συνεδρίαση για την προσεχή Τρίτη 14 Σεπτεμβρίου 2004 και ώρα 18.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
      
      
      Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 9/9/04                      ΣΕΛ.233

