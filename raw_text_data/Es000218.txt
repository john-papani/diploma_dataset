ΣΥΝΕΔΡΙΑΣΗ 18-2-00
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΗ'
Παρασκευή 18 Φεβρουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολοθούν μαθητές, από το Ράλλειο Πειραματικό Δημοτικό Σχολείο και το Γυμνάσιο 'Ανοιξης Αττικής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 21 Φεβρουαρίου 2000, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας, σχετικά με την μείωση των δρομολογίων και τη λήψη μέτρων για την εξυπηρέτηση των εκτάκτων αναγκών στα νησιά του Σαρωνικού, σελ.
β) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αξιοποίηση του χώρου του "Τένις Κλαμπ Βριλησσίων" κλπ., σελ.
γ) Προς τον Υπουργό Μεταφορών και Επικοινωνιών σχετικά με πληροφορίες για προσλήψεις προσωπικού στην Ολυμπιακή Αεροπορία κλπ., σελ.
5) Συζήτηση επερώτησης προς τον Υπουργό Δικαιοσύνης, σχετικά με την πολιτική της Κυβέρνησης στο χώρο της δικαιοσύνης, σελ.
ΟΜΙΛΗΤΕΣ 
Α. Επί των επικαίρων ερωτήσεων:
ΑΡΑΠΗ- ΚΑΡΑΓΙΑΝΝΗ Β., σελ.
ΔΡΑΓΑΣΑΚΗΣ Ι., σελ.
ΚΑΛΟΣ Γ., σελ.
ΚΟΛΙΟΠΑΝΟΣ Θ., σελ. 
ΣΑΛΑΓΙΑΝΝΗΣ Ν., σελ. 
ΣΟΥΜΑΚΗΣ Σ., σελ.
Β. Επί της επερώτησης:
ΓΙΑΝΝΟΠΟΥΛΟΣ Ε., σελ. 
ΖΑΦΕΙΡΟΠΟΥΛΟΣ Ε., σελ. 
ΜΗΤΣΟΤΑΚΗΣ Κ., σελ. 
ΜΠΕΝΑΚΗ- ΨΑΡΟΥΔΑ Α., σελ. 
ΠΑΥΛΟΠΟΥΛΟΣ Π., σελ. 
ΣΤΑΥΡΟΥ Α., σελ.
ΤΣΑΦΟΥΛΙΑΣ Γ., σελ. 
ΦΟΥΣΑΣ Α., σελ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΠΗ'
Παρασκευή 18 Φεβρουαρίου 2000
--------------------------------
Αθήνα, σήμερα στις 18 Φεβρουαρίου 2000, ημέρα Παρασκευή και ώρα 10.15' συνήλθε στην  Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθηνών, τα ακόλουθα:
(Το κείμενο των ανακοινώσεων βρίσκεται στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε την κυρία Καραγιάννη.
Πριν εισέλθουμε στη συζήτηση των επικαίρων ερωτήσεων, θα αναγνωστεί το δελτίο των επικαίρων ερωτήσεων της Δευτέρας 21 Φεβρουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής)
1. Η με αριθμό 656/16.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με την υλοποίηση του έργου κατασκευής του Πανθεσσαλικού Σταδίου Νέας Ιωνίας Μαγνησίας.
2. Η με αριθμό 655/16.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Αγγουράκη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με την αξιοποίηση της έκτασης του αεροδρομίου Ελληνικού και της πρώην αμερικανικής βάσης κλπ.
3. Η με αριθμό 653/16.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικά με την αντιμετώπιση των ζημιών στις Εργατικές Κατοικίες Κάτω Κηφισιάς από το σεισμό της 7ης Σεπτεμβρίου.
4. Η με αριθμό 648/15.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εργασίας και Κοινωνικών Ασφαλίσεων, σχετικά με τη ρύθμιση συνταξιοδοτικών προβλημάτων πολιτικών προσφύγων από την Τσεχοσλοβακία.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν.Βουλής) 1. Η με αριθμό 645/14.2.2000 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικά με το πρόγραμμα αναδιάρθρωσης για τους καλλιεργητές εσπεριδοειδών κλπ.
2. Η με αριθμό 654/16.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς τους Υπουργούς Ανάπτυξης, Εθνικής Οικονομίας, σχετικά με τη λήψη μέτρων ανάπτυξης των Ναυπηγείων Σκαραμαγκά, τη διασφάλιση των δικαιωμάτων των εργαζομένων κλπ.
3. Η με αριθμό 647/15.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Γεωργίας, σχετικά με την υποχρεωτική ασφάλιση στις Ελληνικές Γεωργικές Ασφαλίσεις των πτηνοτροφικών και θερμοκηπιακών επιχειρήσεων κλπ.
Επίσης, έχω την τιμή να ανακοινώσω προς το Σώμα ότι οι Υπουργοί Γεωργίας, Εξωτερικών και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία στον τομέα της κτηνιατρικής".
Παραπέμπεται στην αρμόδια Διαρκή Επιτροπή.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες Ερωτήσεις Πρώτου Κύκλου:
Πρώτη είναι η με αριθμό 658/16.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικά με τη μείωση των δρομολογίων και τη λήψη μέτρων για την εξυπηρέτηση των εκτάκτων αναγκών στα νησιά του Σαρωνικού.
Η επίκαιρη ερώτηση του κ. Καλού έχει ως εξής:
"Η εκ μέρους της Ευρωπαϊκής 'Ενωσης κατάργηση του cabotage στην ακτοπλοϊα από 1.1.2004 οδήγησε, όπως ήταν φυσικό, τους 'Ελληνες ακτοπλόους σε συνενώσεις εταιριών και συγχωνεύσεις, ώστε να ισχυροποιηθούν τα εθνικά συμφέροντα στα ελληνικά πελάγη και να ανταποκριθούν ικανοποιητικά στις νέες συνθήκες ανταγωνισμού, τις οποίες θα δημιουργήσει το νέο καθεστώς, που διαμορφώνεται. Ο υδροκεφαλισμός όμως των δύο εταιριών-μαμούθ, οι οποίες προέκυψαν από τις συνενώσεις, δημιούργησε ανησυχία στο επιβατικό κοινό, σε όλες τις γραμμές του Αιγαίου, σχετικά με τα πρώτα δείγματα γραφής, τα οποία δείχνουν καθαρά υποβάθμιση της ποιότητας των παρεχομένων υπηρεσιών, καθορισμό δρομολογίων με μονοπωλιακή νοοτροπία κλπ.
Ειδικά για τα δρομολόγια του Σαρωνικού, τα οποία εκτελούνται από μία μόνο εταιρεία, με ταχύπλοα, αλλά και με συμβατικά οχηματαγωγά πλοία, η ανησυχία των κατοίκων της Αίγινας, του Πόρου και της Τροιζηνίας, αλλά και της 'Υδρας και των Σπετσών, είναι πλέον μεγάλη και εμφανής, καθώς φοβούνται ότι πολλές καταστάσεις είναι πλέον ανεξέλεγκτες, όσον αφορά στην κάλυψη των αναγκών διακίνησης με κριτήριο την εξυπηρέτηση των πραγματικών αναγκών των κατοίκων.
Παράδειγμα ενδεικτικότατο, η διανυκτέρευση ενός Flying Dolphin στον Πόρο, καθημερινά, ώστε να εκτελείται και το πρωϊνό δρομολόγιο για τον Πειραιά, αλλά και να διασφαλίζονται και οι κάτοικοι ολόκληρης της Τροιζηνίας, για την περίπτωση έκτακτης ανάγκης μεταφοράς ασθενών σε νοσοκομειακές μονάδες της πρωτεύουσας, όπως μέχρι χθες συνέβαινε.
Φθάσαμε έτσι, στο δυσάρεστο συμβάν της Κυριακής 13.2.2000, με το σοβαρότατο τραυματισμό εικοσάχρονου νέου σε τροχαίο, στον Πόρο και τον άμεσο κίνδυνο να χάσει τη ζωή του, επειδή δεν υπήρχε το διανυκτερεύον ταχύπλοο να τον μεταφέρει γρήγορα στον Πειραιά. Ευτυχώς, το Γενικό Επιτελείο Ναυτικού διέθεσε ελικόπτερο για τη μεταφορά του, τρεις ολόκληρες ώρες μετά το δυστύχημα.
Με βάση τα ανωτέρω, ερωτάται ο Υπουργός Εμπορικής Ναυτιλίας, αν το Υπουργείο Εμπορικής Ναυτιλίας ασκεί έλεγχο δρομολογίων στις εταιρείες "μαμούθ" που μοίρασαν στα δύο πλέον το Αιγαίο και με ποιες ενέργειες μπορεί να παρέμβει το Υπουργείο Εμπορικής Ναυτιλίας, ώστε να αποκατασταθεί η εξυπηρέτηση των εκτάκτων αναγκών στα νησιά του Σαρωνικού;" Μεγάλο το κείμενο, θα έλεγα, δηλαδή, πελαγίσιο!
Ο Υπουργός Εμπορικής Ναυτιλίας κ. Σουμάκης έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Κατ' αρχήν, θα ήθελα να ξεκαθαρίσω, αναφορικά με το περιστατικό και το τροχαίο ατύχημα, ότι δεν έχει καμία σχέση σε ό,τι αφορά τις εξελίξεις στην ακτοπλοϊα. Και αυτό θα το πω, διότι ο εικοσάχρονος νέος, ο οποίος τραυματίστηκε σε τροχαίο, πράγματι μεταφέρθηκε στον Πόρο, στο Κέντρο Νεοσυλλέκτων του Ναυτικού και εκεί διεπιστώθη βαριά κρανιοεγκεφαλική κάκωση με βαρύ θλαστικό τραύμα κεφαλής.
Πρέπει να ξέρετε ότι η μετακίνηση πλοίων σε όλη την ελληνική επικράτεια γίνεται μέσω του θαλάμου επιχειρήσεων από το Ε.Κ.Α.Β. Το Ε.Κ.Α.Β. είναι εκείνο το οποίο θα πει ποιο μέσο θα χρησιμοποιηθεί, αν  υπάρχει ανάγκη πλωτού ή όχι. Βαριά κρανιοεγκεφαλική κάκωση. Να μεταφερθεί με πλωτό εάν υπάρχει δυνατότητα ελικοπτέρου, είναι αυτοκτονία. Δηλαδή το στέλνουμε κατευθείαν στο θάνατο.
Την επιλογή, λοιπόν, του μέσου την προσδιορίζει ο γιατρός και το Ε.Κ.Α.Β. Εμείς στο συγκεκριμένο περιστατικό, ως θάλαμος επιχειρήσεων, δεν πήραμε καμία ειδοποίηση. Γιατί υπήρχε το Flying Dolfin στην Αίγινα, το οποίο όπως γνωρίζετε, κάνει δέκα λεπτά με ένα τέταρτο να πάει στον Πόρο, να πάρει τον ασθενή και να τον φέρει.
Πώς, λοιπόν, γίνεται αναφορά σε ένα ατύχημα και η μη κάλυψη με πλωτό, από τη στιγμή που δεν έχει καμία ενημέρωση κανείς μας; Και επαναλαμβάνω ότι συνάδελφοι γιατροί καλώς έκαναν και ζήτησαν ένα μέσο, το οποίο δεν δημιουργεί πρόβλημα στη μεταφορά του ασθενούς και βεβαίως, είναι ένα μέσο, το ελικόπτερο, το οποίο είναι πολύ πιο γρήγορο.
Σε λίγο καιρό άλλωστε, για να ξεκαθαρίσουμε το θέμα της νησιωτικής Ελλάδας, τα πρώτα ελικόπτερα του Ε.Κ.Α.Β. -έχουν έρθει ήδη- θα είναι εκείνα που θα αντιμετωπίζουν έκτακτες περιπτώσεις. Τα πλωτά τα οποία χρησιμοποιούνται σήμερα, είτε τα μεγάλα επιβατηγά πλοία είτε τα μικρότερα τα Flying Dolfin εξ ανάγκης χρησιμοποιούνται. Δεν είναι και το καλύτερο μέσο. Σε καμία περίπτωση, όμως, κύριε Πρόεδρε, δεν υπάρχει κενό στη μεταφορά ασθενούς και πολύ περισσότερο από τον Πόρο, που απέχει από τη στεριά τρία λεπτά.
Πήγαμε το Flying Dolfin στην Αίγινα, επειδή η Αίγινα ως νησί δεν έχει πρόσβαση εύκολη, για να διανυκτερεύει εκεί, έτσι ώστε να μπορεί να καλύπτει και την Αίγινα και τον Πόρο εάν χρειαστεί.
Κοντά σε όλα αυτά πρέπει να σας πω, ότι υπάρχουν και τα πλωτά του Λιμενικού σε όλη την Ελλάδα, τα οποία πολλές φορές σε εκατοντάδες περιπτώσεις κάθε χρόνο λειτουργούν, ως μέσα μεταφοράς ασθενών και προσφέρουν τεράστιο κοινωνικό έργο.
Δεν βλέπω, δηλαδή, με βάση αυτό το περιστατικό όλη την άλλη  επιχειρηματολογία, η οποία αναφέρεται. Ειλικρινά δεν την καταλαβαίνω.               Γιατί δεν μπορώ να δεχθώ ότι αφορά τον έλεγχο των δρομολογίων. Τα δρομολόγια προσδιορίζονται από το Υπουργείο Εμπορικής Ναυτιλίας και κανείς δεν μπορεί να το παραβιάσει. Δεν υπάρχει κανένα αίσθημα ανασφάλειας. Βέβαια, τώρα λόγω εκλογών υπάρχουν πολλά αισθήματα ανασφάλειας, αλλά τέτοιο θέμα δεν υπάρχει.
Υπάρχει πλήρης κάλυψη από το κράτος σε ό,τι αφορά την υγειονομική περίθαλψη και μεταφορά ασθενών σε όλη την Ελλάδα. Αυτό πρέπει να το καταλάβουμε. Και όποιο μέσο προσφέρεται και είναι επιτρεπτό και συμβατό αυτό χρησιμοποιείται. Σας λέω, λοιπόν, ότι δεν υπάρχει θέμα  σχετικά με το ατύχημα του νεαρού στο Πόρο. Υπάρχει πλήρης έλεγχος των δρομολογίων. Η κατάσταση στο Σαρωνικό είναι αναβαθμισμένη και θα αναβαθμίζεται συνέχεια. Αυτή είναι η δική μου θέση.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Πρόεδρε, είστε και εσείς Πειραιώτης Βουλευτής και ευχαριστώ για την ευαισθητοποίησή σας, να κρίνετε ανάλογα, τη σημαντικότητα του θέματος.
Θα ήθελα να σας πληροφορήσω, επειδή εσείς προεδρεύετε, ότι ήρθα εδώ με τα καλύτερα αισθήματα και με ήπιους τόνους να συζητήσω από τον κύριο συνάδελφό μου, τον οποίο τιμώ ιδιαίτερα, έστω και αν ανήκει στον κυβερνητικό χώρο, το τεράστιο πρόβλημα του "ανεξέλεγκτου" των δρομολογίων, που δημιουργούν οι μονοπωλιακές καταστάσεις, οι οποίες ούτως ή άλλως -το αναφέρω στην ερώτησή μου- από αγωνία των ακτοπλόων δημιουργήθηκαν για να προστατεύσουν τα εθνικά συμφέροντα, εν όψει άρσεως του cobotage.
'Ομως, δυστυχώς, για σας κύριε Υπουργέ, απεδείχθη ότι δεν είστε ενημερωμένος. Δεν θέλω να δώσω έκταση, ενώ εσείς δώσατε έκταση στην αφορμή που χρησιμοποίησα. Θα σας το πω ευθέως. Λάθος πληροφόρηση έχετε, από το θάλαμο επιχειρήσεων του Υπουργείου Εμπορικής Ναυτιλίας. Σας το προσάπτω. Εγώ ο ίδιος επικοινώνησα τη βραδιά του ατυχήματος με το θάλαμο επιχειρήσεων του ΥΕΝ. Και το ΕΚΑΒ επικοινώνησε μαζί τους και ξέρετε γιατί, όχι γιατί εμείς δεν κρίνουμε τη βαριά κρανιοεγκεφαλική κάκωση, ότι κάλλιστα μπορούσε να εξυπηρετηθεί με το FLYING DOLPHIN, αλλά για τον απλούστατο λόγο, ότι επειδή μας εδηλώθη από το ΓΕΝ ότι για να ξεκινήσει το ΕΚΑΒ να συναντήσει το ελικόπτερο, να πάει το ελικόπτερο στον Πόρο και να γυρίσει, θα περάσουν τρεισήμισι ώρες, όπως και πέρασαν, σκεφθήκαμε και προτείναμε, ότι εάν ήταν το FLYING στην Αίγινα, όπως εσείς είπατε, θα μπορούσε να φθάσει γρήγορα στον Πόρο και να κάνει εκ των ενόντων αυτό το δρομολόγιο, ώστε να σωθεί ο ασθενής. Αλλά, δυστυχώς, ο θάλαμος επιχειρήσεων του Υπουργείου σας με πληροφόρησε ότι όχι μόνο δεν είναι στην Αίγινα το FLYING DOLPHIN, αλλά βρισκόνταν στο Πειραιά και για να μπορέσει να επανδρωθεί και να φύγει για Πόρο, ο χρόνος, όντως, θα ήταν μεγαλύτερος από τις τρεισήμισι ώρες. Τότε μόνο προτιμήθηκε η λύση του ελικοπτέρου. 'Ηταν, λοιπόν, αδυναμία της εταιρείας και όχι του Υπουργείου. Αλλά το Υπουργείο δεν μπόρεσε να κάνει τίποτε. Συγχαίρω τους αξιωματικούς του Λιμενικού Σώματος, συγχαίρω το θάλαμο επιχειρήσεων, αλλά ο θάλαμος επιχειρήσεων μπήκε στην όλη διαδικασία, ενώ εσείς το αποκρύψατε...
Θα ήθελα, λοιπόν, να σας πω, απλά, το FLYING DOLPHIN στο Πόρο να το αφήσετε. Μην επικαλείστε ότι η απόσταση είναι πολύ μικρή και μη λέτε ότι συζητάμε λόγω εκλογών. Αυτό το επιχείρημα αφήστε το, διότι το ίδιο βαρύνει και εσάς! Θα ήθελα να αναφέρω, ότι για να φύγει ένας ασθενής, κύριε Πρόεδρε, από τη Τροιζηνία, εάν υποθέσουμε ότι είχε όλα τα μέσα να ταξιδεύψει, δια ξηράς, χρειάζεται τρεις ολόκληρες ώρες να φθάσει στην Αθήνα, στο πλησιέστερο νοσοκομείο. 'Ε, λοιπόν, δεν είναι προτιμότερο να υπάρχει το ταχύπλοο, το οποίο διανυκτέρευε, μέχρι σήμερα, για να μπορεί να τον μεταφέρει; Εν κατακλείδι, εάν κάποιοι θέλουν να λυμαίνονται το Αιγαίο μέχρι το 2004, ως μονοπώλιο, σας προειδοποιώ, πρέπει να γνωρίζουν, ότι σε αυτό το διάστημα πρέπει να καλύψουν τουλάχιστον, τις ανάγκες των κατοίκων των νησιών. Και είστε υπεύθυνος, σε αυτό, να το ελέγχετε διαρκώς.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι, θέλω να τηρηθεί ο χρόνος γιατί προβλέπω σήμερα ότι το Προεδρείο θα είναι μονομελές και πρέπει να σηκώσει μεγάλο βάρος.
Ο κύριος Υπουργός έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οταν είπα ότι οι εκλογές σηκώνουν τους τόνους, δεν προκάλεσα κανένα με την τοποθέτησή μου, κατέθεσα κάποια πράγματα και την αλήθεια.
ΓΕΩΡΓΙΟΣ ΚΑΛΟΣ: Υπάρχει ευθύνη, ανεξαρτήτως εκλογών.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Και βεβαίως υπάρχει ευθύνη. Γι'αυτό οι Υπουργοί υπάρχουν, για να έχουν ευθύνη.
Εγώ πιστεύω ότι η κατάσταση στην ακτοπλοϊα πάει πολύ καλύτερα από χθες. Δεν είναι να προστρέχουμε συνέχεια στους ξένους, γιατί οι ξένοι δεν θα έλθουν γιατί μας αγαπάνε. 'Αρα πρέπει να στηρίξουμε την ελληνική ακτοπλοϊα, τους 'Ελληνες ναυτικούς και βέβαια για άλλους λόγους εθνικούς την όλη ιστορία.
Εγώ πιστεύω ότι είναι καλύτερα τα πράγματα και θα φανεί άμεσα από εφέτος, αλλά ας μην πάμε σε αυτήν τη συζήτηση. Δεν μπορώ να δεχθώ ότι μιλάμε για ανεξέλεγκτα δρομολόγια. Θα ήθελα να σας παρακαλέσω επειδή είστε συνάδελφος αγαπητός και συνεννοήσιμος να πιστέψετε ότι δεν υπάρχουν ανεξέλεγκτα δρομολόγια. Δεν θέλω να το ακούω από εσάς. Να το ακούσω από κάποιους άλλους που για λόγους μικροπολιτικής φωνάζουν το αντιλαμβάνομαι.
Eπειδή είμαι και εγώ Βουλευτής του Πειραιά σας λέω το εξής: 'Oτι αυτές οι αλλαγές είναι προσωρινές. Δηλαδή εμείς θέλουμε να το καλύψουμε με τον καλύτερο δυνατό τρόπο. 'Ολη αυτή η αλλαγή που έγινε είχε έναν προσωρινό χαρακτήρα -μέχρι να καλυφθεί με πρώτη την Αίγινα που έχει σοβαρότερο πρόβλημα και τον Πόρο- και θα συνεχίσει να ισχύει αυτό που ίσχυε. Αυτή είναι η πραγματικότητα.
'Οπως καταλαβαίνετε και εμένα με συμφέρει σε μια τέτοια λογική. Δεν θα άφηνα, λοιπόν, τα πράγματα να δημιουργούν καταστάσεις. Να είσθε σίγουρος ότι αυτά θα γίνουν. Ο Σαρωνικός θα έχει πολύ καλύτερη συγκοινωνία, έχει ήδη περισσότερα δρομολόγια, έχει καλύτερη τακτικότητα στην επικοινωνία με τον Πειραιά, έργα γίνονται και θα γίνουν, ώστε να εξυπηρετούν καλύτερα τους κατοίκους των νησιών και την ανάπτυξη του τουρισμού. Η ανάπτυξη του τουρισμού του Σαρωνικού και η ασφάλεια των πολιτών εξασφαλίζεται με καλύτερα μέσα. Και αυτό μπορούν να το πετύχουν μόνο όταν συνενώνονται και υπάρχουν κεφάλαια τέτοια που να προσδιορίζουν καλύτερη ποιότητα μεταφορικών μέσων. Μόνο δε οι ισχυρές εταιρείες μπορεί να έχουν και Flying Dolphins να διανυκτερεύουν στην Αίγινα, στον Πόρο και όπου αλλού χρειαστεί. Αλλιώς δεν γίνεται και το ξέρετε πολύ καλά αυτό.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 651/16.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων 'Εργων, σχετικά με την αξιοποίηση του χώρου του "Τένις Κλαμπ Βριλησσίων" κλπ.
Η επίκαιρη ερώτηση του κ. Δραγασάκη έχει ως εξής:
"Πρόσφατα στην περιοχή του Δήμου Βριλησσίων και συγκεκριμένα στη θέση που υπήρχε το "Τένις Κλάμπ Βριλησσίων" έκτασης οκτώμιση στρεμμάτων, εργολάβος με άδεια της Νομαρχίας Αθηνών και της Πολεοδομίας Ανατολικής Αττικής, προχώρησε στην κατεδάφιση των κτισμάτων με στόχο προφανώς την τσιμεντοποίηση της έκτασης.
Ο Δήμος Βριλησσίων ζήτησε τροποποίηση του πολεοδομικού σχεδίου και πέτυχε αναστολή των οικοδομικών εργασιών με απόφαση του Υπουργού ΠΕ.ΧΩ.ΔΕ. Παρόλα αυτά με έγκριση της Νομαρχίας Αθηνών και της Πολεοδομίας Ανατολικής Αττικής, προχώρησε η κατεδάφιση.
Αποτέλεσμα των παραπάνω αυθαιρεσιών είναι η καταστροφή όλων των αθλητικών εγκαταστάσεων, οκτώ γηπέδων τένις, ενός γηπέδου μπάσκετ, μιας πισίνας, ενός αναψυκτηρίου και δέντρων.
Ερωτώνται οι κύριοι Υπουργοί:
1. Θα προβούν σε έλεγχο της Νομαρχίας Αθηνών και της Πολεοδομίας Ανατολικής Αττικής για την παράτυπη χορήγηση άδειας κατεδάφισης των κτισμάτων, σε εργολάβο;
2. Θα προχωρήσουν συγκεκριμένα σε τροποποίηση των χρήσεων γης στο συγκεκριμένο οικοδομικό τετράγωνο (ΟΤ61) ώστε να μείνει χώρος πρασίνου και να αξιοποιηθεί από το Δήμο Βριλησσίων ως χώρος άθλησης και αναψυχής προς όφελος των δημοτών;" Ο Υφυπουργός κ. Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κατ' αρχήν πρέπει να θυμίσω, κύριε Πρόεδρε, και να γίνει σαφές ότι από το 1994, με το νόμο 2218/94, οι πολεοδομικές υπηρεσίες που είναι αρμόδιες για την έκδοση και τον έλεγχο των οικοδομικών αδειών, αλλά και των οικοδομικών εργασιών, καθώς και την τήρηση και εφαρμογή όλων των σχετικών με τις αυθαίρετες κατασκευές διατάξεων, υπάγονται και οργανικά και διοικητικά στις οικείες Νομαρχιακές Αυτοδιοικήσεις ή στους ΟΤΑ, όταν αυτοί έχουν ζητήσει και έχουν πάρει τις αρμοδιότητες για τα πολεοδομικά γραφεία.
Η συγκεκριμένη περιοχή του Δήμου Βριλησσίων στην οποία αναφέρεται η ερώτηση του κυρίου συναδέλφου υπάγεται στη Διεύθυνση Πολεοδομίας της Νομαρχίας Αθηνών στην Αγία Παρασκευή. Από αυτήν την υπηρεσία έχει εκδοθεί και η άδεια κατεδάφισης για την οποία συζητάμε.
Στην περιοχή του Δήμου Βριλησσίων και συγκεκριμένα στο οικοδομικό τετράγωνο 61 υπήρχε αναστολή έκδοσης οικοδομικών αδειών μετά από σχετική απόφαση του νομάρχη προκειμένου να γίνει τροποποίηση του σχεδίου στη συγκεκριμένη περιοχή.
Στις 24.12.99, δηλαδή, παραμονή Χριστουγέννων γίνεται ανάκληση της αναστολής με απόφαση νομάρχη. Στις 5.1.2000, δηλαδή, παραμονή Θεοφανίων, ο ιδιοκτήτης του οικοπέδου υποβάλλει αίτηση στη Διεύθυνση Πολεοδομίας που ανέφερα πριν για άδεια κατεδάφισης την οποία παίρνει στις 11.1.2000.
Στο μεταξύ ο Δήμος Βριλησσίων προσπαθεί να αντιδράσει. Μετά από έγγραφο αίτημα του Δήμου Βριλησσίων, πάντα για αναστολή έκδοσης οικοδομικών αδειών, επιβάλλεται ξανά η απαιτούμενη έτσι κι αλλιώς αναστολή, με απόφαση του Υπουργού ΠΕΧΩΔΕ, που δημοσιεύεται στις 10 Ιανουαρίου, δηλαδή, μια μέρα πριν από την 11η Ιανουαρίου, που η πολεοδομία εξέδοσε τη συγκεκριμένη άδεια. Στις 12.1.2000 ο δήμος με αίτηση κοινοποιεί την απόφαση αναστολής στην πολεοδομία.
Βέβαια μια κατεδάφιση μπορεί να γίνει όπως καταλαβαίνετε μέσα σε μια μέρα. Κι εδώ δεν μπορεί να θεωρήσει κανείς ούτε άγνοια ούτε αμέλεια ούτε καν βαριά αμέλεια, αλλά κάτι περισσότερο. Μάλιστα, η πολεοδομία με έγγραφό της ρωτά το ΥΠΕΧΩΔΕ, πρωτοφανές, εάν οι άδειες κατεδάφισης είναι οικοδομικές άδειες. Και μάλιστα εκφράζει και την άποψη ότι, όταν κάνουμε αναστολή οικοδομικών αδειών μας ενδιαφέρει κυρίως η ανέγερση, ενώ θέλει να πει ότι δεν μας ενδιαφέρει η κατεδάφιση, αν και είναι πολύ σαφές και γνωστό ότι όταν θέλουμε να προστατεύσουμε κάτι, είτε πολιτισμό είτε πράσινο είτε χρήσεις γης, η κατεδάφιση είναι εκείνη η οποία μπορεί να καταλύσει τα πάντα σε μια νύχτα και όχι η ανέγερση, η οποία στο κάτω κάτω δεν γίνεται μέσα σε μια μέρα.
Τελειώνω, κύριε Πρόεδρε, επισημαίνοντας απλά ότι το Υπουργείο έκανε οτιδήποτε μπορούσε για να προστατεύσει αυτό το οποίο κι ο Δήμος Βριλησσίων προσπαθούσε να προστατεύσει. Και παρ' όλα όσα έγιναν, θα συνεχίσει τις διαδικασίες το Κεντρικό Συμβούλιο Χωροταξίας, προκειμένου να γίνει η τροποποίηση που έχει ζητήσει ο Δήμος Βριλησσίων.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Από την απάντηση του κυρίου Υπουργού για τη οποία τον ευχαριστώ, προκύπτει ότι πρόκειται για μια εξαιρετικά παράξενη περίπτωση. Δηλαδή, αυτό το κυνήγι των ημερομηνιών, όπως το περιέγραψε ο κύριος Υπουργός, δείχνει ότι κάποιο πρόβλημα ακριβώς υπάρχει εδώ, που πρέπει να το δούμε. Ακριβώς γι' αυτό επιμείναμε σ' αυτήν την ερώτηση, όχι μόνο για να μεταφέρουμε το αίτημα των κατοίκων, αλλά επειδή πραγματικά αυτό το πρόβλημα έχει προκαλέσει και σ' εμάς το ενδιαφέρον και δεν θέλω εν πάση περιπτώσει να γκρινιάξω που καθυστέρησε να συζητηθεί αυτή η ερώτηση, αλλά έστω και τώρα να δούμε τι μπορεί να γίνει παραπέρα.
Θέλω επίσης να διευκρινίσω ότι αυτό το πρόβλημα είναι ιδιαίτερα σοβαρό, διότι είχαμε μια σειρά εγκαταστάσεων που εξυπηρετούσαν τα παιδιά των κατοίκων της περιοχής, ενώ τώρα απ' ό,τι φαίνεται ο χώρος αυτός θα τσιμεντοποιηθεί.
Επίσης, πρέπει να θυμίσω ότι ο δήμος από παλιότερα ενδιαφέρθηκε για την αγορά του χώρου. Και μάλιστα, απ' ό,τι πληροφοούμαι, είχε προτείνει -αν και το ιδιοκτησιακό καθεστώς ήταν μπερδεμένο- να αγοραστεί είτε στην αντικειμενική αξία είτε σε αγοραία αξία, που θα προέκυπτε με δικαστικές διαδικασίες.
Επομένως, θα πρέπει τώρα να δούμε τι θα γίνει, κύριε Υπουργέ. Η δική μας η γνώμη είναι ότι υπάρχουν ευθύνες του ΥΠΕΧΩΔΕ όλα αυτά τα χρόνια.  Δηλαδή θα μπορούσαν να είχαν επιταχυνθεί οι ρυθμίσεις, έτσι ώστε να αποτραπούν αυτές οι εξελίξεις.
Εγώ θα ήθελα στη δευτερολογία σας να είστε, αν μπορείτε πιο αναλυτικός σε δύο θέματα. Το πρώτο είναι τι μπορεί να γίνει με τη νομαρχία, διότι εδώ άλλοτε εμφανίζονται οι νομαρχίες να είναι αναρμόδιες, σύμφωνα με νομολογία του Συμβουλίου της Επικρατείας σε θέματα πολεοδομίας και χωροταξίας και άλλοτε, όπως στην προκειμένη περίπτωση, εμφανίζονται να μπορούν να διευθετούν αυτά τα θέματα.
Το δεύτερο είναι, αν μπορείτε να μας πείτε, αυτή η διαδικασία προσφυγής, που είπατε στο Εθνικό Συμβούλιο Χωροταξίας τι χρονοδιάγραμμα, τι προοπτικές έχει, ώστε, επειδή είμαστε και εν όψει εκλογών, αν μπορούν και ο δήμος και οι κάτοικοι της περιοχής, να έχουν μια πιο σαφή εικόνα για το τι μπορεί να γίνει και το τι μπορεί να κάνουν και οι ίδιοι σε τελευταία ανάλυση.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός ΠΕΧΩΔΕ κ. Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εδώ είναι μία περίπτωση που πρέπει να προβληματίσει και το Εθνικό Κοινοβούλιο. Πράγματι, όλοι πιστεύουμε στην αποκέντρωση και στη μεταφορά αρμοδιοτήτων, αλλά βλέπουμε πολλές φορές ότι δεν είναι μόνο αυτό το ζήτημα, δηλαδή πόσες αρμοδιότητες και πόσοι πόροι μεταφέρονται, αλλά και πώς ασκούνται αυτές οι αρμοδιότητες, όταν μεταφέρονται σε άλλα επίπεδα στη Δημόσια Διοίκηση.
Για να επανέλθω, όμως, στα συγκεκριμένα ερωτήματα του κυρίου συναδέλφου, να θυμίσω ότι ο Δήμος Βριλησσίων ήδη, στις 10 Δεκεμβρίου, έχει υποβάλει φάκελλο με τα στοιχεία της διαδικασίας που τηρήθηκε για την τροποποίηση του οικοδομικού τετραγώνου 61 και με τις χρήσεις που προαναφέρθηκαν. Και έχουμε ζητήσει από το Κεντρικό Συμβούλιο Χωροταξίας Οικισμού και Περιβάλλοντος γρήγορη γνωμοδότηση ούτως ώστε σε ολόκληρο το οικοδομικό τετράγωνο να γίνει τροποποίηση και να επιβληθούν οι χρήσεις γης που πρέπει. Αρκεί να σημειωθεί ότι σε μέρος του τετραγώνου έχει γίνει ήδη τροποποίηση των χρήσεων γης.
Τέλος, νομίζω και πιστεύω βαθύτατα ότι το Υπουργείο Εσωτερικών καλείται στην προκειμένη περίπτωση να δει αν υπάρχουν ευθύνες, γιατί σαφώς υπάρχουν ευθύνες σε διάφορα επίπεδα.
Ευχαριστώ πολύ.
ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, θα κινήσετε εσείς τη διαδικασία;
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ναι.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 650/15.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Μεταφορών και Επικοινωνιών, σχετικά με πληροφορίες για προσλήψεις προσωπικού στην Ολυμπιακή Αεροπορία κλπ.
Η επίκαιρη ερώτηση της κ. Καραγιάννη έχει ως εξής:
"Κατά πληροφορίες μεθοδεύεται κατά την προεκλογική περίοδο η πρόσληψη οκτακοσίων ατόμων στην Ολυμπιακή Αεροπορία.
Επειδή υπάρχει θεσμοθετημένο πλαίσιο στο οποίο εντάσσονται όλες οι προσλήψεις προσωπικού στο δημόσιο και στις ΔΕΚΟ, το γνωστό ως "νόμος Πεπονή", προκύπτουν ζητήματα παραβίασης του θεσμού.
Ερωτάται ο κύριος Υπουργός:
Θα παρακαμφθούν οι μέχρι τώρα θεσμοθετημένες διαδικασίες που αφορούν την πρόσληψη προσωπικού στην Ολυμπιακή Αεροπορία;
Ποια μέτρα πρόκειται να ληφθούν ώστε να κατοχυρωθούν η αξιοπιστία, η ισότητα ευκαιριών στους νέους που διεκδικούν μία θέση στον τομέα ευθύνης του Υπουργείου σας;" Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, πολύ συχνά τον τελευταίο καιρό γίνονται αναφορές σχετικά με την παράκαμψη του νόμου που προβλέπει τις προσλήψεις στο δημόσιο τομέα. Εγώ έχω να πω μόνο δύο απλά πράγματα.
Σε ό,τι αφορά την Ολυμπιακή, αλλά και σε όλον τον τομέα που τουλάχιστον έχω γνώση, δεν υπάρχει πουθενά καμία παράκαμψη του συγκεκριμένου νόμου για τις προσλήψεις.
Σε ό,τι αφορά την Ολυμπιακή Αεροπορία, της οποίας το θέμα θέτει η κυρία συνάδελφος, θέλω να πω ότι και το εποχιακό προσωπικό και το μόνιμο προσωπικό προσλαμβάνεται υπακούοντας σε όλες τις διατάξεις που προβλέπει ο ν.2190/1994 όπως αυτός έχει τροποποιηθεί και ο οποίος συμπληρώθηκε με τους επόμενους νόμους, το ν.2527/1997 και το ν.2602/1996.
Επομένως, θέλω να διαβεβαιώσω την αγαπητή συνάδελφο, ότι για όλα τα παιδιά που διεκδικούν μια θέση στην Ολυμπιακή Αεροπορία, όπως και στους άλλους οργανισμούς, οι ευκαιρίες είναι ίσες. Δεν υπάρχει κανένα παράθυρο, δεν υπάρχει καμία παράκαμψη και επομένως μπορεί να διαβεβαιώσει τους νέους ανθρώπους που απευθύνονται σε αυτήν ότι οι ευκαιρίες είναι ίσες προς όλους και ότι οι προσλήψεις γίνονται σύμφωνα με το νόμο Πεπονή, όπως λέει η κυρία συνάδελφος.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υφυπουργέ, εγώ επικοινώνησα με την Ολυμπιακή. Γίνονται πολλές συζητήσεις γύρω από αυτό το θέμα, ότι πράγματι πρόκειται στην Ολυμπιακή να προσληφθούν οκτακόσια άτομα χωρίς να τηρηθούν οι θεσμοθετημένες διαδικασίες. Και μάλιστα, σε μερικά άτομα έχει πει το Υπουργείο σας ότι θα μπουν στην Ολυμπιακή και το περιμένουν. Κυκλοφορεί και μερικοί έχουν πιάσει και δουλειά. Τώρα εάν αυτοί που μας τα καταγγέλουν αυτά λένε ψέμματα, εγώ δεν μπορώ να το ελέγξω αυτό. Ακριβώς γι' αυτόν το λόγο σας έκανα αυτήν την ερώτηση.
Πάντως το κλίμα αναμονής για την υλοποίηση αυτής της απόφασης υπάρχει και το διαπίστωσα και κατά την επικοινωνία μου με τα αρμόδια γραφεία της Ολυμπιακής όπου μου είπαν ότι σε λίγες ημέρες θα είναι ανακοινώσιμη η απόφαση.
Εάν αυτό συμβαίνει, κύριε Υπουργέ, καλό θα είναι να μην προκύπτουν από αυτές τις διαδικασίες και σε προεκλογική περίοδο τέτοια θέματα αξιοπιστίας και κατοχύρωσης των θεσμικών θέσεων για τους πολίτες, διότι ο κάθε ενδιαφερόμενος αισθάνεται αδικημένος επειδή δεν διασφαλίζεται το καθεστώς διαφάνειας στις προσλήψεις προσωπικού στο δημόσιο και στις ΔΕΚΟ σύμφωνα με το νόμο Πεπονή.
Αυτό έχει σαν αποτέλεσμα οι υποψήφιοι που ενδιαφέρονται να πιάσουν δουλειά, να χάνουν την αξιοπιστία προς το κράτος. Η ερώτησή μου αυτό το στόχο έχει, να ξεκαθαρίσει πλέον αυτήν την κατάσταση.
Εάν εσείς μου δηλώσετε ότι θα εφαρμοσθεί ο νόμος Πεπονή, καλώς να γίνουν οι προσλήψεις, γιατί θα μπουν βάσει κριτηρίων και θα έχουν οι υπηρεσίες την ευθύνη. Σε αντίθετη όμως περίπτωση, αν δεν το δηλώσετε -χαίρομαι όμως που είπατε ότι θα εφαρμόσετε το νόμο- αφήνουμε τις φήμες να κυκλοφορούν, διότι γνωρίζετε καλά ότι πάρα πολλοί άνθρωποι με προσόντα θέλουν να μάθουν κάποιες διαδικασίες για να προσληφθούν στο δημόσιο και δεν μπορούν. Μαθαίνουν ότι ο τάδε έπιασε δουλειά και αρχίζουν και ερευνούν το θέμα. Φθάνουν μέχρι εμάς και εμείς κατά συνέπεια ελέγχουμε εσάς.
Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Να επαναλάβω στην αγαπητή συνάδελφο ότι θα ισχύσει ο νόμος Πεπονή. Πρέπει όμως να παραδεχτώ ένα πράγμα. Πολλές φορές και εμείς οι ίδιοι Βουλευτές, οι παράγοντες γενικά του δημόσιου βίου, αφήνουμε πάρα πολλά ερωτηματικά σε σχέση με αυτό. Και αυτό το κάνουμε καμιά φορά και εμείς οι Βουλευτές του κυβερνώντος κόμματος, δηλαδή, λέμε ότι θα δούμε τι θα γίνει, το έχω στο μυαλό μου, θα προσπαθήσω να παρέμβω. Αφήνουμε στον πολίτη να εννοηθεί ότι πάντα υπάρχει το παραθυράκι ότι πάντα υπάρχει η δυνατότητα. Και αν κάποιος πέτυχε με το σπαθί του και με τους κανόνες του παιχνιδιού, μπορεί να τον παίρνουμε τηλέφωνο και να του πούμε όχι ότι πέρασες και μπράβο, συγχαρητήριά σου, αλλά να του πούμε ότι τον περάσαμε εμείς. Αυτό δημιουργεί μία συνεχή εικόνα αμφισβήτησης της πολιτείας, των νόμων, των διαδικασιών. Και βέβαια στα πολλά παιδιά που είναι σε μία δυσκολία να βρουν δουλειά -και υπάρχουν πολλά τέτοια παιδιά- δημιουργείται η αίσθηση ότι η κοινωνία δεν είναι δίκαιη και ότι η πολιτεία δεν είναι δίκαιη απέναντί τους.
Θέλω να σας διαβεβαιώσω ότι ισχύουν οι νόμοι και ότι κακώς πολλές φορές εμείς αφήνουμε τα παράθυρα ανοικτά.
Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου.
Η πρώτη με αριθμό 657/16.2.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τον περιορισμό των καλλιεργούμενων εκτάσεων βαμβακιού κλπ., διαγράφεται λόγω κωλύματος του ερωτωμένου κυρίου Υπουργού.
Επίσης, η δεύτερη με αριθμό 652/16.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου, κ. Ανδριανής Λουλέ, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τον καθορισμό νέας τιμής αποζημίωσης σε απαλλοτριωθέντα τμήματα για τη βελτίωση της Εθνικής Οδού Λάρισας-Κοζάνης, διαγράφεται λόγω κωλύματος του ερωτωμένου κυρίου Υπουργού.
Εξαντλήθηκε ο κατάλογος των επικαίρων ερωτήσεων.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμόν 30/10-2-2000 επερώτηση των Βουλευτών της Νέας Δημοκρατίας κ. 'Αννας Ψαρούδα-Μπενάκη, κυρίων Αντωνίου Φούσα, Επαμεινώνδα Ζαφειρόπουλου, Αποστόλου Σταύρου, Προκοπίου Παυλόπουλου, Νικολάου Κατσαρού, Χρήστου Μαρκογιαννάκη και Αναστασίου Νεράτζη προς τον Υπουργό Δικαιοσύνης, σχετικά με την πολιτική της Κυβέρνησης στο χώρο της δικαιοσύνης.
Το λόγο θα λάβει πρώτος ο κ. Αντώνιος Φούσας διότι η κ. 'Αννα Ψαρούδα-Μπενάκη πρώτη υπογράφουσα την επερώτηση, ορίζεται ως Κοινοβουλευτική Εκπρόσωπος της Νέας Δημοκρατίας στη σημερινή συζήτηση.
Επίσης έχω την τιμή να ανακοινώσω στο Σώμα ότι ο κ. Γεώργιος Τσαφούλιας ορίζεται από το Δημοκρατικό Κοινωνικό Κίνημα Κοινοβουλευτικός Εκπρόσωπος για τη συζήτηση αυτής της επερώτησης.
Ο χρόνος είναι χρήμα αυτές τις ημέρες. Δεν βλέπω τους άλλους συναδέλφους και καλώ τον κ. Αντώνιο Φούσα, παρόντα στην Αίθουσα, να λάβει το λόγο για την ανάπτυξη της επερώτησης.
ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, τι την θέλουν την επερώτηση αφού είναι μόνος του ο κ. Φούσας;
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι υποχρεωτικό, κύριε Τσαφούλια, να την απαντήσουν όλοι.
ΑΝΤΩΝΙΟΣ ΦΟΥΣΑΣ: Είχαμε ενημερωθεί, κύριε Πρόεδρε,  ότι η συζήτηση θα αρχίσει στις έντεκα η ώρα και γι' αυτό φαίνεται...
ΠΡΟΕΔΡΕΥΩΝ (Παναγιώτης Ν. Κρητικός): 'Οχι δεν έχει ανακοινωθεί.
ΑΝΤΩΝΙΟΣ ΦΟΥΣΑΣ: 'Οχι από σας, κύριε Πρόεδρε. Πάντως είχε εκτιμηθεί. ΠΡΟΕΔΡΕΥΩΝ (Παναγιώτης Ν. Κρητικός): Είχε εκτιμηθεί δεδομένο γιατί υπάρχει το δελτίο επικαίρων ερωτήσεων. Αλλά υπήρξε ματαίωση δύο-τριών και έτσι ο χρόνος συντομεύθηκε.
ΑΝΤΩΝΙΟΣ ΦΟΥΣΑΣ: Και επιμένετε να αρχίσουμε τώρα, χωρίς να περιμένουμε τις 11.00'.
ΠΡΟΕΔΡΕΥΩΝ (Παναγιώτης Ν. Κρητικός): 'Οπως αντιλαμβάνεσθε, υπάρχει εδώ και ο πρώτος ομιλητής και ο κύριος Υπουργός προσήλθε εγκαίρως.
ΑΝΤΩΝΙΟΣ ΦΟΥΣΑΣ: Υποχρεωθήκαμε να καταθέσουμε την παρούσα επερώτηση για δύο βασικούς λόγους. Το πρώτο γιατί υπάρχουν τεράστια προβλήματα στο χώρο της δικαιοσύνης και προεχόντως ταλαιπωρείται πάρα πολύ ο πολίτης.  Ειδικότερα προβλήματα υπάρχουν πάρα πολλά στον τρόπο και στο χρόνο απονομής της δικαιοσύνης. Το δεύτερο μέγα πρόβλημα στις κτιριακές εγκαταστάσεις της δικαιοσύνης. Το τρίτο πρόβλημα είναι στις φυλακές της χώρας και γενικά για το σωφρονιστικό μας σύστημα και τολμώ να πω -και λέω τολμώ ως 'Ελληνας πολίτης και ως 'Ελληνας Βουλευτής αισθάνομαι δυσκολία να το χαρακτηρίσω, αλλά έτσι είναι- ότι σήμερα στις φυλακές μας επικρατεί μία κατάσταση που θεωρείται ότι είναι κόλαση.
Και ενώ από τη μια πλευρά αυτά είναι τα πολλά προβλήματα στο χώρο της δικαιοσύνης, όπως θα έχω την τιμή στην πορεία να τα αναπτύξω, βλέπουμε ότι το Υπουργείο Δικαιοσύνης έχει επιδοτήσει έναν ιδιαίτερα προκλητικό τρόπο προβολής ανύπαρκτου έργου, διά της χρησιμοποιήσεως μάλιστα αβάσιμων, ενίοτε δε και ψευδών στοιχείων.
Αίφνης εγκαινιάζονται κτίρια, όπως το Εφετείο Αθηνών κατά τρόπο πομπώδη και προκλητικό για τον 'Ελληνα πολίτη, κυρίως την περίοδο αυτή και δεύτερον το Υπουργείο Δικαιοσύνης εκδίδει εικονογραφημένες πολυτελείς εκδόσεις για το έργο που δήθεν επιτέλεσε η Κυβέρνηση του ΠΑ.ΣΟ.Κ. Και όλα αυτά την ώρα που η κατάσταση στο χώρο της δικαιοσύνης, όπως προανέφερα, είναι τραγική.
Και εγγίζουν τα όρια της αρνησιδικίας οι εκδόσεις και ιδίως η εκτέλεση των αποφάσεων, όταν, όπως προανέφερα, στις φυλακές η κατάσταση είναι όχι απλώς τραγική, αλλά είναι και απάνθρωπη.
Οφείλω να διευκρινίσω με κάθε αίσθημα ευθύνης ότι για την κατάσταση ασφαλώς αυτή δεν ευθύνονται ούτε οι δικαστές ούτε οι εισαγγελείς ούτε οι δικαστικοί υπάλληλοι ούτε οι συλλειτουργοί της δικαιοσύνης, οι δικηγόροι και ούτε ασφαλώς και το προσωπικό των σωφρωνιστικών καταστημάτων. Ευθύνεται η Κυβέρνηση, ευθύνεται το Υπουργείο Δικαιοσύνης, ευθύνονται οι ηγεσίες αυτών, ο Πρωθυπουργός και ο εκάστοτε Υπουργός Δικαιοσύνης. Και ευθύνεται ιδίως, γιατί δεν υπάρχει πολιτική απόφαση να λυθούν τα πολύ σοβαρά αυτά προβλήματα.
'Ερχομαι στα ειδικότερα θέματα και οφείλω εξ υπαρχής να σημειώσω ότι σκοπός μου και σκοπός μας είναι σήμερα να τονίσουμε τα πολύ σοβαρά αυτά προβλήματα, αλλά με μία ευπρέπεια, όπως επιβάλλεται, και με μια σοβαρότητα για το αντικείμενο που σήμερα αντιμετωπίζουμε.
'Ερχομαι, λοιπόν, στο χώρο των φυλακών πρώτα. Επαναλαμβάνω ότι η κατάσταση είναι τραγική. Είναι δύσκολη, είναι απάνθρωπη. Κρατούνται στις φυλακές συνολικά επτά χιλιάδες διακόσιοι περίπου προσωρινά κρατούμενοι και κατάδικοι, ενώ προβλέπονται ως θέσεις σε όλες τις φυλακές της χώρας όχι πάνω από τέσσερις χιλιάδες. 'Ετσι στοιβάζονται στους διαδρόμους, στοιβάζονται στα κελιά πολλοί με τα γνωστά και αυτονόητα, απαράδεκτα προβλήματα στο χώρο της δικαιοσύνης.
Επίσης είναι ιδιαίτερα επικίνδυνος ο τρόπος φύλαξης των κρατουμένων.  Θα αναφερθώ ενδεικτικά στις φυλακές Ιωαννίνων, όπου γνωρίζω καλύτερα τα προβλήματα και κατ'επέκταση το ίδιο συμβαίνει και σε όλες τις φυλακές της χώρας αναλογικά. Στις φυλακές των Ιωαννίνων προβλέπονται ογδόντα θέσεις και κρατούνται διακόσιοι πενήντα. Εξ αυτών οι εκατό είναι σε ένα διάδρομο και αντιλαμβάνεσθε το μέγα πρόβλημα αυτής της κατάστασης από πλευράς τρόπου ζωής και συνθηκών διαβίωσης, αλλά και από πλευράς ασφάλειας.
Ομιλώ για τρόπους ασφάλειας, γιατί πρέπει να σημειώσω ότι στις φυλακές Ιωαννίνων υπάρχει μέγα πρόβλημα. 'Οπως είπα προηγουμένως, στις φυλακές αυτές στεγάζονται διακόσιοι πενήντα κρατούμενοι, κύριε Υπουργέ, ενώ οι θέσεις που προβλέπονται είναι ογδόντα. Εκατό από αυτούς στοιβάζονται σε ένα διάδρομο. Διερωτώμαι, πώς μπορούν να εξυπηρετηθούν αυτοί οι κρατούμενοι για τις οποιεσδήποτε ανάγκες τους, ιδίως τη νύχτα.
Δεύτερον, υπάρχουν μόνο δύο φύλακες σε κάθε βραδυνή βάρδια για την ασφάλεια και την εξυπηρέτηση αυτών των κρατουμένων. Πώς μπορούν να αισθάνονται ασφαλείς οι πολίτες των Ιωαννίνων, όταν ανά πάσα στιγμή μπορούν οι κρατούμενοι να δραπετεύσουν και όταν οι εκατό από αυτούς που είναι ως επί το πλείστον αλλοδαποί έχουν σχέση με ναρκωτικά;
Υπάρχει, λοιπόν, μέγα πρόβλημα στο χώρο των φυλακών. Δεν βλέπουμε όμως από την άλλη μεριά να κτίζονται φυλακές, παρά το ότι είχατε ανακοινώσει, κύριε Υπουργέ, ότι θα κτιστούν πολλές φυλακές. Πριν από λίγο καιρό ανακοινώσατε ότι θα κτιστούν τέσσερις-πέντε φυλακές και είπατε επίσης στην Αίθουσα αυτή ότι το πρόβλημα είναι το Συμβούλιο Επικρατείας.
Αλήθεια, αν το Συμβούλιο Επικρατείας εξέδωσε τη γνωστή απόφαση, όπου ήθελε ένα γενικότερο προγραμματισμό για τις φυλακές αυτές, διερωτώμαι και διερωτάται κάθε καλόπιστος, πρώτον, δεν θα έπρεπε το Υπουργείο Δικαιοσύνης να το γνωρίζει αυτό πρώτα; Και αν αυτό δεν το έκανε, δεν θα έπρεπε εκ των υστέρων να προσαρμοστεί προς αυτήν την πλευρά;
Δεν είναι δικαιολογία, λοιπόν, ότι οι φυλακές δεν γίνονται γιατί το Συμβούλιο Επικρατείας εξέδωσε μία απόφαση και πολύ περισσότερο δεν είναι σωστό να ανοίγουμε μία αντιδικία με το Συμβούλιο Επικρατείας, αντί να προσαρμοστούμε στις επιταγές του Συντάγματος.
Σε κάθε περίπτωση όμως το πρόβλημα των φυλακών είναι μέγα. Φυλακές δεν γίνονται. Επικαλείστε δύο φυλακές που είχαν προγραμματιστεί επί Νέας Δημοκρατίας και θα δούμε στην πορεία τι θα πείτε επ' αυτών για να πάρετε τη σχετική απάντηση στη δευτερολογία μου.
Η Σχολή Σωφρονιστικών Υπαλλήλων γιατί δεν λειτούργησε από το 1994; Τι συμβαίνει; Λειτούργησε μόνο δύο μήνες το 1999 και τώρα είμαστε στο 2000.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λειτουργεί.
ΑΝΤΩΝΙΟΣ ΦΟΥΣΑΣ: Από έξι μήνες γίνονται δύο μήνες. Γιατί υποβαθμίζεται αυτή η σχολή η οποία πράγματι είναι χρήσιμη;
Πρέπει επίσης να σημειώσω ότι εκεί έχουν προσληφθεί κάποιοι υπάλληλοι οι οποίοι "βρίσκονται στον αέρα", δεν έχουν μονιμοποιηθεί, είναι έκτακτοι και βρίσκονται και αυτοί σε δύσκολη κατάσταση. Προεχόντως όμως υπάρχει το πρόβλημα λειτουργίας αυτής της σχολής.
'Αλλη παρατήρηση. Προεκλογικά ανακοινώσατε ότι θα προσλάβετε χίλια τριακόσια άτομα επιπλέον για την εξωτερική φύλαξη των φυλακών και προκηρύξατε το διαγωνισμό το Νοέμβριο του 1999, όταν γνωρίζετε ότι έχουμε εκλογές σε λίγους μήνες. Ασφαλώς κάνατε προεκλογική κίνηση χωρίς όμως καμία κτιριακή υποδομή, χωρίς υλικοτεχνική υποδομή, χωρίς εκπαίδευση, στολές, οπλισμό, χωρίς να γνωρίζουν πώς θα χρησιμοποιούν τα χημικά και γενικά χωρίς καμία προετοιμασία. Είναι αυτός τρόπος λειτουργίας των φυλακών μας; 'Εγινε ένας πρόχειρος οργανισμός για τη λειτουργία του σώματος αυτού.
Τέλος, θέλω να σημειώσω ότι πράγματι υπάρχει γενικότερο πρόβλημα στις φυλακές, αφού υπογραμμίσω τις πολλές αποδράσεις. Τελευταίως ιδίως υπάρχουν κάποιες δηλώσεις σας, έχουμε πολλά δημοσιεύματα.
Θέλω να σημειώσω ιδιαίτερα και τη διακίνηση πολλών ναρκωτικών στις φυλακές.
Η κατάσταση στις φυλακές είναι απαράδεκτη, είναι ιδιαίτερα σοβαρή. Το πρόβλημα είναι μέγα. Είχατε υποχρέωση να επιληφθείτε και δεν επιληφθήκατε και η κατάσταση χειροτερεύει καθημερινά.
'Ενα δεύτερο θέμα στο χώρο της δικαιοσύνης είναι η απονομή της δικαιοσύνης.
Κύριε Πρόεδρε πρέπει να σημειώσω ότι η καθυστέρηση εκδίκασης αποφάσεων, η καθυστέρηση έκδοσης των αποφάσεων, η καθυστέρηση καθαρογράφησης των αποφάσεων είναι πρωτοφανής στον ελληνικό χώρο και στο χώρο της δικαιοσύνης, με αποτέλεσμα πέραν της ταλαιπωρίας όλων των παραγόντων των δικαστηρίων μας, πρώτα απ' όλα ταλαιπωρείται κατά τρόπο απαράδεκτο ο πολίτης, ο οποίος δεν καταφεύγει στη δικαιοσύνη όταν αντιλαμβάνεται ότι θα έχουμε αρνησιδικία ή θα παραγραφεί το αντικείμενο της υπόθεσης, είτε αστικό είναι είτε ποινικό λόγω της ταλαιπωρίας και της καθυστέρησης.
Θα αναφερθώ ειδικότερα σε μερικά θέματα. Πρέπει να ξέρετε ότι σήμερα -και αυτό είναι το τραγικό της υπόθεσης- στο Εφετείο ενδεικτικά αναφέρω των Αθηνών η απότερη δικάσιμος είναι το 2003. 'Οταν τώρα εκκρεμούν είκοσι με είκοσι μία χιλιάδες υποθέσεις.
Θα σας αναφέρω πιο συγκεκριμένα ότι η τελευταία δικάσιμος που έχουν προσδιοριστεί υποθέσεις του Τριμελούς Εφετείου πλημελημάτων είναι στις 19.12.2003. Στο Τριμελές Εφετείο Κακουργημάτων στις 6.6.2003 και στο πενταμελές εφετείο στις 26.11.2003.
Διεωρωτώμαι, λοιπόν, και διερωτάται ο πολίτης, είναι δυνατόν να έχει εμπιστοσύνη όταν τώρα προσδιορίζονται υποθέσεις μετά από τρία-τέσσερα χρόνια και όταν βρίσκονται στη φυλακή οι άνθρωποι αυτοί, πολλοί εκ των οποίων και αθωώνονται μετά την εκδίκαση της υπόθεσης! Για όνομα του Θεού, είναι δικαιοσύνη αυτή; Δεν αισθάνεστε την ευθύνη να κάνετε μία παρέμβαση άμεση ώστε να λύσετε αυτό το μέγα πρόβλημα;
Δεν είναι όμως μόνο αυτό το πρόβλημα το οποίο έχω την τιμή να σημειώσω.
Κατ'αρχήν ανέφερα το θέμα των προσδιορισμών που είναι μέγα πρόβλημα. Αλλά η καθαρογραφή ακόμα των αποφάσεων, όπως είχαμε επισημάνει και σε ένα άλλο θέμα μας, καθυστερεί περισσότερο από ένα χρόνο πολλές φορές. Αλλά ακόμα χειρότερα, υπάρχουν πρωτοδικεία και δικαστήρια που δεν έχουν δακτυλογράφους. 'Ολη αυτή η κατάσταση ασφαλώς είναι τραγικά δύσκολη και δεν μπορεί να συνεχιστεί άλλο. Οφείλετε να δώσετε μια απάντηση έστω και για τον ελάχιστο χρόνο που θα είναι η Κυβέρνησή σας στην εξουσία και που βεβαίως εσείς θα είστε προϊστάμενος του Υπουργείου Δικαιοσύνης.
'Οσον αφορά τη μηχανοργάνωση πού βρισκόμαστε επιτέλους σήμερα; 'Οπως ξέρετε, είχε κινηθεί η διαδικασία για το ποινικό μητρώο όταν ήταν Υπουργός η κ. Μπενάκη και επίσης και για το θέμα των ποινικών δικαστηρίων. Γιατί ναυάγησε αυτή η υπόθεση; Γιατί δεν προχώρησαν αυτές οι διαδικασίες; 'Οπως επίσης δεν μπορώ να καταλάβω, γιατί δεν εκτελούνται αποφάσεις ελληνικών δικαστηρίων.
Μου έκανε ιδιαίτερη εντύπωση η χθεσινή επισήμανση του Προέδρου της Ελληνικής Δημοκρατίας, ο οποίος κατήγγειλε με τον τρόπο του ότι πράγματι οι αποφάσεις του Συμβουλίου Επικρατείας δεν εκτελούνται από τους Υπουργούς. Πως το ανέχεται αυτό ο Υπουργός Δικαιοσύνης; Αποφάσεις του Συμβουλίου της Επικρατείας και άλλων δικαστηρίων οι Υπουργοί μας σήμερα τις αγνοούν, τις περιφρονούν και επισημαίνεται αυτό από τον ανώτατο άρχοντα της χώρας μας.
Είναι μία κατάσταση απαράδεκτη. Ασφαλώς έχετε χρέος επειγόντως να επιληφθείτε αυτό το θέμα. Τώρα είναι πολύ αργά, τα προβλήματα όμως της δικαιοσύνης καθημερινά μεγαλώνουν.
Θα έρθουμε τώρα σε ένα άλλο θέμα τις κτιριακές εγκατάστασεις. 'Εχετε γίνει κυβέρνηση της μακέτας. Είναι πρωτοφανές το φαινόμενο. Εδώ εγκαινιάζετε παντού, δεν έχετε όριο. Εδώ είδαμε πως ανακοινώσατε ότι στο Ρίο η γέφυρα έχει περατωθεί και έτρεχε κάποιος να δει γέφυρα στο ΡίοΑντίρριο.  Εδώ έχετε βάλει πινακίδες προς το αεροδρόμιο των Σπάτων! Τα ίδια γίνονται και στο χώρο της δικαιοσύνης. Δώστε μας μια εξήγηση στα αλήθεια, γιατί εγκαινιάσατε δύο φορές το Εφετείο; Τι νόημα είχε μια φορά εσείς και μια ο Πρωθυπουργός; 'Εχει συμβεί αυτό ποτέ άλλοτε στη χώρα και σε οποιοδήποτε άλλο μέρος του κόσμου;
Για να πούμε και μερικές αλήθειες, το Εφετείο -όπως είναι γνωστόείχε προγραμματιστεί, είχε θεμελιωθεί το 1979-1980 με Κυβέρνηση της Νέας Δημοκρατίας. Το καθυστερήσατε επί οκτώ χρόνια, το εγκατελείψατε επί οκτώ χρόνια και ήρθε η Κυβέρνηση της Νέας Δημοκρατίας το 1990-1993 και το προώθησε πάλι και προεχόντως η κ. Μπενάκη. Και κινήθηκαν οι διαδικασίες.
Και μετά; Επί επτά χρόνια πάλι το εγκαταλείψατε και φθάσατε τώρα, τη στιγμή που αυτό το κτίριο δεν είναι αποπερατωμένο, να το εγκαινιάζετε, επαναλαμβάνω, δύο φορές. Δεν ξέρω, σε κάποιες μέρες θα έρθει και ο Πρόεδρος της Ελληνικής Δημοκρατίας και διερωτώμαι, κύριε Υπουργέ, στ' αλήθεια ποιος θα είναι ο τρίτος ή ο τέταρτος που θα εγκαινιάσει αυτό το Εφετείο. Είναι πρωτοφανές αυτό.
Μάλιστα, στείλατε δύο χιλιάδες προσκλήσεις αυτές τις μέρες για την επίσκεψη του Πρωθυπουργού. Δεν το εγκαινιάσατε εσείς το Εφετείο; Να κάνει μια επίσκεψη, αν είχε κώλυμα εκείνη την ημέρα ο Πρωθυπουργός. Τι νόημα έχουν οι δύο χιλιάδες προσκλήσεις, που στέλνετε εσείς πλέον; Και γιατί αγνοείτε αυτούς, οι οποίοι υπηρετούν εκεί; Και γιατί προκλητικά αγνοείτε, πείτε μου σας παρακαλώ πολύ, τον προϊστάμενο του Εφετείου Αθηνών και τον προϊστάμενο της Εισαγγελίας Αθηνών; Γιατί τους αγνοείτε και γιατί εσείς υπογράφετε όλα αυτά τα έγγραφα; Για προβολή σας;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ο αριθμός δεν είναι ακριβής, οι προσκλήσεις ήταν τριακόσιες.
ΑΝΤΩΝΙΟΣ ΦΟΥΣΑΣ: Είναι ακριβέστατος, τετρακόσιες, αν θέλετε. Αλλά έχω αντίγραφο της προσκλήσεώς σας.
ΠΡΟΕΔΡΕΥΩΝ  (Παναγιώτης Ν. Κρητικός): Τις πολλαπλασιάζετε επί πέντε. 
ΑΝΤΩΝΙΟΣ ΦΟΥΣΑΣ: Μα, είναι προκλητική η συμπεριφορά σας στον 'Ελληνα πολίτη, κύριε Υπουργέ. Και όχι μόνο αυτό. 'Εχετε τη γνώμη πως αποπερατώθηκε το κτίριο αυτό; Μια επιτροπή του κόμματός μας το επισκέφθηκε και λάβαμε γνώση ενός εγγράφου, το οποίο θα καταθέσω για τα Πρακτικά.
Ξέρετε τι καταγγέλουν οι υπάλληλοι του Εφετείου; Σας διαβάζω: "Σε συνέχεια προηγούμενων αναφορών μας, σας αναφέρουμε  ότι σήμερα 15.2.2000 η κατάσταση στα γραφεία παραμένει η ίδια. Η δυσοσμία συνεχίζεται και επεκτάθηκε και στο γραφείο 1017 και εκτός αυτής στο γραφείο 1020 εμφανίστηκαν ευμεγέθη...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πού ανήκει το γραφείο 1017; Μήπως στον κύριο εισαγγελέα;
ΑΝΤΩΝΙΟΣ ΦΟΥΣΑΣ: Αμέσως, θα σας πω που ανήκει, κύριε Υπουργέ. Μην ενοχλείσθε.
Αφήστε με να το διαβάσω, σας παρακαλώ: "...και εκτός αυτής, στο γραφείο 1020 εμφανίστηκαν ευμεγέθη σκουλήκια, τα οποία από τις σχισμές της οροφής πέφτουν πάνω στα γραφεία των υπαλλήλων. Η κατάσταση αυτή" -όπως καταγγέλουν- "αντί να βελτιώνεται, επιδεινώνεται και ως εκ τούτου το τμήμα του Τριμελούς Κακουργημάτων δεν μπορεί να λειτουργήσει.  Επειδή δεν θα φέρουμε καμιά ευθύνη για τυχόν παραλείψεις και λάθη που θα προκύψουν στο μέλλον, σας γνωρίζουμε τα ανωτέρω για τις δικές σας ενέργειες".
Αυτό το έγγραφο απευθύνεται προς τον Υπουργό Δικαιοσύνης.
(Στο σημείο ο Βουλευτής κ. Α.Φούσας καταθέτει για τα Πρακτικά το προαναφερθέν έγγραφο, το οποίο έχει ως εξής:
"Προς τον Διευθύνοντα την Εισαγγελία Εφετών Αθηνών Κοιν. 1) κ. Υπουργό Δικαιοσύνης 2) Δ/νση Υγιεινής Τμήμα Υγειονομικού Ελέγχου 3) Πρόεδρο Συλλόγου Δικ.
Υπαλλήλων Αθηνών Σε συνέχεια προηγούμενων αναφορών μας, σας αναφέρουμε ότι σήμερα 15-2-2000 η κατάσταση στα γραφεία του 3/λους Κακ/των παραμένει η ίδια. Η δυσοσμία συνεχίζεται και επεκτάθηκε και στο γραφείο 1017 και εκτός αυτής στο γραφείο 1020 εμφανίστηκαν ευμεγέθη σκουλήκια τα οποία από τις σχισμές της οροφής πέφτουν επάνω στα γραφεία των υπαλλήλων. Η κατάσταση αντί να βελτιώνεται επιδεινώνεται και ως εκ τούτου το Τμήμα του 3/λου Κακ/.των δεν μπορεί να λειτουργήσει όπως πρέπει με τις παρούσες συνθήκες. Επειδή δεν φέρουμε καμία ευθύνη για τυχόν παραλείψεις και λάθη που θα προκύψουν στο μέλλον σας γνωρίζουμε τα ανωτέρω για τις δικές σας ενέργειες.
Αθήνα 15-2-2000 Οι υπάλλοιλοι του Τριμ.
Εφετ. Κακ/των Μάγδα Μονδάνου Βαρβάρα Μπασίου Φωτεινή Κουλοβαση")
ΑΝΤΩΝΙΟΣ ΦΟΥΣΑΣ: Και τι κάνετε; Αντί να λύσετε τα προβλήματα, κάνετε θεαματικές εκδηλώσεις, προκλητικές εκδηλώσεις.
Τέλος, γνωρίζετε, κύριε Υπουργέ, ότι υπάρχει μια απόφαση του 2000 της ολομέλειας του Εφετείου Αθηνών. Και θα γνωρίζετε ακόμη ότι με αυτήν την απόφαση πρώτον, διατυπώνονται τα πολλά προβλήματα, τα οποία υπάρχουν δυστυχώς στο χώρο του Εφετείου και της Εισαγγελίας Αθηνών και κυρίως καταγγέλλουν με τον προσεκτικό, αλλά πάντως σαφή τρόπο, γιατί αγνοήσατε παντελώς τον Προϊστάμενο της Εισαγγελίας Εφετών και τον Προϊστάμενο του Εφετείου Αθηνών.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κάθε φορά που πήγαινα, ήταν άρρωστος. Μόνο προχθές δεν ήταν άρρωστος.
ΑΝΤΩΝΙΟΣ ΦΟΥΣΑΣ: Ποτέ δεν ήταν άρρωστος. Δεν τους καλέσατε, τους αγνοήσατε. 'Ηταν προκλητική η συμπεριφορά σας απέναντί σε εκείνους που εκλέχθηκαν μάλιστα από τους ταγούς της δικαιοσύνης.
(Στο σημείο αυτό ο Βουλευτής κ. Φούσας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Αυτή, λοιπόν, είναι η τραγική κατάσταση στο χώρο της Δικαιοσύνης.      Είναι απαράδεκτα αυτά, τα οποία συμβαίνουν. Για να μη σας πω ότι είναι απαράδεκτος και ο τρόπος που έγιναν οι αίθουσες.
Κύριε Υπουργέ, κάνατε αίθουσες και έχετε χώρο για ενόρκους, που ήταν για πριν το 1965. Αυτό δεν το προβλέψατε; Δεν προβλέπει, όπως ξέρετε, το σύστημά μας σήμερα ενόρκους, όπως ήταν πριν το 1965. Τι τον θέλατε το χώρο εκείνο;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τα είδατε;
ΑΝΤΩΝΙΟΣ ΦΟΥΣΑΣ: Τα είδα και μου τα είπαν οι ίδιοι οι δικαστές.
Βεβαίως και τα είδα. Το κακό είναι ότι δεν τα είδατε εσείς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ τα πέρασα όλα. ΑΝΤΩΝΙΟΣ ΦΟΥΣΑΣ: Το κακό είναι ότι δεν τα είδατε. Μας κατήγγειλαν ότι οι σημερινές αίθουσες έχουν σχεδιαστεί όπως πριν το 1965.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ολες τις αίθουσες τις είδα. Εσείς δεν τις είδατε.
ΑΝΤΩΝΙΟΣ ΦΟΥΣΑΣ: Δεν τις είδατε καλά, φαίνεται ή δεν θέλετε να τις δείτε. Εμείς, τις είδαμε πολύ καλά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είναι αληθή αυτά που λέτε.
ΑΝΤΩΝΙΟΣ ΦΟΥΣΑΣ: Τέλος, θα ήθελα να παρατηρήσω -και θα επανέλθω και στη δευτερολογία μου- ότι υπάρχει ένα μείζον θέμα.
Υπάρχει πράγματι το θέμα της συμπεριφοράς του Υπουργείου της Δικαιοσύνης. Θέλω να σημειώσω ότι είναι η πρώτη φορά, που βλέπουμε τον Υπουργό Δικαιοσύνης να καταγγέλλει τους πάντες, να καταμηνύει τους πάντες ο Υπουργός Δικαιοσύνης, να παρίσταται αυτοπροσώπως σε δίκες, να εγείρει ο ίδιος αγωγές, να του εγείρουν αγωγές και να υπάρχουν εις βάρος του αποφάσεις.
Είναι κατάσταση αυτή στο χώρο της δικαιοσύνης; Είναι απαράδεκτη αυτή η κατάσταση. Μία ελπίδα όμως, κυρίες και κύριοι συνάδελφοι, υπάρχει. Είναι ότι γίνονται εκλογές στις 9 Απριλίου. Τελείωσε ασφαλώς η ιστορία σας, τελείωσε η ταλαιπωρία της δικαιοσύνης...
ΠΡΟΕΔΡΕΥΩΝ (Παναγιώτης Ν. Κρητικός): 'Εχει τελειώσει και ο χρόνος για την αγόρευσή σας.
ΑΝΤΩΝΙΟΣ ΦΟΥΣΑΣ: ...και ευτυχώς -επαναλαμβάνω- ο λαός θα αποφανθεί και ασφαλώς θα επιλέξει τη Νέα Δημοκρατία ως νέα Κυβέρνηση. (Χειροκροτήματα)
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καλά κρασιά, λένε στο χωριό μου!
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο. ΑΝΤΩΝΙΟΣ ΦΟΥΣΑΣ: Κοντός ψαλμός, αλληλούια, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Φούσα. Παρακαλώ όχι αυτού του είδους οι παρεμβάσεις. Μην οξύνουμε τη συζήτηση σήμερα ...
ΑΝΝΑ ΜΠΕΝΑΚΗ-ΨΑΡΟΥΔΑ: Γιατί να μην την οξύνουμε, κύριε Πρόεδρε; 
ΠΡΟΕΔΡΕΥΩΝ (Παναγιώτης Ν. Κρητικός): Είναι μία από τις τελευταίες συνεδριάσεις της Βουλής και θα παρακαλέσω ...
ΑΝΤΩΝΙΟΣ ΦΟΥΣΑΣ: Δεν οξύνουμε ...
ΠΡΟΕΔΡΕΥΩΝ (Παναγιώτης Ν. Κρητικός): Και εσείς είχατε ύφος οξύ. 
ΑΝΤΩΝΙΟΣ ΦΟΥΣΑΣ: Ο κύριος Υπουργός να παρεμβαίνει στον ομιλητή το επιτρέπετε;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Με προκαλέσατε ότι δεν θα είμαστε κυβέρνηση.
ΑΝΤΩΝΙΟΣ ΦΟΥΣΑΣ: Δεν θα είσθε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Από πού το βγάλατε αυτό;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, αυτό το κρίνει ο λαός, δεν το κρίνουμε εμείς εδώ. Παρακαλώ.
ΑΝΤΩΝΙΟΣ ΦΟΥΣΑΣ: Πολιτική εκτίμηση έκανα.
ΠΡΟΕΔΡΕΥΩΝ (Παναγιώτης Ν. Κρητικός): Το κρίνει ο λαός.
Παρακαλώ, κύριοι συνάδελφοι, μην προκαταλαμβάνετε τη θέληση του κυρίαρχου λαού. Αυτός θα μιλήσει.
ΑΝΤΩΝΙΟΣ ΦΟΥΣΑΣ: Την προβλέπω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Αυτός θα μιλήσει. Οι προφήτες έχουν παρέλθει προ πολλού. Ανήκουν στην εποχή την προ ελεύσεως του Ιησού. Ορίστε, κύριε Ζαφειρόπουλε έχετε το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Πράγματι, κύριε Πρόεδρε, θα ξεκινήσω από το τελευταίο που είπατε. Δεν πρέπει να προσβάλλουμε τη θέληση του κυρίαρχου λαού, αλλά δεν πρέπει όμως και να προσβάλλουμε ευθέως το λαό με αυτή την κυρίαρχη θέληση, την οποία πρέπει να έχει. Δηλαδή την εμπέδωση του αισθήματος ασφάλειας τόσο ως προς την απονομή της δικαιοσύνης όσο και ως προς το ρόλο του σωφρονιστικού συστήματος.
Διότι αν θα διαβάσετε, κύριε Υπουργέ, ένα ρεπορτάζ στην "ΑΠΟΓΕΥΜΑΤΙΝΗ", που το έχει κάνει στις 5 Φεβρουαρίου 2000 με επικεφαλής την επιστημονική ομάδα του καθηγητού της εγκληματολογίας του Πανεπιστημίου κ. Νέστορα Κουράκη με τους επιστημονικούς συνεργάτες οι οποίοι επισκέφθηκαν τις φυλακές και ιδίως τις φυλακές Κορυδαλλού, θα δείτε ότι το αποτέλεσμα. Υπότιτλος: "Ο φόβος, ο νόμος του δυνατού, οι ξυλοδαρμοί και το πειθαρχείο, οι καθημερινοί εφιάλτες των κρατουμένων": Και ιδίως για τους ανήλικους όπου είναι κόλαση οι φυλακές των ανηλίκων.
Τα αναμορφωτήρια δεν αναμορφώνουν, επιμορφώνουν πώς θα γίνονται χειρότεροι οι ανήλικοι οι οποίοι κρατούνται ή και οι ίδιοι οι ενήλικοι πώς θα γίνονται χειρότεροι, άρα δεν έχουν καμία αποτελεσματικότητα, τα μέτρα.
'Αλλωστε εδώ προ μηνός φέρατε και ψηφίσαμε το Σωφρονιστικό Κώδικα και, αν θυμάμαι καλά, όλοι συμφωνήσαμε ότι είναι ένα νομοθέτημα το οποίο πράγματι αντέχει στην επιστημονική άποψη, αλλά αντέχει και μέσα από τις παρατηρήσεις οι οποίες έγιναν για να υπάρξει ένα σωστότερο σωφρονιστικό σύστημα. 'Ομως δεχθήκαμε -και δεχθήκατε- ότι δεν υπάρχουν χρήματα για να μπορέσουμε να εφαρμόσουμε αυτό το σωφρονιστικό σύστημα. Μην τα ρίχνουμε, λοιπόν, στους υπαλλήλους ή μην τα ρίχνουμε οπουδήποτε αλλού. Τώρα αν η κυβέρνηση θέλει να δείξει ότι έχει έργο και στη δικαιοσύνη...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπα εγώ ότι δεν υπάρχουν χρήματα;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Υπουργέ, δεχθήκαμε ότι δεν μπορεί να εφαρμοσθεί, διότι λείπει το χρήμα, διότι λείπουν τα νέα καταστήματα, διότι λείπει η σύγχρονη τεχνολογία, διότι λείπει η επιμόρφωση των σωφρονιστικών υπαλλήλων, διότι λείπουν πάρα πολλά.
'Εχουμε, λοιπόν, ένα ωραίο νομοθέτημα και είναι σαν να έχουμε φτιάξει ένα ωραίο κουστούμι, αλλά δεν ξέρουμε πού θα το βάλουμε. Το έχουμε, λοιπόν, στη ντουλάπα μέσα στη ναφθαλίνη. Αυτό είναι.
Δεύτερον, χτίζουμε δικαστικά κτίρια, όπως για παράδειγμα -γιατί δεν έχω και το χρόνο βλέπετε, στα πέντε λεπτά δεν μπορεί να γίνει κοινοβουλευτικός έλεγχος, είναι ένα σπριντ πρωταθλητών- το νέο κτίριο του Εφετείου.
Πείτε μου, σας παρακαλώ πολύ, κύριε Υπουργέ, το εξής. Εκτός από εσάς, ο οποίος έχετε εμπειρία από τη μαχομένη δικηγορία και από τη συνδικαλιστική προσφορά που είχατε, ποιος άλλος είχε εμπειρία από τη "ΘΕΜΙΣ-ΚΑΤΑΣΚΕΥΑΣΤΙΚΗ" για να φτιαξει τις αίθουσες αυτές;
Βλέπω ότι γίνεται σπατάλη χώρων. Μπορεί οι αίθουσες να είναι μεγάλες, αλλά είναι δυσλειτουργικές. 'Εχουμε εδώ την απόφαση της ολομέλειας του Εφετείου Αθηνών, όπου ανάλωσαν πέντε-έξι ώρες για να δουν πού θα διαβάζουν τις δικογραφίες, τις πολιτικές και τις ποινικές, τόσο οι δικηγόροι όσο και οι δικαστές και οι εισαγγελείς. Και προσπαθούν τώρα εκ των ενόντων να βρουν ένα δωματιάκι εδώ, ένα δωματιάκι εκεί, μπας και τις διαβάσουν.
Ξέρετε ότι ήταν καλύτερα στο "ΑΜΠΑΣΑΝΤΕΡ", διότι υπήρχε στον έβδομο όροφο το μεγάλο προχόλ με ένα μεγάλο τραπέζι, διαβάζανε τις πολιτικές υποθέσεις εκεί και έκαναν τις προσθήκες αντικρούσεις και στον πέμπτο όροφο παίρνανε τις δικογραφίες οι δικηγόροι, πηγαίνανε, καθόντουσαν μέσα σε ένα γραφείο και τις διαβάζανε;
Δεν πήρατε τίποτα από αυτήν την πεπαλαιωμένη χωροταξία τουλάχιστον; Πάτε να καθήσετε στο καινούριο εφετείο σε ένα κάθισμα, δεν είναι σπαστό το ανάκλιντρο, είναι σταθερό και για να βγει ο μεσαίος δικηγόρος πρέπει να βγουν όλοι οι άλλοι, για να μπορέσει να περάσει. 'Εχετε κάνει κάτι έδρες πάμψηλες. Είναι αμελέτητο όλο το σχέδιο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για το ήθος και το ύψος της δικαιοσύνης είναι οι αίθουσες ψηλές.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μπορεί να κάνετε προσπάθεια εσείς, αλλά  τους κυρίους τους οποίους έχετε, έπρεπε να πάρουν ανθρώπους με εμπειρία.  Γιατί δεν επιτρέψατε στο Δικηγορικό Σύλλογο να μπει μέσα; Γιατί δεν επιτρέψατε στους προϊσταμένους των δικαστηρίων να μπουν μέσα πριν τελειώσει αυτό το δικαστικό μέγαρο; 'Οπως έκανε ο κ. Ασημιάδης, όταν ήταν προϊστάμενος του Πρωτοδικείου Αθηνών, όταν πήγαμε να εγκατασταθούμε στη Σχολή Ευελπίδων, κάναμε ένα εξάμηνο για να δούμε πώς θα μπορέσουν να λειτουργήσουν οι υπηρεσίες, πώς θα μπορέσουν να συλλειτουργήσουν δικαστές, γραμματείς, εισαγγελείς, δικηγόροι, όλοι μαζί οι φορείς της δικαιοσύνης, για να μπορέσει να λειτουργήσει η Σχολή Ευελπίδων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Να έρθουμε τώρα στα σωφρονιστικά καταστήματα. Για ποια σωφρονιστικά καταστήματα μιλάμε; Τα δικά μας σωφρονιστικά καταστήματα είναι το Πανεπιστήμιο εγκληματικότητας στην Ευρώπη και σε παγκόσμια κλίμακα, νομίζω, οι φυλακές Κορυδαλλού και οι άλλες φυλακές. Και ξέρετε γιατί δεν μπορείτε να χτίσετε φυλακές; Γιατί έχουν δυσφημιστεί οι φυλακές, όπως έχουν δυσφημιστεί και οι σωφρονιστικοί υπάλληλοι. Ξέρετε γιατί; Γιατί η αγοραπωλησία των ναρκωτικών ανθεί, ανθεί οποιοδήποτε έγκλημα εκεί μέσα και είναι πανεπιστημιακά φροντιστήρια οι φυλακές.
Βλέπετε ότι δεν φοβίζουν τον κόσμο τόσο πολύ οι αποδράσεις όσο το να πάτε και να πείτε ότι στο τάδε μέρος θα αναγερθούν φυλακές. Βλέπετε ότι λένε όχι, παρ' όλο που θα υπάρξει μια οικονομική ανάπτυξη στον τόπο τον οποίο θα πάνε να γίνουν οι φυλακές. Οι φυλακές δεν μπορεί να είναι μέσα στις πόλεις.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο, κύριε Ζαφειρόπουλε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δύο λεπτά να τελειώσω, κύριε Πρόεδρε. Δεν μιλάμε για επουσιώδη θέματα. Μιλάμε για θέματα της σημερινής κοινωνίας.
ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζω. Πάντα όταν συζητάμε εδώ, μιλάμε για ουσιώδη θέματα.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μιλάμε για θέματα τα οποία έχουν αγγίξει την ανασφάλεια του 'Ελληνα πολίτη και δεν έχει εμπιστοσύνη στο κράτος.
ΠΡΟΕΔΡΕΥΩΝ (Παναγιώτης Ν. Κρητικός): Ο χρόνος όμως είναι χρόνος και ο Κανονισμός είναι κανονισμός.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Επομένως μπορεί να έχετε μια πολυτελή έκδοση, την οποία θα μας επιδείξετε, το ξέρω, αλλά είναι απλώς μια πολυτελής έκδοση. Δεν έχει κάτι το ουσιαστικό.
Εγώ, αν γινόμουν Υπουργός Δικαιοσύνης, όπως είσθε και εσείς, με την εμπειρία την οποία θα είχα, θα είχα επαναστατήσει μέσα στη Κυβέρνησή μου γι' αυτά. 'Η θα μου δώσουν λεφτά να κάνω τη δουλειά μου ή με ψέματα δεν γίνεται τίποτα.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, τελειώνετε. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λεφτά υπάρχουν.
Γίνονται σταδιακά...
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Να σας πω και κάτι, κύριε Υπουργέ; Εδώ είναι και η κ. Μπενάκη και το ξέρει καλά, ήταν ο κ. Βαρβιτσιώτης και ο Μιχάλης Παπακωνσταντίνου Υπουργός Δικαιοσύνης, ο κ. Μητσοτάκης, όταν ήταν Πρωθυπουργός, είπε να τους δώσει δώδεκα δισεκατομμύρια. Νομίζω ότι ήταν ο αντεισαγγελέας του Αρείου Πάγου Πρόεδρος του ΤΑΧΔΙΚ τότε και ξέρετε τι έγινε;
ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, τελειώσατε. Δεν έχετε άλλο χρόνο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Βρήκε την αντίδραση των εργολάβων. Κάνατε τη "ΘΕΜΙΔΑ ΚΑΤΑΣΚΕΥΑΣΤΙΚΗ", αλλά έπρεπε να υπάρξει εμπειρία στη "ΘΕΜΙΔΑ ΚΑΤΑΣΚΕΥΑΣΤΙΚΗ" και την εμπειρία την έχουν οι δικαστές και οι δικηγόροι.
Σας ερωτώ: Γιατί δεν επιτρέψατε να μπει στο μέγαρο και το Εφετείο Αθηνών;
ΠΡΟΕΔΡΕΥΩΝ (Παναγιώτης Ν. Κρητικός): Αρκετά, αρκετά, όπως λέει και ο πρόεδρος της έδρας του δικαστηρίου.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Θα μπορούσε, πράγματι, να είναι καλύτερα λειτουργικό και να μην έρχεται ο κύριος Πρωθυπουργός να πανηγυρίζει ότι έχει καινούρια κτίρια κλπ., εν όψει των εκλογών. Θα μπορούσαμε να μπούμε το Σεπτέμβριο, ώστε να λειτουργήσει και καλύτερα.
ΠΡΟΕΔΡΕΥΩΝ (Παναγιώτης Ν. Κρητικός): Αρεκτά. Οι μακρηγορίες δεν οφελούν. Σας παρακαλώ!
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αλλά βέβαια ξέρετε ότι δεν θα είσαστε κυβέρνηση εσείς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα σας περάσει, δεν είναι τίποτα.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αν γινόμουν εγώ όμως ή η κ. Μπενάκη ή οποιοσδήποτε γινόταν Υπουργός Δικαιοσύνης, θα λέγαμε ότι συμβάλατε...
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε τελειώσει, κύριε Ζαφειρόπουλε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αφήστε μας, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Τι να αφήσω; Με συγχωρείτε πάρα πολύ.  Δεν μπορώ να συναινέσω σε παραβίαση του Κανονισμού και μάλιστα κατ' αυτόν τον οφθαλμοφανή τρόπο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δηλαδή, τι θέλετε, κύριε Πρόεδρε; Ο Κανονισμός, λέει, αναδεικνύει τα προβλήματα ...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, έχετε εξαντλήσει και το χρόνο της δευτερολογίας σας.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Να καταλάβω τι κάνει η Βουλή.... 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Αν δεν έχει λόγο το Προεδρείο, αν δεν τηρεί τον Κανονισμό τότε δεν χρειάζεται να είναι εδώ. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν θέλουμε να κακοποιηθεί ο κοινοβουλευτικός έλεγχος, αλλά εν τοις πράγμασι και ουσιαστικά τον κάνουμε μήπως τυχόν συνεννοηθούμε κάποτε, για να έχουμε καλύτερο σωφρονιστικό σύστημα, καλύτερη απονομή δικαιοσύνης.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι δυνατό να σας αφήσω να μιλάτε απεριόριστα, κάνοντας κατάχρηση δικαιώματος. Τι είναι αυτά τα πράγματα; Σας παρακαλώ! 'Εχετε μιλήσει το διπλάσιο χρόνο και μου ζητάτε να σας αφήσω;
Ο κ. Σταύρου έχει το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κοινοβουλευτικό έλεγχο κάνουμε, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Και ο κοινοβουλευτικός έλεγχος έχει κανόνες.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Η δημοκρατία το επιβάλλει.
ΠΡΟΕΔΡΕΥΩΝ (Παναγιώτης Ν. Κρητικός): Η δημοκρατία για να λειτουργήσει θέλει και τα τυπικά πλαίσια, αλλιώς γίνεται ασυδοσία.
Ορίστε, κύριε Σταύρου.
ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, χωρίς την επιβαλλόμενη σοβαρότητα και αξιοπιστία αντιμετωπίζονται δυστυχώς από την Κυβέρνηση τα προβλήματα της ελληνικής δικαιοσύνης.
Σήμερα, που όσο ποτέ άλλοτε αξίες και θεσμοί περνούν κρίση και εντόνως δοκιμάζονται, οι λειτουργοί της δικαιοσύνης ευτυχώς στέκουν όρθιοι στις επάλξεις του καθήκοντός τους. Καθημερινά δίνουν τη μάχη της υπεράσπισης του κορυφαίου αγαθού των πολιτών στην προσδοκία τους για δίκαιη δίκη.
Δυστυχώς, όμως, η Κυβέρνηση αποσπασματικά και προκλητικά πολλές φορές αντιμετωπίζει τα προβλήματα της δικαιοσύνης, κύριε Υπουργέ, όσο και αν σας κακοφαίνεται. Η αλαζονεία της εξουσίας, κύριο χαρακτηριστικό της παρούσας και ευτυχώς σε λίγο απερχόμενης Κυβέρνησης, έχει μεταφερθεί, δυστυχώς, και στο χώρο της δικαιοσύνης.
Περιφρονητική και αήθης συμπεριφορά προς τους λειτουργούς της και συγχρόνως προτάσεις και απόψεις της ηγεσίας της δικαιοσύνης αγνοούνται παντελώς. Οι απόψεις λειτουργών της, που και θεσμικό ρόλο έχουν να τις εκφράζουν, ενόχλησε την Κυβέρνηση και τον κύριο Υπουργό της Δικαιοσύνης.
Συγκλονιστικές είναι οι επισημάνσεις του προέδρου του Αρείου Πάγου για την κομματική διείσδυση στη δικαιοσύνη...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτά τα λέτε για σας. 
ΑΠΟΣΤΟΛΟΣ ΣΤΑΥΡΟΥ: Αν θέλετε, ακούστε τα, κύριε Υπουργέ, τουλάχιστον για δύο μήνες που θα είσαστε ακόμη στην Κυβέρνηση, μήπως και διορθωθεί κάτι.
Συγκλονιστικές είναι οι επισημάνσεις του προέδρου του Αρείου Πάγου για την κομματική διείσδυση στη δικαιοσύνη, ο οποίος καταγγέλλει επεμβάσεις σκοτεινών κομματικών παραγόντων, επικράτηση άδηλων παρασκηνιακών πιέσεων και συναλλαγών, παράλυση της εγγυήσεως της νομιμότητας, διάβρωση της εγγυητικής και κυρωτικής λειτουργίας της δικαιοσύνης και γενικά διάβρωση των θεσμών και των αξιών της ζωής.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είναι έτσι. 
ΑΠΟΣΤΟΛΟΣ ΣΤΑΥΡΟΥ: Εγώ χαίρομαι που το τονίζετε. Διαχρονικά ομιλώ. Είναι καιρός να τελειώσει αυτή η παρακμιακή τροχιά της χώρας και να αλλάξουμε σελίδα, για να μπορέσουμε με τις απαραίτητες συγκλίσεις και εθνική συνεννόηση να ξεπεράσουμε τα όποια προβλήματα και ειδικότερα στον ευαίσθητο τομέα της δικαιοσύνης.
Επίσης, στην αγωνία του προϊσταμένου της Εισαγγελίας Εφετών αλλά και των άλλων δικαστών για την αυξανόμενη εγκληματικότητα και τον προβληματισμό της εκδίκασης είκοσι περίπου και παραπάνω χιλιάδων εκκρεμών  υποθέσεων στο Εφετείο Αθηνών, η Κυβέρνηση ουδέν έχει πράξει μέχρι σήμερα.  Και ενώ σπαταλάει η Κυβέρνησή σας, κύριε Υπουργέ της Δικαιοσύνης, προκλητικά, δισεκατομμύρια δραχμών για την προβολή του δήθεν κυβερνητικού έργου -όπου υπάρχει, το αναγνωρίζουμε και το επικροτούμε- και οι πολίτες έχουν την αίσθηση ότι γίνεται λεηλασία του δημοσίου χρήματος, δεν προχωρήσατε σε αύξηση των θέσεων των προέδρων εφετών και των εφετών, αλλά και των δικαστών όλων των βαθμίδων, με συνέπεια, λόγω της έλλειψης δικαστών, να υπάρχει συσσώρευση εκκρεμών υποθέσεων, που επί πολλά χρόνια αναμένουν για να εκδικαστούν. Το αίσχος της περιφρόνησης και μη εφαρμογής δικαστικών αποφάσεων σε βάρος του δημοσίου αποτελεί άγος για την Κυβέρνηση του ΠΑΣΟΚ διαχρονικά, κύριε Υπουργέ της Δικαιοσύνης, που ως Πόντιος Πιλάτος η Κυβέρνηση νίπτει τας χείρας της. Η συρρίκνωση του συνταξιοδοτικού δικαιώματος των δικαστικών λειτουργών συνιστά παράβαση του άρθρου 87 του Συντάγματος, που κατοχυρώνει τη λειτουργική και προσωπική ανεξαρτησία των δικαστών και υποβιβάζει το οχυρό της δημοκρατίας, που είναι η δικαιοσύνη.
Προσωπικά αναγνωρίζω ότι καταβάλατε προσπάθειες και είχατε όλη την καλή διάθεση. Υπήρξαν όμως λίγες αυτές οι εποικοδομητικές παρεμβάσεις σας και το γενικό είναι ότι η Κυβέρνηση στον τομέα της δικαιοσύνης δεν στάθηκε στο ύψος της αποστολής και των περιστάσεών της.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κατά τα λοιπά, ελλείψει χρόνου, αναφέρομαι σε όσα ακούστηκαν από τους συναδέλφους.
Τελειώνω, αξιότιμε κύριε Πρόεδρε -παρακαλώ μια ολιγόλεπτη ανοχή-ερωτώντας τον αξιότιμο κύριο Υπουργό της Δικαιοσύνης το εξής: Γιατί, κύριε Υπουργέ, τόση βιασύνη να εγκαινιάσετε ένα ημιτελές κτίριο για το Εφετείο Αθηνών, όταν είναι γνωστή η απαράδεκτη λειτουργική του κατάσταση, όταν ποντικοί, αρουραίοι και διάφορα σκουλήκια πέφτουν στις αίθουσες εργασίας δικαστών, εισαγγελέων και υπαλλήλων;
Και μην το αμφισβητήσετε, γιατί σας έχουν στείλει και σας έγγραφο οι υπάλληλοι του Γ' Εφετείου Κακουργημάτων, που καταγγέλλουν αυτήν την απαράδεκτη κατάσταση. Η πρόσφατη επίσκεψη της κ. Μπενάκη και των άλλων συναδέλφων που παρευρισκόμαστε εδώ στο Εφετείο, μας έδωσε την ευκαιρία να διαπιστώσουμε από πρώτο χέρι αυτές τις λειτουργικές αδυναμίες.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είδατε ποντίκια;
ΑΝΤΩΝΙΟΣ ΦΟΥΣΑΣ: Και μάλιστα μεγάλα. ΑΝΝΑ ΜΠΕΝΑΚΗ-ΨΑΡΟΥΔΑ: Και ψόφια.
ΑΠΟΣΤΟΛΟΣ ΣΤΑΥΡΟΥ: Βεβαίως και δυσοσμία αφόρητη. Μας το καταγγέλλουν οι υπάλληλοι, δεν το καταγγέλλουμε εμείς. Γι'αυτό σας φέραμε αυτό το έγγραφο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτά είναι παραμύθια της Χαλιμάς. Σας παρέσυραν!
ΑΠΟΣΤΟΛΟΣ ΣΤΑΥΡΟΥ: Αλλά εκτός αυτού, κύριε Υπουργέ της Δικαιοσύνης, είναι απαράδεκτο να δίδεται στην κοινή χρήση ένα ημιτελές κτίριο, να το εγκαινιάζετε εσείς προσωπικά, και εν συνεχεία, να καλείτε τον Πρωθυπουργό, όταν μέσα τα συνεργεία επισκευών εργάζονται και χρειάζεται γκρεμίσματα για να αποκτήσει κάποια λειτουργικότητα η εσωτερική του διαρρύθμιση.
Θα μπορούσατε να είχατε αφήσει να είχε ολοκληρωθεί και να παραδοθεί τον Σεπτέμβριο. Γιατί τόση σπουδή, κύριε Υπουργέ της Δικαιοσύνης; Τελειώνοντας, θέλω να καταγγείλω αυτό που ανέφερα στην αρχή για αλαζονεία της Κυβερνήσεως. 'Εγιναν τα εγκαίνια, κύριε Υπουργέ της Δικαιοσύνης, και οι φυσικοί οικοδεσπότες απεκλείσθησαν από μια τυπική προσφώνηση. Καλέσατε εσείς στα εγκαίνια, μιλήσατε εσείς, μίλησε ο Πρωθυπουργός και, τελικά, ούτε ο προϊστάμενος του Εφετείου ούτε ο προϊστάμενος της Εισαγγελίας Αθηνών είπαν δυο λόγια, έστω για να σας ευχαριστήσουν. Ο προβληματισμός τους ήταν τι θα κάνουν, όταν τους στέλνετε αυτήν την τυπική πρόσκληση ότι την τάδε του μηνός θα επισκεφθεί...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μίλησαν οι δικαστικές ενώσεις. Λαϊκή αγορά θα το κάναμε;
ΑΠΟΣΤΟΛΟΣ ΣΤΑΥΡΟΥ: Ποιες δικαστικές ενώσεις, κύριε Υπουργέ μίλησαν; 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ο πρόεδρος του Αρείου Πάγου, η 'Ενωση Δικαστών και Εισαγγελέων, η 'ενωση Εισαγγελέων, η Ομοσπονδία Δικαστικών Υπαλλήλων, ο πρόεδρος του ΔΣΑ.
ΑΠΟΣΤΟΛΟΣ ΣΤΑΥΡΟΥ: Σας καλώ εγώ, δηλαδή, στο σπίτι μου και θα φύγω απ'το σπίτι;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είχε καμιά συμμετοχή ο πρόεδρος του Εφετείου σε αυτό το έργο; Ο Εισαγγελέας του Αρείου Πάγου; 'Οταν πήγαινα, όλο στο νοσοκομείο βρισκόταν ο Εισαγγελέας.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!
ΑΠΟΣΤΟΛΟΣ ΣΤΑΥΡΟΥ: Τι σημασία έχει; Δεν είναι ο προϊστάμενος του Τριμελούς Εφετείου; Ποιος θα το εγκαινιάσει, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ και κύριε Σταύρου, σας παρακαλώ. Είδατε τι κάνει η κατάχρηση του χρόνου;
ΑΠΟΣΤΟΛΟΣ ΣΤΑΥΡΟΥ: Αυτά μόνο σε σας συμβαίνουν, αλλά ευτυχώς σε λίγους μήνες αυτή η αλαζονεία και αυτό το σοσιαλιστικό...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να τηρείται ο χρόνος, κύριοι συνάδελφοι.
ΑΠΟΣΤΟΛΟΣ ΣΤΑΥΡΟΥ: Μια άλλη εποχή προόδου και δημιουργίας ξεκινά για τη χώρα μας.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Το Προεδρείο θα είναι μάλλον "μονομελές" σήμερα, γι'αυτό θα παρακαλέσω να το λογαριάσουμε και αυτό.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να ασχοληθώ μ'ένα κρίσιμο κομμάτι της δικαιοσύνης, το οποίο αφορά τη διοικητική δικαιοσύνη. Θα ασχοληθώ μόνο μ'αυτό, γιατί είναι γνωστό ότι ο διοικητικός δικαστής είναι ο φυσικός δικαστής του πολίτη, όταν αμύνεται εναντίον των αυθαιρεσιών του κράτους.
Είναι γνωστό ότι μολονότι από το 1974 και επέκεινα ζούμε τη μακροβιότερη και την πιο ομαλή δημοκρατική περίοδο στην ιστορία του Τόπου, το δημοκρατικό έλλειμμα που υπάρχει σε πολλούς τομείς, σχετικά με την αυθαιρεσία του κράτους, είναι γνωστό.
Υπάρχουν τεράστια προβλήματα παρανομιών, παραβάσεων, δηλαδή και της αρχής του κράτους δικαίου και της αρχής της νομιμότητας. Εκεί καλείται η διοικητική δικαιοσύνη να πράξει το καθήκον της.
Κυρίες και κύριοι συνάδελφοι, θα μου επιτρέψετε να πω ότι για τρεις λόγους η διοικητική δικαιοσύνη σήμερα δεν μπορεί να αντεπεξέλθει σ'αυτό το καθήκον ή τουλάχιστον δεν μπορεί να αντεπεξέλθει με τρόπο ικανοποιητικό.
Ο πρώτος λόγος είναι η καθυστέρηση με την οποία απονέμεται η διοικητική δικαιοσύνη.
Κύριε Υπουργέ, και πριν ακόμη αναλάβετε το Υπουργείο Δικαιοσύνης, γνωρίζετε πολύ καλά, ως δικηγόρος, ότι είναι μάταιο, πολλές φορές να καταφύγει κανείς στα διοικητικά δικαστήρια.
Στα μεν δικαστήρια ουσίας, έως ότου κανείς φθάσει σ' επίπεδο αναίρεσης, -γιατί δυστυχώς η κείμενη νομοθεσία ακόμη εμμένει να ζητάει, προκειμένου να υπάρξει εκτέλεση σε βάρος του δημοσίου, όχι απλώς τελεσίδικη, αλλά αμετάκλητη απόφαση- προκειμένου να δικαιωθεί και να έχει απόφαση να την εκτελέσει, χρειάζεται να περάσουν οκτώ με δέκα χρόνια στις φορολογικές υποθέσεις.
Πέραν δε τούτου, εκείνο το οποίο παρατηρείται σήμερα και είναι ο κανόνας, συνίσταται στο ότι στο επίπεδο της αιτήσεως ακυρώσεως ενώπιον του Συμβουλίου της Επικρατείας ουδέποτε -το τονίζω- πλην εξαιρετικών περιπτώσεων -που παρεμβαίνει συνήθως ο ίδιος ο πρόεδρος του Συμβουλίου Επικρατείας, με την καλή του όρου έννοια παρεμβαίνει για να μην παρεξηγηθώ-  δικάζεται πρωτοείσακτη υπόθεση γιατί ουδέποτε η διοίκηση στέλνει φάκελο αμέσως.
Δεν υπάρχει περίπτωση στατιστικά, τουλάχιστον τέσσερα τελευταία χρόνια, να έχουμε αίτηση ακυρώσεως που να εκδικάζεται ως πρωτοείσακτη. Μέσος όρος εκδίκασης των αιτήσεων ακυρώσεως δυο και δυόμισι χρόνια. Δηλαδή διαιωνίζεται αυτή η παρανομία χρόνια ολόκληρα. Και στις ακυρωτικές διαφορές και στις διαφορές ουσίας ο πολίτης πρέπει να περιμένει, υφιστάμενος τη διοικητική αυθαιρεσία, χωρίς να έχει καν τη δυνατότητα δικαστικής προστασίας.
Αν σ' αυτό δε, προσθέσετε το γεγονός ότι η προσωρινή δικαστική προστασία, όπως θα δούμε στη συνέχεια, έχει καταστεί ανενεργός, από εκεί και πέρα μπορεί το κράτος να αυθαιρετεί ελευθέρως σε βάρος του  πολίτη, χωρίς αυτός να έχει την παραμικρή δυνατότητα αντίδρασης. Αυτή είναι η πρώτη αιτία, οι τεράστιες καθυστερήσεις.
Η δεύτερη αιτία είναι η αλλοίωση μέσα από την κείμενη νομοθεσία βασικών διαπλαστικών ένδικων βοηθημάτων που έχουμε και  ιδίως αιτήσεως ακυρώσεως. Και αυτό έγινε με ένα νομοθέτημα το οποίο μπορεί να μη συντάχθηκε, κύριε Υπουργέ, από το Υπουργείο σας, πλην όμως εσείς, το υποστηρίξατε εδώ το καλοκαίρι του 1998. Και παρά τις διαβεβαιώσεις σας και παρά τις δικές μας προσπάθειες, αυτό το νομοθέτημα έμεινε ως έχει.  Αφορούσε τα έργα και τις προμήθειες.
'Ενα σοβαρότατο κομμάτι του ελέγχου νομιμότητας των διοικητικών πράξεων. Τι έγινε με αυτό το νομοθέτημα; Είναι παγκόσμια πρωτοτυπία για όλες τις χώρες που έχουν δύο συστήματα δικαιοσύνης, δηλαδή το σύστημα της διοικητικής και της πολιτικής δικαιοσύνης.
Σε όλες τις χώρες, κυρίες και κύριοι συνάδελφοι, που έχουν αυτό το σύστημα, το διαπλαστικό ένδικο βοήθημα, δηλαδή η αίτηση ακυρώσεως και η προσφυγή, ακυρώνουν μια διοικητική πράξη, την εξαφανίζουν και επιτρέπουν από εκεί και πέρα να υπάρχει και η αγωγή αποζημιώσεως.
Κύριε Υπουργέ, ξέρετε τι κάνετε με το ν. 2527; Υπάρχει ρητή διάταξη που λέει: 'Οταν παρανόμως ανατεθεί ένα έργο ή μια προμήθεια και προσφύγει κάποιος στο Συμβούλιο Επικρατείας ζητώντας να ακυρωθεί και αν ακόμη ακυρωθεί -έρχεται η αίτηση ακυρώσεως και το ακυρώνει- μόνο δικαίωμα αποζημιώσεως έχει εκείνος ο οποίος κέρδισε την υπόθεση, ενώ αυτός ο  οποίος παρανόμως ανέλαβε το έργο ή την προμήθεια, τη συνεχίζει ελευθέρως.  Δηλαδή δεν είναι πια διαπλαστικό το ένδικο βοήθημα, είναι καθαρά αναγνωριστικό. Αναγνωρίζει την παρανομία και επιτρέπει μετά να γίνει αγωγή αποζημιώσεως. Που σημαίνει τι; Και ότι η δικαστική προστασία δεν παρέχεται ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Με τους εργολάβους είσαι;
ΠΡΟΚΟΠΗΣ ΠΑΥΛΟΠΟΥΛΟΣ: Με  το κράτος είμαι, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα το κράτος για να μη δώσει λεφτά το κάνει.
ΠΡΟΚΟΠΗΣ ΠΑΥΛΟΠΟΥΛΟΣ: 'Ισα ίσα, αυτό σας εξηγώ. Τα δίνει δύο φορές, γιατί πληρώνει δύο φορές τον εργολάβο και τον προμηθευτή. Κύριε Υπουργέ, η διάταξη που ψηφίσατε τότε -δεν το φτιάξατε εσείς το νομοσχέδιο, αλλά εσείς είσαστε εδώ, να το υποστηρίξετε- λέει το εξής: Δεν φθάνει που ο εργολάβος και ο προμηθευτής, που παρανόμως το πήρε, θα το εκτελέσει ό,τι και αν γίνει, άρα δεν υπάρχει προστασία, αλλά αυτός ο οποίος έρχεται στη συνέχεια να δικαιωθεί -και ο οποίος δεν παίρνει το έργο ή την προμήθεια-έχει δικαίωμα αποζημιώσεως. Στην πραγματικότητα το ελληνικό δημόσιο πληρώνει το έργο και την προμήθεια δύο φορές και σε εκείνον που παρανόμως το πήρε και σε εκείνον ο οποίος νομίμως έπρεπε να το πάρει.
ΑΝΝΑ ΜΠΕΝΑΚΗ-ΨΑΡΟΥΔΑ: Για να είναι όλοι ευχαριστημένοι.
ΠΡΟΚΟΠΗΣ ΠΑΥΛΟΠΟΥΛΟΣ: Για να είναι όλοι ευχαριστημένοι, όπως λέει η κ. Μπενάκη.
Υπάρχει και ένα τρίτο τελευταίο, αλλά τεράστιο ζήτημα. Η μη εκτέλεση των δικαστικών αποφάσεων. Το ξέρετε. Το επεσήμανε και ο Πρόεδρος της Δημοκρατίας, σας το λέμε και εμείς συνεχώς. Δεν εφαρμόζονται, κύριε Υπουργέ, οι δικαστικές αποφάσεις του Συμβουλίου Επικρατείας. 'Οσες είναι ακυρωτικές αποφάσεις για έλλειψη αιτιολογίας μονίμως γυρίζουν πίσω και με άλλες αιτιολογίες παραμένουν ως έχουν. Αλλά και εκείνες που δεν αναπέμπονται, δεν εφαρμόζονται και ξέρετε γιατί; Διότι υπάρχει το σύστημα στην Ελλάδα, που είναι πρωτοφανές ότι όταν υπάρχει η καλύπτρα του Υπουργού, από εκεί και πέρα πρέπει να καταδικαστεί ο Υπουργός, κατά το νόμο περί ευθύνης Υπουργών, για να καταδικαστεί και ο υπάλληλος.  Επανειλημμένα το είχαμε τονίσει και εμείς το έχουμε προτείνει και στο πλαίσιο της διαδικασίας Αναθεώρησης του Συντάγματος. Πρέπει να αποσυνδεθεί η ευθύνη του υπαλλήλου από την ευθύνη του Υπουργού. Δεν μπορεί ο Υπουργός να καλύπτει τον υπάλληλο, όταν αυτός δεν εκτελεί την απόφαση του Συμβουλίου της Επικρατείας ή του διοικητικού δικαστηρίου, διότι με τον τρόπο αυτόν, καθίσταται η πλατωνική διοικητική δικαιοσύνη.
Εγώ πιστεύω ότι φεύγετε από το Υπουργείο αυτό εν όψει εκλογών με το εξής, αν θέλετε, ας το πω έτσι, βαρύ παρελθόν σε αυτόν τον τομέα. Δεν έγινε τίποτε απολύτως στο χώρο της διοικητικής δικαιοσύνης, εκτός από ορισμένα κτιριακά θέματα. 'Ολο το άλλο καθεστώς παραμένει ως έχει.  Ξέρω ότι είναι θέμα Δημόσιας Διοίκησης στο σύνολό της. Αλλά πάντως, η παρουσία ενός Υπουργού Δικαιοσύνης, ο οποίος θέλει να απονέμεται η διοικητική δικαιοσύνη με τον τρόπο που πρέπει, θα μπορούσε να συνδεθεί με εγγυήσεις εφαρμογής του κράτους δικαίου και της αρχής της νομιμότητας.
Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδριάσή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα ένας μαθητές και τρεις συνοδοί δάσκαλοι από το Ράλλειο Πειραματικό Δημοτικό Σχολείο.
Η Βουλή τους καλωσορίζει.
(Χειροκροτήματα)
Ο Υπουργός Δικαιοσύνης κ. Ευάγγελος Γιαννόπουλος έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, κυρία και κύριοι συνάδελφοι, για πρώτη φορά στον κοινοβουλευτικό μου βίο θα διαβάσω ομιλία και αυτό λόγω χρόνου. Γιατί βλέπω, κύριε Πρόεδρε, πριν ακόμη αρχίσω, πέρασαν τα δευτερόλεπτα.
Λοιπόν, χαιρετισμούς κατά τα εγκαίνια του Δικαστικού Μεγάρου Αθηνών έκαναν ο πρόεδρος του Αρείου Πάγου κ. Ματθίας, ο πρόεδρος των Δικαστών και Εισαγγελέων κ. Λυμπερόπουλος, ο πρόεδρος της 'Ενωσης Εισαγγελέων κ.  Μαρκής, ο πρόεδρος του Δικηγορικού Συλλόγου Αθηνών κ. Ρουπακιώτης και ο πρόεδρος της Ομοσπονδίας Δικαστικών Υπαλλήλων κ. Καρακώστας. Δεν ξέρω γιατί τόση φροντίδα για τον κ. Καράμπελα, που όσες φορές πήγαινα εκεί δεν τον εύρισκα, γιατί ήταν στο νοσοκομείο -δεν ήθελε να με δει- ή για τον κύριο προϊστάμενο της Διοικητικής Επιτροπής, για τον οποίο δεν έχετε και εσείς οι ίδιοι καλές ιδέες και εντυπώσεις, όπως δεν έχω και εγώ.
Κύριοι συνάδελφοι, οι επερωτώντες συνάδελφοι της Νέας Δημοκρατίας, κόντρα προς τη βοώσα τετραετή κτιριακή κοσμογονία του κτιριακού εκσυγχρονισμού της δικαιοσύνης στον τομέα κατασκευής δικαστικών μεγάρων, δικαστικών κτιρίων και σωφρονιστικών καταστημάτων, λειτουργούν ως ευρισκόμενοι σε άλλον πλανήτη. Εξευτελίζουν με το περιεχόμενο της επερώτησης, που στάζει χολή και αμηχανία, τη διαδικασία ασκήσεως κοινοβουλευτικού ελέγχου. Ματαίως επιχειρούν να αποκομίσουν μικροπολιτικά οφέλη, επιχειρώντας κατασυκοφάντηση της τιτάνιας προσπάθειας του Υπουργείου Δικαιοσύνης να εκπληρώσει με επάρκεια και αποτελεσματικότητα τη θεσμική αποστολή του. 'Ερχονται σε ρήξη με την αλήθεια και την πραγματικότητα.
Οι απασχολούμενοι και συναλλασσόμενοι με το Υπουργείο Δικαιοσύνης πολίτες σήμερα ζουν μία τελείως διαφορετική ατμόσφαιρα μπροστά στο μεγαλειώδες έργο της ΠΑΣΟΚικής τετραετίας στο Υπουργείο Δικαιοσύνης, άλλη από εκείνη που είχε διαμορφώσει επί δεκαετίες, ο αυταρχισμός και η αυθαιρεσία του κράτους της Δεξιάς με την υποδούλωση των θεσμών στις ευτελείς κομματικές της επιδιώξεις.
Η διαρκής ενημέρωση του πολίτη για το έργο που επιτελείται κατά τομέα κυβερνητικής δραστηριότητας είναι έργο πολιτικής ευθύνης και προσωπικής πράξης του κάθε Υπουργού και ολόκληρης της Κυβέρνησης του λαού. Η ενημέρωση αναδεικνύει ποιοτικά κριτήρια, διαμόρφωση της κοινής γνώμης, σε σχέση με την αντιμετώπιση των προβλημάτων της χώρας και του λαού, από τους ασκούντες στην πολιτική εξουσία και δοκιμάζει ο πολίτης αντίστοιχα την αξιοπιστία και την αποτελεσματικότητα των πραγματικών δεσμεύσεων και επιλογών μιας κυβέρνησης, με γνώμονα την πραγματική δυνατότητα ικανοποίησης των αναγκών του λαού, των αναγκών της κοινωνικής καθημερινότητας και της καθημερινής κοινωνικής ζωής.
Τα δύο ενημερωτικά έντυπα του Υπουργείου Δικαιοσύνης, τα πεπραγμένα 1996-1998 και το κτιριακό έργο 1996-2000, με κόστος ανά σελίδα επτά δραχμών το πρώτο και είκοσι δραχμές το δεύτερο, φθηνότερα από αντίστοιχα φωτοαντίγραφα, μόνο κόστος πολυτελών εκδόσεων δεν έχουν.
Προφανώς η Νέα Δημοκρατία ενοχλείται σφόδρα από το τεράστιο τεχνικό έργο σε όλη τη χώρα. Ενοχλείται σφόδρα από την ενδελεχή ενημέρωση των πολιτών και το έργο της Κυβέρνησης του ΠΑ.ΣΟ.Κ. και επιδίδεται στην άρθρωση ευτελούς και ασυνάρτητου πολιτικού λόγου, με σκοπό να μειώσει και να αμαυρώσει το επιτελούμενο τεράστιο έργο του Υπουργείου Δικαιοσύνης.
Η Ελλάδα καλείται σήμερα, ταυτόχρονα με τους άλλους στόχους της, να προχωρήσει και στον εκσυγχρονισμό των λειτουργιών και των μηχανισμών απονομής της δικαιοσύνης με την υλοποίηση μεταρρυθμιστικών τομών στη δικαιοδοτική της λειτουργία, στον εκσυγχρονισμό των δομών των θεσμών και των μηχανισμών όλων των δικαστηρίων, ανωτάτων, ανωτέρων και κατωτέρων για την εύρυθμη και ταχύτερη απονομή του δικαίου.
Στη δημιουργία νέων θέσεων σε όλους τους βαθμούς και τη συμπλήρωση δικαστικών κενών σε δικαστές και εισαγγελείς της πολιτικής και ποινικής και της διοικητικής δικαιοσύνης.
Στην καθιέρωση νέου μισθολογίου για τους δικαστικούς λειτουργούς και του εφοδιασμού των υπηρεσιών με μέσα της νέας τεχνολογίας.
Στην εκτέλεση του κτιριακού προγράμματος ανέγερσης δικαστικών μεγάρων και δικαστικών κτιρίων, όπως και στην ανακαίνιση και βελτίωση της κατάστασης των υφιστάμενων.
Και τέλος στη συστηματική αγωγή και εφαρμογή σύγχρονων πληροφοριακών συστημάτων ως μέσον ορθολογικής οργάνωσης των διοικητικών λειτουργιών, ως υποστήριξη δικαστικού έργου.
Στην άσκηση προοδευτικής σωφρονιστικής πολιτικής και στην κατασκευή νέων φυλακών με την τελευταία λέξη της τεχνολογίας.
Παράλληλα να συγκροτήσει ένα σύγχρονο κράτος, που να σέβεται και να προασπίζει στην πράξη τα ανθρώπινα δικαιώματα.
'Ενας απο τους βασικούς μας και αυτονόητους στόχους του σύγχρονου κράτους είναι ο σεβασμός, η απόλαυση και υπεράσπιση της λειτουργίας των διαδικασιών του κράτους δικαίου.
Και κράτος δικαίου και δημοκρατική αρχή σημαίνει το σεβασμό των πολιτών στο Σύνταγμα και τους νόμους του κράτους από τον Πρόεδρο της Δημοκρατίας μέχρι τον πολίτη της τελευταίας εσχατιάς της χώρας μας.
Πολλά δεινά ακατανόμαστα και απερίγραπτα δεινά υπέστησαν πολίτες πάνω στα ανθρώπινά τους δικαιώματα και τις ατομικές τους ελευθερίες κατά καιρούς και ιδίως κατά τις περιόδους των ανώμαλων πολιτικών καταστάσεων του δημόσιού μας βίου.
Κάναμε τα εγκαίνια στις 3.2.2000 του Δικαστικού Μεγάρου του Εφετείου Αθηνών και είπα τα εξής: "Σημαντική λογίζεται η ημέρα αυτή για τη δικαιοσύνη και το Υπουργείο Δικαιοσύνης. Σημαντική για τους δικαστές, για το δικηγορικό και το νομικό κόσμο γενικότερα και τους δικαστικούς μας υπαλλήλους. Σημαντική για το λαό της Αθήνας και των συνδεόμενων ή υπαγόμενων στο Εφετείο Αθηνών γύρωθεν περιφερειών. Μια σημαντική μέρα που εγκαινιάζεται επισήμως το Δικαστικό Μέγαρο του Εφετείου της πρωτεύουσας του κράτους με ένα επιπλέον σημαντικό κτίριο, κόσμημα της Αθήνας. Της Αθήνας που συν τω χρόνω αποκτά τη δική της λάμψη και την πολιτιστική της θέση ανάλογη με την ιστορία της.
"Για τον Υπουργό της Δικαιοσύνης είναι επίσης μια εξαιρετική ημέρα" -έλεγα τότε-  "της πολιτικής και δικηγορικής του ζωής, που του έλαχε ο κλήρος να κάνει εκείνος τα εγκαίνια του Δικαστικού Μεγάρου της Αθήνας, όνειρο ζωής γενεών του νομικού κόσμου της πρωτεύουσας, δικηγόρων, δικαστών, δικαστικών υπαλλήλων και του ελληνικού λαού.
"Οφείλω να ευχαριστήσω", είπα, "τον κύριο Πρωθυπουργό και δημοσίως για το γεγονός ότι όταν μου ανέθεσε τη διεύθυνση του Υπουργείου Δικαιοσύνης στις 28.9.1996, ενέκρινε ολόκληρο το πρόγραμμα που του εισηγήθηκα για τον εκσυγχρονισμό θεσμών, δομών, νομοθεσίας και τη λήψη μέτρων όλου του τομέα της λειτουργίας και απονομής της δικαιοσύνης, τη λήψη μέτρων υπέρ των λειτουργών της".
"Και όποια μέτρα στο μεταξύ πάρθηκαν και όσα λαμβάνονται υπέρ της δικαιοσύνης, είναι εφαρμογή του προγράμματος του Δικηγορικού Συλλόγου της χώρας, ψηφισμένου το 1976 και 1978 και δημοσιευμένου στο "Νομικό Βήμα" υπό τον τίτλο "Η εγγύηση της δικαστικής ανεξαρτησίας, αυτοδιοίκησης της δικαιοσύνης και Ανώτατο Δικαστικό Συμβούλιο. Η ισοβιότητα, η προσωπικότητα του δικαστικού λειτουργού και ανάλογη προς το λειτούργημα, μισθοδοσία σύμφωνα με το Σύνταγμα". Και είναι το άρθρο 88 του Συντάγματος και όχι το 87, κύριε Σταύρου, που είναι το άρθρο του Συντάγματος του 1952.
Εκείθεν και οι πιστώσεις δισεκτομμυρίων και για το κτιριακό έργο του Υπουργείου μας, που εκτελείται με γρήγορους ρυθμούς. Ο χώρος λειτουργίας του κάθε δικαστηρίου είναι χώρος ιερός και η λειτουργία της απονομής της δικαιοσύνης είναι ιερή. Αποφασίζει για τη ζωή, την τιμή, την προσωπική ελευθερία, τα περιουσιακά δίκαια και τα δικαιώματα του πολίτη. Οι ιεροί αυτοί χώροι, οι ναοί της δικαιοσύνης, πρέπει να παρέχουν την άνεση και την ηρεμία του χώρου και να διατηρούν κλίμα πνευματικής γαλήνης για μια δημιουργική λειτουργία της δικαστικής συνειδήσεως, για μια απόφαση δίκαιη, ώστε κάθε πολίτης εισερχόμενος στην αίθουσα του δικαστηρίου να γνωρίζει την υπόθεσή του, που δικάζεται από δίκαιο δικαστή και με μια ανεξαρτησία γνώμης έναντι παντός.
'Ετσι θέλουν τα δικαστήρια όλοι οι λαοί του κόσμου -αυτό προστάζει η παράδοση- και τους δικαστές να διαθέτουν προσωπική και λειτουργική ανεξαρτησία έναντι πάντων και να ακολουθούν τη φωνή της συνειδήσεώς τους στην εφαρμογή του νόμου και στην απονομή της δικαιοσύνης.
Η θεμελίωση του Δικαστικού Μεγάρου αρχίζει απο το 1980. Θεμελιώθηκε από τον τότε Υπουργό Δικαιοσύνης αείμνηστο Γεώργιο Σταμάτη. 'Ημουν εγώ τότε πρόεδρος του Δικηγορικού Συλλόγου Αθηνών και της ολομέλειας των προέδρων των Δικηγορικών Συλλόγων του κράτους. Το Σεπτέμβρη του 1996, όταν παρέλαβα το Υπουργείο, βρήκαμε το κτίριο στα "μπετά". Χρειάσθηκε εν τω μεταξύ να σπάσουμε αγκυλώσεις, να καταλύσουμε τις δυσλειτουργίες, αλλού έντεχνες οργάνων τινών της κρατικής μηχανής και αλλού απρόσμενες και εν τέλει να κόψουμε το γόρδιο δεσμό μαζί με τον Υπουργό Περιβάλλοντος, Χωροταξίας και Δημοσίων 'Εργων, αγαπητό φίλο και συμπολίτη μου κ. Κώστα Λαλιώτη, τον οποίο και δημοσίως ευχαριστώ.
Πήρε το Υπουργείο Δικαιοσύνης στα χέρια του όλες τις εξουσίες κατασκευής. 'Εφερε το έργο ταχέως σε πέρας, μαζί και με πολλά άλλα, προς μεγάλη στενοχώρια ορισμένων μικρόψυχων και ενδεών σε εκδηλώσεις χαράς.
Οφείλονται και απευθύνονται δημόσια συγχαρητήρια σε όσους δούλεψαν στο έργο με προσφορά γενική και ειδική, σε μηχανικούς, τεχνικούς, νομικούς, εργάτες και υπαλλήλους των εργολάβων του έργου, σε όσους υπέδειξαν βελτιώσεις και λύσεις, σε όσους προσέφεραν μεγάλη ή μικρή  υπηρεσία, στη "ΘΕΜΙΣ ΚΑΤΑΣΚΕΥΑΣΤΙΚΗ", στα στελέχη και στο προσωπικό της.  Επιταχύνθηκε η λειτουργία του μεγάρου τούτου, για να αδειάσει το παλαιό κτίριο του Εφετείου της οδού Σωκράτους, που είχε καταντήσει κοινώς αχούρι, που πρέπει να το ανακαινίσουμε, για να εγκατασταθεί εκεί το Πταισματοδικείο και το Ειρηνοδικείο Αθηνών, που έχει καταστεί σχεδόν ερείπιο, καθώς και το Δικαστήριο Ανηλίκων.
Εξ αφορμής μιας δικής μου παρουσίας στο "ΑΜΠΑΣΑΝΤΕΡ" (που βρισκόταν εκεί το Εφετείο), έφριξα για την εκεί κατάσταση. Εκείθεν και ο λόγος που δεν έδωσα την τιμή "καθ' υμάς" να βγάλουν ένα λόγο -που ήθελαν να βγάλουν λόγο και οι δυο- είτε στον εισαγγελέα, είτε στον πρόεδρο, γιατί αυτό το κτίριο βρωμούσε κυριολεκτικά. Μάλιστα ανέβηκα σε ένα γραφείο και κατσάδιασα όσους προέδρους βρήκα. Δεν ντρέπεστε; είπα! Δεν πάτε κάτω στις τουαλέτες, στους χώρους κάτω, όπου λιμνάζουν τα νερά; Τους είπα; Είναι δικαστήριο αυτό; Πώς το αφήσατε έτσι, όταν από το Υπουργείο Δικαιοσύνης ανακαινίσαμε όλα τα δικαστήρια της χώρας με λεφτά του ελληνικού λαού; Δεν μας το λέγατε; Στη Θεσσαλονίκη, στην Πάτρα, όλα τα παλαιά κτίρια τα ανακαινίσαμε. Χθες επισκέφθηκα και το Ναύπλιο, όπου κι εκεί ανακαινίζεται το δικαστικό μέγαρο. Είναι ντροπή, τους είπα. Και δημιούργησαν, θα έλεγε κανείς, μεγάλη φασαρία, γιατί δεν τους έβαλα κι εκείνους ομιλητές. Για ποιο λόγο, για ποια τιμή να μιλήσουν κι από δω; Και τους υπερασπίζεσθε ακόμα, χωρίς να ρωτήσετε γιατί.
Η Κυβέρνησή μας πάνω στα πλαίσια του εκσυγχρονισμού θεσμών και δομών, προγραμμάτισε και τη δράση της αναλυτικότερα από την πρώτη μέρα στους ακόλουθους άξονες.
Ο πρώτος άξονας ήταν ο τομέας της δικαιοσύνης και η ανεξαρτητοποίηση του δικαστή στη λειτουργία ακριβώς του δικαστή στο έργο του.
Ο δεύτερος άξονας ήταν η διαμόρφωση ενός σύγχρονου νομοθετικού έργου, που να ανατρέπει παλιές συντηρητικές και ξεπερασμένες ρυθμίσεις, αντικαθιστώντας τις με σύγχρονες διατάξεις και αποτελεσματικές, με σεβασμό των δικαιωμάτων του πολίτη προς εκπλήρωση των στόχων, που αφορούν την ενίσχυση της αξιοπιστίας και τη βελτίωση των όρων λειτουργίας της δικαιοσύνης.
Υπάρχουν ελλείψεις και μάλιστα σοβαρές και τις ξέρετε όλοι.  Διορθώσαμε τα 4/5 των ελλείψεων. Στο διοικητικό τομέα έχει δίκιο ο κ.  Προκόπης Παυλόπουλος για τις παραλείψεις ή τις ελλείψεις ή γενικά για την αργοπορία της εκδόσεως των αποφάσεων. Αλλά αυτά διορθώνονται συν τω χρόνω.
Ο τρίτος άξονας ήταν η κατασκευή δικαστικών μεγάρων και κτιρίων και ανακαίνιση των παλαιών, που να ανταποκρίνονται στις σημερινές και μελλοντικές ανάγκες, διαμορφώνοντας περιβάλλον αντάξιο των λειτουργιών που στεγάζονται σ' αυτά για όλες τις πρωτεύουσες, κυρίως, των νομών της χώρας. Κατασκευή νέων, εκσυγχρονισμός παλιών σωφρονιστικών καταστημάτων, που πληρούν τους κανόνες ασφάλειας και ανθρώπινης διαβίωσης, ενώ ταυτόχρονα συμβάλλουν στην κοινωνική επανένταξη των κρατουμένων. Οι φυλακές πρέπει να βγουν εκτός των πόλεων.
Κατά το διάστημα της θητείας της Κυβέρνησής μας, κυρία και κύριοι συνάδελφοι επερωτώντες, που κλείνει τέσσερα χρόνια η Κυβέρνηση Σημίτη, -εγώ τριάμισι χρόνια- μπορεί να χαρακτηριστεί αυτή η περίοδος σαν τετραετία κοσμογονίας στον κτιριακό τομέα. Σαράντα ένα δικαστικά κτίρια κατασκευάζονται σε όλη τη χώρα, καινούρια ή ανακαινίζονται τα παλιά. Να πάτε μόνο να δείτε, που είναι κοντά, το δικαστήριο του Ναυπλίου στην εξωτερική του όψη. Ανακαινίζεται και το εσωτερικό του. Θα τα αναφέρω όμως.
Ολοκληρώθηκαν και παραδόθηκαν σε λειτουργία μέχρι σήμερα κατά σειράν τα νέα δικαστικά μέγαρα των Πρωτοδικείων Θηβών, Καλαμάτας, Διδυμοτείχου και Τρικάλων, τα δικαστικά μέγαρα των Ειρηνοδικείων Βάμου, Σελίνου, Χερσονήσου, Ηράκλειας Σερρών, Κουφαλίων και Ελασσόνος και του Μεγάρου Εφετείου Αθηνών.
Δίπλα του κατασκευάζεται και υπόγειος σταθμός αυτοκινήτων δυόμισι χιλιάδων θέσεων.
Βρίσκονται ήδη σε εξέλιξη και θα τελειώσουν μέσα στο 2000 τα Δικαστικά Μέγαρα της Κομοτηνής, της Κατερίνης και του Πολυγύρου, το νέο Δικαστικό Μέγαρο για τα Διοικητικά Δικαστήρια Αθηνών στην οδό Λουίζης Ριανκούρ.  Εγκαινιάζεται τον προσεχή Απρίλιο το Εφετείο και τον προσεχή Αύγουστο το Πρωτοδικείο.
Το 2001 θα είναι έτοιμα τα δικαστήρια του Αιγίου, της Ηγουμενίτσας, των Καλαβρύτων, της Κέρκυρας, το νέο Δικαστικό Μέγαρο για το Ελεγκτικό Συνέδριο επί της οδού Τσόχα και Βουρνάζου, το νέο Δικαστικό Μέγαρο για τα Διοικητικά Δικαστήρια Θεσσαλονίκης.
Το 2002 θα είναι έτοιμα της Λαμίας, της Κω, του Κιλκίς, της Βέροιας, το νέο Δικαστικό Μέγαρο για τα Διοικητικά Δικαστήρια της Τρίπολης.
Τα νέα δικαστικά κτίρια που βρίσκονται στη διαδικασία της δημοπράτησης και κατασκευής είναι τα εξής: Το Πρωτοδικείο Σπάρτης, Καβάλας, Τρικάλων, Ορεστιάδας και το Ειρηνοδικείο Μακρακώμης, Σερίφου και Αλμωπίας.
Επισπεύδεται η αναζήτηση κατάλληλων οικοπέδων για νέα κτίρια Δικαστικών Μεγάρων Πειραιά, Πατρών, Ηρακλείου, Βόλου. Υπάρχουν οι πιστώσεις.
Στεγάστηκαν σε ανακαινισμένα κτίρια το Διοικητικό Εφετείο Πειραιά, το Υποθηκοφυλακείο Αθηνών, η Αρχή δεδομένων προσωπικού χαρακτήρα.
Επίκειται η αγορά κτιρίου για το Ινστιτούτο Διεθνούς και Αλλοδαπού Δικαίου -υπάρχουν τα λεφτά- και για το Νεκροτομείο Αθηνών.
'Ερχομαι τώρα στα σωφρονιστικά καταστήματα ή τις φυλακές. Εντός διμήνου αρχίζει να λειτουργεί το Κέντρο Απεξάρτησης Τοξικομανών Κρατουμένων στον Ελαιώνα Θηβών, του οποίου την ίδρυση και λειτουργία προβλέπει ο Ποινικός μας Κώδικας του 1950 στο άρθρο 73, που τέθηκε σε ισχύ το 1951. Γίνεται δηλαδή αυτό το Κέντρο Απεξάρτησης ύστερα από πενήντα χρόνια. Το άρθρο αυτό λέει ότι οι καταδικαζόμενοι τοξικομανείς και οι αλκοολικοί -φαίνεται ο αλκοολισμός είχε μεγάλη οπωσδήποτε τότε ή πέραση ή ήταν σε μεγάλη έκταση ο αριθμός των αλκοολικών, που και για τους αλκοολικούς μιλάει το άρθρο 73 του Ποινικού μας Κώδικα- εισάγονται σε θεραπευτικό κατάστημα. Και θεραπευτικό κατάστημα γίνεται ύστερα από πενήντα χρόνια επί Κυβερνήσεως του ΠΑΣΟΚ.
Συνεχίζεται η κατασκευή του Κέντρου Απεξάρτησης Τοξικομανών Κρατουμένων Βορείου Ελλάδος στην Κασσάνδρα, που θα είναι έτοιμο και θα λειτουργήσει το 2001, για τους κρατουμένους της βόρειας Ελλάδας ή από Λάρισα και πάνω.
Λειτουργεί απο πέρυσι το ειδικό κατάστημα κράτησης νέων του Αυλώνα. Και επειδή  μιλήσατε και για δραπετεύσεις ή εξεγέρσεις, επί των ημερών μου έγινε μία εξέγερση στον Κορυδαλλό, η οποία κατεστάλη διά επεμβάσεώς μου, και έγινε και άλλη μία από ανηλίκους στον Αυλώνα, όταν δεν είχε το κτίριο εκείνο γίνει κατά τέτοιον τρόπο, ώστε να εμποδίζει τις αποδράσεις, όπως και στην Κασσαβέτεια που ήταν νέοι και ιδίως ξένοι. Δεν μπορείτε να μιλάτε για αποδράσεις για τις οποίες...
ΑΝΝΑ ΜΠΕΝΑΚΗ-ΨΑΡΟΥΔΑ: Στη Νεάπολη;
ΑΝΤΩΝΙΟΣ ΦΟΥΣΑΣ: Δεν έγινε προχθές...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κοιτάξτε τώρα, μιλάμε για αποδράσεις. Δεν λέμε για απόδραση. Είστε μικρόψυχοι. Με συγχωρείτε, θα σας το πω.
ΑΝΤΩΝΙΟΣ ΦΟΥΣΑΣ: Τι είμαστε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μικρόψυχοι.
ΑΝΤΩΝΙΟΣ ΦΟΥΣΑΣ: Εσείς τι είστε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και ενδείς στην απόδοση τιμών.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Το δεύτερο σας ανήκει.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Nέα σωφρονιστικά καταστήματα στη διαδικασία κατασκευής είναι τα εξής:
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, μη διακόπτετε. Αφήστε τον κύριο Υπουργό να συνεχίσει την αγόρευσή του.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Των Χανίων, της Τρίπολης, των Τρικάλων και η Μονάδα Μέριμνας Νέων Παπάγου.
Επισπεύδεται η αναζήτηση κατάλληλων οικοπέδων για τα νέα κτίρια σωφρονιστικών καταστημάτων Θεσσαλονίκης, Κέρκυρας και Αλικαρνασσού Νεάπολης.
Ανακαινίστηκαν το Δικαστικό Μέγαρο Θεσσαλονίκης, τα Διοικητικά Δικαστήρια Αθηνών, το Δικαστικό Μέγαρο Χανίων.
Ανακαινίζεται το Μέγαρο του Αρείου Πάγου.
Κοιτάξτε, εγώ παρακάλεσα τον κύριο Πρωθυπουργό, να κάνει εκείνος τα εγκαίνια. 'Ηταν τόσο πνιγμένος στα δικά του...
ΑΠΟΣΤΟΛΟΣ ΣΤΑΥΡΟΥ: Σε κάθε όροφο εγκαίνια θα κάνετε;
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας παρακαλώ, μη διακόπτετε. Ας κάνουμε μία ήρεμη και πολιτισμένη συζήτηση.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σταθείτε, κύριε Σταύρου. Νομίζετε ότι εσείς, που θεωρείστε και σοβαρός, μπορείτε να λέτε τέτοια πράγματα; Εάν ακουστεί έξω ότι λέτε σε κάθε όροφο να γίνονται εγκαίνια; Εγώ έκανα τα εγκαίνια και σας κάλεσα. Και ήλθατε. Και είστε και παρόντες. Και είδατε και ποίοι χαιρέτησαν. Και όμως μου βάζετε εδώ τα θέματα εκείνων που δεν χαιρέτησαν.
ΑΝΤΩΝΙΟΣ ΦΟΥΣΑΣ: 'Ε, βέβαια.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και μείνατε κατενθουσιασμένοι.
ΑΝΤΩΝΙΟΣ ΦΟΥΣΑΣ: 'Οχι, βέβαια.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι, θα δευτερολογήσετε. Να έχετε λίγη υπομονή.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ο κύριος Πρωθυπουργός είπε "εγώ θα το επισκεφτώ στις 16 Φεβρουαρίου στις 11.30". Το είχε ορίσει από τότε. Δεν μπόρεσε, γιατί είναι "πνιγμένος". Βλέπετε πόσο ασχολείται όλη μέρα.
ΑΝΝΑ ΜΠΕΝΑΚΗ-ΨΑΡΟΥΔΑ: Ο Πρόεδρος της Δημοκρατίας πού ήταν;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ο Πρόεδρος της Δημοκρατίας θα έρθει στις 7 Μαρτίου.
ΑΝΤΩΝΙΟΣ ΦΟΥΣΑΣ: Μετά θα έρθει τέταρτος; Προσθέστε και τέταρτο.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Φούσα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ δεν σας κάλεσα; 'Οταν ήρθε ο κύριος Πρωθυπουργός, ήρθε ο λαός αυθορμήτως, ήρθαν όλοι οι δήμαρχοι, ήρθαν Βουλευτές. Μόνο εσείς δεν ήρθατε και σας ετίμησα κιόλας.
ΑΝΤΩΝΙΟΣ ΦΟΥΣΑΣ: Εμείς ήρθαμε.
ΑΝΝΑ ΜΠΕΝΑΚΗ-ΨΑΡΟΥΔΑ: 'Ηρθαμε, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κυρία Μπενάκη, δεν έχετε παράπονο. Σας ανέφερα κιόλας. Δεν είμαι μικρόψυχος εγώ. Δεν σας μοιάζω.
ΑΝΤΩΝΙΟΣ ΦΟΥΣΑΣ: Εμείς είμαστε μικρόψυχοι;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εγινε καινούριο κτίριο της Ιατροδικαστικής Υπηρεσίας, καινούριος βρεφονηπιακός σταθμός στις γυναικείες φυλακές Κορυδαλλού, λειτουργεί το σύστημα τηλεϊατρικής, που συνδέει τις φυλακές Κορυδαλλού με το Γενικό Περιφερειακό Νοσοκομείο της Νίκαιας και τέθηκαν σε λειτουργία τα μέτρα ασφαλείας του Πρωτοδικείου Αθηνών, πρώην Σχολή Ευελπίδων.
Ανακαινίζονται οι φυλακές Τύρινθας, Θεσσαλονίκης, Ναυπλίου, Κορίνθου, Βόλου, Νεάπολης, Κασσάνδρας, Χαλκίδας, Λάρισας, Κέρκυρας, Κασσαβέτειας, Χανίων. 'Εγινε ή συνεχίζεται σε ορισμένα δικαστικά κτίρια η αποκατάσταση των ζημιών από το σεισμό, όπως στο κτίριο της Σχολής Ευελπίδων, το παλαιό Εφετείο Αθηνών "ΑΜΠΑΣΑΝΤΕΡ", στα Παλαιά Διοικητικά Δικαστήρια Αθηνών, στον 'Αρειο Πάγο, στο Συμβούλιο Επικρατείας, στο Ελεγκτικό Συνέδριο, στο Ειρηνοδικείο Αθηνών, σχεδόν σε όλα τα δικαστήρια  παλαιάς κατασκευής στην Αθήνα, που είχαν πάθει ζημιές από τους σεισμούς.           Στοίχισαν ή θα στοιχίσουν 2,5 δισεκατομμύρια οι επισκευές.
'Εγινε η μηχανοργάνωση των δικαστηρίων κατά 50%. Δόθηκαν ηλεκτρονικοί υπολογιστές για τους δικαστές των Αθηνών. 'Εγινε η μηχανοργάνωση  των πέντε μεγαλύτερων φυλακών της χώρας και του Υποθηκοφυλακείου.
Κύριοι συνάδελφοι, η ολοκλήρωση του προγραμματισμένου έργου σε όλους τους τομείς που αναφέρατε, χαρακτηρίζεται από τον εκσυγχρονισμό και τις νέες αντιλήψεις, ώστε να συντελέσει τούτο στην αναβάθμιση του κύρους της δικαιοσύνης καθώς και στην εφαρμογή των διαφορετικών αντιλήψεων που έχουμε για τη λειτουργία του σωφρονιστικού συστήματος και θα εμπεδώσει την εμπιστοσύνη του λαού στο δημιουργικό έργο της Κυβέρνησης στον τομέα του Υπουργείου Δικαιοσύνης.
Με τη σταδιακή ολοκλήρωση του κτιριακού προγράμματος αντιμετωπίζεται οριστικά η υπέρμετρη αύξηση του αριθμού των κρατουμένων. Επισημαίνεται ότι μεταξύ των προαναφερθέντων έργων θα συμπεριλαμβάνονταν τα σωφρονιστικά καταστήματα της Ανδρίτσαινας και της Ριτσώνας, αν η τυπολατρική επεξεργασία των σχετικών σχεδίων προεδρικών διαταγμάτων από το 5ο Τμήμα του Συμβουλίου της Επικρατείας δεν ανέστελε την εξελικτική πορεία των έργων αυτών στο όνομα παράδοξων και ανιστόρητων συνταγματικών ερμηνειών.
Αν διαβάσετε το οικείο άρθρο του Συντάγματος, θα δείτε ότι πουθενά δεν μιλάει για χωροταξική αναδιάρθρωση της χώρας και έχουν βγει αποφάσεις με εκείνο το Σύνταγμα, όπως είναι αυτή που αφορά την Ανδρίτσαινα. Υπάρχει επεξεργασία του Συμβουλίου της Επικρατείας από τον ίδιο πρόεδρο, την ίδια στελέχωση του 5ου Τμήματος. 'Εγινε ένα λάθος της υπηρεσίας και εγώ ως νομικός, όταν το είδα, τους είπα "πάρτε το πίσω". Αν είναι γυναικείες φυλακές ή ανδρικές ή φυλακές ανηλίκων, αυτό δεν είναι θέμα του Συμβουλίου της Επικρατείας αλλά των υπηρεσιών του Υπουργείου Δικαιοσύνης.
Εστάλη και τι βρήκανε; Το ίδιο διάταγμα που επί αειμνήστου Αθανασίου Κανελλόπουλου έχει επεξεργασθεί και είπαν "ναι". Εγκαινιάστηκε το έργο, άρχισαν οι κατασκευές και το ίδιο Τμήμα του Συμβουλίου της Επικρατείας είπε ότι πρέπει να γίνει μελέτη για το πού θα γίνουν οι φυλακές. Ποτέ δεν είχε γίνει αυτό το πράγμα. Αν διαβάσετε το οικείο άρθρο, θα το δείτε καθαρά.
Λένε "κάντε ένα τοπικό διάγραμμα αναδιάρθρωσης χωροταξικής, έστω της Πελοποννήσου" και λέω "δεν το κάνω, εγώ ψευδερμηνεία του Συντάγματος δεν θα επιτρέψω". Η κύρια δίκη γίνεται το τελευταίο δεκαήμερο -στις 24, αν θυμάμαι καλά- του μηνός, διότι στις άλλες έγιναν καταθέσεις, αναστολή κλπ., και τότε ας πει το Συμβούλιο της Επικρατείας ό,τι εκείνο νομίζει.
Η εκτέλεση του κτιριακού προγράμματος του Υπουργείου Δικαιοσύνης συνδυάζεται και με την εφαρμογή του νέου Σωφρονιστικού Κώδικα.
Οι διατάξεις του αναγορεύουν τη διαφύλαξη των θεμελιωδών δικαιωμάτων των κρατουμένων σε προστατεύσιμο πολιτειακό αγαθό και διαμορφώνουν συνθήκες δημιουργικής επανένταξης στην κοινωνία των πολιτών. Τούτο επιτυγχάνεται με την εφαρμογή του θεσμού των αδειών. Ο θεσμός αυτός επιτρέπει την επανασύνδεση των κρατουμένων με το οικογενειακό τους περιβάλλον και τις βασικές κοινωνικές τους δραστηριότητες. Επίσης, αμβλύνει τις συνθήκες θεώρησής τους ως μειονεκτούσας ομάδας του πληθυσμού, που αποξενώνεται από τη λειτουργία των κοινωνικών θεσμών.
Η συγκεκριμένη δέσμη πολιτικών ενισχύεται με την εισαγωγή του θεσμού του ευεργετικού υπολογισμού των ημερών εργασίας και εκπαίδευσης των κρατουμένων, η οποία συνιστά διακεκριμένο μέσο της κοινωνικής τους επανένταξης. Η εκτέλεση της ακολουθούμενης σωφρονιστικής πολιτικής προτάσσει πάντως κυρίαρχη προτεραιότητά της τη διαφύλαξη και προαγωγή του αγαθού της δημόσιας ασφάλειας. Ο σκοπός αυτός επιτυγχάνεται με την αύξηση των εφαρμοζόμενων μέτρων ασφαλείας στα σωφρονιστικά καταστήματα της επικράτειας, που γίνονται μέρα με τη μέρα αποτελεσματικότερα με την αξιοποίηση της σύγχρονης τεχνολογίας. 'Ηδη έχουν εγκριθεί πιστώσεις ύψους διακοσίων είκοσι έξι εκατομμυρίων πεντακοσίων χιλιάδων (226.500.000) δραχμών, για την προμήθεια συστημάτων ασφαλείας στις πέντε μεγαλύτερες φυλακές της χώρας, γεγονός που θα αναστείλει πλήρως την εισαγωγή όπλων και πυρομαχικών στα εν λόγω σωφρονιστικά καταστήματα. Και αυτή η εργασία θα τελειώσει εντός του 2000.
Σημειώνεται η θεσμοθέτηση ποινής καθείρξεως μέχρι δέκα έτη για τους κρατουμένους που επιχειρούν βιαίως να αποδράσουν δι'επιθέσεως σε συγκρατούμενούς τους ή σε υπαλλήλους.
Επισημαίνεται ότι οι περιπτώσεις αποδράσεως και τέλεσης εν γένει παρανόμων πράξεων εντός των σωφρονιστικών καταστημάτων της χώρας, διερευνώνται αμέσως κατά τη διαδικασία των κείμενων διατάξεων και της εισαγγελικής αρχής, που εγγυάται την πλήρη και αμερόληπτη διαλεύκανσή τους. Ασφαλώς τα πορίσματα βγαίνουν και κυρώσεις επιβάλλονται, εφόσον προκύψουν ευθύνες.
Η ενίσχυση των μέτρων ασφαλείας στις φυλακές της χώρας επιτυγχάνεται επίσης με την ίδρυση της υπηρεσίας εξωτερικής φρούρησης των σωφρονιστικών καταστημάτων. Η πλήρωση των χιλίων τριακοσίων κενών οργανικών θέσεων της νεοσύστασης υπηρεσίας ανεστάλη μετά τη γνωστοποίηση του χρόνου διεξαγωγής των βουλευτικών εκλογών, ώστε να μη δημιουργηθεί η εντύπωση ότι πραγματοποιούνται προσλήψεις μεσούσης προεκλογικής περιόδου. Και έχει αρχίσει η διαδικασία, κύριοι συνάδελφοι, εδώ και ενάμιση χρόνο. Αλλά οι διαδικασίες είναι χρονοβόρες, είναι διαδικασίες δυσλειτουργίας της κρατικής μηχανής. Επί ενάμισυ, δύο χρόνια είναι στις διαδικασίες τις ορισθησόμενες ή εκείνες που πρέπει να εγκριθούν από τη μια υπηρεσία, από την άλλη υπηρεσία, από το Συμβούλιο της Επικρατείας. Και φθάσαμε τώρα. Ο διαγωνισμός έγινε πριν από τρεις, τέσσερις μήνες. Προκηρύχθηκαν, όμως, οι εκλογές και σταμάτησε εκεί που είναι, σύμφωνα με την εντολή να μη γίνει κανένας διορισμός προ των εκλογών πάνω σε τέτοια θέματα, που μπορούν να περιμένουν.
Στο ίδιο πλαίσιο, λοιπόν, εντάσσεται και η επαναλειτουργία από το 1999 της Σχολής Σωφρονιστικών Υπαλλήλων, που οδηγήθηκε σε πλήρη αποτελμάτωση από την πολιτική της κυβέρνησης της Νέας Δημοκρατίας, ώστε να είναι επιβεβλημένη η διακοπή της λειτουργίας της από το 1994 μέχρι το 1999.  Ειδικότερα επισημαίνονται τα εφαρμοζόμενα επιμορφωτικά προγράμματα, καθώς και ο συνδυασμός της εν γένει ποιοτικής αναβάθμισης των εκπαιδευτικών δραστηριοτήτων της Σχολής Σωφρονιστικών Υπαλλήλων, ώστε η λειτουργία της να ανταποκρίνεται στις ανάγκες της ακολουθούμενης σωφρονιστικής πολιτικής.
Οι προαναφερόμενες πολιτικές ασκούνται και αποδίδουν χειροπιαστά αποτελέσματα σε μια εποχή που χαρακτηρίζεται από τη διόγκωση του κύματος των οικονομικών μεταναστών. Μεγάλος αριθμός των μεταναστών αυτών που εισέρχονται παράνομα στη χώρα, τελούν αξιόποινες πράξεις και εγκλείονται σε σωφρονιστικά καταστήματα, επιβαρύνοντας αντικειμενικά τις συνθήκες διαβίωσης των κρατουμένων.
Με την ευκαρία δίδω για τα Πρακτικά την αριθμητική κατάσταση των κρατουμένων σε όλη τη χώρα. Είναι σήμερα επτά χιλιάδες επτακόσιοι είκοσι πέντε. Οι θέσεις είναι τέσσερις χιλιάδες επτακόσιες.
(Στο σημείο αυτό ο Υπουργός Δικαιοσύνης κ. Ε. Γιαννόπουλος καταθέτει για τα Πρακτικά την προαναφερθείσα κατάσταση, η οποία έχει ως εξής:
(Να φωτογραφηθεί ο πίνακας της σελ. 99)
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτά, επειδή ο πρώτος των ομιλητών μίλησε για πληθώρα των κρατουμένων. Τι να κάνουμε; Μας βρήκαν και βάσανα. Φταίμε εμείς να πούμε για τα λάθη της πολιτικής στην Αλβανία του Μπερίσα και τη διάλυση του εκεί κράτους που ήρθαν εδώ όλοι; Κάποια τάξη, εν πάση περιπτώσει, επιβάλαμε.
Η εφαρμογή, λοιπόν, της συγκεκριμένης πολιτικής, συνεπικουρείται στον τομέα της δικαιοσύνης, από τον εκσυγχρονισμό των δικονομικών κανόνων που διέπουν τους όρους απονομής δικαιοσύνης. Κατά τον τρόπο αυτό ενισχύεται το αίσθημα ασφάλειας δικαίου των πολιτών που προσκτώνται από την ιδιότητα των διαδίκων. Ανάλογα μέτρα λήφθηκαν και για τη διοικητική υποστήριξη του ασκούμενου δικαστικού έργου με την εφαρμογή πλήρους προγράμματος μηχανοργάνωσης των δικαστηρίων και κάλυψης των κενών θέσεων δικαστικών υπαλλήλων στο μέτρο των δυνατοτήτων της ακολουθούμενης δημοσιονομικής πολιτικής. Ειδικότερα σημειώνεται η πλήρωση διακοσίων σαράντα πέντε (245) θέσεων επιμελητών και εκατόν επτά (107) δικαστικών γραμματέων. Επίσης τελούν υπό μετάταξη τριάντα (30) υπάλληλοι Ο.Τ.Α. για την πλήρωση αντίστοιχων κενών οργανικών θέσεων δικαστικών υπαλλήλων.
Σύσσωμες οι δικαστικές ενώσεις όλης της χώρας και κορυφαίοι παράγοντες της δικαστικής ιεραρχίας εκθειάζουν το τεράστιο έργο που επιτελέστηκε και επιτελείται στο χώρο της δικαιοσύνης. 'Εχω συγχαρητήρια από την πλειονότητα των δικηγορικών συλλόγων, έχω συγχαρητήρια από δικαστικούς λειτουργούς -όπου βρίσκομαι- σχετικά με τα μέτρα που έχει λάβει το Υπουργείο Δικαιοσύνης για τη λειτουργία των θεσμών.
Η κεντρική υπηρεσία του Υπουργείου Δικαιοσύνης πλήρως απαλλαγμένη από τις συντεχνιακές εξαρτήσεις που εισήγαγε και εμπέδωσε η νοσηρή μικροπολιτική πρακτική των κυβερνήσεων της δεξιάς, λειτουργεί πλέον ως όργανο σχεδιασμού, ανάλυσης και εκτέλεσης δημόσιας πολιτικής, συμβάλλοντας καθοριστικά στην πραγμάτωση της πολιτειακής αποστολής του Υπουργείου Δικαιοσύνης.
Προς εκσυγχρονισμό των οργανωτικών δομών της κεντρικής υπηρεσίας του Υπουργείου Δικαιοσύνης και βασική επιδίωξη του οργανωτικού και λειτουργικού κόστους των οργανικών της μονάδων, τη διασφάλιση της ενότητας της διοικητικής δράσης και την επιφύλαξη άσκησης καθηκόντων προϊσταμένων υπηρεσιακών μονάδων σε υπαλλήλους με αναγνωρισμένη επαγγελματική κατάρτιση, υψηλή εξειδίκευση και γνωστή επάρκεια, καταρτίστηκε ο νέος οργανισμός του Υπουργείου Δικαιοσύνης, ο οποίος σύμφωνα με την υπ'αριθμ. 528/99 γνωμοδότηση του Σ.τ.Ε. λέει "με το υπό επεξεργασία σχέδιο προεδρικού διατάγματος επιχειρείται η θέσπιση νέου οργανισμού του Υπουργείου Δικαιοσύνης, περιέχοντος ρυθμίσεις με τις οποίες πραγματώνονται οι ανωτέρω νέες οργανικές αρχές και κατευθύνσεις του ν.2503/97 σε συνδυασμό με τις παραδοσιακές οργανωτικές βάσεις, προσαρμοσμένες στις ανάγκες των καίριων και του κράτους δημοσίων πολιτικών, που καλείται να υλοποιήσει ως ανήκουστες στο σκληρό πυρήνα του κράτους".
Σημειώνεται ακόμη ότι η κατάρτιση του νέου οργανισμού του Υπουργείου Δικαιοσύνης πραγματοποιήθηκε κατ'απόλυτη εφαρμογή της αρχής της διαφάνειας και σύμφωνα με τις κρατούσες αρχές της διοικητικής επιστήμης που διέπουν τη διαδικασία επίλυσης των σύγχρονων προβλημάτων της διοικητικής οργάνωσης των υπηρεσιών του κράτους.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, θα ήθελα να μου δώσετε το χρόνο που κατανάλωσαν οι προηγούμενοι συνάδελφοι.
ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, άλλωστε και εκ του Συντάγματος τον έχετε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Οφείλεται τέλος να επισημανθούν οι ασυνάρτητες κραυγές ορισμένων περί δήθεν αδιαφανούς λειτουργίας της εταιρείας "ΘΕΜΙΣ ΚΑΤΑΣΚΕΥΑΣΤΙΚΗ Α.Ε.". Σας λέω ότι τη Δευτέρα κατατίθενται όλα τα στοιχεία που ζήτησε ο κ. Κορκολόπουλος. Να τα διαβάσετε. Τα έχω εδώ, αλλά θεώρησα ότι δεν πρέπει να σας απασχολήσω τώρα, γιατί δεν είχατε καιρό να τα διαβάσετε. Κάνετε μία άλλη επερώτηση, αλλά δεν θα ικανοποιηθείτε.
Οφείλεται τέλος να επισημανθεί ότι για τη "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." μόνο ως φαινόμενα παντελούς έλλειψης ψυχραιμίας ενώπιον της επικείμενης οδυνηρής εκλογικής ήττας της Νέας Δημοκρατίας μπορούν να αξιολογηθούν.  Λέτε όλοι σας ότι θα γίνετε κυβέρνηση. Δεν αφήνετε τον ελληνικό λαό να αποφανθεί; Τόσο σίγουροι είστε; Αλλά σας ακούω από το 1981. Λέτε "πέφτετε, θα πέσετε, θα σας αντικαταστήσουμε". Και αν δεν υπήρχε η σκευωρία του 1989 και η σύμπραξη του Κ.Κ.Ε. και της προδοσίας του λαϊκού κινήματος με το κόμμα σας, κυβέρνηση δεν θα βλέπατε. Και ανεβήκατε (Απρίλιο 1990) στην κυβέρνηση, σας δοκίμασε ο ελληνικός λαός και μετά τριάμισι χρόνια λειτουργίας της κυβερνήσεώς σας πάλι σας έριξε, δίνοντας σε εμάς το 47% των ψήφων, περίπου όση δύναμη είχαμε πάρει το '81.
Η "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." είναι δημιούργημα του Υπουργείου μας, από δύο Υπουργούς, τον Ευάγγελο Βενιζέλο και τον Ευάγγελο Γιαννόπουλο. 'Οχι μόνο λειτουργεί με πλήρη διαφάνεια, αλλά δύσκολα μπορεί να συναντήσει κανείς οργανισμό με διαφανέστερη λειτουργία. Η διαφάνεια και η παρεχόμενη ενημέρωση προς πάσα κατεύθυνση είναι προϋπόθεση για τα θεμέλια του τεράστιου έργου, που έχει συντελεστεί και συντελείται για πρώτη φορά από το Υπουργείο Δικαιοσύνης στη χώρα μας, όπως είχα την τιμή να σας εκθέσω.
Η εταιρεία "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." ιδρύθηκε και λειτουργεί χάριν δημοσίου συμφέροντος και σύμφωνα με τους κανόνες της ιδιωτικής οικονομίας. Αποτελεί διακεκριμένο μέσο αποτελεσματικής και αποδοτικής εφαρμογής της κτιριακής πολιτικής του Υπουργείου Δικαιοσύνης, με σκοπό την αναβάθμιση των υλικών συνθηκών ασκήσεως του δικαστικού έργου, καθώς και των συνθηκών διαβίωσης των πολιτών που εκτίουν στερητικές της ελευθερίας τους ποινές στα σωφρωνιστικά καταστήματα της χώρας. Κατά τα ειδικότερα αναφερόμενα στις εξουσιοδοτικές διατάξεις του ιδρυτικού της εταιρείας "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." νόμου, καθώς και των νομοθετημάτων που συμπλήρωσαν αυτόν, ορίζεται βάσει ποίων κανονιστικών πράξεων εκτελούνται τα έργα που της ανατίθενται, καθώς και η διαδικασία ασκήσεως των τρεχουσών οικονομικών λειτουργιών της ως ανώνυμης εταιρείας. Ως εκ περισσού σημειώνουμε ότι ο ετήσιος ισολογισμός της εταιρείας δημοσιεύεται στην Εφημερίδα της Κυβερνήσεως καθώς και στις ημερήσιες πολιτικές και οικονομικές εφημερίδες. Η δε πορεία εκτελέσεως των έργων που της ανατίθενται ανακοινώνεται υπό συνθήκες πανηγυρικής δημοσιότητας από τον Υπουργό Δικαιοσύνης ενώπιον των Μέσων Μαζικής Ενημέρωσης. Πέραν τούτου επισημαίνουμε ότι το σύνολο των σχετικών στοιχείων δημοσιεύονται κατά νόμο στην Εφημερίδα της Κυβερνήσεως και παρατίθενται αναλυτικώς στη σχετική σελίδα του INTERNET.
Αν έχετε καμία απορία, ανοίξετε το INTERNET.
Tα ανωτέρω έγιναν, χωρίς το δημόσιο να έχει επιβαρυνθεί μία δραχμή από τη λειτουργία της εν λόγω εταιρείας. Αντιθέτως η εταιρεία πέτυχε από την αίσθηση ιδίως απολύτως διαφανώς δραστηριοτήτων και την ορθολογική οικονομική της διαχείρισης κέρδη εξακοσίων είκοσι τεσσάρων εκατομμυρίων (624.000.000) δραχμών το 1998 και ενός συν δισεκατoμμυρίων δραχμών το 1999.
Αποδεδειγμένα έχουν επιτευχθεί οι στρατηγικοί στόχοι της εταιρείας για εξοικονόμιση χρόνου κατά 75% στην ολοκλήρωση των έργων, κατά 50% για μείωση του κόστους των έργων, με άριστη ποιότητα κατασκευής και με πλήρεις μελέτες και αυστηρή επίβλεψη.
Η Νέα Δημοκρατία δεν έχει βέβαια πεδίο αντιπαράθεσης και ούτε μπόρεσε βέβαια να δημιουργήσει έναν τέτοιο υποδειγματικό θεσμό, γιατί ουδέποτε μπόρεσε να απομακρυνθεί από τις λογικές των φίλων της, της μίζας, της κομπίνας και της ρεμούλας!
ΑΝΤΩΝΙΟΣ ΦΟΥΣΑΣ: Μα, τι είναι αυτά που λέτε;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Λέτε για τη σημερινή κατάσταση που έχει δημιουργηθεί με τα διαπλεκόμενα;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτά επί του παρόντος. Είμαι και μέσα στο χρόνο μου. Θα ακούσω και τις παρατηρήσεις σας.
'Οσον αφορά δε τα ποντίκια, που τάχα βρήκατε, ξέρετε ότι από το Αμπασαντέρ μεταφέρθηκαν φοριαμοί, κιβώτια κλπ. Κάποια ποντίκια, λοιπόν, μεταφέρθηκαν και εκεί μία κυρία, η οποία είναι στον περίβολο του κυρίου εισαγγελέα είδε κάποιο.  Οι υπάλληλοι που κάνουν την αναφορά είναι του περιβόλου του κυρίου Εισαγγελέα!
ΑΠΟΣΤΟΛΟΣ ΣΤΑΥΡΟΥ: Είστε άδικος!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Απορώ πώς ο κύριος εισαγγελέας δεν κάνει ένα τηλέφωνο τον Υπουργό. 'Εχω ανοιχτά τα τηλέφωνα για όλους τους δικαστικούς λειτουργούς σε όλη τη χώρα, να επικοινωνούν για θέματα λειτουργίας και των κτιρίων, που έχουν να κάνουν παρατηρήσεις γι' αυτά.
ΑΝΤΩΝΙΟΣ ΦΟΥΣΑΣ: Σας έστειλαν έγγραφο!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Aυτά, λοιπόν, που λέτε είναι παραμύθια! Ο κόσμος δεν σας πιστεύει!
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι! Τελευταίες ημέρες του Κοινοβουλίου, να το κρατήσουμε σε κάποιο επίπεδο! Μην προκαλείτε! Σας παρακαλώ!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ τελείωσα τη λεγόμενη πρωτολογία, κύριοι συνάδελφοι, και περιμένω τι άλλο θα πείτε εδώ, για να πάρετε πληρωμένη και αυστηρή απάντηση! Λυπάμαι, γιατί ακριβώς για να τηρήσω το χρόνο για πρώτη φορά διάβασα την ομιλία μου, που δεν πρέπει. Δεν ξέρω τι θα κάνει η επόμενη Βουλή, αλλά θα πρέπει να μην υπάρχει αυτό το καθεστώς της ανάγνωσης των ομιλιών. Τη γράφει ο καθένας στο σπίτι του και έρχεται και τη διαβάζει. Εδώ, να μιλήσει απέξω, για να μπορέσει να μάθει και τα προβλήματα, αλλιώς δεν τα μαθαίνει!
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Λέτε για τα ποντίκια. Τα ποντίκια του ΠΑ.ΣΟ.Κ. είναι αυτά, κύριε Γιαννόπουλε!
ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, σας παρακαλώ, μη συνεχίζετε τη συζήτηση!
Η κ. Μπενάκη έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για τα ποντίκια γελάει όλη η Ελλάδα! Οι συνάδελφοι έβλεπαν ποντίκια στον ύπνο τους!
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Βλέπουν τα διαπλεκόμενα στον ύπνο τους.
Αυτά είναι τα ποντίκια!
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Ζαφειρόπουλε!
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, εκτός από ποντίκια θα δείτε κι άλλα και θα ακούσετε κι άλλα τώρα!
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Μπενάκη, έχετε το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, αισθανόμαστε άσχημα αυτή τη στιγμή, γιατί με αυτήν την επερώτηση και με τη συζήτηση που γίνεται, αμαυρώνουμε τη θριαμβευτική εμφάνιση του Υπουργού Δικαιοσύνης, αυτούς τους θριάμβους τους ρωμαϊκούς, τους οποίους επιτελεί εδώ και λίγο καιρό, ευθυγραμμιζόμενος βέβαια πλήρως με τη διαφημιστική μανία που έχει καταλάβει όλη την Κυβέρνηση και βομβαρδίζει τον ελληνικό λαό με έργα τα οποία βλέπει σε μακέτες. 'Οπως και τα περισσότερα έργα που εμφανίζει ο κύριος Υπουργός σ' αυτά τα πολυτελέστατα έντυπα είναι μακέτες που μελετώνται και πρόκειται να κατασκευαστούν.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τα διαψεύδετε;  Τα τριάντα ένα είναι προς κατασκευή κτίρια. Παρεδόθησαν εννέα Πρωτοδικεία.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ με τις παρεμβάσεις παρατείνουμε το χρόνο, γιατί και εσείς έχετε λόγους να τελειώνουμε γρήγορα όπως και όλοι οι συνάδελφοι.
ΑΝΝΑ ΜΠΕΝΑΚΗ-ΨΑΡΟΥΔΑ: 'Εχουμε πολυτελή πεπραγμένα, διαφημιστικά έντυπα το ένα πίσω από το άλλο, εγκαίνια αλλεπάλληλα, τα οποία περιέγραψαν οι συνάδελφοι και ούτε λίγο ούτε πολύ ο κύριος Υπουργός συμπεριφέρεται ως οικοδεσπότης που προσκαλεί στο προσωπικό του ανάκτορο και βεβαίως προκαλεί την εύλογη δυσφορία -αυτά συνέβησαν στο Εφετείο Αθηνών- και των προϊσταμένων. Αρκεί να σας διαβάσω και να σας δείξω, κύριοι συνάδελφοι, την πρόσκληση που έστειλε ο κύριος Υπουργός  Δικαιοσύνης στους εφέτες, στους προέδρους εφετών και στους προϊσταμένους. Λέει: "Ο Υπουργός Δικαιοσύνης Ευάγγελος Γιαννόπουλος σας προσκαλεί στο νέο δικαστικό μέγαρο Αθηνών, Εφετείο" -αυτό εστάλη στους προϊσταμένους-"στην επίσκεψη που θα πραγματοποιήσει ο Πρωθυπουργός Κώστας Σημίτης στις 16 Φεβρουαρίου ημέρα Τετάρτη και ώρα 11.30'". Είναι ή δεν είναι φυσιολογικό να αντιδράσει ολόκληρη η ολομέλεια του Εφετείου Αθηνών και να διαμαρτυρηθεί;
Τώρα, όσο για τους χαρακτηρισμούς του κυρίου Υπουργού ότι ο ένας προϊστάμενος δεν του αρέσει διότι τον περιφρονεί ή ο άλλος δεν του αρέσει διότι έχει κάτι εναντίον του, αυτό νομίζω ότι είναι εκ του πονηρού, διότι οι προϊστάμενοι είναι τοποθετημένοι, είναι εκλεγμένοι και εκείνοι θα έπρεπε να είχαν κληθεί, όταν με κάθε βιασύνη τελείωνε το Εφετείο για να προλάβει να κάνει τα εγκαίνια ο κύριος Υπουργός και να είχαν προβλέψει και αποτρέψει όλες αυτές τις δυσλειτουργίες που προκαλούνται.
Δυσφορήσατε για τα ποντίκια, για τα σκουλήκια, για όλα αυτά που συμβαίνουν, κύριε Υπουργέ, και αρχίσατε να δημιουργείτε ευτράπελα, λέγοντας ότι όλα αυτά μεταφέρθηκαν στο Εφετείο. Μα, αν είχαν μεταφερθεί στο Εφετείο, δεν θα έπεφταν από τις ψευδοροφές. Γιατί οι ψευδοροφές έγιναν κύριοι συνάδελφοι, προτού γίνει απολύμανση και μυοκτονία στο κτίριο, μόνο και μόνο για να μπουν οι υπάλληλοι και να αρχίσει να λειτουργεί το Εφετείο πριν από τις εκλογές.
Αλλά το θέμα δεν είναι μόνο αυτό, κύριοι συνάδελφοι, είναι ποιος πληρώνει όλη αυτήν την καμπάνια. Ποιος πληρώνει αυτά τα απερίγραπτα έξοδα. Διότι εδώ στο Υπουργείο Δικαιοσύνης δεν μπορεί να πληρώνει η Ευρωπαϊκή Κοινότητα όπως συμβαίνει με τα υπόλοιπα έργα της Κυβέρνησης.
Εδώ, λοιπόν, υπάρχει η ανώνυμος εταιρεία "ΘΕΜΙΣ ΚΑΤΑΣΚΕΥΑΣΤΙΚΗ" που είναι το προσωπικό εργαλείο του κυρίου Υπουργού Δικαιοσύνης, με το οποίο πληρώνει, όχι μόνο υπέρογκες δαπάνες για τα δικαστικά κτίρια -θα δούμε κύριε Υπουργέ, πώς έγιναν οι απευθείας αναθέσεις και με τι κόστος έγιναν σε όλα αυτά τα κτίρια τα οποία διαφημίζετε-  αλλά πληρώνει τη διαφημιστική εκστρατεία του κυρίου Υπουργού, πληρώνει τις δημόσιες εκδηλώσεις του Υπουργείου Δικαιοσύνης, πλήρωσε ακόμα και τα δώρα, που έκανε ο Υπουργός Δικαιοσύνης στα παιδιά των υπαλλήλων τα Χριστούγεννα. Γι' αυτό, λοιπόν, ψηφίσαμε όλοι μας τη "ΘΕΜΙΣ ΚΑΤΑΣΚΕΥΑΣΤΙΚΗ Α.Ε."; Την ψηφίσαμε πράγματι για να αποδεσμεύσουμε τις κατασκευές από το Υπουργείο...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τα δώρα των παιδιών των υπαλλήλων του Υπουργείου θα τα πλήρωνα από την τσέπη μου; Και αυτό σας πίκρανε; Μα δεν ντρεπόμαστε!
ΑΝΝΑ ΜΠΕΝΑΚΗ-ΨΑΡΟΥΔΑ: Και τα πήρατε από τη "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." που κατά το καταστατικό της είναι για να κατασκευάζει κτίρια.
Αλλά δεν φθάνει μόνο αυτό, κύριοι συνάδελφοι. Για να δείτε εδώ τη σπατάλη, βγήκε ο πρώτος ο τόμος για τα πεπραγμένα -και  μας είπε ο κύριος Υπουργός ότι η κάθε σελίδα στοιχίζει επτά (7) δραχμές, αν είναι δυνατόν τέτοιου είδους σελίδες να στοιχίζει η κάθε μία επτά (7) δραχμές!- ο οποίος ήταν και ειλικρινής και είχε από πίσω την αλήθεια. "Copyright ΘΕΜΙΣ ΚΑΤΑΣΚΕΥΑΣΤΙΚΗ Α.Ε., απαγορεύεται η αναδημοσίευση κλπ." Βέβαια, όταν αντελήφθησαν τι επρόκειτο να συμβεί με την κυκλοφορία αυτών των εντύπων, δηλ. με το copyright του "ΘΕΜΙΣ ΚΑΤΑΣΚΕΥΑΣΤΙΚΗ", έσπευσαν και στην επόμενη σειρά, με ένα ωραίο αυτοκόλλητο, κάλυψαν το copyright "ΘΕΜΙΣ ΚΑΤΑΣΚΕΥΑΣΤΙΚΗ".
Θα σκεφτήκατε κύριε Υπουργέ, φαίνεται, ότι κάτι δεν πάει καλά εδώ, όταν...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μου επιτρέπετε να σας πω;
ΑΝΝΑ ΜΠΕΝΑΚΗ-ΨΑΡΟΥΔΑ: Στο τέλος να μου το πείτε, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, μπορώ να απαντήσω τώρα και να κρατήσετε το χρόνο της κ. Μπενάκη;
ΠΡΟΕΔΡΕΥΩΝ (Παναγιώτης Ν. Κρητικός): Αν το επιτρέπει η αγορήτρια. 
ΑΝΝΑ ΜΠΕΝΑΚΗ-ΨΑΡΟΥΔΑ: Αν μου κρατήσετε το χρόνο, ας απαντήσει ο κύριος Υπουργός.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το copyright ανήκει σε μένα. Είμαι ο συντάκτης και ο συγγραφέας όλου του κειμένου αυτού. Είναι δικό μου. Δεν είναι της "ΘΕΜΙΣ ΚΑΤΑΣΚΕΥΑΣΤΙΚΗ".
ΑΝΝΑ ΜΠΕΝΑΚΗ-ΨΑΡΟΥΔΑ: Επομένως επιβεβαιώνομαι ότι τα κείμενά σας τα πληρώνει η ανώνυμη εταιρεία "ΘΕΜΙΣ ΚΑΤΑΣΚΕΥΑΣΤΙΚΗ". Δεν χρειαζόμαστε και τίποτε άλλο.
Κύριοι συνάδελφοι, όταν βλέπει κανείς, λοιπόν, αυτήν την πολυτελέστατη εμφάνιση του Υπουργείου Δικαιοσύνης, δεν μπορεί παρά να κάνει ορισμένες συγκρίσεις με το ποια είναι η πραγματική εικόνα, η οποία επικρατεί στο χώρο εν γένει της δικαιοσύνης.
Και αρχίζω με τα σωφρονιστικά καταστήματα. Τα νούμερα τα ακούσαμε. Οι συνθήκες εξακολουθούν να είναι οι ίδιες άθλιες συνθήκες, οι οποίες υπήρχαν ανέκαθεν.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ.)
Τα κυκλώματα ναρκωτικών και όπλων κινούνται ανενόχλητα μέσα στις φυλακές και ενώ ο κύριος Υπουργός έχει πει πολλές φορές στο παρελθόν ότι όλα αυτά εξαρθρώνονται, οι αποδράσεις συνεχίζονται η μία πίσω από την άλλη και δυστυχώς και οι θάνατοι μένουν ανεξιχνίαστοι.
Προ οκτώ περίπου μηνών, στη Δικαστική Φυλακή Κορυδαλλού βρέθηκε ένα πιστόλι και δύο χειροβομβίδες σε κελί κρατουμένου. Πέραν των ανακρίσεων της Αστυνομίας και του εισαγγελέως, δεν υπήρξε καμία αντίδραση από το Υπουργείο Δικαιοσύνης. Δεν τιμωρήθηκε κανείς και ο κρατούμενος, στην κατοχή του οποίου βρέθηκαν αυτά τα όπλα, ζει και βασιλεύει -βασιλεύει, αυτό έχει σημασία- στη Φυλακή Κορυδαλλού.
Οι τελευταίοι θάνατοι κρατουμένων ήταν την ημέρα της επίσκεψης του Αρχιεπισκόπου Χριστόδουλου. Πέθανε από ναρκωτικά μία κρατούμενη και άλλες δύο μεταφέρθηκαν στο νοσοκομείο σε κώμα. 'Εγινε καμία έρευνα από το Υπουργείο Δικαιοσύνης; 'Ολα αυτά έχουν αφεθεί στις πρωτοβουλίες των εισαγγελικών αρχών και στις προκαταρκτικές εκθέσεις.
'Ενα κόσμημα πραγματικά των Φυλακών Κορυδαλλού, η Σχολή Σωφρονιστικών Υπαλλήλων που εγκαινιάστηκε επί των ημερών μου το 1993, έκλεισε. Μήπως επειδή ήταν έργο της Νέας Δημοκρατίας; 'Εκλεισε από το 1994 μέχρι το 1999. Τώρα μόλις επανήρχισε και αυτή υποβαθμισμένη.
Ας δούμε όμως και την ανταπάντηση του κυρίου Υπουργού είναι ότι εδώ γίνονται καινούργιες φυλακές, ότι άρχισε μία νέα εποχή. 'Οσον αφορά τις νέες φυλακές, κύριοι συνάδελφοι, είναι μόνο μία εξ υπαρχής, στην 'Αμφισσα, η φυλακή Μαλανδρίνου και δύο οι οποίες είναι ανακατασκευή παλαιών κτιρίων. Είναι το Σωφρονιστικό Κατάστημα στην Αυλώνα, που είναι ανακατασκευή των στρατιωτικών φυλακών, και το Κέντρο Απεξάρτησης στη Θήβα, στο οποίο αναφέρθηκε ο κύριος Υπουργός και είναι ανακατασκευή ενός μοναστηριακού συγκροτήματος των μαρτύρων του Ιεχωβά, που αγόρασε το Υπουργείο Δικαιοσύνης. Νέα φυλακή άλλη, είναι μόνο σχεδιασμένη στα χαρτιά και μόνο σε μακέτες.
Αλλά δεν είναι μόνο το θέμα των φυλακών. Ας έρθουμε και στο χώρο της δικαιοσύνης, για να δούμε πώς λειτουργεί η δικαιοσύνη και αν ο πολίτης που προσφεύγει στη δικαιοσύνη και έχει απαίτηση να έχει απέναντί του ένα δίκαιο δικαστή, τον βρίσκει.
Πρώτα από όλα, να πάρουμε την ταχύτητα απονομής της δικαιοσύνης, γιατί ξέρουμε πάρα πολύ καλά ότι το ήμισυ, αν όχι το μεγαλύτερο μέρος της αποτελεσματικότητας της δικαιοσύνης, είναι να βγει γρήγορα μια δικαστική απόφαση και να δικαιωθεί ή εν πάση περιπτώσει να απονεμηθεί δίκαιο.  Ξέρετε αυτήν τη στιγμή που βρίσκονται οι ρυθμοί της δικαιοσύνης;
Η τελευταία δικάσιμος προ ημερών του τριμελούς εφετείου πλημμελημάτων ήταν για τις 19-12-2003. Δηλαδή προ εβδομάδος προσδιορίζονταν δίκες του Τριμελούς Εφετείου Πλημμελημάτων για τις 19-12-2003.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή τρία χρόνια μετά;
ΑΝΝΑ ΜΠΕΝΑΚΗ-ΨΑΡΟΥΔΑ: Του Τριμελούς Εφετείου Κακουργημάτων για τις 6-6-2003 και του Πενταμελούς Εφετείου Κακουργημάτων για τις 26-11-2003. Αγωγή που κατατίθεται αυτήν τη στιγμή στην τακτική διαδικασία δεν προσδιορίζεται σε κανένα δικαστήριο, ούτε στο ειρηνοδικείο προ της συμπληρώσεως έτους, εκτός βέβαια αν είναι αγωγή του κυρίου Υπουργού ή μήνυση του κυρίου Υπουργού κατά των διαφόρων εναντίον των οποίων στρέφεται, οπότε εκεί παρατηρείται καταπληκτική ταχύτης και στον προσδιορισμό και στην εκδίκαση.
Συνθήκες εργασίας - μηχανογράφηση.
Ακούσαμε κάποιο ποσοστό μηχανογράφησης. Είναι δυνατόν, κύριοι συνάδελφοι να είμαστε στο 2000 και να μην υπάρχει πλήρης μηχανοργάνωση της δικαιοσύνης, ούτε του ποινικού μητρώου; Είναι δυνατόν τα πρακτικά των δικών ακόμα να τα κρατάει ο γραμματεύς σύμφωνα με αυτά που ακούει και επί τη βάσει αυτών των πρακτικών να γίνεται η δευτεροβάθμια δίκη; Είναι δυνατόν να υπάρχουν αυτά τα κενά και σε θέσεις δικαστών και σε θέσεις δικαστικών γραμματέων, ώστε να έχουμε αυτό το φαινόμενο του ωραρίου που σταματάει στις τέσσερις η ώρα γιατί δεν υπάρχουν δικαστικοί γραμματείς και δικαστές ή δεν καταβάλλονται εκείνα που πρέπει να καταβάλλονται για να παρατείνεται το ωράριο;
Βέβαια έχουν γίνει και ορισμένα θετικά και δικαίως μπορεί να υπερηφανεύεται για το μισθολόγιο των δικαστών ο κύριος Υπουργός.
Αλλά ποιο μισθολόγιο; Προσαρμόστηκαν οι απολαβές σε κάποιο επίπεδο ανεκτό, αλλά πώς; Κατά 60% με επιδόματα και κατά 40% με το βασικό μισθό. Και ξέρετε ποιο είναι το αποτέλεσμα; Μόλις αποχωρήσει από την υπηρεσία και γίνει συνταξιούχος ο δικαστής παίρνει λιγότερα από τον πρωτοδιοριζόμενο πάρεδρο. Είναι, λοιπόν, μεταχείριση του δικαστικού σώματος αυτή;
Και το άκρον άωτον, που προσωπικά ενδεχομένως δεν βαρύνει τον Υπουργό, αλλά βαρύνει όλη την Κυβέρνηση, είναι η μεταχείριση κάποιων παλαιών συνταξιούχων της δικαιοσύνης, οι οποίοι δικαιούνται κάποια αναδρομικά από την αναπροσαρμογή -ολίγα δισεκατομμύρια είναι- και ενώ πέτυχαν απόφαση από το Ελεγκτικό Συνέδριο που τους δικαιώνει, ψήφισε νόμο η Κυβέρνηση και είπε ότι παραγράφονται, με το γνωστό σύστημα της παραγραφής και μπαίνουν στο αρχείο οι εκκρεμείς διεκδικήσεις συνταξιούχων δικαστών.
Κύριοι συνάδελφοι, αυτή είναι μια ντροπή -είναι και για ολόκληρο το ελληνικό κράτος- για την Κυβέρνηση.
Να έρθω και σε ορισμένα θέματα της κεντρικής υπηρεσίας.
Σας είπα πριν για την "Α.Ε. ΘΕΜΙΣ ΚΑΤΑΣΚΕΥΑΣΤΙΚΗ" ότι είναι το προσωπικό εργαλείο του κυρίου Υπουργού, με το οποίο κάνει τα πάντα και έχει κλείσει και τις πόρτες, ώστε κανένας από τους υπαλλήλους της κεντρικής υπηρεσίας να μην μπορεί να μπει σ' αυτό το άδυτο.
Ξέρουμε όλοι ότι "Α.Ε. ΘΕΜΙΣ ΚΑΤΑΣΚΕΥΑΣΤΙΚΗ" έχει εξαιρεθεί από κάθε δημοσιονομικό περιορισμό, κάνει απευθείας αναθέσεις κλπ. και επιπλέον έχει εξαιρεθεί και από τους περιορισμούς του ΑΣΕΠ. 'Αρα διορίζονται όσοι πρέπει να διοριστούν και είναι όλοι οι εκλεκτοί του κυβερνώντος κόμματος.
Είπατε ότι θα δώσετε στοιχεία στον κ. Κορκολόπουλο. Δεν ξέρω, να τα δούμε. Δεν ξέρω τι ακριβώς έχει ζητήσει ο συνάδελφος, αλλά εμείς της ΟΚΕ-Δικαιοσύνης σας έχουμε κάνει επίσης με μία άλλη ερώτηση έναν πλήρη κατάλογο εγγράφων, τα οποία ζητούμε και επιφυλασσόμαστε, κύριοι συνάδελφοι, να δούμε τι θα βγάλουμε.
Αλλά εκτός από τη "ΘΕΜΙΣ ΚΑΤΑΣΚΕΥΑΣΤΙΚΗ", ο κύριος Υπουργός έχει και ένα πολυτελέστατο προσωπικό γραφείο από το οποίο διευθύνει τη δικαιοσύνη αποτελούμενο από τριάντα έξι το λιγότερο υπαλλήλους απεσπασμένους -περίπου δεκατέσσερις επιπλέον της προσωπικής φρουράς- και κατόπιν αυτών βεβαίως, τι να την κάνει την κεντρική υπηρεσία;
Γι' αυτό στην κεντρική υπηρεσία συμβαίνει το εξής: Επί διετία καθυστερούν οι κρίσεις για επιλογές προϊσταμένων διευθύνσεων και τμημάτων. Δεν προωθούνται ερωτήματα στο υπηρεσιακό συμβούλιο, για να μπορεί να κάνει ο Υπουργός με ανάθεση σε εκείνους που επιλέγει ο ίδιος, την άσκηση αυτών των καθηκόντων και μία θέση γενικού διευθυντή παραμένει μονίμως κενή.
Αφήνω δε, τη συμπεριφορά του κυρίου Υπουργού απέναντι στους υπαλλήλους του Υπουργείου Δικαιοσύνης. Υπάρχουν ανακοινώσεις, οι οποίες κατά αξιοθαύμαστο τρόπο είναι διακομματικές. Δεν είναι μόνο της ΔΑΚΕ, αλλά είναι και της ΠΑΣΠ μαζί, οι οποίες διαμαρτύρονται για τις προσβολές και τις ύβρεις προς τους υπηρεσιακούς παράγοντες.
Κύριοι συνάδελφοι, ένα άλλο τελευταίο στοιχείο, που θέλω να καταθέσω για την κακοδιοίκηση που επικρατεί σε όλο το χώρο της δικαιοσύνης, είναι το τι γίνεται στο Υποθηκοφυλακείο Αθηνών, όπου ο προϊστάμενος έχει δικαιωθεί τρεις φορές από τα υπηρεσιακά συμβούλια -είχε την ατυχία βέβαια να είναι τοποθετημένος από τη Νέα Δημοκρατία- έγιναν τρεις φορές προσφυγές, τρεις φορές δικαιώθηκε και από το πρωτοβάθμιο και από το δευτεροβάθμιο υπηρεσιακό συμβούλιο, δύο φορές ανέπεμψε ο Υπουργός την απόφαση του υπηρεσιακού συμβουλίου και τώρα, κατά πληροφορίες μας, ετοιμάζεται να κάνει και τρίτη αναπομπή, δημιουργώντας βέβαια, με κάποιον εγκάθετο, τον οποίο έχουν τοποθετήσει προϊστάμενο του Υποθηκοφυλακείου, αλλεπάλληλες πειθαρχικές διώξεις κατά του παλαιού προϊσταμένου του Υποθηκοφυλακείου.
Αυτά όλα βέβαια έχουν και τις επιπτώσεις τους στις συναλλαγές. Το τι γίνεται στο βιβλίο υποθηκών -το είδα με τα μάτια μου- κύριοι συνάδελφοι, δεν μπορείτε να το φανταστείτε. Εγγράφονται υποθήκες με ημερομηνίες και δεν ξέρουν ποιος θα τις υπογράψει. Ο νόμιμος προϊστάμενος ο οποίος είναι ο αναπεμπόμενος συνεχώς ή ο νυν, ο οποίος ασκεί τα καθήκοντά του κατ' ανάθεση και αν υπογράψει αυτός η εγγραφή θα είναι άκυρη;
Με τον τρόπο αυτό δημιουργείται ένα πραγματικό αλλαλούμ ως προς τη χρονολογία εγγραφής των υποθηκών. Καταλαβαίνετε σε τι χάος θα βρεθούν σε λίγο συναλλασσόμενοι και δικηγόροι, που δεν θα ξέρουν πότε έχει εγγραφεί μία υποθήκη.
Κατά τα άλλα, κύριοι συνάδελφοι, επαίρεται ο κύριος Υπουργός Δικαιοσύνης για το νομοθετικό του έργο. Εγώ δεν θα τον αντικρούσω, γιατί έχει ψηφίσει μερικά καλά νομοθετήματα, όπως το Σωφρονιστικό Κώδικα. Είναι καλός και σύγχρονος, αλλά διερωτώμαι, κύριοι συνάδελφοι, για πού είναι αυτός ο Σωφρονιστικός Κώδικας; Για μας που τον ψηφίσαμε, για τα βιβλία και για το φύλλο της Εφημερίδας της Κυβερνήσεως που δημοσιεύτηκε.
Πού θα εφαρμοστεί αυτός ο Σωφρωνιστικός Κώδικας και με ποιες συνθήκες; Πού θα εφαρμοστεί η ημιελεύθερη διαβίωση, που είναι ένας καλός θεσμός; Πού θα εφαρμοστεί η απόλυση υπό δοκιμασία, που και αυτός είναι ένας καλός θεσμός, όταν δεν υπάρχουν επιμελητές κοινωνικής αρωγής;
Σημειωτέον δε ότι στον κλάδο Επιμελητών Ανηλίκων, που ξέρουμε πόσο σημαντικό είναι το έργο τους, αυτήν τη στιγμή υπηρετούν μόνο εξήντα επιμελητές ανηλίκων σε όλη την Ελλάδα, κύριοι συνάδελφοι. Καλούνται να υπηρετήσουν αυτό το έργο εξήντα άνθρωποι, διορισμένοι από το παρελθόν.
Μας είπατε εδώ για ευεργετικό υπολογισμό ημερών εργασίας, για άδειες κ.λπ. 'Ολα αυτά είναι πολύ καλά, αλλά δεν έγιναν επί των ημερών σας. Αυτά τα ξέρουμε από καταβολής του Σωφρονιστικού Κώδικα. Πού να εφαρμοστούν όμως, με ποια υποδομή, με ποιους ανθρώπους και με ποιες συνθήκες εργασίας;
Κύριοι συνάδελφοι, υπάρχει μία κραυγαλέα αντίθεση μεταξύ της παρουσιαζομένης πραγματικότητας και της αληθινής πραγματικότητας στο χώρο της δικαιοσύνης. Θα ήθελα να ευχηθώ, και το θεωρώ βέβαιο ότι τη σύγκλιση αυτών των δύο εικόνων μόνο η Νέα Δημοκρατία θα την επιτύχει.
Μία τελευταία παρατήρηση. Πολύ αργά θυμηθήκατε, κύριε Υπουργέ, και ολόκληρη η Κυβέρνηση, να προστατεύσετε την ιδιωτική ζωή και τους πολιτικούς από την κακομεταχείριση, που υφίστανται από τα Μέσα Μαζικής Ενημέρωσης.
Δεν αναμειγνύομαι στο έργο του εισαγγελέως, δεν αναμειγνύομαι στις διώξεις, δεν παίρνω το μέρος κανενός. 'Ολοι είναι αξιοκατάκριτοι. Αλλά επιτρέπεται να υπάρχει αυτή η ασυδοσία στα Μέσα Μαζικής Ενημέρωσης και εσείς από την άλλη μεριά νασ οδηγείτε σε παραίτηση αλληλοδιαδόχως τους προέδρους του Εθνικού Ραδιοτηλεοπτικού Συμβουλίου και να κρατάει στο συρτάρι του ο Υπουργός Τύπου τις κυρώσεις που έχουν επιβληθεί; Γιατί να διαρρηγνύουμε τα ιμάτιά μας, λοιπόν, για τη ζούγκλα που υπάρχει σ' αυτό το χώρο;
Πολύ αργά το θυμηθήκατε και πρέπει να πω ότι το ενδιαφέρον σας ηχεί προσχηματικό.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο για πέντε λεπτά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κατ' αρχήν χρησιμοποιήσατε, κυρία Μπενάκη τη λέξη "ντροπή". Να ντρέπεσθε και προσωπικά πολλές φορές εσείς, όχι εμείς.
ΑΝΝΑ ΜΠΕΝΑΚΗ ΨΑΡΟΥΔΑ: Δεν είπα εγώ "ντροπή".
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μιλήσατε για αγωγή και μήνυση, οι οποίες εκδικάζονται ταχύτατα. Η μήνυση κατά του Κατριβάνου, δικάστηκε μετά από δεκατρείς μήνες και ήταν μήνυση του Τύπου. Πού τη βρήκατε την ταχύτητα; Οι αγωγές που έχουν προσδιοριστεί και λυπούμαι για λογαριασμό μερικών εξ υμών, οι οποίοι ταχθήκατε με το "ΡΙΖΟΣΠΑΣΤΗ" στη συκοφαντία εναντίον μου ...
ΑΝΤΩΝΙΟΣ ΦΟΥΣΑΣ Πόσες αγωγές;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα σου πω καμιά βαριά κουβέντα.
ΑΝΤΩΝΙΟΣ ΦΟΥΣΑΣ Πόσες αγωγές;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κατά του "ΡΙΖΟΣΠΑΣΤΗ" δύο αγωγές για δύο περιπτώσεις.
ΑΝΤΩΝΙΟΣ ΦΟΥΣΑΣ: 'Αλλες;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οποιος σηκώνει χέρι να προσβάλει το Γιαννόπουλο, θα έχει τα επίχειρα της κακίας του να τα υποστεί.
ΑΝΤΩΝΙΟΣ ΦΟΥΣΑΣ Πείτε μας αριθμό αγωγών.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εισέτι με τους Μανδίκους. Σε παρακαλώ σταμάτα.
Κύριοι συνάδελφοι, δεν ήθελα να το πω, αλλά θα το πω. Το Κέντρο Απεξάρτησης Τοξικομανών της Θήβας το χρηματοδότησε η Ευρωπαϊκή 'Ενωση και τα έδωσε τα λεφτά επί των ημερών σας. Ο τότε Υπουργός Δικαιοσύνης -δεν ξέρω ποιος είναι- δεν δέχθηκε τον αντιπρόεδρο της επιτροπής για να κουβεντιάσουν επί του έργου για το πού θα δοθούν τα λεφτά, γιατί τα ελέγχει η Ευρωπαϊκή 'Ενωση, όπως ξέρετε. Εγώ βρήκα τον φάκελο, όταν μου παρεδόθη από τον υπηρεσιακό Υπουργό.
ΑΝΝΑ ΜΠΕΝΑΚΗ ΨΑΡΟΥΔΑ: Οι προηγούμενοι τι έκαναν;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Επί των ημερών σας δόθηκαν τα λεφτά. Δεν θέλησα να ψάξω ποιος εξ υμών ήταν, που επί τριάμισι χρόνια στην εξουσία άλλαξαν τέσσερις Υπουργοί Δικαιοσύνης.
ΑΠΟΣΤΟΛΟΣ ΣΤΑΥΡΟΥ: Οι προηγούμενοι τι έκαναν;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν τα έβγαλαν να τα δώσουν επί των ημερών μας. Καταλάβετέ το. Τα έβγαλαν επί των ημερών σας, από την Ευρωπαϊκή 'Ενωση.
ΑΝΝΑ ΜΠΕΝΑΚΗ -ΨΑΡΟΥΔΑ: Και τι έγινε; Αξιοποιήθηκαν;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν τα πήρατε, διότι ο εξ υμών Υπουργός -δεν έψαξα να βρω ποιος ήταν Υπουργός, αλλά θα ψάξω και θα καταλογίσω ευθύνες, δεν θέλω να φορτώσω ευθύνες σε κάποιον ανυπαίτιως, δεν δέχθηκε τον αντιπρόεδρο της Επιτροπής Ευρωπαϊκής 'Ενωσης για να συμφωνήσουν επ' αυτού. Και μάλιστα αυτό έγινε δύο φορές. Βρήκα το φάκελο και είδα ότι μέσα περιέχεται και το όνομα Βγενόπουλος. Και λέω αυτός θα είναι 'Ελληνας, θα είναι από την Πάτρα κλπ. Και τον βρήκαμε, ψάχνοντας επί τέσσερις μήνες. Διαλύθηκε εν τω μεταξύ η επιτροπή, τα λεφτά δόθηκαν αλλού. Και έστειλα γράμμα εγώ, ζητώντας συγγνώμη για την ελληνική κυβέρνηση τότε, για το ελληνικό κράτος. Και είπα ότι κάποιος υπάλληλος -γιατί έθεσαν και ορισμένες υπόνοιες, λεφτά ήταν αυτά, 6,5 δισεκατομμύρια -δεν ενημέρωσε τον Υπουργό ότι τον ζητούν από την Ευρωπαϊκή 'Ενωση, και εκ του λόγου αυτού δεν έγινε η επικοινωνία.
Είχε διαλυθεί η επιτροπή και ξανασυνήλθαν και μας τα έδωσαν τα λεφτά.  'Ετσι τα πήραμε. Τα κτίρια ήταν έτοιμα, των Ιεχωβάδων. Και σ' αυτό θα μας κατηγορήσετε;
Αν εμείς επί δύο -τρία χρόνια μετά το 1989 συνεχίζαμε τη θητεία μας, πολλά προβλήματα θα είχαν επιλυθεί. Γύρισαν όλα ανάποδα και φταίτε σε πολλά πράγματα για τα οποία δεν είναι του παρόντος να μιλήσουμε και δεν έχουμε και ώρα. Τα δώρα που δόθηκαν ήταν δωρεά του φίλου μου του Ζαχαριά στα παιδιά. Τώρα μου το θύμησαν.
Λεφτά δικά μου έδωσα άλλες φορές σε δώρα. Δεν πλήρωσε δραχμή η "ΘΕΜΙΣ ΚΑΤΑΣΚΕΥΑΣΤΙΚΗ", αυτό μου υπενθυμίζουν τώρα εδώ.
Τώρα, για το περίστροφο που βρέθηκε στις φυλακές και τη χειροβομβίδα, ήταν ολόκληρη λειτουργία της μαφίας για να συλληφθεί κάποιος όμηρος εκεί, από μέσα, ώστε να μπορέσει να απευλευθερωθεί ένας, τον οποίο ζητούσε το Ισραήλ και εμείς εδώ δεν τον δίναμε. Επενέβησαν και δικηγόροι ότι δεν είναι έτσι κλπ. και ήταν για εκείνον -υπάρχει πόρισμα- τον οποίον παραδώσαμε.
Πάντοτε βγαίνουν πορίσματα στις φυλακές, δεν μένει τίποτα το κρυφό.  Οι δε εισαγγελείς σε κάθε περίπτωση κάνουν και μια προκαταρκτική εξέταση, είτε πρόχειρη είτε επείγουσα και είτε αιτιολογούν είτε δικαιολογούν, εν πάση περιπτώσει, έχουν μια απόφαση. Την άδεια σε έναν που δεν γύρισε πίσω, προχθές την έχει δώσει ο εισαγγελέας σύμφωνα με το Σωφρονιστικό Κώδικα.  Καταργήσαμε την κεντρική επιτροπή που ήδρευε στο Υπουργείο, σύμφωνα με τη νομοπαρασκευαστική επιτροπή της συντάξεως του Σωφρονιστικού Κώδικα, που τον βρήκαμε όλοι σωστό και είπαμε να έχει την ευθύνη ο εισαγγελέας. Να μην έχει καμία δουλειά ο Υπουργός, να μην επεμβαίνει ο Υπουργός, αφού η επιτροπή εδρεύει στο Υπουργείο.
Εγώ, δεν επεμβαίνω ποτέ, ρωτήστε και τον καθηγητή της εγκληματολογίας, αν του είπα ποτέ, να μεταφέρει, να μεταθέσει ή να κάνει κάτι για έναν κρατούμενο. Ποτέ. Λέω, το "καθήκον σας". Και όταν για άλλο θέμα με πήρε κάποιος εισαγγελέας, προχθές, του είπα, γιατί πήρες τον Υπουργό της Δικαιοσύνης; Να πάρεις τον Εισαγγελέα του Αρείου Πάγου. Να πράξετε το καθήκον σας!  Ουδεμία επέμβαση. Ποτέ!
Εναντίον του εισαγγελέα, φωνές, να τον διώξουμε τον εισαγγελέα. Και βγήκα και τον υπερασπίστηκα. Είπα, δε φταίει ο Εισαγγελέας. Αν φταίει κάποιος, φταίει ο νόμος. Αλλάξαμε τη νομοθεσία. Ο Εισαγγελέας επείσθη από τις δηλώσεις των υπαλλήλων ότι έπρεπε να δώσει την άδεια.
Κοιτάξτε τι γίνεται τώρα με τις υπηρεσίες του Υπουργείου μας, που και εσείς περάσατε. Ο διευθυντής της τεχνικής υπηρεσίας, επί ενάμιση χρόνο, κρατούσε τα χαρτιά μαλώνοντας με την αρμόδια διευθύντρια του Υ.ΠΕ.ΧΩ.Δ.Ε.   Επί ενάμιση χρόνο δεν μπορούσαμε να τους μονιάσουμε. Μέχρι που τον καταργήσαμε και μέχρι που την κατήργησε εκεί ο κ. Λαλιώτης.
ΑΝΝΑ ΜΠΕΝΑΚΗ-ΨΑΡΟΥΔΑ: Γι'αυτό ψηφίσαμε και εμείς ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα απαντήσω σ'αυτά γιατί την είχατε στην επερώτηση, έλεγα μήπως το ξεχάσατε, αλλά πού να το ξεχάσεις εσύ, κυρία Μπενάκη. Γι'αυτό δεν τα έβαλα προηγουμένως, για τον κ. Παύλου. Τελεί ούτος υπό κατηγορία κατόπιν αυτεπάγγελτης ασκήσεως ποινικής δίωξης για παράβαση καθήκοντος, διετάχθη προανάκριση του 259 Π.Κ. από τον Εισαγγελέα του Αρείου Πάγου. Τελεί υπό πειθαρχική κατηγορία κατόπιν ασκήσεως πειθαρχικής αγωγής επίσης από τον Εισαγγελέα του Αρείου Πάγου, εμπιστευτικό πρωτόκολλο κλπ. κλπ.
Κατά το άρθρο  δε 84 παράγραφος 3 του νομοθετικού διατάγματος 1025/71, προβλέπεται η υποχρέωση του Υπουργού Δικαιοσύνης, να παραλείψει την προαγωγή δικαστικού υπαλλήλου σε βάρος του οποίου εκκρεμεί πειθαρχική αγωγή. Αυτό έκανα. Το γύρισα, το ξαναγύρισαν και θα το ξαναγυρίσω. "Πέντε φορές αν χρειαστεί.  Δεν σημαίνει ότι το ανώτατο πειθαρχικό συμβούλιο του Υπουργείου ή του Αρείου Πάγου ότι έχει πάντα δίκιο. Αυτό μου εισηγούνται οι υπηρεσίες, αυτό έκανα και εγώ, αλλά και αν δεν μου το εισηγούντο, αν υπάρχει ποινική δίωξη και αν υπάρχει και πειθαρχική επίσης καταδίωξη, δεν μπορώ να τον ορίσω διευθυντή.
Τώρα τι έχει γίνει με το υποθηκοφυλακείο και αν έχουν γίνει καλά οι εγγραφές κλπ., αυτά αναφέρονται στις αναφορές εκ των οποίων αναφορών είναι και η ποινική δίωξη και η πειθαρχική δίωξη.
'Οσον αφορά τώρα τη συνδικαλιστική εκπροσώπηση, την έκφραση του στο Υπουργείο. Αν πειράξεις έναν του ΠΑΣΟΚ, όλοι οι άλλοι σου επιτίθενται. Αν βάλλεις εναντίον ενός εκ της Νέας Δημοκρατίας, το ίδιο όλοι. Περί τίνος πρόκειται; Εχρειάσθη χώρος για την επιτάχυνση των εργασιών της "ΘΕΜΙΣ ΚΑΤΑΣΚΕΥΑΣΤΙΚΗ" κυρία Μπενάκη, ώστε επτά κομπιούτερς μαζί με τους υπαλλήλους, που τους χειρίζονται να πάνε να δουλέψουν στο χώρο των εκδηλώσεων.  Δεν υπήρχε άλλος χώρος.
Εγώ έδωσα τη διαταγή. Πηγαίνετε είπα στην αίθουσα εκείνη, είναι αίθουσα εκδηλώσεως και χρησιμοποιείται πέντε φορές το χρόνο, για την 28η Οκτωβρίου, 25η Μαρτίου και για κάποιες άλλες εκδηλώσεις. Εγώ τη χρησιμοποίησα για να δώσω συνεντεύξεις, δύο φορές, όμως δεν ξαναπήγα εκεί. Το γραφείο όπως ξέρετε του Υπουργείου είναι μεγάλο και τους βλέπω εκεί ή σε κάποιες άλλες αίθουσες, που είναι πολύ καλές. Είναι η κατασκευή αυτού του Υπουργείου πολύ καλή και με όλα τα αντισεισμικά οχυρώματα.
'Οταν έμαθε αυτό ο Πρόεδρος της ΔΑΚΕ με υπαλλήλους πήγε και κατέλαβε την αίθουσα. 'Οταν ρώτησα γιατί, μου είπαν για να μην πάνε εκεί οι μηχανές. 'Ομως ήταν για επτά οκτώ μέρες οι εργασίες που έπρεπε να τελειώσουν. Δεν τους έθιξα. 'Ασκησα πειθαρχική αγωγή, γιατί είπαν και άλλα λόγια. Απελογήθη ο πρόεδρος της ΔΑΚΕ και είπα βάλτε την στο αρχείο. 'Εχω εκκρεμείς δυο περιπτώσεις με έγγραφο του αείμνηστου Προέδρου του Συμβουλίου της Επικρατείας εναντίον ενός δικαστή, ο οποίος είχε αναστατώσει το δικαστήριο, έχω συντάξει το κατηγορητήριο και έχω την έγκριση του Πρωθυπουργού και δεν κοινοποίησα κανένα πειθαρχικό κλητήριο θέσπισμα ακόμη. Γιατί δεν θέλω να δημιουργώ τέτοια προβλήματα. Αυτό είναι όλο.  Και βγήκε η συνδικαλιστική παράταξη ολόκληρη να λέει ότι καταργώ τα συνδικαλιστικά δικαιώματα, εγώ που είμαι μεταξύ εκείνων που φτιάξαμε το ν. 1264/82 για την αποκατάσταση των συνδικαλιστικών ελευθεριών και της λειτουργίας των συνδικάτων. Εγώ, λοιπόν, καταργώ συνδικαλιστικά δικαιώματα; Ποια; Χώρου του δημοσίου, του κράτους, ο οποίος εχρησιμοποιείτο πάλι για το κράτος;  Ο Πρόεδρος της ΔΑΚΕ και με ΠΑΣΟΚικούς μαζί παραπονούνται στην ΑΔΕΔΥ και πήρα γράμμα από τον Πρόεδρο της ΑΔΕΔΥ τον κ. Κουτσούκο και του τράβηξα το αναγκαίο λουρί και του είπα ότι "δεν ξέρουν τι κάνουν" και ότι έτος "σπάνε τα μούτρα τους". Είναι αυτό συνδικαλισμός; Και βέβαια δεν τους ξαναείδα ούτε τους βλέπω. Ξέρετε με ποιους δουλεύω; Με αυτούς που είπατε. Ξέρετε το επίπεδο των υπαλλήλων; Δεν ήθελα να το πω. Χαμηλότατο.  Εκτός από διευθυντές, τμηματάρχες και γενικούς διευθυντές.
Εγώ δεν πρότεινα την κ. Φαρμάκη να γίνει γενική διευθύντρια; 'Εκανα καμία διάκριση μεταξύ των υπαλλήλων; Είναι η ικανότερη. 'Εδωσα εντολή να συμπληρώσουν τα κενά. Μάλωσαν μεταξύ τους και στο τέλος βρέθηκε ότι δεν μπορούμε σύμφωνα με το νόμο να κάνουμε αυτές τις προαγωγές. Δημοσιεύθηκε ο Κώδικας Δικαστικών Υπαλλήλων και είπα να κινηθούν οι διαδικασίες. Δεν υπάρχουν θέσεις κενές. Υπάρχει μια θέση κενή την οποία η κ. Φαρμάκη θα καταλάβει, διότι έφυγε ο κ. Καλαβρυτινός ως ένας εκ των τεσσάρων, Γενικός Διευθυντής. Δεν κάναμε καμία διάκριση. Γιατί τα λέτε αυτά τα πράγματα;
Θα ήθελα τελειώνοντας με τις απαντήσεις στην κ. Μπενάκη, κύριε Πρόεδρε: 'Οτι προπηλακιζόμενος, συκοφαντούμενος, υβριζόμενος, λοιδορούμενος και χλευαζόμενος και ως Υπουργός της Δικαιοσύνης δεν μπορούσα να  αφήσω τον εαυτό μου απροστάτευτο. Μου βγήκατε όλοι συμπεριλαμβανομένου και του Επιτίμου Προέδρου της Νέας Δημοκρατίας και εδώ στη Βουλή, απόντος εμού, διότι δεν ήθελα να δώσω συνέχεια, να ειπείτε ότι έπρεπε να παραιτηθώ από Υπουργός. Αυτή ήταν η επιδίωξη του Κομμουνιστικού Κόμματος να φύγω από το Υπουργείο Δικαιοσύνης. 'Εξι φορές  το έχει ζητήσει, όπως επτά φορές το ζήτησε όταν ήμουν Υπουργός Εργασίας.   Το 1986 τον Οκτώβριο στις 30 του μηνός το πέτυχε ο κ. Φλωράκης για να του στείλω ένα γράμμα στον τότε Πρωθυπουργό μας να του πω ότι το ΚΚΕ φίλος δεν πιάνεται. "Και φθάσαμε τότε στα χειρότερα. Βέβαια μετάνιωσε ο Πρόεδρός μας τότε. Και τον Οκτώβριο του 1993 με τοποθέτησε πάλι στο Υπουργείο Εργασίας και Κοινωνικών Ασφαλίσεων. Και αντί να τηρήσετε όλοι τουλάχιστον ουδετερότητα μου βγήκατε ότι εγώ πάω να κλείσω το "ΡΙΖΟΣΠΑΣΤΗ", ότι θέλω να απαγορεύσω την ελεύθερη διακίνηση των ιδεών κλπ. Τέτοια πράγματα.  Βγήκαν και είπαν ότι εγώ ήμουν και στα τάγματα ασφαλείας ότι δεν ήμουν στην Αντίσταση κλπ.
Στέλνουν στα κομμουνιστικά κόμματα του εξωτερικού -τα γράφουν οι ίδιοι στο "ΡΙΖΟΣΠΑΣΤΗ"- και λένε ότι ο Υπουργός Δικαιοσύνης συνεργάστηκε με τους Ναζί. 'Αλλη μήνυση θα φάνε. Και δεν ξέρω αν στο τέλος, θα κάνω και στην κ. Παπαρήγα. Είναι αδίστακτοι.
Αντί, λοιπόν, εσείς να υπερασπιστείτε την αλήθεια, όλοι λίγο -πολύ μεταξύ σας, πήρατε το μέρος τους. 'Εχω βέβαια βαθύτατο και βαρύτατο παράπονο και μέσα στη Βουλή. Απών ήμουν. Διότι ξέρετε κανέναν που να του λένε ότι είναι παρανοϊκός, ψυχοπαθής, σχιζοφρενής και να μην απαντά σε αυτό; Και να λέει και τα άλλα ο Κεδίκογλου;
Τι να σας πω; Δεν ντραπήκατε ορισμένοι εδώ μέσα που πήρατε το μέρος του; 'Εχω παράπονο μέγα και προσωπικό. Σας υπερασπίστηκα όπου βρισκόμουνα όλους σας και καθένα χωριστά. Και αν σήμερα ως Υπουργός Δικαιοσύνης πράττω το καθήκον μου έναντι της χυδαιότητας αυτής, που επιχειρείται από κάποιο κανάλι για να φθάσουν να λένε είναι Υπουργός, πολιτικός. Δεν είναι, είπα, πολιτικός, είναι πολιτευτής. Και δεν είναι Υπουργός και δεν είναι του ΠΑΣΟΚ.
Τα τηλεφωνήματα στο Υπουργείο δίνουν και παίρνουν από προχθές. Και βγήκα να υπερασπιστώ τον πολιτικό κόσμο της χώρας γι'αυτήν τη χυδαιολογία κάποιου κυρίου, ο οποίος έλεγε "'Εχω στοιχεία, τα 'δωσα στον εισαγγελέα και του είπα να μη δημοσιευθούν μέχρι τις εκλογές, και τα στοιχεία είναι "πολιτικός στις φωτογραφίες και υπουργός Υπερασπίστηκα την τιμή του πολιτικού κόσμου".
Βεβαίως συναντώ και την εχθρότητα, γιατί παίρνω αυτήν τη θέση.
Μην ξαναπείτε λοιπόν, για αγωγές και μηνύσεις. Επίσης παρουσιάζεται ένας Μανδίκος με την κ. Κανέλλη και λένε για φωτογραφία, όπου ο Γιαννόπουλος ήταν στα τάγματα ασφαλείας Αθηνών και της Θεσσαλονίκης. Και αναγκάστηκα εγώ να ζητήσω τις καταστάσεις των αξιωματικών που ήταν στα τάγματα ασφαλείας, αλλά τις είχε πάρει ο Κεδίκογλου και δεν τις έδινε. Και τις πήρα και από εκεί. Διότι είχα τοποθετηθεί, ναι, ονομαστικώς ο Γιαννόπουλος, μαζί με πολλούς άλλους αλλά δεν πήγα, δεν μου κοινοποίησε κανείς τέτοια διαταγή και φύλλο πορείας ποτέ.  Εγώ ήμουν την εποχή εκείνη μεταξύ νοσοκομείων.  Και λέει κάποιο χαρτί, ότι "τοποθετήθηκε εκεί, δεν πήρε φύλλο πορείας, διότι εξ αιμοπτύσεως εισήχθη στο νοσοκομείο". Τα τραύματα από  βλήματα στο πνευμόνι τότε ήταν νωπά.
ΠΡΟΕΔΡΕΥΩΝ (Λουκάς Αποστολίδης): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα αντιδικήσω, κύριε Πρόεδρε, με τον Υπουργό Δικαιοσύνης ούτε θα μπω στο θέμα το οποίο έθιξε. Θα άξιζε να το συζητήσουμε αν δεν ήμασταν σε προεκλογική περίοδο.
Θα κάνω τρεις παρατηρήσεις που τις θεωρώ σημαντικές.
Η πρώτη παρατήρηση είναι ότι δεν κατορθώσαμε, δυστυχώς, να απονέμεται η δικαιοσύνη έγκαιρα. Αυτό έπρεπε και πρέπει να είναι ο πρώτος στόχος της όποιας κυβέρνησης, κύριε Υπουργέ. Διότι καθυστέρηση υπέρμετρη σημαίνει άρνηση της δικαιοσύνης.
Στο σημείο αυτό λυπούμαι να διαπιστώσω -αντικειμενική διαπίστωση κάνω, κύριε Πρόεδρε- ότι η Κυβέρνηση του ΠΑ.ΣΟ.Κ. και ο παριστάμενος Υπουργός Δικαιοσύνης δεν πέτυχαν απολύτως τίποτε.
Αυτά που άκουσα από την κ. Μπενάκη είναι ανατριχιαστικά. Το ότι οι ποινικές υποθέσεις ορίζονται μετά από τρία ή τέσσερα χρόνια, είναι παντελώς απαράδεκτο. Σημαίνει ότι αποτύχαμε. 'Αρα απέτυχε η Κυβέρνηση ολοκληρωτικά.
Η δεύτερη παρατήρηση είναι ότι αναντιρρήτως το μισθολόγιο των δικαστικών απετέλεσε πρόοδο και προσαρμογή προς το Σύνταγμα και χαιρετίστηκε απ' όλους μας, οι οποίοι επανειλημμένως και προτού γίνει, είχαμε με ερωτήσεις και επερωτήσεις πιέσει προς την κατεύθυνση αυτή, ο Υπουργός Δικαιοσύνης ήταν φυσικά σύμμαχος- κατορθώσαμε και πείσαμε και τους υπολοίπους οικονομικούς κυρίως Υπουργούς και έγινε ένα καλό μισθολόγιο. Πλην όμως, υπάρχει η μεγάλη αδυναμία, την οποία ορθώς επεσήμανε η κ. Μπενάκη.
Είναι λάθος βασικό, λάθος πολιτικής να δίδονται αμοιβές υπό τύπον επιδομάτων που δεν έχουν κατά συνέπειαν επίδραση επί της συντάξεως. 'Ετσι  ο συνταξιούχος δικαστικός βρίσκεται σε πάρα πολύ δύσκολη θέση σήμερα.               Νομίζω ότι αποτελεί χρέος όλων μας να μεριμνήσουμε, ώστε αυτή η αδικία να επανορθωθεί.
Και είναι, κύριε Υπουργέ, η πιο χτυπητή περίπτωση των δικαστικών.
'Οσοι γνωρίζουν τα ελληνικά πράγματα -και συμβαίνει να τα γνωρίζω από πολλά χρόνια, ιδιαίτερα τα θέματα τα συνδεόμενα με μισθούς και με συντάξεις- γνωρίζουν ότι δεν είναι καινούριο το φαινόμενο. Υπάρχει και αλλού. Υπάρχει και στις 'Ενοπλες Δυνάμεις. Και επωφελούμαι της ευκαιρίας να πω ότι είναι παντελώς απαράδεκτο αυτό που γίνεται. Δηλαδή ανώτατοι στρατιωτικοί, αρχηγοί των γενικών επιτελείων Εθνικής Αμύνης ή των κλαδικών επιτελείων να μην παίρνουν μια σύνταξη με την οποία να μπορούν να ζήσουν στοιχειωδώς, όταν φύγουν. Αλλά σε κανέναν τομέα η ανισότητα μεταξύ εν ενεργεία και συνταξιούχων δεν είναι τόσο έντονη όσο είναι στο δικαστικό σώμα. Και νομίζω ότι πρέπει να αποτελέσει χρέος όλων -είμαστε και σε προεκλογική περίοδο- να δοθεί η στοιχειώδης ικανοποίηση.
Τέλος, κύριε Πρόεδρε, θα πω ότι καιρός είναι να λήξει και αυτή η δυσάρεστη εκκρεμότητα, η τελευταία μικρή που απέμεινε με την αναπροσαρμογή των συντάξεων των δικαστικών και κατά προέκταση αυτών που εξομοιούνται με αυτούς.
Ο νόμος ο οποίος ψηφίστηκε δεν είναι σωστός ούτε από ηθικής πλευράς, αλλά ούτε και από συνταγματικής. Εγώ θα πρότεινα -και νομίζω ότι αυτό πρέπει να αποτελέσει πολιτική- να κλείσουμε αυτό το δυσάρεστο κεφάλαιο, δίδοντας και τα λίγα χρήματα, που ακόμα απομένουν που χρειάζεται να δοθούν, για να λήξει μία εκκρεμότητα, διότι άλλως αυτή η εκκρεμότητα δεν θα λήξει ποτέ.  'Οσους νόμους και αν ψηφίσουμε, η ανισότητα παραμένει, οι άνθρωποι αισθάνονται πως αδικούνται και θα τα ζητούν.
Αυτές τις τρεις παρατηρήσεις θέλω να κάνω, χωρίς να έχω πρόθεση να αντιδικήσω με κανέναν, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, έχετε το λόγο για ένα λεπτό, γιατί μετά έχετε να κάνετε και την τριτολογία σας.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν ήθελα να καταλογίσω ευθύνες, αλλά ξέρετε ότι ο Υπουργός Δικαιοσύνης δεν μπορεί να διατάξει τα δικαστήρια στο πώς θα δικάζουν και πότε θα δικάζουν. 'Εστειλα όμως έγγραφο στον προϊστάμενο πρόπερσι, στη διοικητική επιτροπή, να αυξήσουν τις ημέρες των ακροατηρίων. Μου είπαν ότι δεν έχουν χώρους.  Κάναμε δύο ακροατήρια στις γυναικείες φυλακές Κορυδαλλού, ωραιότατες δύο αίθουσες μία για την Αθήνα και την άλλη για τον Πειραιά. Και έβγαλαν απόφαση όχι. Δεν ξέρω για τη Θεσσαλονίκη. Αλλά και εκεί έγινε αίθουσα ακροατηρίου.
Δεν ορίζουμε εμείς, κυρία Μπενάκη και κύριοι συνάδελφοι, τις δικασίμους. Τις ορίζουν τα δικαστήρια. Λένε ότι δεν έχουν θέσεις. Δώσαμε τριακόσιες ογδόντα τέσσερις (384) θέσεις μέσα στα δύο χρόνια από το Εφετείο και κάτω και στα διοικητικά και στα αστικά και ποινικά δικαστήρια, χωρίς να βελτιωθεί η κατάσταση.
Μην τα βάζετε με τον Υπουργό της Δικαιοσύνης ούτε με την Κυβέρνηση.  Αυτό είναι το πρώτο.
Το δεύτερο. Κύριε επίτιμε Πρόεδρε της Νέας Δημοκρατίας, προσωπικά αλλά και η Κυβέρνηση ολόκληρη συντασσόμεθα με αυτήν την πρόταση. 'Ομως λόγοι οικονομικοί δεν επέτρεψαν για τη βελτίωση αυτών των συντάξεων.  Μάλιστα σε μένα ασκείται η μεγαλύτερη πίεση. Το Υπουργείο είναι ανοικτό και μία φορά την εβδομάδα θα με επισκεφθούν εκπρόσωποι των ανωτάτων δικαστικών, των κατωτέρων δικαστικών, των συνταξιούχων κλπ.
Βεβαίως είναι μία κατάσταση, που πρέπει να βελτιωθεί και να θεραπευθεί. Επί του παρόντος όμως, απουσιάζοντος μάλιστα και του Υπουργού Οικονομικών, δεν θα πρέπει να βάζετε τέτοια θέματα αυξήσεων ή μη αυξήσεων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα μπορούσα να έχω το λόγο για ένα λεπτό;
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Πρόεδρε, για ένα λεπτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν λύεται το πρόβλημα της ταχύτητας της απονομής της δικαιοσύνης με μία διαταγή του Υπουργού Δικαιοσύνης. Είναι σύνθετο πρόβλημα, συνδέεται με την ανάγκη αναδιοργάνωσης, ενίσχυσης σε προσωπικό, μηχανοργάνωσης και φυσικά κτιριακής υποδομής.
Αλλά, κύριε Υπουργέ, ένα είναι το θέμα το οποίο εγώ δεν μπορώ να καταλάβω. 'Οτι τα δικαστήρια σταματούν στις τέσσερις η ώρα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Οι δικηγορικοί σύλλογοι το επέβαλαν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ο,τι θέλουν ας κάνουν οι δικηγορικοί σύλλογοι. Δεν διοικούν την Ελλάδα οι δικηγορικοί σύλλογοι, κύριε Υπουργέ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν πάνε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ σας λέγω ότι αυτό είναι απαράδεκτο φαινόμενο. Βλάπτει τη δικαιοσύνη.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το συζήτησα το θέμα μαζί τους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επίσης είναι απαράδεκτο αυτό που γίνεται, να μη συμπληρώνονται οι ελάχιστες θέσεις στις γραμματείες των δικαστηρίων. Τα δικαστήρια μένουν χωρίς γραμματείς και αυτό είναι απαράδεκτο, όταν διορίζονται χιλιάδες αργόμισθοι και όταν υπάρχουν οι δυνατότητες να γίνουν μετατάξεις.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είναι από έλλειψη γραμματέων. Δεν κάθεται ο γραμματέας μετά τις τέσσερις.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επίσης, κύριε Πρόεδρε, τα Υποθηκοφυλακεία δεν λειτουργούν, ελλείψει υπαλλήλων.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Πραγματικά η υπόθεση μετετέθη τώρα στην εμφάνιση των κτιριακών έργων, δηλαδή των κτιρίων του Υπουργείου Δικαιοσύνης και σε μια επιδερμική, μπορεί να πει κανείς, διαφορά μεταξύ Νέας Δημοκρατίας και ΠΑ.ΣΟ.Κ. Αντί να διεισδύσετε στο θέμα και οι δύο, ώστε να πούμε ποιο είναι το κακό της δικαιοσύνης, φτάσαμε σε ένα σημείο να επανέλθουμε από το 1974 μέχρι σήμερα σε ένα σύστημα λειτουργίας διαφήμισης και αγοράς πολιτικής επιρροής, χρησιμοποιούντες τα πάντα. Αυτό είναι το καθεστώς το οποίο επικρατεί από το 1974 μέχρι σήμερα.
Δεν εδιδάχθη η αληθινή διάσταση του πολιτικού, κοινωνικού και οικονομικού προβλήματος. Δεν διαπαιδαγωγήσατε ένα λαό και μια κοινωνία σε τέτοια επίπεδα λειτουργίας σκέψης, ώστε να μη χρειάζονται εγκαίνια.
'Ηλθε προχθές ο Πάχτας στην Πάτρα και εγκαινίασε σχολείο, το οποίο λειτουργούσε επί επτά, οκτώ μήνες. 'Ηλθαν οι άλλοι και εγκαινίασαν σχολείο που λειτουργούσε οκτώ μήνες. Θα απελείπετο σοβαροτέρα εκδήλωση λειτουργίας κυβερνητικής έκφρασης. Δηλαδή θα απελείπετο η παρουσία του κυρίου Πρωθυπουργού και στο Εφετείο, εάν υπήρχε μια πραγματική, δεοντολογική πολιτική σχέση μεταξύ του λαού και των πολιτικών ηγεσιών.  Δεν είναι ανάγκη να το εγκαινιάσει. Να καταστεί γνωστό. Να διατηρηθούν όλοι οι όροι εκείνοι και τα επίπεδα λειτουργίας μεταδόσεως της ενημέρωσης και της γνώσης επί των έργων, ώστε να θεωρεί ο κάθε 'Ελληνας πολίτης φυσικό να γίνεται κάτι και να το εγκαινιάζει η διοίκηση του κτιρίου εκείνου.
'Αλλα είναι τα "ποντίκια" τα οποία εμποδίζουν την απονομή της δικαιοσύνης. Και η απονομή της δικαιοσύνης έχει σχέση και με τον κομματισμό. Δεν μπορείτε να πείτε σήμερα ότι αυτά που έλεγε ο κ. Ματθίας, πως υπάρχουν κομματικές επεμβάσεις κλπ. -τα διάβασα κι εγώ- τα έλεγε αορίστως. 'Οταν ήταν όμως Πρόεδρος του Πρωτοδικείου της Πάτρας δεν έλεγε τίποτα ούτε μέχρι που να γίνει Πρόεδρος του Αρείου Πάγου έλεγε τίποτα.  Τώρα έκανε ορισμένες αιχμές.
Ναι, διορίζεται από το Υπουργικό Συμβούλιο και ο Πρόεδρος του Αρείου Πάγου και ο Πρόεδρος του Συμβουλίου Επικρατείας και ως εκ τούτου υπάρχει μία λειτουργία κομματικής εξάρτησης. Δεν ξέρω εγώ τι έκανε ο Κόκκινος την εποχή εκείνη, πλην όμως όταν ήταν στο Ειδικό Δικαστήριο ούρλιαζε όλη η Ελλάδα ότι είναι ένας κομματικοποιημένος Πρόεδρος του Αρείου Πάγου, ο οποίος εκτελούσε χρέη λειτουργίας αντιπολιτευτικού αγώνα εναντίον του Ανδρέα Παπανδρέου. Ανεξάρτητα με το τι ήταν εκείνη την εποχή ή δεν ήταν. Σημασία έχει ότι αυτό το καθεστώς επικρατεί και σήμερα με την επιλογή των Προέδρων αυτών, με την επιλογή της ηγεσίας της δικαιοσύνης.  Ποια είναι η συνταγματική διάταξη η οποία θα καθιερώσει την ανεξαρτησία της δικαιοσύνης;
Και ένα άλλο: Είπε ο κ. Μητσοτάκης, πολύ ορθώς, ότι πράγματι η απονομή της δικαιοσύνης έχει καταστεί ένα τεράστιο πρόβλημα. Εγώ είχα μία υπόθεση από το 1980 και βρίσκεται στο Εφετείο ύστερα από είκοσι χρόνια, στις 11 Μαϊου του 2000. Είναι λειτουργία απονομής δικαιοσύνης;
Είναι δυνατόν να λέτε από το 1974 μέχρι σήμερα ότι όλοι συντελέσατε στην κατά καλύτερο τρόπο αντιμετώπιση του προβλήματος ή όταν ερχόμαστε εδώ μέσα διαγωνίζεσθε ποιος έκανε το καλύτερο και ποιος το χειρότερο, για να φθάσουμε σε ένα σημείο να προσδιορίζονται οι δίκες ύστερα από τρία χρόνια; Η δικαιοσύνη είναι το πολυτιμότερο αγαθό.
'Ελεγε ο γέρος ο Παπανδρέου ότι πράγματι οι δικαστές απονέμουν έργα θεών και πρέπει να τους απονείμουμε αγαθά θεών. Ναι, να τους απονείμουν αγαθά θεών. Αλλά πώς; Να λειτουργήσουν σε μία συγκυρία που θα απονέμεται ταχέως το δίκαιο. 'Οχι να υπάρχουν Εφέτες στην Πάτρα και να βγάζουν τις αποφάσεις μετά δύο χρόνια.
Πού είναι η επιθεώρηση, κύριε Υπουργέ της Δικαιοσύνης, κύριε Γιαννόπουλε, η επιθεώρηση του Αρείου Πάγου και η δική σας επέμβαση; Να δημοσιευθούν τα αποτελέσματα των αποφάσεων, ο χρόνος εκδόσεως των αποφάσεων.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ είμαι επιθεωρητής; Δεν είμαι! Είμαι Υπουργός της Δικαιοσύνης.
ΓΕΩΡΓΙΟΣ ΤΣΑΦΟΥΛΙΑΣ: Να υπάρξει ένας κατάλογος χρόνου εκδόσεων των αποφάσεων των πολιτικών δικαστηρίων από τον καιρό που αναλάβατε μέχρι σήμερα. Να αναλάβουν την ευθύνη οι επιθεωρητές να ενημερώσουν τον ελληνικό λαό και να του πουν ότι ύστερα από ενάμισυ, δύο ή τρία χρόνια βγαίνει η απόφαση του δικαστηρίου. Να καταστεί φανερό στο λαό ότι οι επιθεωρητές δεν λειτουργούν. Να καταστεί φανερό στο λαό ότι το Υπουργείο Δικαιοσύνης δεν λειτουργεί.
Τι είναι αυτό; Είναι ασυδοσία; Να παίρνει ο δικαστής την υπόθεση για να είναι προσωρινά μέτρα, να τα βγάζει ύστερα από ενάμιση χρόνο και να παίρνει ο εφέτης την υπόθεση και να τη φέρνει ύστερα από δύο χρόνια; Τι είναι η Ελλάδα; Τι είναι οι πολίτες; Τσιφλίκι τους είναι; Ποια συνταγματική διάταξη προσδιορίζει ένα περιεχόμενο τέτοιας αρνησιδικίας; Ισούται με την άρνηση απονομής δικαίου αυτό το πράγμα. Αυτό δεν ηλέγχθη.
'Επρεπε από το 1974 μέχρι σήμερα να γεμίσετε τα δικαστήρια με υπαλλήλους, να κάνετε μηχανοργάνωση, να ανάψετε την εσωτερική μηχανή και την ψυχή της δικαιοσύνης, για να απονέμεται τάχιστα. Αυτό δεν το κάνατε.
'Ερχεστε τώρα και αλληλοσυγκρούεστε ο ένας με τον άλλο, λέγοντας ότι η επιβράδυνση απονομής της δικαιοσύνης οφείλεται στον ένα ή στον άλλο.  Δεν θα κάνει διαγωνισμό ο ελληνικός λαός, δεν θα κάνει δηλαδή εκλογές γι' αυτό ο ελληνικός λαός. Ποιος φταίει για το ότι επιβραδύνεται τόσο η απονομή της δικαιοσύνης; Επειδή και οι δύο κυβερνάτε από τότε, έχετε εις ολόκληρον την ενοχή και την ευθύνη.
'Οσον αφορά τις φυλακές, η κατάσταση είναι σοβαρότατη αναφορικά με τη λειτουργία, τη συντήρηση κ.λπ. Το ίδιο φάσμα που επλανάτο παλιά, πλανάται και σήμερα.
Τα κυκλώματα των φυλακών έχουν καταργηθεί, κύριε Υπουργέ της Δικαιοσύνης; Σε ένα νομοσχέδιο μου είπατε "δεν καταργούνται, ελάτε εσείς να τα καταργήσετε". Επομένως, οι ολίγοι δικηγόροι, οι ολίγοι φύλακες, οι ολίγοι εγκληματίες, αυτοί που κάνουν κυκλώματα έχουν ανωτέρα εξουσία από το Υπουργείο Δικαιοσύνης; Αφού αναγνωρίζουμε όλοι ότι υπάρχουν κυκλώματα, να δούμε τί γίνεται με αυτά.
Στα σωφρονιστικά καταστήματα δεν υπάρχει η υποδομή και η εσωτερική αναδιάρθρωση σε τέτοιο βαθμό, ώστε να λειτουργήσουν υπέρ του συμφέροντος των κρατουμένων. Είναι γενικό το κακό. 'Οταν υπάρχουν επτά χιλιάδες επτακόσιοι κρατούμενοι και υπάρχει υποδομή για τέσσερις χιλιάδες επτακόσιοι τι θα γίνει; Οι άλλοι θα πάνε στο ξενοδοχείο ή σε τουριστικό; 'Επρεπε να λάβουμε τα μέτρα μας από τότε για να αντιμετωπίσουμε το πρόβλημα.
Αφού η αξία της έννοιας της απονομής του δικαίου και της λειτουργίας της κοινωνίας από αυτούς τους ανθρώπους που παρανόμησαν είναι σπουδαία, να χαλάσουμε εδώ τα περισσότερα. Αυτό είναι το μεγαλύτερο αγαθό. 'Οπου υπάρχει η αξία του μεγαλύτερου αγαθού, να υπάρχει και η μεγαλύτερη δαπάνη. Μιλάμε για απονομή δικαίου, μιλάμε για το οχυρό της Δημοκρατίας, για τη λειτουργία μεταξύ μας. Πώς είναι δυνατόν επομένως να πούμε ότι χαλάμε λιγότερα.
'Ενα άλλο θέμα. Δεν θέλουν οι Δικηγορικοί Σύλλογοι; Δεν θέλουν οι Πρόεδροι των Πρωτοδικών; Να τους καλέσετε, να γίνει μία γενική συνέλευση, να γίνει μια διακομματική επιτροπή, να τους καλέσουμε και να τους εκθέσουμε το θέμα ότι αυτοί αρνούνται να εκτελέσουν το καθήκον τους. Και  οι κύριοι δικαστές και οι κύριοι Πρόεδροι των Δικηγορικών Συλλόγων, όλοι.           Να καταστεί δηλαδή διαφανές ότι η ευθύνη δεν ανήκει σε εμάς.
Εμείς να κάνουμε την προσπάθεια και να καλέσουμε όλους αυτούς τους κυρίους και τους πούμε "με ποιο δικαίωμα αρνείστε να απονέμετε το δίκαιο". Τι έγινε για να καταστεί φανερό στο λαό ότι την ευθύνη την έχουν εκείνοι; Αν είχαν εκείνοι την ευθύνη, μπορούσαμε να πάρουμε νομοθετικά μέτρα εναντίον τους, διότι θα είχαμε την επιδοκιμασία του λαού ότι εμείς έχουμε το δίκιο και όχι εκείνοι. "Ρίχνουμε το μπαλάκι" τώρα σε κείνους, ενώ ο λαός "ρίχνει το μπαλάκι" της ευθύνης στον Υπουργό Δικαιοσύνης και του λέει "κύριε εμένα δεν με ενδιαφέρει, είσαι Υπουργός Δικαιοσύνης, θα πρέπει να ενεργείς για την ταχεία απονομή της δικαιοσύνης.
Είπατε για το δικαστικό κτίριο της Πάτρας. Το κτίριο αυτό δεν έχει υποστεί καμία διαμόρφωση.
Το κτίριο αυτό είναι άχρηστο και όσοι πάνε και κάθονται μέσα λένε, ότι αν γίνει σεισμός, θα πέσει. Είπαμε, για τη Γεωργική Σχολή των Πατρών,  να γίνουν γρήγορες διαδικασίες, για να γίνει ένα δικαστικό μέγαρο εκεί.    Επί μια δεκαπενταετία-εικοσαετία, καθυστερεί η ανέγερση του δικαστικού μεγάρου της Πάτρας. Οι δήθεν επισκευές που έγιναν εκεί, είναι ένα τίποτα.    Δεν έγινε απολύτως τίποτα, σε σχέση μ'αυτά. Εδώ υπάρχει και τεράστιο θέμα απονομής δικαίου. Υπάρχουν άνθρωποι που χρωστάνε ασφαλιστικές εισφορές από το ΤΕΒΕ. Και αυτοί οι άνθρωποι έχουν καταδικαστεί, γιατί δεν είχαν να πληρώσουν. 'Εχουν φάει ενάμιση χρόνο φυλακή. Ρυθμίστε το θέμα της παραβίασης του νόμου "περί ασφαλιστικών εισφορών", ιδία του ΤΕΒΕ. 'Οταν δεν έχει κανείς να πληρώσει, δεν μπορείτε να τον κάνετε κατηγορούμενο και κρατούμενο και ως κατάδικο να τον σέρνετε στις φυλακές. Πρέπει να βρεθεί μια ρύθμιση. Εδώ μένουν εγκληματίες έξω, και άνθρωποι που ήσαν αδύναμοι να ανταποκριθούν στα χρέη τους κλπ. πάνε φυλακή. Πρέπει να υπάρξει μια ρύθμιση.  Σας είπα και την προηγούμενη φορά, ότι όσοι έχουν καταδικαστεί και δεν έχουν πληρώσει, με μια νομοθετική ρύθμιση -σας έφερα τροπολογία που δεν τη λάβατε καθόλου υπόψη σας- να λυθεί το θέμα. Και υπάρχει τέτοιος κόσμος. Συμφωνώ και με τον κ.Παυλόπουλο, όπως συμφώνησε και ο κύριος Υπουργός γι'αυτό το διοικητικό μπάχαλο όπου δεν εκτελούνται αποφάσεις του ΣτΕ. Είναι γραμμένο στα παπούτσια των Υπουργών, στα παπούτσια των πάντων. Δεν υπάρχει αίσθημα ασφαλείας για την απονομή του δικαίου, όπως δεν υπάρχει αίσθημα ασφαλείας από τη λειτουργία των φυλακών και από τη λειτουργία των δικαστηρίων.
Επομένως, το ουσιαστικό μέρος της αντιμετώπισης του προβλήματος είναι η αναδιοργάνωση για την ταχεία, ασφαλή και δίκαια απονομή του δικαίου. Να μη γίνεται αυτός ο χλευασμός γύρω από τα κτίρια, ότι εμείς φτιάξαμε αυτό το κτίριο ή το άλλο κτίριο, όπως και η διαφήμιση, η αγορά πολιτικής επιρροής, να μην αποτελεί το περιεχόμενο των πράξεων της άσκησης της εξουσίας, ιδία εκ μέρους του Υπουργείου Δικαιοσύνης.
ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο.
ΑΝΤΩΝΙΟΣ ΦΟΥΣΑΣ: Οφείλω να κάνω μια διευκρίνιση προς τον Υπουργό Δικαιοσύνης. Δεν αισθάνομαι ότι είναι εικόνα Υπουργού, να απευθύνεται προς Βουλευτές λέγοντας "σταμάτα", στην Αίθουσα της Βουλής.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να μην διακόπτεις, γιατί θα σου πω καμία χειρότερη φράση.
ΑΝΤΩΝΙΟΣ ΦΟΥΣΑΣ: Θα κρατήσω την ψυχραιμία μου, όπως διακόπτετε τώρα εσείς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ποιος είσαι εσύ που διακόπτεις; Διέκοπτες με άσχημο τρόπο.
ΠΡΟΕΔΡΕΥΩΝ (Λουκάς Αποστολίδης): Θα σας παρακαλέσω...
ΑΝΤΩΝΙΟΣ ΦΟΥΣΑΣ: Σε εμένα απευθύνεσθε;
ΠΡΟΕΔΡΕΥΩΝ (Λουκάς Αποστολίδης): Μα, με συγχωρείτε όταν απευθύνεσθε στον κύριο Υπουργό και του λέτε αυτά. Δηλαδή, τι κάνετε συστάσεις ξεκινώντας το λόγο; Αφήστε τις συστάσεις να τις κάνω εγώ, που προεδρεύω.
ΑΝΤΩΝΙΟΣ ΦΟΥΣΑΣ: 'Ετσι είναι, κύριε Πρόεδρε; Αμύνομαι και λέω ότι δεν είναι συμπεριφορά του κυρίου Υπουργού προς ένα Βουλευτή να λέει "σταμάτα", ειδικότερα στο χώρο αυτό.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λέω "σταμάτα", όταν διακόπτεις. Με ποιο δικαίωμα διακόπτεις;
ΑΝΤΩΝΙΟΣ ΦΟΥΣΑΣ: Βλέπετε, κύριε Πρόεδρε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν του έδωσα το δικαίωμα. Βασιβουζούκικο είναι εδώ μέσα;
ΑΝΤΩΝΙΟΣ ΦΟΥΣΑΣ: Πώς είπατε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Βασιβουζούκικο είναι εδώ;
ΑΝΤΩΝΙΟΣ ΦΟΥΣΑΣ: Εννοείτε εκείνα που λέτε εσείς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τώρα, ποιος τα λέει και ποιος είσαι, τα ξέρουμε.
ΑΝΤΩΝΙΟΣ ΦΟΥΣΑΣ: Εννοείτε αυτά που λέτε εσείς, τα οποία γνωρίζετε πολύ καλά.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ. Ελάτε στο θέμα. ΑΝΤΩΝΙΟΣ ΦΟΥΣΑΣ: Τα ξέρετε πολύ καλά, κύριε Υπουργέ, για να τα επικαλείσθε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Διέκοψες πέντε φορές και ζητάς και τα ρέστα.
ΠΡΟΕΔΡΕΥΩΝ (Λουκάς Αποστολίδης): Ελάτε στο θέμα, κύριε Φούσα.
ΑΝΤΩΝΙΟΣ ΦΟΥΣΑΣ: Και έτσι, με υποχρεώνετε να πω, κύριε Πρόεδρε, ότι εμείς με πολλή προσοχή αντιμετωπίζουμε τον κύριο Υπουργό και με πολύ χαμηλούς τόνους. Και το επαναλάβαμε και τώρα αυτό. Αλλά δεν μπορώ να πω ότι η εικόνα αυτή που εμφανίζεται στο χώρο μας, δεν είναι θέμα πολιτικής κριτικής. Δεν είναι κάτι προσωπικό. Βεβαίως μας κάνει εντύπωση και έχουμε χρέος να το υπογραμμίσουμε. Δεν είναι συμπεριφορά του Υπουργού Δικαιοσύνης να καταμηνύει τους πάντες. Δεν είναι συμπεριφορά του Υπουργού Δικαιοσύνης να κάνει αγωγές κατά των πάντων και να μην ξέρει και τι αριθμό αγωγών έχει εγείρει. Δεν είναι, επίσης, σωστό να υπάρχουν και δικές του αγωγές οι οποίες να προσδιορίζονται ασφαλώς, όπως προσδιορίζονται εις βάρος πολιτών, αλλά και εναντίον του αγωγές, και να έχουμε και δικαστικές αποφάσεις. Αυτό το λέμε από ενδιαφέρον, για τη δικαιοσύνη. 'Ετσι αντιλαμβανόμαστε το ρόλο του Υπουργού της Δικαιοσύνης, του προϊσταμένου του Υπουργείου Δικαιοσύνης. Αλλά, όταν ακούμε και τέτοιες φράσεις στην Αίθουσα αυτή, αντιλαμβάνεσθε τι εικόνα δημιουργείται γενικότερα. Γι'αυτό και αμυνόμεθα για το κύρος της δικαιοσύνης.
Ο κύριος Υπουργός μας μίλησε σήμερα  για κοσμογονία στο χώρο της δικαιοσύνης. Αλλά προσδιόρισε αυτήν την κοσμογονία στη δική του θητεία, ότι εκείνος επί τριάμισι χρόνια που είναι Υπουργός Δικαιοσύνης, έκανε κοσμογονία στο χώρο της δικαιοσύνης. Τον ρωτάμε, λοιπόν, αν είναι έτσι, που δεν είναι έτσι ασφαλώς. Επαναλαμβάνω ότι πρόκειται για κοσμογονία μακέτας και για κοσμογονία πολυτελών εντύπων. Τον ρωτάμε όμως: Μα ποιος κυβερνά τον τόπο επί δεκαεπτά χρόνια; Εμείς τον κυβερνάμε; Το ΠΑΣΟΚ δεν κυβερνά τόσα χρόνια τον τόπο αυτό; Δεν έχουν ευθύνη οι Υπουργοί οι προηγούμενοι, όπως και εκείνος;
Γι' αυτό  δράττομαι της ευκαιρίας να πω, αυτό το πολύ σπουδαίο που είπε ο κ. Ματθίας ο Πρόεδρος του Αρείου Πάγου στις 22 Μαρτίου 1999 στην εφημερίδα "ΤΟ ΒΗΜΑ". Με όσα γραπτώς υποστηρίζει, αποκαλύπτει τους μηχανισμούς εξάντλησης των δικαστών, τις δουλείες τους και τους ελάχιστους οσφυοκάπτες και περαιτέρω στηλεύει την τακτική των κυβερνήσεων τα τελευταία χρόνια. Ερωτώ λοιπόν: Δεν αφορά  τη δική σας Κυβέρνηση αυτό; Δεν είναι δικό σας Πρόεδρος αυτός ο άξιος πράγματι άνθρωπος; Δεν αναφέρεται στη δική σας Κυβέρνηση; 'Ετσι νομίζετε ότι μπορούν να λυθούν τα προβλήματα;
Και περαιτέρω, για πέστε μου, στο χώρο της δικαιοσύνης τι συμβαίνει; 'Εχετε υπόψη σας μια ενδιαφέρουσα μελέτη του κ. Κουράκη  -και ασφαλώς τη γνωρίζετε- ότι πράγματι  το 1981 είχαμε μόνο ενιακόσια ογδόντα πέντε ακουργήματα και το 1988 είχαμε πέντε χιλιάδες τριακόσια σαράντα κακουργήματα; Αν λάβετε υπόψη σας ότι έχουμε και την υποβάθμιση αρκετών εγκλημάτων σε πλημμελήματα με σχετικούς νόμους, θα είχαμε αριθμό κακουργημάτων περί τις δέκα χιλιάδες σήμερα. Είναι ή δεν είναι πρόβλημα αυτό στο χώρο της δικαιοσύνης;
Ξέρετε πόσα αδικήματα  εξιχνιάζονται σήμερα; Ενώ το 1981  είχαμε εξιχνίαση εγκλημάτων σε επίπεδο 84,5% σήμερα μόνο το 48% των κακουργημάτων δυστυχώς εξιχνιάζονται και υφίστανται τις συνέπειες του νόμου. Αυτή  είναι μια κατάσταση η οποία ασφαλώς δεν μπορεί να συνεχισθεί. Είναι μια κατάσταση ιδιαίτερα επικίνδυνη για το χώρο της δικαιοσύνης. Και η κυβέρνησή σας δεν παίρνει τα κατάλληλα μέτρα για να αντιμετωπισθεί επιτέλους αυτή η απαράδεκτη κατάσταση.
Σας ανέφερε η κ. Μπενάκη αλλά και εγώ  συγκεκριμένα στοιχεία, ότι προσδιορίζονται σήμερα οι υποθέσεις στο Ποινικό Εφετείο Αθηνών και σε όλα τα δικαστήρια της χώρας, αλλά ειδικότερα εκεί, στο τέλος του 2003 και σε λίγο θα αρχίσουν να  προσδιορίζονται το 2004. Και κάτι το οποίο ανέφερα και δεν προσέξατε  είναι ότι  υπάρχουν εκκρεμείς ποινικές υποθέσεις είκοσι μία χιλιάδες. Ποιος έχει την ευθύνη για την κατάσταση αυτή; Δεν την έχετε εσείς, η Κυβέρνησή σας; Πού θα οδηγηθεί αυτή η κατάσταση, η οποία δυστυχώς συνεχίζεται κατά τον πλέον απαράδεκτο και επικίνδυνο τρόπο; Νομίζετε πως η λύση του προβλήματος της δικαιοσύνης είναι μόνο να έχουμε μακέτες, δυο φορές εγκαίνια, τρεις φορές να πάει ο Πρόεδρος της Δημοκρατίας και αναμένουμε ποιος θα πάει τέταρτος -δεν ξέρω αν τον ψάχνετε αυτόν- ή αν θα πάει ο κ. Λαλιώτης για λόγους προβολής; Είναι κατάσταση αυτή σήμερα που επικρατεί στο χώρο της δικαιοσύνης; Εμπνέει εμπιστοσύνη η Κυβέρνηση στον πολίτη; Ο οποίος τι πιστεύει σήμερα; Λέει, τι να κάνω να πάω στη δικαιοσύνη, το αδίκημα που θα καταγγείλω θα παραγραφεί, θα έχω μία αρνησιδικία, θα ταλαιπωρούμε πολλά χρόνια και δεν είναι λύση αυτή. Και προσπαθείτε να δώσετε μια εξήγηση λέγοντας   ότι είναι θέμα  δικαστών , θέμα  αριθμών. Τελικώς ποιος έχει την ευθύνη; Τελικώς ποιος πρέπει να λύσει το πρόβλημα αυτό;
Βεβαίως οι εφέτες αρνούνται να δικάσουν  κάθε μέρα, όπως και οι δικαστές μας, μία ντάνα δεκαπέντε και είκοσι δικογραφιών σε  κάθε πινάκιο. Δεν μπορούν να δικάσουν.
Να έρθω και σε ένα ειδικότερο θέμα που έθιξε ο επίτιμος Πρόεδρος της Νέας Δημοκρατίας.
Δεν είναι αλήθεια, κύριε Υπουργέ, ότι το πρόβλημα για τις 16.00 η ώρα το έχουν οι δικηγόροι. Ορθώς θέλουν ωράριο. Μήπως δεν γνωρίζετε ότι οι δικαστές μερικές φορές θέλουν να δικάσουν περισσότερο ή οι δικηγόροι θέλουν να δικάσουν περισσότερο  για μια δύο ώρες; Ξέρετε όμως κάθε φορά ποιο είναι το επιχείρημα για τη διακοπή της δίκης; 'Οτι απεργεί ο ή η γραμματέας.
Πρόεδρος Εφετών δικάζει και θέλει να προχωρήσει για δύο ώρες η υπόθεση. 'Εχει δίκιο o/η γραμματέας, διότι η πολιτεία δεν μπορεί να βρει μία λύση να την/τον αποζημιώσει για τον υπόλοιπο χρόνο που εργάζεται.
Είναι δυνατόν να μας πάρουν στα σοβαρά, όταν σε ολόκληρο δικαστήριο, κακουργοδικείο δευτεροβάθμιο, μικτό ορκωτό δικαστήριο ή πενταμελές, ή όποιο άλλο δικαστήριο, δεν μπορεί ο πρόεδρος του να συνεχίσει ή πρέπει να κοιτά στα μάτια αν ο γραμματέας ή ο γραμματέας θα διακόψει και θα πει ότι έχει συνδικαλιστικό πρόβλημα και πρέπει να διακοπεί η δίκη; Δεν είναι εικόνα δικαιοσύνης αυτή!
Τέλος, οι φυλακές είναι πρόβλημα. Κρατούνται επτά χιλιάδες επτακόσιοι σήμερα και προβλέπονται τέσσερις χιλιάδες επτακόσιοι. Σε ποιο άλλο μέρος του κόσμου συμβαίνει αυτό; Βεβαίως είναι αλήθεια ότι πολλοί είναι αλλοδαποί, εκ των οποίων ασφαλώς το 70% είναι Αλβανοί. Αλλά το πρόβλημα δεν είναι σημερινό.  Το ξέρετε από τότε που ήλθατε στην Κυβέρνηση το 1993.
Ερώτημα: Τι κάνατε για να δώσετε μία λύση σε αυτό το μεγάλο πρόβλημα; Δεν αρκούν οι μακέτες. Δεν αρκούν οι ρωμαϊκές σας εκδηλώσεις. Ουσιαστική επίλυση του προβλήματος δεν έχουμε. Δυστυχώς, δεν ασχολείσθε με τα πολύ σοβαρά ζητήματα. Αυτή είναι η διαπίστωση.
Εμείς τα επισημάναμε πολλές φορές και το επαναλαμβάνουμε και τώρα ασφαλώς για τελευταία φορά, γιατί ξέρουμε τι θα γίνει σε αυτές τις εκλογές. Και εσείς το ξέρετε. Γι' αυτό σπεύσετε να κάνετε γρήγορα τα εγκαίνια, γιατί ξέρετε ότι μετά τις 9 Απριλίου δεν θα είσαστε Κυβέρνηση και θέλατε να αναγραφεί το ονομά σας στο Εφετείο Αθηνών. Το κάνατε όμως πολύ πρόωρα και έχετε πολλές αντιδράσεις από τους δικαστές και από τους δικαστικούς υπαλλήλους, κάτι που δεν ταιριάζει στο χώρο της δικαιοσύνης, που θέλει περισσότερη υπευθυνότητα στην αντιμετώπιση των προβλημάτων.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, σας παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, σας παρακαλώ να απαντήσετε σε όλους μαζί μετά. Είναι άλλοι τρεις συνάδελφοι να πάρουν το λόγο και μετά θα απαντήσετε.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα είμαι συντομότατος.
Δεν θα έκανα την παρέμβαση αυτή, εάν δεν υπήρχε, επίσης, η αναφορά του κυρίου Υπουργού στο ζήτημα των ΜΜΕ και δεν υπήρχε, επίσης, κίνδυνος να θεωρηθεί ότι η συζήτηση, αφού εστράφη σε αυτό το θέμα, μπορεί να θεωρηθεί από ορισμένους ως προσπάθεια υπεράσπισης των όποιων δικαιωμάτων των πολιτικών.
Κύριε Υπουργέ, το πως λειτουργούν σήμερα και υπό ποιες συνθήκες τα ΜΜΕ και ιδίως τα ηλεκτρονικά, έχει αποτελέσει αντικείμενο πολλών συζητήσεων μέσα σε αυτήν την Αίθουσα.
Η άποψη της Νέας Δημοκρατίας ήταν και είναι, ότι ο πολιτικός έχει περιορισμένο πολιτικό βίο, αν όχι ουσιαστικά ανύπαρκτο. Από τη στιγμή που ο πολιτικός προβάλλει ένα πρότυπο και υποστηρίζει ιδέες και θέλει αυτή η προβολή να γίνεται και μέσω των ηλεκτρονικών Μέσων Μαζικής Ενημέρωσης ιδίως, είναι υποχρεωμένος να δέχεται την κριτική και τον έλεγχο του αν και κατά πόσο ο ιδιωτικός του βίος ανταποκρίνεται σε εκείνο το οποίο προβάλλει.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπα εγώ τίποτα;
Είπα ότι δεν μπορεί να διασύρεται σε αυτήν την περίπτωση.
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Υπουργέ, δεν είπατε τίποτα. Να ολοκληρώσω όμως.
Είναι, λοιπόν, υποχρεωμένος να δέχεται την κριτική και η κριτική αυτή πρέπει να είναι ελεύθερη. Κανείς όμως λειτουργός του Τύπου δεν μπορεί να απαγγέλλει κατηγορία και κανείς λειτουργός του Τύπου δεν μπορεί, πολύ περισσότερο, να βγάζει δικαστικές αποφάσεις.
Το λέω αυτό, γιατί στην κρίσιμη περίοδο που βρισκόμαστε -και προεκλογική άλλωστε, γενικότερα όμως περίοδο κατά την οποία βάλλεται η αξιοπιστία των πολιτικών και της πολιτικής- δεν μπορεί σε καμία περίπτωση, ακόμα και αν υπάρχουν εξαιρέσεις -που υπάρχουν, στο σύνολο του πολιτικού συστήματος όπως και σε κάθε άλλο κομμάτι του κοινωνικού συνόλου- αυτού του είδους οι εξαιρέσεις να θέλουν από ορισμένους για δικούς τους λόγους ν' αποτελέσουν τον κανόνα.
Πρέπει όμως να σας πω, ότι είναι καίρια η ευθύνη της Κυβέρνησης. Κι εδώ θα γυρίσω σε αυτό που είπε η κ. Μπενάκη. 'Οτι, ουσιαστικά, το Εθνικό Συμβούλιο Ραδιοτηλεόρασης, μια ανεξάρτητη διοικητική αρχή, που θα έπρεπε να επιτελεί συγκεκριμένο έργο, ουδέποτε στελεχώθηκε, ουδέποτε απέκτησε σοβαρές αρμοδιότητες. Γνωμοδοτική είναι η αρμοδιότητα του. 'Οπως ξέρετε τα πάντα εκπορεύονται από τον κύριο Υπουργό. Φτάσαμε δε για άλλη μία φορά να βρισκόμαστε προ εκλογών και να μην έχουν δοθεί ακόμα οι άδειες της αναλογικής τηλεόρασης, με αποτέλεσμα να λειτουργούν ακόμα τα αναλογικά τηλεοπτικά δίκτυα με προσωρινές άδειες.
Αντιλαμβάνεσθε ότι όταν δεν υπάρχει σύνολο κανόνων για τη λειτουργία του ραδιοτηλεοπτικού συστήματος στη χώρα ή όταν λειτουργεί αυτό τόσο ελλιπώς, από εκεί και πέρα είναι μάταιο να επιχειρούμε την τελευταία στιγμή να αναζητούμε άλλους κανόνες. Λέω λοιπόν ότι σ' αυτό το σημείο είναι καίρια η ευθύνη της Κυβέρνησης για όλη αυτήν την αναρχία που επικρατεί σ' αυτό το χώρο και η οποία διαιωνίζεται χρόνια ολόκληρα, με αποτέλεσμα να φθάνουμε εδώ που φθάσαμε.
Μία τελευταία λέξη σε ό,τι αφορά το ζήτημα που θίξαμε προηγουμένως, που θίξατε και εσείς:
Στο θέμα της εφαρμογής των δικαστικών αποφάσεων -το τονίζω για μια ακόμη φορά, όπως και εσείς το αναγνωρίσατε- θα ήταν ευχής έργο -και εμείς σας το λέμε ακόμα και τώρα, ακόμα και στο μικρό χρόνο που απομένει, θα ήταν μία συμβολική πράξη αυτό το πράγμα απ' όλες τις παρατάξεις έστω και τώρα- να υπάρξει ρύθμιση, έστω και τούτη την ώρα, η οποία θα ήταν δυνατόν να οδηγήσει στον καταλογισμό ευθυνών εναντίον όλων εκείνων, ανεξάρτητα  από την ευθύνη του Υπουργού, οι οποίοι δεν εκτελούν δικαστικές αποφάσεις. Πολύ περισσότερο μάλιστα όταν οι αποφάσεις αυτές αφορούν καταδίκη του κράτους, δεδομένου ότι έχει παραβεί την αρχή του κράτους-δικαίου και την αρχή της νομιμότητας.
ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, εδώ θα πρέπει να αποσυνδεθεί η ευθύνη του κυρίου Υπουργού από την ευθύνη των υπαλλήλων, γιατί, δυστυχώς, η Ελλάδα υποφέρει απ' αυτό. Πάρα πολλά γραφεία κερδίζουν χρήματα κυρίως σήμερα από τη δυσερμηνεία -και από τις εντολές που δίδονται από τις πολιτικές ηγεσίες- των νόμων, ώστε να μην ικανοποιούνται τα συμφέροντα των διοικουμένων.
Παράδειγμα είναι η μη εφαρμογή των αποφάσεων του Ελεγκτικού Συνεδρίου. Τις αγωγές που εγείρονται από υπαλλήλους εναντίον του ΟΤΕ, της ΔΕΗ, κλπ. τις έχουν αναλάβει εργολαβικώς κάποια μεγάλα οργανωμένα γραφεία στην Αθήνα.  Και μετά παραπονείται η Κυβέρνηση ότι εκδίδουν αποφάσεις τα δικαστήρια, οι οποίες την υποχρεώνουν να πληρώσει και να καταβάλει δισεκατομμύρια σε βάρος του προϋπολογισμού, λόγω αυτών που συμβαίνουν. Ποιος φταίει; Δεν φταίει η ίδια η Κυβέρνηση γι' αυτό το θέμα; Γιατί φταίει η δικαιοσύνη εκεί;
Θα πρέπει να σταματήσουμε κάποτε, κύριε Υπουργέ. Μπορεί να θέλουμε να εκσυγχρονίσουμε κάποια πράγματα, αλλά υπάρχουν οι παράγουσες δυνάμεις, οι οποίες θέλουν να επιβάλουν την πολιτική των συμφερόντων. Και πολλές διατάξεις νόμων, οι οποίες έρχονται εδώ να ψηφιστούν, προς αυτήν την κατεύθυνση τείνουν. Κάνω καταγγελία μέσα στη Βουλή. Ας διαβάσουμε τους νόμους, για να δούμε ότι τα πολιτικά συμφέροντα κατισχύουν πάρα πολλές φορές μιας λογικής, μιας καθαρότητας και μιας αξιοκρατίας.
Το δεύτερο. Τι λέει ο 'Αρειος Πάγος; Δεν το λέω εγώ, το λέει ο κ.          Ματθίας, ένας έγκριτος δικαστής ο οποίος ξέραμε από τη μαχομένη δικηγορία ότι ήταν πάντα ορθός και οι αποφάσεις του προς τη σωστή κατεύθυνση.
Μπορεί να είχε κάποιες ιδιορρυθμίες -δεν έχει σημασία- αλλά το μεγαλύτερό του προσόν ήταν ότι ήταν ευθύς και είχε καλή κρίση και σκέψη.
Τι λέει η έγκριτη εφημερίδα "ΒΗΜΑ"; Το ρεπορτάζ το έχει κάνει η κ.              Μάνδρου, μια παλιά και δόκιμος δημοσιογράφος πάνω σ' αυτά τα θέματα. Και τι λέει ο Πρόεδρος του Αρείου Πάγου;
Σε σχέση με άλλους, οι οποίοι υποκρύπτονται πίσω από την ανωνυμία και ασκούν κριτική σε όλους μας καμιά φορά και μας κριτικάρουν σε διάφορες στήλες και θέλουν να προσβάλλουν Βουλευτές, Υπουργούς κλπ. η κ. Μάνδρου επωνύμως έχει πάντοτε ασκήσει το δημοσιογραφικό της καθήκον.
Λέει ο κύριος Πρόεδρος του Αρείου Πάγου: "Κομματική διείσδυση στη δικαιοσύνη". Τι θα πει αυτό;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν σας σταυρώνει. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: "Σημαίνει επεμβάσεις σκοτεινών κομματικών παραγόντων". Τι θα πει αυτό;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Διαβάστε παρακάτω. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Παρακάτω; Αυτά λέει, κύριε Υπουργέ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Παρακάτω.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Διαβάζω επιγραμματικά, κύριε Υπουργέ.
Αυτά λέει ο Πρόεδρος του Αρείου Πάγου.
ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, παρακαλώ ολοκληρώστε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: "Επικράτηση άδηλων παρασκηνιακών πιέσεων και συναλλαγών, παράλυση των εγγυήσεων της νομιμότητας, διάβρωση της εγγυητικής και κυρωτικής λειτουργίας της δικαιοσύνης, σημαίνει ακόμη γενική διάβρωση των θεσμών και των αξιών της ζωής".
Λοιπόν, τι λέτε ότι έχετε σωφρονιστικά συστήματα; Και θέλετε να έχουμε απονομή δικαιοσύνης. Δεν κατηγορούμε τη δικαιοσύνη, ούτε φταίνε οι λειτουργοί της. Φταίνε τα συστήματα που θέλουμε να επιβάλουμε. Να, γιατί σας τα λέμε.
ΠΡΟΕΔΡΕΥΩΝ (Λουκάς Αποστολίδης): Τελειώνετε σας παρακαλώ, κύριε Ζαφειρόπουλε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Οι φυλακές τι είναι σήμερα; Είναι καταστήματα καταστολής και επαναπροσαρμογής του κάθε κρατουμένου στην ελληνική κοινωνία μεθαύριο; 'Οχι, είναι διδακτήρια ανάπτυξης εγκληματικότητας και διάδοσης της εγκληματικότητας.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Ζαφειρόπουλε.
Ο κ. Σταύρου έχει το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Βλέπετε πάρα πολλές φορές ότι κάνουμε λάθη. Καλό είναι να τα ομολογούμε. Και να σας πω και κάτι; Γιατί εγώ αναλαμβάνω τις ευθύνες μου. Εγώ ήμουν εισηγητής στην άρση ασυλίας του κ.  Κεδίκογλου λόγω των τριών αλλεπάλληλων μηνύσεων που του είχατε υποβάλει. Και είπα ότι η νέα Βουλή, η οποία θα αναθεωρήσει το Σύνταγμα, θα πρέπει να αναθεωρήσει και το εξής, όταν ο εκάστοτε Υπουργός Δικαιοσύνης, ο οποίος είναι 'Ελληνας πολίτης, θεωρεί τον εαυτό του υβριζόμενο ή συκοφαντούμενο, έχει το δικαίωμα της υποβολής μήνυσης, αλλά είναι υποχρεωμένος να παραιτηθεί, για να μπορέσει να υποστηρίξει τη μήνυσή του.
ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε συνάδελφε.
Ο κ. Σταύρου έχει το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εγώ ήμουν αυτός ο οποίος...
ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, σας παρακαλώ. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και το εννοώ. Πρέπει να γίνει, κύριε Υπουργέ, αυτό το πράγμα, να παραιτείται ο Υπουργός Δικαιοσύνης. Δεύτερον, σας είπα το εξής...
ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, δεν μπορείτε να διπλασιάζετε το χρόνο και να μιλάτε όσο θέλετε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ...η κατασκευή των δικαστικών κτιρίων από την εταιρεία "ΘΕΜΙΣ ΚΑΤΑΣΚΕΥΑΣΤΙΚΗ", δεν θα...
ΠΡΟΕΔΡΕΥΩΝ (Λουκάς Αποστολίδης): Θα σας παρακαλέσω από εδώ και πέρα να μην γράφεται καμία λέξη από ό,τι λέει ο κ. Ζαφειρόπουλος.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, δεν έχετε το λόγο.
Κύριε Σταύρου, έχετε το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Ωραία, κύριε Ζαφειρόπουλε, να σας δώσω συγχαρητήρια.
Ορίστε, κύριε Σταύρου.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Μα, δεν είναι αυτή παραγωγική δουλειά, να μιλάμε όσο θέλουμε, κύριε συνάδελφε. Μπορεί να λέμε για θέματα ουσίας, μπορεί να λέμε πραγματικά σωστά πράγματα, αλλά δεν μπορώ κι εγώ εδώ στο Προεδρείο να συνεχίζω να ακούω πράγματα έξω από τη διαδικασία.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Δεν παίρνω το λόγο κανενός, κύριε Ζαφειρόπουλε. Σας έδωσα το διπλό χρόνο και αντί να πείτε "ευχαριστώ", θέλετε να βγάλετε γλώσσα κιόλας από πάνω. Σας παρακαλώ πολύ.
Ορίστε, κύριε Σταύρου.
ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, θα πρέπει να γίνει κατανοητό ότι όλοι εμείς στη Νέα Δημοκρατία...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γι' αυτό έρχεστε τελευταίος, κύριε Ζαφειρόπουλε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Σας παρακαλώ να μην γράφεται τίποτα από αυτά που λέει ο κύριος συνάδελφος.
Κύριε Ζαφειρόπουλε, δεν είναι συμπεριφορά αυτή και μάλιστα ενός κοινοβουλευτικού άνδρα, που έχει χρόνια μέσα σε αυτήν την Αίθουσα.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης): Δεν είναι σεβασμός αυτός, κύριε Ζαφειρόπουλε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:...
ΠΡΟΕΔΡΕΥΩΝ (Λουκάς Αποστολίδης):  Σας παρακαλώ να μην γράφεται τίποτα από αυτά που λέει ο κύριος συνάδελφος.
Ορίστε, κύριε Σταύρου.
ΑΠΟΣΤΟΛΟΣ ΣΤΑΥΡΟΥ: Αν τελειώσατε...
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, αυτός είναι ο σεβασμός του κ. Ζαφειρόπουλου απέναντι και σε σας.
ΑΠΟΣΤΟΛΟΣ ΣΤΑΥΡΟΥ: Δεν το δέχομαι να μπω σε αυτήν τη διαδικασία. Αν τελειώσατε, να συνεχίσω.
'Ηθελα να πω ότι όλοι εμείς στη Νέα Δημοκρατία θεσμούς υπερασπιζόμαστε και μάλιστα σωστούς θεσμούς για την ανάπτυξη και την πρόοδο της χώρας προσπαθούμε να καθιερώσουμε. Και όταν αναφερόμαστε σε πρόσωπα της ανωτάτης ιεραρχίας της δικαιοσύνης, το κάνουμε ακριβώς γιατί υπηρετούν ένα θεσμικό ρόλο. Τα συγκεκριμένα πρόσωπα δεν μας ενδιαφέρουν.  'Αλλωστε εναλλάσσονται σε αυτές τις ηγετικές θέσεις της δικαιοσύνης.
Είναι γεγονός ότι είτε καινούρια δικαστικά κτίρια έχουν γίνει είτε έχουν γίνει απλές επαλείψεις στις εξωτερικές τους όψεις είτε έχουν εγκαινιαστεί ημιτελή δικαστικά μέγαρα, όπως το Εφετείο της Αθήνας, αυτό που έχει σημασία κι εκεί που η Κυβέρνηση έχει ολιγωρήσει στην κυριολεξία, είναι ότι δεν φρόντισε με την έμπρακτη τακτική της να αυξήσει την πληρότητα είτε των δικαστών είτε των δικαστικών υπαλλήλων, για να υπάρχει έγκαιρη, σύντομη και όσο το δυνατόν καλύτερη και περισσότερο ορθή απονομή της δικαιοσύνης.
Αυτές οι βασικές ελλείψεις δεν απαλλάσσουν από τις ευθύνες της την Κυβέρνηση για το ότι δεν φρόντισε έγκαιρα να αυξήσει τον αριθμό των δικαστών και των δικαστικών υπαλλήλων, αυτών των ηρώων που πραγματικά με πολύ αντίξοες συνθήκες προσπαθούν να ανταποκρίνονται στα καθήκοντά τους.
Αν αναφερθήκαμε σε οποιεσδήποτε αυξήσεις -σωστά έγινε το μισθολόγιο των δικαστικών, πρέπει βεβαίως να βελτιωθούν και οι συντάξεις των συνταξιούχων δικαστικών- είναι γιατί δεν έχετε εντρυφήσει στοιχειωδώς και δεν έχετε ικανοποιήσει στοιχειώδη και βασικά αιτήματα των δικαστικών υπαλλήλων.
Κύριε Πρόεδρε, δυστυχώς, παρά την μακροβιότητα που είχαν μέχρι σήμερα, διαδοχικά και διαχρονικά, οι κυβερνήσεις του ΠΑ.ΣΟ.Κ. στην εξουσία, δεν μπόρεσαν να καθιερώσουν στον τόπο μας ουσιώδεις και βασικούς τομείς ώστε να αναδείξουν την ελληνική δικαιοσύνη όπως πρέπει να είναι.  Υλική και ηθική εξύψωση όλων των εμπλεκομένων στην απονομή της δικαιοσύνης.
Αυτές οι απαραίτητες τομές έπρεπε να είχαν εξευρεθεί μετά από συνεννόηση, είτε διακομματική είτε με ένα γόνιμο και παραγωγικό διάλογο, ώστε ως έθνος επιτέλους, ως φυλή και ως λαός να βρούμε τις απαραίτητες συγκλήσεις, αυτές που μας ενώνουν, για να επιλύσουμε τα όποια προβλήματα και πολύ περισσότερο τα προβλήματα της ελληνικής δικαιοσύνης, για τα οποία συζητούμε σήμερα.
Θέλω να πιστεύω ότι μετά από λίγους μήνες μία άλλη εποχή προόδου και αναδημιουργίας της χώρας μας θα ξεκινήσει, μία νέα εποχή στην οποία βεβαίως θα σας καλούμε από άλλες θέσεις, εμείς της Νέας Δημοκρατίας, κύριε Υπουργέ της Δικαιοσύνης, να συνεισφέρετε τις όποιες προτάσεις και απόψεις σας, για να βελτιώσουμε αυτό το σύστημα και πάνω από όλα να κατοχυρώσουμε όσο είναι δυνατόν την ανεξαρτησία και ακεραιότητα της ελληνικής δικαιοσύνης, βελτιώνοντας ηθικά και υλικά τους λειτουργούς και τους δικαστικούς υπαλλήλους.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του νέου ελληνισμού" σαράντα εννέα μαθητές και τέσσερις συνοδοί-καθηγητές από το Γυμνάσιο 'Ανοιξης της Αττικής.
Τους καλωσορίζουμε στο Κοινοβούλιο.
(Χειροκροτήματα)
Ο κύριος Υπουργός έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Δεν θα μιλήσει ο κ. Νεράντζης;
ΠΡΟΕΔΡΕΥΩΝ (Λουκάς Αποστολίδης): 'Οχι, δεν μπορώ να δώσω το λόγο στον κύριο συνάδελφο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ως προτασσόμενη δευτερολογία, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Δεν μπορώ, κύριε συνάδελφε, και το γνωρίζει.
ΑΝΝΑ ΜΠΕΝΑΚΗ-ΨΑΡΟΥΔΑ: Μπορώ να έχω το λόγο, κύριε Πρόεδρε, πριν από τον κύριο Υπουργό;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τελειώνουμε;
ΑΝΝΑ ΜΠΕΝΑΚΗ-ΨΑΡΟΥΔΑ: Ναι, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να μιλήσετε τότε, κυρία Μπενάκη.
ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπενάκη, έχετε το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Ζήτησα να προηγηθώ για να θέσω ένα-δύο ερωτήματα ακόμα, στα οποία θα ήθελα να απαντήσει ο κύριος Υπουργός.
Επειδή μιλάμε για κτίρια και ρίξαμε όλο το βάρος στο Εφετείο Αθηνών, εγώ θα ήθελα να μεταφέρω τη συζήτηση και στα άλλα δύο βασικά δικαστήρια της Αθήνας, δηλαδή στο Πρωτοδικείο και στο Ειρηνοδικείο.
Κύριε Υπουργέ, στο Πρωτοδικείο οι εργασίες των σεισμών δεν έχουν τελειώσει καθόλου. Οι δεύτεροι όροφοι δεν λειτουργούν.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το ξέρω.
ΑΝΝΑ ΜΠΕΝΑΚΗ-ΨΑΡΟΥΔΑ: Οι ρωγμές βρίσκονται εκεί που έγιναν οι πρώτες επισκευές και σε ορισμένους χώρους αρχείων οι υπάλληλοι ζουν μέσα στις σκόνες.
Είναι δυνατόν τόσους μήνες μετά από τους σεισμούς, με τέτοιες ζημιές που έπαθε το Πρωτοδικείο, να εγκαταλείπουμε αυτό το βασικό δικαστήριο της χώρας, ατελείωτο; 'Ενα ερώτημα λοιπόν, είναι τι γίνεται με το Πρωτοδικείο.
Το δεύτερο μεγάλο δικαστήριο, το Ειρηνοδικείο και το Πταισματοδικείο -μιλάω για το κτίριο της οδού Σταδίου- είχε ένα μεγάλο πρόβλημα πάλι με τους σεισμούς. Μία κολώνα ράγισε, έγιναν κάποιες επεμβάσεις της "ΘΕΜΙΔΑΣ ΚΑΤΑΣΚΕΥΑΣΤΙΚΗΣ", οι οποίες όμως, ήταν τελείως αντίθετες και άσχετες με τη διαδικασία που έπρεπε να ακολουθηθεί από το ΥΠΕΧΩΔΕ.
Εν πάση περιπτώσει, υπεχρεώθησαν οι υπάλληλοι να μπουν μέσα, καίτοι είχαν σοβαρότατες αμφιβολίες για την ευστάθεια του κτιρίου, αλλά μήπως προχώρησαν και αυτές οι εργασίες; 'Εγιναν κάποια μπαλώματα και αυτήν τη στιγμή εργάζονται με αυτό τον κίνδυνο.
Δεν είναι, όμως, μόνο οι σεισμοί. Εκεί πλέον οι συνθήκες είναι αφόρητες από άποψη χώρων, αφόρητες από άποψη διευκολύνσεων υγιεινής και τελείως εγκαταλελειμμένοι από άποψη εξοπλισμού.
Πήγα προχθές στο Ειρηνοδικείο και δεν υπήρχε καρέκλα, πολυθρόνα που να μην είναι μαδημένη και να βγαίνουν από μέσα τα αφρολέξ.
Δηλαδή, επρόκειτο περί καταστάσεως πρωτογόνου. Είναι ντροπή μας να αφήνουμε ένα δικαστήριο που είναι βασικό, γιατί έχει τις υποθέσεις για τις οποίες ενδιαφέρεται ο πολύς κόσμος, σε αυτό το χάλι και να εγκαινιάζουμε πομπωδώς τα μαρμάρινα παλάτια, εννοώ την εξωτερική εικόνα που δίνει το Εφετείο, γιατί εσωτερικά έχει και αυτό τα προβλήματά του, όπως είπαμε.
Πήγα και στο "Αμπασαντέρ" στο κτίριο της οδού Σωκράτους δηλαδή, να δω εάν έχουν ξεκινήσει οι εργασίες ανακατασκευής του προκειμένου γρήγορα να φύγει το Ειρηνοδικείο από αυτό το απαράδεκτο κτίριο. Φυσικά δεν έχει ξεκινήσει τίποτα.
'Ερχομαι και σ' ένα ερώτημα που το είπα στην πρωτολογία μου, αλλά το περάσαμε ίσως λίγο βιαστικά και έχει σχέση με τους σωφρονιστικούς υπαλλήλους. Γιατί η Σχολή σωφρονιστικών υπαλλήλων δεν λειτούργησε από το 1994 μέχρι το 1998; Το αποτέλεσμα είναι όσοι υπάλληλοι είχαν προσληφθεί τα προηγούμενα χρόνια και τώρα -και αυτοί είναι αρκετοί- να μην έχουν μονιμοποιηθεί εντός διετίας, όπως προβλέπεται, διότι η σχολή αποτελεί ένα τεκμήριο μονιμοποίησης. Αλλά το χειρότερο είναι ότι υπάλληλοι πέντε ετών σήμερα δεν έχουν διδαχθεί τίποτα για τα καθήκοντά τους και πραγματοποιούν την υπηρεσία τους στηριζόμενοι μόνο στην εμπειρία. Τελικά βέβαια άρχισε να λειτουργεί το 1999, αλλά με εκπτώσεις. Οι έξι μήνες μειώθηκαν σε δύο μήνες και όλα αυτά βέβαια εις βάρος της επιμόρφωσης που ξέρουμε πόσο αναγκαία είναι για τους σωφρονιστικούς υπαλλήλους.
'Οσον αφορά το υποθηκοφυλακείο να πω μια λέξη. Ναι, υπάρχουν πειθαρχικές διώξεις και πίσω απ' αυτές οχυρώνεσθε, κύριε Υπουργέ. Αλλά πότε δημιουργηθηκαν οι πειθαρχικές διώξεις και από ποιον δημιουργήθηκαν; Μην μου πείτε ότι δεν είναι αντίποινα και τρόπος υπεκφυγής, επειδή τον προηγούμενο προϊστάμενο δεν θέλατε να τον διορίσετε;
Δημιουργούνται πειθαρχικές διώξεις και δημιουργούνται από εκείνον τον οποίο έχετε τοποθετήσει στη θέση του προϊσταμένου σήμερα. Βέβαια όταν δημιουργείται πειθαρχική δίωξη έχετε μία εύσχημη δικαιολογία να μην προχωρείτε. Αλλά αυτό βέβαια δεν είναι απάντηση σε μας που ξέρουμε ποια είναι η πραγματικότητα.
Και όσον αφορά τους χαρακτηρισμούς σας για τους υπαλλήλους του Υπουργείου Δικαιοσύνης, εγώ λυπούμαι. Είναι αυτοί που είναι, αυτούς διαθέτει το ελληνικό κράτος, έχουν εργασθεί χρόνια στο Υπουργείο αφοσιωμένοι και αποδίδουν το μάξιμουμ της δυνατότητάς τους. Δεν είναι δυνατόν να τους αντιμετωπίζετε με αυτήν την περιφρονητική διάθεση.
Κατ' αρχήν μιλήσατε πολύ περιφρονητικά για τους συνδικαλιστές, οι οποίοι ενδεχομένως συνασπίζονται εναντίον σας και επιστρατεύσατε τη συνδικαλιστική σας δράση και αφοσίωση και προαγωγή του συνδικαλιστικού θεσμού με το νόμο που ψηφίσατε.
Αλλά δεν είσθε ο μόνος που αλλάζετε πρόσωπο σε αυτήν την Κυβέρνηση. Τι έλεγε το ΠΑΣΟΚ για όλα τα θέματα -να μην τα επιστρατεύσω τώρα- τη δεκαετία του '80 και λίγο μετά και τι λέει σήμερα; 'Εχει αλλάξει τελείως πρόσωπο. Μόνο τον κ. Σημίτη να πάρετε πώς ήταν παλιά και πώς έχει γίνει τώρα, φιλοευρωπαϊστής, φιλελεύθερος, θα το δείτε.
Λοιπόν, μην επικαλείσθε τις παλιές δάφνες. Εντάξει, μπορεί να τις έχετε, να τις εκτιμάτε, αλλά δεν είναι απάντηση και δικαιολογία στον τρόπο με τον οποίο μεταχειρίζεσθε και τους συνδικαλιστές του Υπουργείου, αλλά και όλους τους υπαλλήλους του Υπουργείου.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το "όλους" πού το βρήκατε;
ΑΝΝΑ ΜΠΕΝΑΚΗ-ΨΑΡΟΥΔΑ: Συλλήβδην για όλους μιλήσατε έτσι.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είπα ...
ΑΝΝΑ ΜΠΕΝΑΚΗ-ΨΑΡΟΥΔΑ: Είπατε ότι μόνο με τους τριάντα έξι που έχετε στο γραφείο σας, με αυτούς κάνετε τη δουλειά σας. Με επιβεβαιώσατε. ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπα για διευθυντές, γενικούς, για τμηματάρχες.
ΑΝΝΑ ΜΠΕΝΑΚΗ-ΨΑΡΟΥΔΑ: Λοιπόν, τι; Κενές τις έχετε τις θέσεις όλες. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Οι άλλοι είναι ... 
ΑΝΝΑ ΜΠΕΝΑΚΗ-ΨΑΡΟΥΔΑ: Δεν κάνετε προαγωγές και λέτε ότι είναι χαμηλού επιπέδου. Ε, αυτούς έχουμε, κύριε Υπουργέ, τι να κάνουμε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι άλλοι σαράντα. 
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα παρακαλέσω να μη διακόπτετε.
ΑΝΝΑ ΜΠΕΝΑΚΗ-ΨΑΡΟΥΔΑ: Εγώ δεν συμφωνώ καθόλου ότι είναι χαμηλού επιπέδου.
Τέλος, κύριε Πρόεδρε -και τελειώνω με αυτό- θα ήθελα και πάλι να επισημάνω τις ευθύνες της Κυβέρνησης στο θέμα του ελέγχου των Μέσων Μαζικής Ενημέρωσης, διότι εάν σήμερα όλοι διαμαρτυρόμεθα και συμφωνούμε στη στάση αυτή απέναντι στο διασυρμό που γίνεται των πολιτικών προσώπων και την εκμετάλλευση που γίνεται από κάποια Μέσα Μαζικής Ενημέρωσης, για όλα αυτά ένας ευθύνεται.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πάνω στο τελευταίο ξέρετε "αμολύθηκε μελάνι", ότι κάποιος πολιτικός, κάποιος Υπουργός έχει σχέση με ροζ σκάνδαλα. " Παρεδόθησαν τα στοιχεία, οι κασέτες", λέει ο εισαγγελεύων επί του ηθικού δημοσίου βίου των Ελλήνων, με την παράκληση να μη μιλήσει μέχρι τις εκλογές, δηλαδή, όλη αυτή η συκοφαντία να διαρρέει σε όλον τον κόσμο και να δηλητηριάζει τον ελληνικό λαό. Γι' αυτό βγήκα σήμερα καθαρά και ξάστερα για να αποκατασταθεί η αλήθεια.
Από κει και ύστερα, ας πάρω ένα ένα θέμα.
Μπορώ εγώ κ. Μπενάκη, ως Υπουργός της Δικαιοσύνης, εφόσον υπάρχει εντολή του εισαγγελέα του Αρείου Πάγου προς ποινική δίωξη και έχουν ασχοληθεί τρεις Εισαγγελείς των Πρωτοδικών, των Εφετών και του Αρείου Πάγου και με την ποινική δίωξη και με την πειθαρχική αγωγή, να πειθαρχήσω και να δεχθώ του συμβουλίου εκείνου την άποψη που για άλλους λόγους...
ΑΝΝΑ ΜΠΕΝΑΚΗ ΨΑΡΟΥΔΑ: Μα, ποιος δημιούργησε...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι δυνατόν ο Υπουργός να μην εφαρμόσει το νόμο; Αυτό κάνω.
Τώρα, όσον αφορά τα κυκλώματα των φυλακών -απαντώ γενικώς- τα κτυπήσαμε και εν πολλοίς τα διαλύσαμε. Είχαμε καταβάλει αλλεπάλληλες προσπάθειες και συν τω χρόνω πετύχαμε ένα καλύτερο αποτέλεσμα. Αρκεί να σας πω ότι τέσσερις συσκέψεις Εισαγγελέων Εφετών πραγματοποίησα στο Υπουργείο μου, δόθηκαν ας μου επιτραπεί να πω κατάλληλες οδηγίες και είχαμε καλά αποτελέσματα.
Θα έρθω τώρα στο θέμα της δεοντολογίας του λεγόμενενου δημοκρατικού διαλόγου. Ο διάλογος σημαίνει, ερώτηση-απάντηση, κριτική-αντιπαράθεση, αντικριτική-παράθεση. 'Οχι διακοπές. Πού βρήκε το δικαίωμα ο οιοσδήποτε να διακόπτει; Με είδατε εμένα ποτέ να διακόπτω τόσα χρόνια εδώ πέρα, εάν δεν με πειράξετε; Ουδέποτε. 'Οταν ανέβαινα στην 'Εδρα και παλιά, άρχιζε ο φίλος μου ο Ανδρεουλάκος, με τον οποίο κάποτε συμφιλιωθήκαμε πάνω σ' αυτό το θέμα.
Διακόψατε, κύριε συνάδελφε και μάλιστα τρεις φορές. Κάποτε που βρεθήκαμε αντιμέτωποι σε μια τηλεόραση με τον Κοινοβουλευτικό σας Εκπρόσωπο, με διέκοπτε συνέχεια και του λέω "πάψε ρε παλιόπαιδο". Με ανάγκασε να το πω και καλά που δεν είπα και καμιά σκληρότερη κουβέντα, που μου ήρθε.
ΑΝΤΩΝΙΟΣ ΦΟΥΣΑΣ: Μα, είναι λέξεις αυτές για Υπουργό Δικαιοσύνης; 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πάλι τα ίδια; Μιλάτε εσείς ο συνεχώς διακοψίας. Σου είπα "πάψε". Σε κάποιο συνάδελφο είπα κάποτε "βούλωστο". Δεν το ανέχομαι.
Και με την κ. Μπενάκη κάποτε συγκρουστήκαμε, γιατί με διέκοψε επτά φορές. Και της λέω "άμα με διακόψεις άλλη φορά θα έχουμε ιστορίες".  'Υστερα όμως συμφιλιωθήκαμε, διότι έτσι πρέπει να γίνεται η συζήτηση εδώ.
Θα έρθω σε ένα άλλο θέμα. Πού το βρήκατε το δικαίωμα να διαστρεβλώνετε την πραγματικότητα και την αλήθεια; Γράμματα δεν ξέρετε; 
ΑΝΤΩΝΙΟΣ ΦΟΥΣΑΣ: Ξέρω.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λέτε ότι είμαστε δεκαεφτά χρόνια στην εξουσία. Είμαστε δεκαεφτά χρόνια στην εξουσία; Δεν συνέβη να έχουμε μια διακοπή από την εξουσία τεσσεράμισι χρόνων που γίνατε εσείς κυβέρνηση εν τω μεταξύ και ήρθαμε μετά εμείς με το 47%; Σ' αυτά τα τεσσεράμισι χρόνια που λείπαμε εμείς δεν βρήκαμε τίποτε όρθιο.
ΑΠΟΣΤΟΛΟΣ ΣΤΑΥΡΟΥ: Τώρα το χαλάτε, κύριε Υπουργέ.
ΑΝΤΩΝΙΟΣ ΦΟΥΣΑΣ: Εμείς είμαστε στην εξουσία τεσσεράμισι χρονια;
ΑΠΟΣΤΟΛΟΣ ΣΤΑΥΡΟΥ: Για όλα φταίνε τα τριάμισι χρόνια που είμαστε στην εξουσία;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τα τριάμισι αυτά χρόνια δεν αφήσατε τίποτα όρθιο.
ΠΡΟΕΔΡΕΥΩΝ (Λουκάς Αποστολίδης): Θα παρακαλέσω, κύριοι συνάδελφοι, μη διακόπτετε. Ακούστε τον Υπουργό ακόμα και αν διαφωνείτε.
(Θόρυβος, διαμαρτυρίες από την πτέρυγα της Νέας Δημοκρατίας)
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θέλετε να καθήσω για να τελειώσετε;
ΑΠΟΣΤΟΛΟΣ ΣΤΑΥΡΟΥ: Μα, δεν μπορώ να ακούω αυτά τα πράγματα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας κακοφαίνετε; 
ΠΡΟΕΔΡΕΥΩΝ (Λουκάς Αποστολίδης): Τώρα αν νομίζετε ότι διακόπτοντας τον κύριο Υπουργό παίρνετε πόντους, κάντε το.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εσύ, κύριε Σταύρου, καλά το πήγες. Μίλησες για διαδοχικές φάσεις του ΠΑΣΟΚ. Σας κακοφαίνετε;
ΑΠΟΣΤΟΛΟΣ ΣΤΑΥΡΟΥ: Τι να μου κακοφαίνεται;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μας βρίζετε!
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Να μη γράφεται τίποτε από τις διακοπές των συναδέλφων.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τότε δηλαδή να σας πω ότι παραποιείτε την πραγματικότητα;
ΑΠΟΣΤΟΛΟΣ ΣΤΑΥΡΟΥ: ...
ΠΡΟΕΔΡΕΥΩΝ (Λουκάς Αποστολίδης): Αυτός δεν είναι διάλογος, κύριε συνάδελφε, και δεν τιμά κανέναν εδώ. Σας παρακαλώ, αφήστε να τελειώσει η διαδικασία.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θέλεις να σου πω καμιά κουβέντα;
ΠΡΟΕΔΡΕΥΩΝ (Λουκάς Αποστολίδης): Σας διέκοψε ο κύριος Υπουργός; 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν σταματάς; 
ΑΠΟΣΤΟΛΟΣ ΣΤΑΥΡΟΥ: ...
ΠΡΟΕΔΡΕΥΩΝ (Λουκάς Αποστολίδης): Δεν τον δέχεται.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν τον αποδέχομαι, λέει ψέματα.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ευγενέστατος είσαι, πώς συμβαίνει ...
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, επί του θέματος παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Επανέρχομαι. Αφήσαμε πληθωρισμό 13,1% και βρήκαμε 14,5% ύστερα από τεσσεράμισι χρόνια. Εσείς ήσαστε τριάμισι στην εξουσία.
ΑΝΤΩΝΙΟΣ ΦΟΥΣΑΣ: ...
ΠΡΟΕΔΡΕΥΩΝ (Λουκάς Αποστολίδης): Κύριε Φούσα!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αφήσαμε ανεργία 7,1% και βρήκαμε 10,2%. Αφήσαμε Ακαθάριστο  Εθνικό Προϊόν κλπ. Αφήσαμε βιομηχανική παραγωγή ακμάζουσα, υψηλούς ρυθμούς επενδύσεων και βρήκαμε τα ανάποδα.
Είμαστε από τις 20 Οκτωβρίου του 1981 μέχρι τέλους Ιουνίου του 1986 και ξαναμπήκαμε στην κυβέρνηση τον Οκτώβριο του 1993 και είμαστε μέχρι σήμερα.
ΑΝΝΑ ΜΠΕΝΑΚΗ-ΨΑΡΟΥΔΑ: ...
ΠΡΟΕΔΡΕΥΩΝ (Λουκάς Αποστολίδης): Εντάξει, κυρία Μπενάκη, μέχρι το 1989.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λάθος, μέχρι το 1989. 'Οταν κάνατε τη συγκυβέρνηση της Δεξιάς και του Κομμουνιστικού Κόμματος Ελλάδας. Της προδοσίας του λαϊκού κινήματος που έλεγα εδώ μέσα και έβγαζα το λαιμό μου. Μας ρίξατε από την εξουσία με τη συκοφαντία, αθωωθήκαμε πανηγυρικά, σας είδε ο ελληνικός λαός.
ΑΠΟΣΤΟΛΟΣ ΣΤΑΥΡΟΥ: ...
ΑΝΝΑ ΜΠΕΝΑΚΗ-ΨΑΡΟΥΔΑ: ...
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι.
Κύριε Υπουργέ, με συγχωρείτε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, τι να κάνω, δεν με προκάλεσαν;
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, σας είπα κάτι προηγουμένως. Αν νομίζετε ότι με τις διακοπές συνεισφέρετε σε κάτι, είτε στην εικόνα είτε στην ουσία των πραγμάτων, επειδή ακριβώς δεν το συνηθίζετε, θα κάνω παράκληση να ολοκληρώσει ο κύριος Υπουργός.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι το αναληθές είπα;
Τι το ανακριβές είπα; Η δική μου θέση προς τα έξω είναι γενική. Το είπα και στους συναδέλφους μου. Μην δέχονται αυτήν την άποψη ότι είμαστε δεκαεπτά χρόνια στην εξουσία.
ΑΝΤΩΝΙΟΣ ΦΟΥΣΑΣ: ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, δεν άκουσες προηγουμένως;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ...
ΠΡΟΕΔΡΕΥΩΝ (Λουκάς Αποστολίδης): Και σεις δεν ήσασταν επί του θέματος, κύριε Ζαφειρόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Απαντάω επί των θέσεων που βάλατε. Είπε δεκαεπτά χρόνια στην εξουσία, ναι ή όχι; Και λέω δεν είμαστε δεκαεπτά χρόνια. Είμαστε από τότε μέχρι τότε και από τις 13 Οκτωβρίου του 1993 μέχρι σήμερα.
ΑΝΤΩΝΙΟΣ ΦΟΥΣΑΣ: ...
ΠΡΟΕΔΡΕΥΩΝ (Λουκάς Αποστολίδης): Κύριε Φούσα, παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Στο διάστημα αυτό ανετράπησαν τα πάντα. Μέχρι που κόψατε συντάξεις, καταργήσατε νόμους, παροχές επίσης και βρήκαμε την κατάσταση την οποία βρήκαμε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, παράκληση να ολοκληρώσετε επί της επερωτήσεως και να κλείσουμε τη διαδικασία. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το Πρωτοδικείο Αθηνών στη Σχολή Ευελπίδων υπέστη τεράστιες ζημιές. Τα κτίρια εκείνα έγιναν επί των ημερών μας. Δεν είχαν όμως καλά θεμέλια. Δυο δισεκατομμύρια οικονομικά είναι ζημιά. 'Εχουν γίνει επισκευές πάρα πολλές, αλλά χρειάζονται και μελέτες, για να μην πάμε πάλι στα ίδια που έγιναν προηγούμενα χωρίς μελέτες. Αυτό έχει κάπως αργοπορήσει.
'Εχουμε πει να εγκαταλείψουμε το κτίριο της οδού Σταδίου, να πάμε στο άλλο. Είμαστε σε διαπραγματεύσεις ποιος να πληρώσει την ανακαίνιση, διότι χρειάζεται ανακαίνιση το κτίριο. Προτείναμε στο ταμείο να βάλουμε εμείς τα μισά να μην πληρώσουμε όλη τη δαπάνη. Εκεί δεν κλείσαμε ολοσχερώς τη συμφωνία με το ταμείο που έχει το κτίριο για να μεταφερθεί το Πταισματοδικείο, το Ειρηνοδικείο και όποιες άλλες υπηρεσίες. Είπαμε ότι για να ανακαινισθεί εκείνο χρειάζονται και εκεί άλλα δύο τρία δισεκατομμύρια.
Επίσης έρχομαι στο θέμα της ευθύνης για τη βραδύτητα της εκδόσεως δικαστικών αποφάσεων. Σας λέω ειλικρινά, ότι ο ίδιος όταν ανέλαβα το Υπουργείο τότε, έστειλα ερωτήματα στο Εφετείο και εδώ και στον Πειραιά να αυξήσουμε τις δικάσιμες.
Μου είπαν δεν έχουμε αίθουσες. Φτιάξαμε τις αίθουσες, παρά ταύτα οι δικάσιμες δεν αυξήθηκαν. Εγώ δεν μπορώ να προσδιορίσω τις δικασίμους. Σας λέω όμως, προσφέρετε πολύ καλή υπηρεσία, εγώ θα πάρω τα Πρακτικά με τις θέσεις όλων μας εδώ και θα τα στείλω και στον Πρόεδρο του Αρείου Πάγου, στον Εισαγγελέα του Αρείου Πάγου και στο Εφετείο Αθηνών και Πειραιώς, γιατί εδώ έχουμε τη βραδύτητα, όχι σε άλλα δικαστήρια, μήπως οι κύριοι δικαστές θεωρήσουν ότι πρέπει να αυξήσουν τα ακροατήρια. Δεν έχω άλλο δικαίωμα επεμβάσεως και αυτό το ξέρετε.
ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τελειώνω, κύριε Πρόεδρε, με το θέμα των ωραρίων των δικαστηρίων.
Κύριοι συνάδελφοι, γνωρίζω επ' ακριβώς και διαμαρτυρήθηκαν όταν ήμουν στο Υπουργείο Εργασίας, όταν προσδιόρισαν οι δικηγορικοί σύλλογοι τη λειτουργία των δικαστηρίων μέχρι τις τέσσερις η ώρα. Οι δικηγορικοί σύλλογοι έκοψαν την ώρα. Ο γραμματέας αν αρνείται να συνεχίσει, είναι διότι υπάρχει και μία συνδικαλιστική απόφαση της Ομοσπονδίας των Δικαστικών Υπαλλήλων να τελειώνουν στις τέσσερις. 'Οταν ανέλαβα το Υπουργείο προσπάθησα το ωράριο αυτό να γίνει μέχρι τις έξι ή επτά η ώρα, αναλαμβάνοντας την υποχρέωση το Υπουργείο να πληρώσει τις υπερωρίες των δικαστικών υπαλλήλων, αλλά οι δικηγορικοί σύλλογοι δεν δέχθηκαν τότε. Θα το επιχειρήσω πάλι.
ΑΝΝΑ ΜΠΕΝΑΚΗ-ΨΑΡΟΥΔ: ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η Σχολή των Σωφρονιστικών Υπαλλήλων δεν ξέρω γιατί δεν λειτούργησε. Εγώ όμως έδωσα εντολή και ξαναλειτούργησε. Και μάλιστα ο γενικός γραμματέας κήρυξε την έναρξη των λειτουργειών της.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υπουργέ.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θέλω μία λέξη να πω γιατί μας προκάλεσε ο κύριος Υπουργός.
ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπενάκη, έχετε το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: 'Ηθελα να τον παρακαλέσω να πάψει και ο κύριος Υπουργός να βρίσκει άλλοθι στα τρία χρόνια της Νέας Δημοκρατίας ότι τόσο πήραμε, τόσο βρήκαμε, τόσο αφήσαμε κλπ. Να δείτε, κύριε Υπουργέ, πού έχετε φθάσει την ανεργία, η οποία ανεβαίνει συνεχώς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η ανεργία είναι εκεί που την αφήσατε.
ΑΝΝΑ ΜΠΕΝΑΚΗ-ΨΑΡΟΥΔΑ: Αυτό καταλαβαίνει και αισθάνεται ο ελληνικός λαός, ότι τα παιδιά του δεν βρίσκουν δουλειά και αυτό είναι δικό σας κατόρθωμα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αλίμονο αν έχει την τύχη ο ελληνικός λαός να έρθει πάλι η Νέα Δημοκρατία.
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Υπουργέ.
Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 30/10-2-2000 επερωτήσεως Βουλευτών της Νέας Δημοκρατία προς τον Υπουργό Δικαιοσύνης, σχετικά με την Πολιτική της Κυβέρνησης στο χώρο της Δικαιοσύνης.
'Εχουν διανεμηθεί τα Πρακτικά της Παρασκευής 4 Φεβρουαρίου 2000 και της Δευτέρας 7 Φεβουαρίου 2000 και ερωτάται το Σώμα αν επικυρούνται; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Παρασκευής 4 Φεβουαρίου 2000 και της Δευτέρας 7 Φεβρουαρίου 2000 επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.00' λύεται η συνεδρίαση για την προσεχή Δευτέρα 21 Φεβρουαρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεων σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ              ΟΙ ΓΡΑΜΜΑΤΕΙΣ

