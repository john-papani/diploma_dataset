

Τετάρτη 19 Σεπτεμβρίου 2001 
ΣΥΝΕΔΡΙΑΣΗ ΛΕ' 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Εθνικής Παιδείας και Θρησκευμάτων κατέθεσαν σχέδιο νόμου: "Αναδιάρθρωση Οργανισμού Απασχολήσεως Εργατικού Δυναμικού και άλλες διατάξεις", σελ.
β). Οι Υπουργοί Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Σχέδιο Εθνικού Τελωνειακού Κώδικα", σελ.
2. Συζήτηση επί των άρθρων του σχεδίου νόμου του Υπουργείου Πολιτισμού: "Θέματα Ολυμπιακής Φιλοξενίας, ΄Εργων Ολυμπιακής Υποδομής και άλλες διατάξεις", σελ.
3. Κατάθεση ΄Εκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Πολιτισμού:
ΑΝΔΡΕΟΥΛΑΚΟΣ Α., σελ.
ΒΕΝΙΖΕΛΟΣ Ε., σελ.
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΕΥΘΥΜΙΟΠΟΥΛΟΣ Η., σελ.
ΘΩΜΑΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΝΤΟΓΙΑΝΝΟΠΟΥΛΟΣ Β., σελ.
ΛΙΑΝΗΣ Γ., σελ.
ΜΑΝΟΣ Σ., σελ.
ΞΗΡΟΤΥΡΗ Α., σελ.
ΠΑΠΑΗΛΙΑΣ Η., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΓΟΥΡΙΔΗΣ Π., σελ.
ΤΡΥΦΩΝΙΔΗΣ Γ., σελ.
ΦΛΩΡΙΔΗΣ Γ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΕ΄
Τετάρτη 19 Σεπτεμβρίου 2001
Αθήνα, σήμερα στις 19 Σεπτεμβρίου 2001, ημέρα Τετάρτη και ώρα 18.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής των Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.9.2001 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΛΔ΄ συνεδριάσεώς του, της 18ης Σεπτεμβρίου 2001 σε ό,τι αφορά στην ψήφιση στο σύνολο των σχεδίων νόμων: 
1. "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις" και
2. "Εθνικό Σύστημα Προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".)
Οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Εθνικής Παιδείας και Θρησκευμάτων κατέθεσαν σχέδιο νόμου: "Αναδιάρθρωση Οργανισμού Απασχολήσεως Εργατικού Δυναμικού και άλλες διατάξεις".
Παραπέμπεται στην αρμόδια Διαρκή Επιτροπή.
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Εισερχόμαστε στη συζήτηση του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις".
Για τη συζήτηση αυτού του νομοσχεδίου το Κομμουνιστικό Κόμμα Ελλάδας ορίζει ως Κοινοβουλευτικό του Εκπρόσωπο το Βουλευτή κ. Νικόλαο Γκατζή.
Το νομοσχέδιο έχει ψηφισθεί επί της αρχής και σήμερα θα συζητήσουμε επί των άρθρων.
Να προχωρήσουμε στη συζήτηση του πρώτου κεφαλαίου άρθρα 1 έως και 10. Το επόμενο κεφάλαιο και τις τροπολογίες να τις συζητήσουμε αύριο.
Είστε σύμφωνοι; 
ΦΑΝΗ ΠΕΤΡΑΛΙΑ-ΠΑΛΛΗ: Είμαστε σύμφωνοι για να συζητήσουμε το πρώτο κεφάλαιο μέχρι και το άρθρο 10. Να έχουμε όμως ευχέρεια χρόνου.
ΝΙΚΟΛΑΟΣ ΓΚΑΤΖΗΣ : Κύριε Πρόεδρε μέχρι το άρθρο 10 είναι η ψυχή του νομοσχεδίου. Δεν ξέρω τι χρόνο σκοπεύετε να μας δώσετε.
ΠΡΟΕΔΡΟΣ (Απόστολος Κακλαμάνης): Το χρόνο που θα χρειασθεί.
ΝΙΚΟΛΑΟΣ ΓΚΑΤΖΗΣ : Μπράβο, ωραία. Ευχαριστώ και με συγχωρείτε για το μπράβο.
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Συμφωνούμε να γίνει η συζήτηση με τον τρόπο που καθορίσατε. Παρακαλώ μόνο τον κύριο Υπουργό αν έχει κάποιες τροπολογίες να μας τις διανείμει.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει μια τροπολογία. Θα την δω εγώ και εντός ολίγου θα έλθει. 
Ο κ. Γεώργιος Θωμάς εισηγητής της Πλειοψηφίας έχει το λόγο.
ΓΕΩΡΓΙΟΣ ΘΩΜΑΣ : Στο άρθρο 1 του παρόντος σχεδίου νόμου ρυθμίζονται θέματα που έχουν σχέση με τα ολυμπιακά έργα στην Αττική. Είναι γεγονός ότι στην πορεία προέκυψαν ανάγκες είτε για λόγους προστασίας του περιβάλλοντος να μετακινηθούν κάποια αθλήματα είτε επειδή κάποιοι χώροι είχαν αδυναμία να φιλοξενήσουν κάποια αθλήματα. Έτσι προσδιορίζεται ο χώρος του εθνικού γυμναστικού συλλόγου ως χώρος υποδοχής ολυμπιακών αθλημάτων και ιδιαίτερα της τοξοβολίας. Καθορίζονται περιοχές στις οποίες υπάρχει δυνατότητα εάν χρειασθεί να τοποθετηθούν προσωρινές εγκαταστάσεις για τέλεση ολυμπιακών αθλημάτων. Αυτό δεν είναι κάτι καινούριο. Το έχουμε δει και σε άλλες πόλεις που διοργανώνουν ολυμπιακά αθλήματα. Χρησιμοποιούν σε μεγάλο βαθμό προσωρινές εγκαταστάσεις για να μην επηρεάσουν τη δόμηση της περιοχής και εφόσον πρόκειται για εγκαταστάσεις που δεν πρόκειται να χρησιμοποιηθούν μετά τους Ολυμπιακούς Αγώνες.
Καταργείται η χωροθέτηση του ολυμπιακού κέντρου κανόε-σλάλομ στο Ριζάρι Μαραθώνα. Είναι γνωστός ο λόγος από τα προβλήματα που προέκυψαν σ' αυτήν την περιοχή.
Οριοθετείται η περιοχή υποδοχής του ολυμπιακού κέντρου ιστιοπλοΐας στον Άγιο Κοσμά σύμφωνα με το σχεδιασμό της ολυμπιακής και μεταολυμπιακής χρήσης, όπως αυτό προκύπτει με τα νέα σχέδια για τη διέλευση του τραμ, το λειτουργικό πρόγραμμα της τέλεσης του ολυμπιακού αθλήματος και τις τεχνικές απαιτήσεις σχεδιασμού του λιμένα και των λοιπών έργων προστασίας και διαμόρφωσης της περιοχής. 
Το φαληρικό μέτωπο και η περιοχή του Φλοίσβου κατοχυρώνονται ως χώρος οικογενειακής αναψυχής με σαφή καθορισμό χρήσεων γης. Η χωροθέτηση εκεί ολυμπιακών αθλημάτων, όπως το κέντρο χειροσφαίρισης και το τάε κβο ντο, δραστηριότητες οι οποίες επιβάλλουν μια μικρή τροποποίηση στους όρους δόμησης, καθόλου δεν επηρεάζουν το νομοθετημένο χαρακτήρα της περιοχής, όπως ανέφερα πιο πάνω. 
Τέλος δίνει τη δυνατότητα στην παράγραφο 3 του άρθρου αυτού με προεδρικά διατάγματα να τροποποιούνται εγκεκριμένα ρυμοτομικά σχέδια και πολεοδομικές μελέτες κατά παρέκκλιση του νομοθετικού διατάγματος του 23. Νομίζω ότι η χρονολογία και μόνο του προεδρικού διατάγματος μας επιτρέπει να σκεφτούμε γιατί πραγματικά χρειάζεται αυτή η παρέκκλιση.
Όσον αφορά το άρθρο 2, προσπαθεί να λύσει προβλήματα και ανάγκες που προκύπτουν για την ολυμπιακή φιλοξενία. Έτσι στα πλαίσια του άρθρου αυτού καθορίζονται περιοχές στις οποίες μπορεί να προκύψει ανάγκη να δημιουργηθούν εγκαταστάσεις φιλοξενίας των εκπροσώπων των ΜΜΕ, τα γνωστά χωριά Τύπου και του Προσωπικού Ασφαλείας. 
Στο συγκεκριμένο άρθρο συμπεριλαμβάνονται εννέα περιοχές, αν δεν κάνω λάθος, στις οποίες μόνο σε μια περίπτωση προβλέπεται ίσως μια μικρή αύξηση των όρων δόμησης. Μάλιστα υπάρχει ειδική παράγραφος ασφαλιστικής δικλείδας ότι για τις περιοχές αυτές για να εγκριθούν νέοι όροι δόμησης ή κάποια σχέδια, θα πρέπει να υπάρχει προηγούμενη συμφωνία της οργανωτικής επιτροπής ότι πράγματι χρειάζεται τους χώρους αυτούς. Μάλιστα μέσα σε αυτές τις εννέα περιοχές υπάρχουν και οι περιοχές όπου μέχρι σήμερα τουλάχιστον η δόμηση γινόταν χωρίς κανέναν έλεγχο. Χαρακτηριστικά υπάρχει η περιοχή του ΟΛΠ, όπου όλοι ξέρουμε ότι τα λιμενικά ταμεία ουσιαστικά τόσα χρόνια τώρα δομούν χωρίς καμία έγκριση από πολεοδομία και ουσιαστικά χωρίς κανέναν περιορισμό σε όρους δόμησης. 
Ανέφερε χθες χαρακτηριστικά ο κ. Ευθυμιόπουλος ότι πραγματικά υπάρχει ένα ζήτημα εάν επιδιώκουμε την οργανωμένη δόμηση ή όχι με το να συμπεριληφθούν οι περιοχές αυτές στο νόμο. Να υπάρχει μια ειδική διαδικασία και πρόβλεψη για τη δόμηση των περιοχών αυτών, οι οποίες σημειωτέον δεν είναι περιοχές που προστατεύονται, δεν είναι δάση, δεν είναι αδόμητες περιοχές, δεν είναι αναδασωτέες. Είναι περιοχές που έχουν δομηθεί, έχουν χρήση τέτοια. 
Επίσης, ακούστηκαν πάρα πολλές ενστάσεις για τις κοινές υπουργικές αποφάσεις με τις οποίες μπορούν να ορίζονται όροι δόμησης, χρήσεις γης. Κατ' αρχάς δεν είναι κάτι καινούργιο. Νομίζω ότι ο Υπουργός Πολιτισμού θα μπορούσε να φέρει εκατοντάδες αποφάσεων του Υπουργού Πολιτισμού, όπου για λόγους προστασίας των αρχαίων τροποποιεί με υπουργική απόφαση τους όρους δόμησης ή και αλλάζει πολλές φορές τις χρήσεις γης. Είναι εκατοντάδες αυτές οι αποφάσεις. Πιστεύω ότι όπως και το προεδρικό διάταγμα, έτσι και η υπουργική απόφαση ανά πάση στιγμή είναι δυνατόν να ελεγχθεί.
Άρθρο 3, έργα ηλεκτροδότησης. Εδώ θα έχετε διαβάσει στις εφημερίδες την αγωνία που έχει διατυπωθεί εάν τις μέρες εκείνες -γιατί ξέρουμε ότι το καλοκαίρι η Αθήνα τραβάει περισσότερο ρεύμα με τα κλιματιστικά και όλα αυτά- πιθανόν να έχουμε κάποια μπλακ άουτ. Ακριβώς για να μην έχουμε τέτοια φαινόμενα, μη βρεθούμε μπροστά σε τέτοια ζητήματα, υπάρχει μια πρόβλεψη για να γίνουν τα απαραίτητα μέτρα ηλεκτροδότησης. Κύρια αναφερόμαστε σε υποσταθμούς. Υπάρχει χωροθέτηση με τον νόμο αυτόν των υποσταθμών αυτών, για να αντιμετωπίσουμε έγκαιρα τα προβλήματα και τις ελλείψεις, μάλλον για να είμαστε περισσότερο σίγουροι και ισχυρή η ΔΕΗ ότι δεν θα αντιμετωπίσει τέτοια προβλήματα. 
Άρθρο 4. Χωροθετούνται κρίσιμοι οδικοί άξονες που είναι απαραίτητοι για τη λειτουργία των ολυμπιακών εγκαταστάσεων και την εν γένει εξυπηρέτηση των ολυμπιακών πόλεων. 
Εδώ είναι περίπου δεκατέσσερις οδικοί άξονες, συνολικά στις ολυμπιακές πόλεις, όπως στην Πάτρα, το Ηράκλειο, το Βόλο και τη Θεσσαλονίκη και είναι κύρια οδικοί άξονες, οι οποίοι συνδέουν χώρους των πόλεων αυτών, που έχει προσδιοριστεί ότι θα φιλοξενήσουν ολυμπιακά αθλήματα ή προκριματικούς αγώνες ή προετοιμασίες ολυμπιακών εθνικών ομάδων και δίνουν τη δυνατότητα έτσι να υπάρχει μια σύνδεση και μια άνετη πρόσβαση προς τις περιοχές αυτές προς τα συγκεκριμένα διαμερίσματα των πόλεων αυτών, για να διευκολυνθεί και να μην επιβαρυνθεί η λειτουργία της πόλης κατά την κρίσιμη εκείνη περίοδο. 
Άρθρο 5 "η έκδοση οικοδομικών αδειών για τις μόνιμες κτιριακές ολυμπιακές εγκαταστάσεις". Οι ολυμπιακές και ειδικότερα οι αθλητικές εγκαταστάσεις μέχρι σήμερα, ίσως από συστάσεως του ελληνικού κράτους, γίνονταν χωρίς οικοδομική άδεια, όπως και άλλες εγκαταστάσεις, που κάνει το δημόσιο στη χώρα μας. Είναι γνωστό ότι στρατόπεδα του Υπουργείου Εθνικής Άμυνας, το Λιμενικό Ταμείο, ακόμα και εγκαταστάσεις του Υπουργείου Πολιτισμού παλιότερα, όπως είναι τα μουσεία ή άλλες παρεμβάσεις, γίνονταν χωρίς οικοδομική άδεια. Το δημόσιο θεωρούσε ότι δεν χρειάζεται να βγάζει άδεια. 
Με το νόμο αυτό δημιουργείται μια ειδική υπηρεσία στο ΥΠΕΧΩΔΕ, που ασχολείται με την έκδοση των οικοδομικών αδειών, ακριβώς για κτιριακές εγκαταστάσεις, που θα εξυπηρετούν τους Ολυμπιακούς Αγώνες, νομίζω ότι και λύνει το πρόβλημα της έγκαιρης αντιμετώπισης για την έκδοση οικοδομικών αδειών, αλλά και μια ειδική υπηρεσία, που χρειάζεται να έχει κάποιες ειδικές γνώσεις, ακριβώς για να κρίνει τις ειδικές μελέτες που θα έχουμε αυτήν την περίοδο για τη δημιουργία των εν λόγω εγκαταστάσεων ή και για τον εκσυγχρονισμό υφισταμένων εγκαταστάσεων. 
Με ειδική παράγραφο στο άρθρο αυτό ρυθμίζεται το θέμα της νομιμοποίησης, θα έλεγα, των παλιών αθλητικών εγκαταστάσεων, που δεν έχουν άδεια. Αυτό γίνεται κύρια για δύο λόγους, για να σταματήσει αυτή η αταξία που υπήρχε μέχρι σήμερα, αλλά από εδώ και πέρα, ό,τι επεμβάσεις γίνουν σ' αυτές τις παλιές εγκαταστάσεις, είτε επέκτασης είτε εκσυγχρονισμού -που είναι απαραίτητες γιατί πολλές έχουν γίνει πριν από πάρα πολλά χρόνια κι έτσι δεν μπορούν να αντιμετωπίσουν σήμερα τη φιλοξενία αθλημάτων- να ακολουθούν τη διαδικασία της έκδοσης οικοδομικής άδειας. Αυτό έχει γίνει, όπως έχουμε πει, στο παρελθόν και για άλλες εγκαταστάσεις του ΕΟΤ και σε άλλες περιπτώσεις. 
Ο προαστιακός σιδηρόδρομος είναι φανερό ότι είναι ένα έργο, το οποίο εξυπηρετεί τους Ολυμπιακούς Αγώνες. Πολύ σωστά, τα κτιριακά έργα από εδώ και πέρα, εντάσσονται στο σχεδιασμό των Ολυμπιακών Αγώνων και ως προς την αρμοδιότητα, εντάσσονται στις αρμόδιες υπηρεσίες του ΥΠΕΧΩΔΕ, που έχουν την ευθύνη για την παρακολούθηση, την αδειοδότηση των ολυμπιακών έργων. 
Στο άρθρο 6 αντιμετωπίζονται μια σειρά ζητημάτων, προκειμένου να πετύχουμε μια επιτάχυνση της διαδικασίας εκτέλεσης των έργων. Ξέρουμε πολύ καλά ότι η υπόθεση της προετοιμασίας και της σωστής διοργάνωσης των Ολυμπιακών Αγώνων είναι υπόθεση όλων μας. Οι διατάξεις αυτές δίνουν τη δυνατότητα συμμετοχής αλλά και απλούστευσης των διαδικασιών συνεργασίας με την Οργανωτική Επιτροπή "ΑΘΗΝΑ 2004" και με άλλους φορείς. 
Κύριος άξονας του άρθρου αυτού είναι η σύντμηση των προθεσμιών, η απλούστευση των διαδικασιών και η οριοθέτηση των ευθυνών από τους διάφορους φορείς και υπηρεσίες, με σκοπό, όπως είπαμε, να επιτύχουμε το επιθυμητό αποτέλεσμα. 
Τέλος, γίνεται μια προσπάθεια, για να απλουστευθούν οι διαδικασίες κήρυξης έκπτωτων των εργολάβων, που δεν τηρούν τις συμβατικές υποχρεώσεις τους. Σήμερα ξέρουμε ότι πάρα πολλές φορές, το δημόσιο, ενώ φτάνει "στο αμήν", θα έλεγα, να κηρύξει έκπτωτο τον εργολάβο, πολλές φορές δεν το κάνει, γιατί ξέρει ότι η διαδικασία από εκεί και πέρα, μέχρι να μπορέσει να κάνει ανάθεση σε άλλο εργολάβο για το έργο που έχει εναπομείνει, είναι χρονοβόρα. Αυτό εκμεταλλεύονται οι εργολάβοι κι έτσι πολλές φορές εκβιάζουν το δημόσιο κύρια.
Η διάταξη αυτή πιστεύω ότι θα λειτουργήσει αποτρεπτικά προς τους εργολάβους, αλλά θα δώσει και τη δυνατότητα στις υπηρεσίες, όταν χρειάζεται, έγκαιρα, να ξεκινήσουν τη διαδικασία κήρυξης έκπτωσης.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλη΄ς κ. ΚΩΝΣΤΑΝΤΙΝΟΣ ΓΕΙΤΟΝΑΣ)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μόνο για τα συγκεκριμένα έργα ισχύει η διάταξη αυτή;
ΓΕΩΡΓΙΟΣ ΘΩΜΑΣ: Ισχύει για τα ολυμπιακά έργα και για τα συνοδά έργα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατά συνέπεια, εάν είναι σωστή, γιατί δεν ισχύει γενικότερα;
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, δεν έχω αντίρρηση. Εάν σας επιτρέπει ο ομιλητής, να πάρετε το λόγο.
ΓΕΩΡΓΙΟΣ ΘΩΜΑΣ: Εδώ είναι όμως που μας καίνε οι προθεσμίες.
Άρθρο 7: αναβάθμιση της αισθητικής και της εικόνας της Αθήνας και των άλλων ολυμπιακών πόλεων. Εδώ αντιμετωπίζονται θέματα αναβάθμισης της εικόνας. Είναι θέμα που έχει συζητηθεί και έγινε και ειδική συνεδρίαση -θα θυμίσω- της Επιτροπής Μορφωτικών Υποθέσεων, όπου κλήθηκαν διάφοροι φορείς και διάφοροι ιδιώτες ειδικοί επιστήμονες να εκθέσουν τις απόψεις τους. Και νομίζω ότι υπάρχει μία προσπάθεια νομοθετικής παρέμβασης, για να διευκολυνθεί ακριβώς η αναβάθμιση της Αθήνας και των άλλων ολυμπιακών πόλεων.
Κυρίως στην Αττική έχουμε σημεία στα οποία πρέπει να γίνει ειδική παρέμβαση. Εδώ εισάγεται ρύθμιση που δίνει τη δυνατότητα σε μία απόσταση ενός οικοδομικού τετραγώνου ή διακοσίων μέτρων να υπάρχει μία παρέμβαση. Πραγματικά ακούστηκαν αυτές τις ημέρες επιφυλάξεις γι' αυτήν τη διάταξη. Εγώ θα έλεγα ότι είναι μία θετική διάταξη. Ξέρουμε -έχουμε παραδείγματα από το παρελθόν- ότι κινδυνεύουμε γύρω από τους χώρους τέλεσης των Ολυμπιακών Αγώνων ή και στους οδικούς άξονες να δούμε κατά την διάρκεια τέλεσης των Αγώνων διάφορες εγκαταστάσεις ή διαφημίσεις παροχής υπηρεσιών, ταβέρνες με ονομασίες του τύπου "Σωκράτης" ή "Πυθαγόρας", καταστήματα να ανοίγουν ευκαιριακά για εκείνες τις ημέρες για να διαθέτουν διάφορα αντικείμενα. Πιστεύω ότι η διάταξη αυτή προστατεύει πραγματικά από τέτοιες χρήσεις γης, γιατί είναι σίγουρο ότι θα αντιμετωπίσουμε το πρόβλημα.
Άρθρο 8: Τροποποίηση του ρυμοτομικού σχεδίου και καθορισμός χρήσεως γης στην περιοχή του Καραϊσκάκη. Εδώ γίνονται οι αναγκαίες παρεμβάσεις. Πρέπει να τονίσω ότι είναι με τη σύμφωνη γνώμη της Τοπικής Αυτοδιοίκησης και με τη σύμφωνη γνώμη των κατοίκων της περιοχής. Ουσιαστικά πρόκειται για μια αναβάθμιση του χώρου, ο οποίος χώρος υπάρχει συμφωνία να παραχωρηθεί χωρίς περαιτέρω ανταλλάγματα στην οργανωτική επιτροπή ΑΘΗΝΑ 2004 για τις ανάγκες της διοργάνωσης.
Άρθρο 9: Ειδική υπηρεσία επιθεωρητών και θέματα λατομείων. Κύριοι συνάδελφοι, όλες αυτές τις ημέρες φωνάζουμε για την προστασία του περιβάλλοντος. Κάποιοι είπαν γιατί χρειάζεται αυτή η υπηρεσία. Νομίζω ότι στο ελληνικό Κοινοβούλιο δεν χρειάζεται να επιχειρηματολογεί κανείς γιατί απαιτείται η σύσταση μιας ειδικής υπηρεσίας επιθεωρητών περιβάλλοντος κυρίως αυτήν την περίοδο. Και λέω αυτήν την περίοδο για τρεις λόγους: Πρώτον, έχουμε μπροστά μας ένα Γ΄ Κοινοτικό Πλαίσιο Στήριξης με τεράστιο όγκο έργων. Δεύτερον, υπάρχει μία ευαισθητοποίηση του πολίτη και καθημερινά βλέπουμε στα Μέσα Μαζικής Ενημέρωσης καταγγελίες πολιτών για καταστροφή του περιβάλλοντος. Θα πρέπει κάποια υπηρεσία να επιληφθεί αυτών των θετικών παρεμβάσεων που γίνονται από φορείς και από πολίτες. Και τρίτον, έχουμε υποσχεθεί να κάνουμε μία Ολυμπιάδα που θα προστατεύει και θα σέβεται το περιβάλλον. Αλίμονο, επομένως, αν δεν προχωρούσαμε στη νομοθέτηση αυτής της ειδικής υπηρεσίας.
Θέματα λατομείων. Αυτά έχουν σχέση με την επαρχία. Η κατάσταση που επικρατεί σήμερα στην επαρχία είναι γνωστή. Με την αναρχία που υπάρχει κάθε εργολάβος που έχει ένα έργο να εκτελέσει, κύρια οδικό, ανοίγει και ένα λατομείο στις παρυφές του έργου για εξόρυξη αδρανών υλικών. Δεν ελέγχεται από την Τοπική Αυτοδιοίκηση, δεν ελέγχεται από κανένα φορέα. Πιστεύω ότι η ρύθμιση αυτή τουλάχιστον δίνει τη δυνατότητα με την απλούστευση των διαδικασιών να υπάρχει ένας έλεγχος από τις αρμόδιες υπηρεσίες, για να σταματήσει αυτή η αναρχία.
Το άρθρο 10 -και τελειώνω, κύριε Πρόεδρε- ρυθμίζει θέματα χώρου στάθμευσης. Νομίζω ότι δεν χρειάζεται ειδική επιχειρηματολογία το πόσο απαραίτητο είναι στη σημερινή εποχή να λυθούν τα προβλήματα, με αφορμή, θα έλεγα, τους Ολυμπιακούς Αγώνες. Αλλά κύρια ξέρουμε ότι σήμερα πολλά αστικά κέντρα υποφέρουν από χώρους στάθμευσης. Και σημειωτέον ότι εδώ υπάρχει μία χωροθέτηση συγκεκριμένου αριθμού και σε συγκεκριμένες περιοχές που θα διευκολύνει την Τοπική Αυτοδιοίκηση, αλλά και άλλους φορείς να εκτελέσουν τα έργα αυτά.
Τέλος ρυθμίζονται και κάποια άλλα θέματα που έχουν σχέση με την αξιοποίηση και την ανάδειξη του χώρου της ΧΑΝΘ στη Θεσσαλονίκη, με θέματα ανάδειξης του περιβάλλοντος χώρου στο Μέγαρο Μουσικής Θεσσαλονίκης, θέματα που έχουν σχέση με τον κοινωνικό συντελεστή, όπως επίσης και με το Κέντρο Υγείας στο Δήμο Καλυβίων, κάτι που είναι για την περιοχή, αλλά πρέπει να γίνει έγκαιρα, για να εξυπηρετήσει και τους Ολυμπιακούς Αγώνες, όπως και άλλα έργα στην περιοχή του Δήμου Καλαμαριάς και στη Αλάνα της Στούπας στη Θεσσαλονίκη.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η εισηγήτρια της Νέας Δημοκρατίας κ. Φάνη Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Ευχαριστώ, κύριε Πρόεδρε,
Κυρία και κύριοι συνάδελφοι, θα ξεκινήσω την αναφορά μου και τις παρατηρήσεις μου επί των άρθρων με τη γενική παρατήρηση ότι πραγματικά αυτό το νομοσχέδιο είναι απίστευτο. Κάθε φορά που το διαβάζω ανακαλύπτω και κάτι παραπάνω και ειλικρινά λέω "έλεος!". Δεν είναι δυνατόν σε μία ευνομούμενη πολιτεία να επιχειρείται με το συγκεκριμένο νομοσχέδιο -και δεν πιστεύω ότι έχει ξαναπεράσει τέτοιο νομοσχέδιο από την ελληνική Βουλή- η απόλυτη κατάλυση κάθε έννομης τάξης.
Είναι το νομοσχέδιο αυτό το συγκεκριμένο το οποίο νομοθετεί τις παρεκκλίσεις. Είναι οι παρεκκλίσεις των παρεκκλίσεων. Διότι και το προηγούμενο νομοσχέδιο πάλι θεσμοθετούσε παρεκκλίσεις. Αλλά και, όταν ακόμη στο προηγούμενο νομοσχέδιο συζητούσαμε και λέγαμε ότι πρέπει να μπει ένας φραγμός, δεν φανταζόμασταν ποτέ ότι ύστερα από ένα δεκάμηνο θα φτάναμε σε αυτό το σημείο, να συζητούμε το συγκεκριμένο νομοσχέδιο.
Άλλωστε το γεγονός ότι υπήρξαν πάρα πολλά προβλήματα μέσα στην ίδια την Κυβέρνηση φαίνεται και από το ότι ο κ. Βενιζέλος εδώ και εννέα μήνες είχε πει στην υποφαινόμενη στη Εθνική Επιτροπή, αλλά και μέσα στη Βουλή ότι το νομοσχέδιο επρόκειτο να έρθει σε μία εβδομάδα. Για να επαναλάβω αυτό που είπα χθες, ήταν τέτοιες οι κόντρες μέσα στη ίδια την Κυβέρνηση που ακόμα και ο ίδιος ο κ. Βενιζέλος δεν ήθελε να εισηγηθεί το νομοσχέδιο του κ. Λαλιώτη. Τελικά έχουμε τους "παραλιοκτόνους" να έχουν επιζήσει και έναντι των "Μαρουσιοκτόνων" και αυτό θα το δείξουμε στη συνέχεια.
Άρθρο 1: Στο άρθρο 1 ουσιαστικά φεύγει το σλάλομ από το Ριζάρειο και "χωροθετείται". Απλώς εγκαθίσταται στο Ελληνικό, χωρίς όμως να χωροθετείται κάπου αλλού. Βεβαίως ο κ. Βενιζέλος είπε στην επιτροπή ότι δεν χρειάζεται χωροθέτηση, επειδή το Ελληνικό ως τοποθεσία συμπεριλαμβάνεται στους ολυμπιακούς πόλους. Αυτό, αν δεν απατώμαι -δεν είναι εδώ ο κ. Βενιζέλος για να τον ρωτήσω- σημαίνει ότι μπορεί να πάει οπουδήποτε στο Ελληνικό. Μπορεί να πάει στη Γλυφάδα, μπορεί να πάει στον Άγιο Κοσμά, μπορεί να πάει στο Καλαμάκι. Έλεος!
Κύριε Ευθυμιόπουλε, σας άκουσα χθες να λέτε ότι πρέπει να προχωρήσουμε σε μία δόμηση συντεταγμένη και με κανόνες. Μα, το πρώτο που περιμέναμε σήμερα από εσάς ήταν να φέρετε ένα σχέδιο χωροταξικό ακριβώς της περιοχής του Ελληνικού.
Και θα τονίσω και πάλι ότι το Ελληνικό, το 1997 και με εξαγγελία του Πρωθυπουργού είχε καθοριστεί ως μητροπολιτικό πάρκο και σήμερα με όλες τις εκπτώσεις που έχετε κάνει είναι μία μητροπολιτική αποθήκη. Βέβαια ψηφίστηκε να γίνει το συνεδριακό κέντρο. Δώσατε τον περιβάλλοντα χώρο, χωρίς να προσδιορίσετε ποιος και πόσος είναι ο χώρος. Είναι δεκαπέντε φορές σαν το Χάϊντ Παρκ το Ελληνικό! Πού θα πάνε αυτά; Όποιος θέλει, βλέπει μία ανοιχτή πόρτα, μπαίνει μέσα και χτίζει; Έτσι έχετε καταντήσει το Ελληνικό!
Και ας πάτε τουλάχιστον να κάνετε μία βόλτα, να δείτε σε τι κατάσταση βρίσκεται σήμερα το Ελληνικό. Λέτε ότι θα γίνει το σλάλομ. Εννέα μέτρα ύψος μπετόν χρειάζεται, για να γίνει ο τεχνητός καταρράκτης. Από την άλλη μεριά ο κ. Καπράλος, μέλος του "2004" πήγε στη ΔΟΕ στη Λωζάνη και είπε ότι πρόκειται στη βάση του Ελληνικού να γίνει γήπεδο δέκα χιλιάδων θέσεων, εκεί που είναι τα υπόστεγα της Ολυμπιακής Αεροπορίας.
Μάθαμε από τις ελβετικές εφημερίδες ότι εκεί πρόκειται να γίνει ένα γήπεδο των δέκα χιλιάδων (10.000) θέσεων. Ακούμε ότι θα γίνει ένα πράσινο γήπεδο, ένα κόκκινο γήπεδο εκεί όπως επίσης ακούμε ότι πρόκειται να γίνει μια πίστα αυτοκινήτων... ακούμε, ακούμε, ακούμε.
Ένα άλλο θέμα που τίθεται μέσα σε αυτό το άρθρο είναι για τα λεγόμενα υποστηρικτικά των αγώνων. Μιλάτε για το Μετόχι της Πάρνηθας, την πλατεία Δημαρχείου και στην ευρύτερη πλαζ της Βουλιαγμένης. Τι πρόκειται να γίνει στην πλατεία Δημαρχείου, κύριε Υπουργέ, γιατί εγώ δεν το γνωρίζω. Όπως και τι θα γίνει στο Μετόχι της Πάρνηθας; Ποια αθλήματα θα πάνε εκεί; Τι υποδομή χρειάζεται; Πώς θα είναι η ασφάλεια; Πώς θα γίνει η προσέγγιση; Τα έχετε μελετήσει αυτά; 
Με το γ΄ ανακηρύσσει ολυμπιακό έργο τις εγκαταστάσεις του Εθνικού. Όπως αναφέρθηκε στην επιτροπή υπάρχει κώλυμα γι αυτό. Ο δήμος έχει προσφύγει ήδη στο Συμβούλιο Επικρατείας. Θα αλλοιώσουμε και το χώρο εκεί του Ολυμπίου; Και θέλω να ρωτήσω πάλι τον κύριο Υπουργό τι θα γίνει, διότι εκεί υπάρχει ένα σχέδιο και έχω ακούσει ή τον κύριο Βενιζέλο ή κάποιο προηγούμενο Υπουργό δεν ενθυμούμαι τώρα να λέει ότι στο σχέδιο προβλέπεται υπογειοποίηση του δρόμου, δηλαδή, της Λεωφόρου Όλγας. Ερώτημα, λοιπόν, συγκεκριμένο: Εγκαταλείπεται αυτό το σχέδιο; Δεν θα γίνει η ενοποίηση, δεν θα γίνει υπογειοποίηση της Λεωφόρου Όλγας;
Και έρχομαι σε αυτό που κατά κόρον λέγεται σε δύο τρία σημεία εδώ στο άρθρο 1 και που αφορά τη λεγόμενη ευρύτερη περιοχή του Φαληρικού Όρμου. Θεωρώ και είναι πολύ μεγάλο λάθος, κύριοι συνάδελφοι και κύριε Υπουργέ, αν δεν ορίσετε ακριβώς τι σημαίνει ευρύτερη περιοχή. Ευρύτερη περιοχή είναι όλο το Λεκανοπέδιο. Γιατί δεν είναι; Αντιλαμβάνεστε ότι από τη στιγμή που πλέον δεν ισχύει τίποτε στην ευρύτερη περιοχή, τίποτε δεν θα μείνει όρθιο. 
Είναι προφανές ότι ο συντελεστής δόμησης αυξάνεται 50%, ότι στην περιοχή του Φλοίσβου προστίθενται δύο κατασκευές των οκτώ χιλάδων (8.000) θέσεων και δέκα χιλιάδων (10.000) θέσεων ότι ευρύτερη περιοχή γίνεται και ο 'Αγιος Κοσμάς ενώ μειώνονται οι αθλητικές δραστηριότητες. Διότι το τρίαθλο που αρχικά ήταν να γίνει εκεί έχει πάει στη Βουλιαγμένη. Και η αποθέωση είναι το 3 στο άρθρο 1 όπου βεβαίως λέει ότι σε όλες τις παραπάνω περιπτώσεις η δημοσίευση των σχετικών εγκριτικών διαταγμάτων έχει τις συνέπειες έγκρισης σχεδίου πόλεως. Αυτό νομίζω ότι τα λέει όλα. Δεν χρειάζεται να συμπληρώσω εγώ τίποτα.
Πηγαίνω στο άρθρο 2. Όταν ήρθε πρώτη φορά το θέμα των δημοσιογραφικών χωριών εμείς ως Νέα Δημοκρατία σε αυτήν εδώ την Αίθουσα κι εγώ προσωπικά είχαμε κάνει την πρόταση να επισκευαστούν όλες οι φοιτητικές εστίες οι οποίες βρίσκονται σε άθλια κατάσταση. Είναι απαράδεκτες οι συνθήκες, είναι ντροπή. Εγώ θα πρότεινα εμείς οι Βουλευτές να πάμε να επισκευτούμε όλες τις φοιτητικές εστίες και αν δεν ντραπούμε... Άρα γιατί χρειάζονται όλα αυτά τα εννέα δημοσιογραφικά χωριά έστω και αν είναι δυνητικά; Επαρκούν οι φοιτητικές εστίες. Μόνο αυτές να επισκευαστούν ώστε να υπάρξει πράγματι και η μεταολυμπιακή χρήση.
Δεν θα αναφερθώ στα όσα είπα χθες για τα δημοσιογραφικά χωριά γιατί είναι γεγονός ότι στο Σίδνεϋ έφυγαν οι δημοσιογράφοι. Και να πω επίσης ότι οι δημοσιογράφοι πηγαίνουν στα ξενοδοχεία, δεν πάνε στα χωριά. Στα χωριά πηγαίνουν μόνο οι δημοσιογράφοι μικρών χωρών που δεν έχουν οικονομικές δυνατότητες τα κανάλια τους και οι εφημερίδες τους να τους στείλουν σε ξενοδοχεία. Το δεύτερο δημοσιογραφικό χωριό, το λυόμενο του Σίδνεϋ ήταν άδειο. Το ξέρω γιατί πήγα και το είδα.
Για το Στρατόπεδο Παπαστάθη, ο κ. Κατσιγιάννης γνωρίζει την περιοχή, όπως ακούσατε και χθες, έγιναν οι σχετικές παρατηρήσεις. Ο κ. Κεφαλογιάννης αναφέρθηκε στα προβλήματα και στις πονηριές που υπάρχουν στο θέμα του Αμαρουσίου. 
Επιπλέον, ένα νέο στοιχείο έρχεται σήμερα, ότι υπάρχει και μια τάση -θα έλεγα- να οικοδομηθεί, να αλλάξει η χρήση του Ιππικού Ομίλου του Παραδείσου στην ευρύτερη περιοχή στο Μαρούσι, κάτι το οποίο πραγματικά δεν θέλω καν να πιστέψω, ότι τα όσα ακούγονται για την περιοχή του Παραδείσου και του Ιππικού Ομίλου μπορεί να έχουν ένα ίχνος αλήθειας.
Θα ήθελα να επισημάνω ένα πράγμα, το οποίο νομίζω ότι η Κυβέρνηση δεν το έχει ακόμη συνειδητοποιήσει πλήρως. Η εικόνα τόσο της διοργάνωσης, όσο και της Ελλάδος που θα δοθεί, φυσικά εξαρτάται από το τι θα παρουσιάσουν οι δημοσιογράφοι, τι θα παρουσιάσουν τα κανάλια. Επομένως, έπρεπε από την αρχή να έχετε αντιμετωπίσει το θέμα και όχι να τρέχετε τώρα και να μην προλαβαίνετε.
Για το θέμα των δημοσιογραφικών χωριών, θα ήθελα να αναφερθώ στο γεγονός ότι γι' αυτά τα χωριά υπάρχει το ζήτημα των ειδικών συντελεστών δόμησης και κάλυψης, πολεοδόμησης και ρυμοτόμησης με απλές υπουργικές αποφάσεις που ενέχουν και συνέπεια και συνέχεια έγκρισης σχεδίου πόλεως, ενώ οι οικοδομικές άδειες εκδίδονται από τις ειδικές υπηρεσίες του ΥΠΕΧΩΔΕ και της Γενικής Γραμματείας Αθλητισμού. 
Δηλαδή όσο κι αν αγωνίστηκαν κάποιοι ή όσοι Υπουργοί υπήρχαν σε όλες τις κυβερνήσεις, όσο αγωνίστηκε αυτή η χώρα, αυτός ο λαός για να μπει μια τάξη, εσείς πλέον φτιάχνετε την καινούρια μορφή της άναρχης δόμησης, που θα την πληρώσει η χώρα και για την οποία ύστερα από είκοσι χρόνια θα μας καταριούνται τα παιδιά μας και τα εγγόνια μας. 
Αναφέρεστε στη θέση Παλατάκι και Βασιλειάδη εδώ και μιλάτε για ειδική τουριστική υποδομή. Μπορείτε να μας πείτε τι εννοείτε ακριβώς λέγοντας "ειδική τουριστική υποδομή"; Γιατί ειδική τουριστική υποδομή σημαίνει καζίνο, σημαίνει μαρίνες. Και ειδική τουριστική υποδομή σημαίνει επίσης μεγάλα ξενοδοχεία. Τι ακριβώς εννοείτε;
Θα έλεγα λοιπόν, τελειώνοντας, για το άρθρο 2 παράγραφος δ' ότι εδώ μου κάνει μεγάλη εντύπωση το ότι απαραίτητη προϋπόθεση για την κίνηση της σχετικής διαδικασίας είναι η συνυποβολή, μαζί με την πρόταση του οικείου φορέα, αντιγράφου συμβολαίου ή άλλες εγγράφου συμφωνίας. Δηλαδή πού καταλήγουμε τώρα; Στο μνημόνιο το οποίο δεν έχει καμία νομική ισχύ; Θα κατισχύει το μνημόνιο των πάντων; Αυτό εννοείτε εδώ; Τι πάει να πει "άλλη συμφωνία";
Τέλος, στην παράγραφο ε΄ του άρθρου 2, αναφέρεται ότι οι ρυθμίσεις των παραπάνω αποφάσεων κατισχύουν κάθε άλλης αντίθετης ή διαφορετικής ρύθμισης γενικών πολεοδομικών σχεδίων, ζωνών οικιστικού ελέγχου, σχεδίων πόλεων, πολεοδομικών μελετών, σχεδίων της χρήσεως γης που αφορά τις περιοχές του άρθρου αυτού. Πλήρης κατάρρευση πλέον των πάντων, τελείωσε. Ούτε όροι δόμησης. Τίποτε δεν υπάρχει.
Και έχουμε το νομοσχέδιο του κ. Λαλιώτη, που δήθεν έρχεται για τη μεταφορά του συντελεστή δόμησης με το άρθρο 24 του σχεδίου, για το οποίο φωνάζουν οι δήμοι. Και είτε κουβεντιάζουμε είτε δεν κουβεντιάζουμε είτε μιλάει ο κ. Λαλιώτης στους δημάρχους και στους κατοίκους είτε δεν τους μιλάει, κοροϊδεύουμε;
Είναι δυνατόν τη μια μέρα να νομοθετούμε εμείς εδώ και να ετοιμάζεται άλλο νομοσχέδιο, το οποίο θα ρυθμίζει τα ίδια πράγματα, αλλά είναι διαφορετικό το ένα νομοσχέδιο και διαφορετικό το άλλο; Εδώ έρχεσθε και λέτε πως ό,τι και να συμβαίνει, αυτά θα ισχύσουν με προεδρικά διατάγματα αλλά κυρίως με υπουργικές αποφάσεις.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
Α, κύριε Πρόεδρε, ακούστε είμαι ακόμη στο άρθρο 2. Άρθρο 3 ...
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, μία στιγμή. Πρώτον, γνωρίζετε ότι το κουδούνι χτυπάει αυτόματα, προειδοποιητικά.
ΦΑΝΗ ΠΕΤΡΑΛΙΑ-ΠΑΛΛΗ: Ναι, αλλά από την ώρα που χτυπάει προειδοποιητικά το κουδούνι μέχρι να χτυπήσει οριστικά περνάει λίγη ώρα.
ΠΡΟΕΔΡΕΥΩΝ (Κωνσταντίνος Γείτονας): Δεύτερον, γνωρίζετε ότι στους εισηγητές ορίσαμε μεν δεκαπέντε λεπτά, αλλά πάντα υπάρχει ανοχή. 
ΦΑΝΗ ΠΕΤΡΑΛΙΑ-ΠΑΛΛΗ: Βλέπω ότι έχουμε και ειδικές ενισχύσεις, ειδικούς χωροτάκτες σήμερα. Ήλθαν οι ενισχύσεις.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά βλέπετε ότι συνέχεια κάνετε παρακάμψεις στο λόγο σας και θα χάσετε πάλι τον έλεγχο της διαχείρισης του χρόνου σας. Συνεχίστε λοιπόν. 
ΦΑΝΗ ΠΕΤΡΑΛΙΑ-ΠΑΛΛΗ: Είναι επί της ουσίας και επί του νομοσχεδίου οι παρακάμψεις. 
Άρθρο 3: Χωροθετούνται οι οκτώ ηλεκτρικοί σταθμοί. Την έγκριση των περιβαλλοντικών όρων θα την κάνει η ίδια η ΔΕΗ. Θα συντάξει η ΔΕΗ, θα προτείνει και θα εγκρίνει. 
Στο άρθρο 4 λέγεται ότι χωροθετούνται, αλλά στην πραγματικότητα βαφτίζονται δεκατέσσερα οδικά έργα σε τέσσερις πόλεις ολυμπιακά, προκειμένου να ενταχθούν στις ευεργετικές διατάξεις των πάσης φύσεως παρεκκλίσεων, απαλλοτριώσεων, αναθέσεων, φοροαπαλλαγών κλπ.
Άρθρο 5: Εδώ πλέον καταργούνται όλες οι διατάξεις για χορήγηση οικοδομικής άδειας για καθετί ολυμπιακό, οι οποίες στο εξής εκδίδονται από την ειδική υπηρεσία έργων του ΥΠΕΧΩΔΕ σε χρόνο εξπρές. Θα έλεγα ότι με το άρθρο αυτό νομιμοποιούνται κτιριακές και αθλητικές εγκαταστάσεις με μία απλή απόφαση του Γενικού Γραμματέα. Και βέβαια συστήνεται ή μπορεί να συσταθεί στη Γενική Γραμματεία Αθλητισμού Γραφείο Εκδόσεως Οικοδομικών Αδειών, για να δίνει περαιτέρω άδειες. Πάλι, λοιπόν, εδώ επιπλέον έχουμε με την παράγραφο 3 ένα μνημείο νομικής προχειρότητας, δηλαδή, είναι δυνατόν η υπουργική απόφαση να τροποποιεί τα προεδρικά διατάγματα.
Και βεβαίως, κύριε Υπουργέ, μη μας πείτε ότι δίνει εξουσιοδοτική ο νόμος, γιατί σ' αυτήν την περίπτωση τότε γιατί το φέρατε για να το νομοθετήσετε; Αφού την έχετε την εξουσιοδοτική για να φέρνετε να νομοθετηθεί σημαίνει ότι πρόβλημα υπάρχει. Αποσπώνται, λοιπόν, υπάλληλοι, παίρνουν πολύ περισσότερα χρήματα, αυξάνονται οι αποδοχές τους, δύνανται να εκδίδονται οικοδομικές άδειες σταθμών, μετρό, προαστιακού. Και πάλι διαδικασίες εξπρές. 
Εδώ, λοιπόν, δεν θεσμοθετούνται μόνο παρεκκλίσεις, αλλά και ειδικές υπηρεσίες που θα εφαρμόσουν αυτές τις παρεκκλίσεις. Αυτό, λοιπόν, σημαίνει "πλήρη και απόλυτη αδιαφάνεια". 
Έρχομαι στο άρθρο 6. Εδώ έχουμε πάλι πάσης φύσεως προμήθειες και υπηρεσίες. Συνδέονται και υπάγονται σε ένα ειδικό καθεστώς-εξπρές για τον έλεγχο των συμβάσεων. Θα έχει μόνον τριάντα ημέρες το Ελεγκτικό Συνέδριο για όλα τα έργα της παραλίας, τους δρόμους, τα γκαράζ, τα προαστιακά. 
Εδώ θα περιμένω να ακούσω τον κύριο Υπουργό και να τοποθετηθώ στη δευτερολογία μου, γιατί είπατε ότι θα δεχθείτε αρκετές αλλαγές ή θα τις φέρετε μόνος σας, κύριε Υπουργέ, ως προς το θέμα των εκπτώτων αναδόχων των έργων και περιμένουμε πραγματικά να δούμε τι θα μας πείτε εσείς επ' αυτού. Ήδη έχουμε κάνει τις όποιες παρατηρήσεις.
Στο άρθρο 7, λοιπόν, ως προς την αναβάθμιση της αισθητικής, με μία πρόταση της Νέας Δημοκρατίας, και κυρίως με μία πρόταση που, όπως ξέρετε, ήταν μία προσωπική, δική μου πρόταση προς την Επιτροπή Μορφωτικών Υποθέσεων, συζητήθηκε η αισθητική της πόλεως των Αθηνών, η αισθητική εικόνα και των άλλων, αλλά κυρίως της πόλεως των Αθηνών. Εδώ, λοιπόν, θα ήθελα να σας πω ότι τη συγκεκριμένη ημέρα και ώρα που συζητούσαμε την πρόταση αυτή και πήραμε κάποιες αποφάσεις και υπήρχε κι ένα άλλο νομοθέτημα τότε, του κ. Πάγκαλου, εκείνη την ίδια ώρα ερχόταν για συζήτηση στην Ολομέλεια νομοσχέδιο του ΥΠΕΧΩΔΕ, του κ. Λαλιώτη επί των ιδίων θεμάτων, που αφορούσε τη διαφήμιση και ελήφθησαν τελείως διαφορετικές αποφάσεις.
Και θα ήθελα, κύριε Πρόεδρε, δι' υμών να ρωτήσω τους κυρίους Υπουργούς τι έχει γίνει ο νόμος επί εποχής του κ. Πάγκαλου, στον οποίο μέσα αναφερόταν ότι μέχρι τις 30 Δεκεμβρίου του 2000 έπρεπε να πάψουν να υφίστανται οι συμβάσεις, οι οποίες είχαν γίνει με τις διαφημιστικές εταιρείες.
Είναι νόμος του κράτους. Έπρεπε να έχετε προχωρήσει και αντ' αυτού δεν έχει γίνει τίποτα απολύτως.
Υπήρχε διάταξη στο νόμο -και το γνωρίζει ο κύριος Υπουργός- βάσει της οποίας 30 Δεκεμβρίου έπρεπε να αποξηλωθούν οι υπάρχουσες πινακίδες στο ιστορικό κέντρο και όχι μόνο και βεβαίως να σταματήσουν οι συμβάσεις με τις διαφημιστικές εταιρείες. Βεβαίως τίποτα απ' όλα αυτά δεν έγινε. 
Στο άρθρο 7 υπάρχει το μεγάλο θέμα που έχει ξεσηκώσει τους Δήμους Ψυχικού, Φιλοθέης και Βούλας. Υπάρχουν πολύ μεγάλες αντιδράσεις από τους ίδιους τους κατοίκους. Έχω εδώ όλα τα ψηφίσματα των κατοίκων των δήμων αυτών οι οποίοι ισχυρίζονται ότι, εφόσον για τη διαμόρφωση των οδικών αξόνων που προβλέπει το άρθρο δεν απαιτείται γνώμη των δημοτικών συμβουλίων, δεν απαιτείται προεδρικό διάταγμα ώστε να υπάρχει επεξεργασία και ο φραγμός του Συμβουλίου της Επικρατείας είναι λοιπόν δυνατόν με απλές υπουργικές αποφάσεις να αλλάξει η χρήση στους παραδρόμους των αξόνων. Εδώ ...
(Στο σημείο αυτό ξαναχτυπάει το κουδούνι λήξεως του χρόνου ομιλίας της κυρίας Βουλευτού)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε. Θα έχετε και δευτερολογία.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, το άρθρο 7 είναι πάρα πολύ σοβαρό. Εκεί ...
ΠΡΟΕΔΡΕΥΩΝ (Κωνσταντίνος Γείτονας): Καλώς, κυρία Πετραλιά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μίλησα χθες επ' αυτού. Είπα ότι θα το αλλάξω.
ΦΑΝΗ ΠΕΤΡΑΛΙΑ-ΠΑΛΛΗ: Να σας ακούσουμε πώς θα το αλλάξετε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ωραία, θα με ακούσετε. Επιφυλαχθείτε. 
ΦΑΝΗ ΠΕΤΡΑΛΙΑ-ΠΑΛΛΗ: Πραγματικά δεν είναι δυνατόν με μία απλή υπουργική απόφαση να αλλάζει η χρήση γης. Και η πρόταση η δική μας είναι να συμπληρωθεί στο άρθρο αυτό ότι με τις διατάξεις της παραγράφου 2 του άρθρου αυτού δεν θίγεται το καθεστώς χρήσεων γης μόνο...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το έχω πει κυρία Πετραλιά.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μην ανοίγετε απ' ευθείας διάλογο χωρίς μάλιστα την έγκριση και συμμετοχή του Προεδρείου...
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, να το δούμε και να το ακούσουμε. Όπως επίσης θα πρέπει, κύριε Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Η κ. Πετραλιά έχει υπερβεί κάθε όριο ανοχής στο χρόνο. Παρακαλώ...
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, ένα άρθρο μου έμεινε.
ΠΡΟΕΔΡΕΥΩΝ (Κωνσταντίνος Γείτονας): Μην καταχράσθε την καλοσύνη του Προεδρείου.
ΦΑΝΗ ΠΕΤΡΑΛΙΑ-ΠΑΛΛΗ: Όπως θα πρέπει, κύριε Υπουργέ, να δείτε και το θέμα ότι δεν είναι δυνατόν άλλα να νομοθετεί για τη μεταφορά του συντελεστή δόμησης ο κ. Λαλιώτης και άλλα εσείς εδώ. Αποφασίστε επιτέλους ποιος θα κατισχύσει. Αυτό βέβαια έγινε και σε άλλη περίπτωση, αλλά θα τα πούμε όταν φθάσουμε εκεί. Έγινε με τα θέματα των ΚΑΕ, διότι εσείς μεν άλλη ρύθμιση κάνατε την ώρα που ο κ. Παπαντωνίου -θα τα πούμε παρακάτω- έλεγε ότι θα ισχύσει μόνο αυτό. Ως προς τους επιθεωρητές περιβάλλοντος...
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά νομίζω ότι πρέπει να σταματήσετε. Να μην σας αφαιρέσω εγώ το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Πολύ καλά, κύριε Πρόεδρε. Εγώ τελείωσα...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να σταματήσετε. Έχετε υπερβεί κάθε ανεκτό όριο χρόνου και είναι και άλλοι συνάδελφοί σας που θέλουν να μιλήσουν.
ΦΑΝΗ ΠΕΤΡΑΛΙΑ-ΠΑΛΛΗ: Τελείωσα, κύριε Πρόεδρε. Κατεβαίνω, να μαζέψω τα χαρτιά μου.
ΠΡΟΕΔΡΕΥΩΝ (Κωνσταντίνος Γείτονας): Έχετε και δευτερολογία. Πείτε τη φράση σας λοιπόν, και κλείστε.
ΦΑΝΗ ΠΕΤΡΑΛΙΑ-ΠΑΛΛΗ: Τελείωσα, κύριε Πρόεδρε, απλώς να μαζέψω τα χαρτιά μου ...
ΠΡΟΕΔΡΕΥΩΝ (Κωνσταντίνος Γείτονας): Μαζέψτε και τη σκέψη σας, τελευταία, σε μία μόνο φράση. 
ΦΑΝΗ ΠΕΤΡΑΛΙΑ-ΠΑΛΛΗ: Βεβαίως βλέπω το θέμα του Καραϊσκάκη για το οποίο δεν διαφωνώ, αλλά κάνετε και το παράθυρο να υπάρξει και χρηματοδότηση -υπέρ ποίου δεν γνωρίζω βέβαια- για να θεωρηθεί βιομηχανία ή τεχνολογικό πάρκο. Τουλάχιστον γιατί δεν τα λέτε με το όνομά τους; Να πείτε: Ξέρετε κάτι; Θέλουμε να κάνουμε αυτό για να βοηθήσουμε αυτό.
Λοιπόν, στη συνέχεια θα πούμε και τα υπόλοιπα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις". 
Ο Κοινοβουλευτικός Εκπρόσωπος του Κομμουνιστικού Κόμματος, κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
Όμως πριν μπω, κύριοι Βουλευτές, στην ανάλυση των άρθρων που συζητάμε, θα ήθελα να παρακαλέσω τον κύριο Υπουργό αν πρόκειται να καταθέσει ορισμένες τροποποιήσεις στα συγκεκριμένα επίμαχα άρθρα και τις διατάξεις να τις φέρει τώρα, να μη συζητάμε επί υποθέσεων.
Καταθέστε τις. Εγώ θα περιμένω, αν θέλετε, να μας πείτε τις τροποποιήσεις τις οποίες θα κάνετε, για να μιλάμε επί συγκεκριμένου πια αντικειμένου του νομοσχεδίου και όχι υποθετικά. Μας λέτε ότι θα το αλλάξετε. Αλλάξτε το. 
Αυτό είναι θέμα διαδικαστικό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά ίσως θέλει να σας ακούσει όλους ο κύριος Υπουργός για να διαμορφώσει τη δική του τελικά πρόταση, ώστε να μην την αλλάζει μετά. Φαίνεται λογική η άποψή σας, αλλά και η άποψη του κυρίου Υπουργού έχει επιχειρήματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με εκφράζει ο κύριος Πρόεδρος. 
ΝΙΚΟΛΑΟΣ ΓΚΑΤΖΗΣ: Όχι, κύριε Υπουργέ, μην πάτε να ξεφύγετε έτσι. Και στην επιτροπή τα έχετε ακούσει και στη συζήτηση επί της αρχής τα έχετε ακούσει και υποσχεθήκατε ότι θα φέρετε τροποποίηση και τώρα μας λέτε να τοποθετηθούμε πρώτα επί αυτών των άρθρων και μετά θα μας τροποποιήσετε τις διατάξεις αυτές. Φέρτε τις, για να δούμε επί ποιου ακριβώς συζητάμε, ποιες τροποποιήσεις θα φέρετε στις επίμαχες αυτές διατάξεις που είναι έξω από τις εγκαταστάσεις τουλάχιστον των αθλητικών αναγκών. Τι σχέση έχουν η Βούλα, το Μαρούσι, το Ψυχικό, οι παραλίες, άλλες περιοχές επί των αξόνων, διακόσια μέτρα εκατέρωθεν και επί της παραλιακής ζώνης με αυτό το νομοσχέδιο και με τις ανάγκες των Ολυμπιακών Αγώνων; Φέρτε, λοιπόν, τις τροποποιήσεις για να συζητάμε επί συγκεκριμένων ζητημάτων. 
Κύριε Πρόεδρε, εγώ θα περιμένω τις διατάξεις. Δεν μπορώ να τοποθετηθώ υποθετικά. Παρακαλώ να φέρει ο κύριος Υπουργός τις τροποποιήσεις.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, αυτό μπορείτε να το επικαλείστε, αλλά δεν μπορεί να σας οδηγήσει στο να επιμένετε, σε άλλη στάση γιατί γνωρίζετε καλώς ότι ο Υπουργός έχει δικαίωμα, αφού ακούσει όλους τους συναδέλφους....
ΝΙΚΟΛΑΟΣ ΓΚΑΤΖΗΣ: Μας έχει ακούσει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Πρέπει ενδεχομένως να ακούσει και άλλους συναδέλφους. Μπορεί και έχει δικαίωμα, του το δίνει το Σύνταγμα και ο Κανονισμός, να κάνει τις τροποποιήσεις του και την τελευταία στιγμή. Διευκολύνετε, λοιπόν, τη συζήτηση. 
ΝΙΚΟΛΑΟΣ ΓΚΑΤΖΗΣ: Εντάξει, κύριε Πρόεδρε. Επικαλούμαστε τον Κανονισμό κάθε φορά για να φέρνουμε τελευταία στιγμή τροποποιήσεις. Εν πάση περιπτώσει, είναι η τεχνική της Κυβέρνησης να στριμώχνει τη Βουλή και να λέει "θέλετε, δεν θέλετε, ψηφίστε το, αυτό είναι, τελευταία στιγμή σας το φέρνω, τελειώνει και η διαδικασία του χρόνου και πάμε περίπατο". 
Επί του συγκεκριμένου θέματος θα ήθελα να πω στον κύριο εισηγητή του ΠΑΣΟΚ τα εξής: Μας είπε "ευτυχώς, κύριοι συνάδελφοι, φεύγει η διάταξη του 1923. Από το χρόνο να καταλάβετε" -έτσι είπατε, κύριε συνάδελφε- "ότι αυτή η διάταξη είναι πια πεπαλαιωμένη". 
Δεν διαβάσατε, όμως, κύριε συνάδελφε τι λέει αυτή η διάταξη του 1923. Λέει ότι υποχρεούται η πολιτεία να ακούσει τους τοπικούς φορείς, δήμους και άλλους μαζικούς φορείς, να πουν τη γνώμη τους, όταν πρόκειται να χωροθετήσει το Υπουργείο. Καταλάβατε πού μας πάτε; 
Ο νόμος του 1923 είναι πολύ πιο μπροστά από τις διατάξεις με τις οποίες εσείς σήμερα ξεκόβετε κάθε συμμετοχή του μαζικού κινήματος και της Τοπικής Αυτοδιοίκησης.
Πέρα από εκεί θα πρέπει να σας πω ότι ισχύουν μεταξικοί νόμοι, ότι ισχύουν νόμοι της χούντας για εργατικά δικαιώματα και ιδιαίτερα στο χώρο της ναυτιλίας. Εκεί θα πρέπει να δείξετε την ευαισθησία σας για αντιδραστικούς νόμους, γιατί ο 330 ισχύει ακόμα σ' αυτές τις διατάξεις. 
Μπαίνω στο άρθρο 1. Κύριε Πρόεδρε, θα αρχίσω με το στάδιο του Εθνικού. Τι γίνεται με το στάδιο του Εθνικού; Υπάρχει ΦΕΚ που έλεγε ότι ο χώρος αυτός παραχωρείται στο δήμο σε συνέχεια του αρχαιολογικού χώρου. Είναι δίπλα από το Ολυμπιείο. Σήμερα, όχι μόνο επικυρώνουμε αυτήν την απόφαση του δημοτικού συμβουλίου που δεν δίνει άδεια λειτουργίας στον Εθνικό, αλλά ερχόμαστε και παραχωρούμε, εκτός από τις μόνιμες εγκαταστάσεις που έχει και χώρο του Ολυμπιείου. Και υπάρχει ΦΕΚ και αν θέλετε θα σας το καταθέσω, αν δεν το έχετε. Το είπα και στην επιτροπή. Υπάρχει το ΦΕΚ 909Β/97, όπου ο χώρος προβλέπεται να αποδοθεί στον αρχαιολογικό χώρο. Και έρχεστε τώρα, κύριε Υπουργέ Περιβάλλοντος, να μας πείτε ότι προστατεύετε το περιβάλλον, προστατεύετε την πολιτιστική μας κληρονομιά. Είναι αδιανόητο να έρχονται τέτοια πράγματα και να βαφτίζονται ότι δήθεν έτσι πάμε να οριοθετήσουμε και να αναπτύξουμε τις αθλητικές εγκαταστάσεις κλπ.
Ας πάμε παρακάτω. Στο Φάληρο ήταν μικρός ο χώρος που προέβλεπε το προηγούμενο νομοσχέδιο, ερχόμαστε τώρα και λέμε "η περιοχή Φαλήρου". Το ανοίγουμε, παίρνουμε όλες τις εγκαταστάσεις. Και τι θα γίνει εκεί; Εκτός από την κατασκευή των γηπέδων των οκτώ χιλιάδων μέτρων και των δέκα χιλιάδων μέτρων που θα γίνει, εκτός ότι προβλεπόταν να γίνουν εκεί τα αγωνίσματα του μπίτς βόλεϊ κλπ., σήμερα όπως γίνεται και θα τσιμεντοποιηθεί και θα αποκόψει κάθε πρόσβαση των πολιτών, οι οποίοι χρησιμοποιούν τη θάλασσα για τις ανθρώπινες ανάγκες της αναψυχής κλπ.
Στον Ιππόδρομο, το είπαμε και χθες. Γιατί τελικά αυτά τα διακόσια τριάντα στρέμματα του Ιπποδρόμου; Εφόσον δεν θα γίνουν οι αθλητικές εγκαταστάσεις, το πολυδύναμο κέντρο που προβλεπόταν; Χωροθετούνται αλλού. Γιατί αυτόν το χώρο δεν τον αποδίδετε στην πρώην χρήση του όπως είχε χαρακτηρισθεί, ότι θα είναι πράσινο και το δεσμεύετε. Το εντάσσετε πάλι μέσα στις διαδικασίες του προηγούμενου νόμου του άρθρου 2 και 3 και τι κάνετε; Το έχετε έτοιμο για τσιμεντοποίηση και αυτό. Γιατί δεν το δίνετε στην παλιά του χρήση και το κρατάτε δεσμευμένο; 
Από κει και πέρα να πάμε να δούμε τι γίνεται με τον Άγιο Κοσμά. Διακόσια ήταν τα στρέμματα, διακόσια σαράντα πέντε τα πήγατε ή δεκαπέντε, αν θυμάμαι καλά, γιατί τα διαγράμματα αυτά που έχετε και τα νούμερα, ένας Θεός να τα κάνει διαγράμματα, ένας Θεός να τα κάνει νούμερα. Πρέπει να έχεις φακούς απ' αυτούς που βλέπουν τα άστρα. Εν πάση περιπτώσει, εκεί, ενώ μειώνονται οι δραστηριότητες, μεγαλώνει η έκταση. Λέμε τώρα ευρύτερη περιοχή του Αγίου Κοσμά και μέσα στην ευρύτερη περιοχή του Αγίου Κοσμά, κύριοι συνάδελφοι, εντάσσουμε και το Ελληνικό, το οποίο ουσιαστικά με την επέκταση της ζώνης της παραλίας που γίνεται και όλου του χερσαίου χώρου, του κόλπου του Αγίου Κοσμά, έρχεται η επέκταση αυτή, να το δείτε στα διαγράμματα, και ενώνεται με το Ελληνικό. Το Ελληνικό τώρα ή το βαφτίζουμε ευρύτερη περιοχή του Αγίου Κοσμά, ή εν πάσει περιπτώσει δεν αναφέρεται τίποτα στο νομοσχέδιο για το τι θα γίνει στο Ελληνικό. Έχουμε φυσικά εκεί, παρά τη διακήρυξη του κ. Σημίτη ότι θα γίνει το μητροπολιτικό πάρκο, το εκθεσιακό κέντρο. Κάνουμε προμελέτη, μας είπε σε επίκαιρη ερώτηση που καταθέσαμε ο Υφυπουργός ΠΕΧΩΔΕ. Παραχωρείτε το γήπεδο του Παναθηναϊκού. Δεν ξέρω από πού και ως πού μοιράζει ο κ. Λαλιώτης δημόσια γη. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, είναι βέβαιο αυτό, κύριε συνάδελφε; 
ΝΙΚΟΛΑΟΣ ΓΚΑΤΖΗΣ: Μάλιστα, έχουν συμφωνήσει με τον κ. Κεφαλογιάννη. Είδαν το φως της δημοσιότητας. Αυτά έγραψαν οι εφημερίδες και δεν βγήκε κανένας να τα διαψεύσει. Σε ραδιοφωνική συζήτηση που έγινε ο κ. Λαλιώτης το επιβεβαίωσε.
Ερχόμαστε τώρα και κάνουμε αυτές τις εγκαταστάσεις και οικοδομούμε. Μέσα στο σχεδιάγραμμα, κύριοι Βουλευτές, φαίνεται ότι πλέον του 50% της έκτασης του Ελληνικού τσιμεντοποιείται. Πάνε, λοιπόν, όλα αυτά για τα οποία πάλεψαν οι δήμοι, πάλεψε ο κόσμος για να έρθει το Ελληνικό στη χρήση αναψυχής, περιπάτου, αθλητικών και πολιτιστικών δραστηριοτήτων. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό δεν μπορεί να είναι έτσι, έπρεπε να είναι εδώ ο κύριος Υπουργός, δεν είναι παρανυχίδες αυτά. 
ΠΡΟΕΔΡΕΥΩΝ (Κωνσταντίνος Γείτονας): Είναι ο κύριος Υφυπουργός εδώ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, εντάξει, εγώ τιμώ τον κύριο Υφυπουργό, αλλά καλό είναι σε τέτοια θέματα να είναι εδώ ο κύριος Υπουργός. 
ΝΙΚΟΛΑΟΣ ΓΚΑΤΖΗΣ: Στο άρθρο 2 τώρα. Εδώ τίθεται ένα μεγάλο ερώτημα που είτε το θέλει η Κυβέρνηση είτε δεν το θέλει, χώρια αυτών που αναφέρονται στο άρθρο 2 περί των αξόνων και που έχει σχέση και με το άρθρο 10 παράγραφος 8, όπου δίνει ακριβώς το τι θα γίνει με τη μεταφορά συντελεστή δόμησης, αλλά και που έχει σχέση με το άρθρο 7 παράγραφος 2. Όλοι αυτοί οι χώροι είναι εκτός Ολυμπιακών Αναγκών, εκτός αθλητικών δραστηριοτήτων. Ψυχικό, Βούλα, Μαρούσι, παράλια και άλλες συνοικίες. Γιατί, εν πάση περιπτώσει, αυτές οι περιοχές δίνονται για χρήση υπερεκμετάλλευσης, τσιμεντοποίησης της αθηναϊκής αστικής γης από μεγάλα συμφέροντα που θα έχουν πολύ μεγάλο πληθυσμό με την ανοχή και τις ευλογίες της Κυβέρνησης. Ποιες είναι οι ανάγκες; Μεθαύριο ο κ. Λαλιώτης είπε ότι θα φέρει νομοσχέδιο για μεταφορά συντελεστή κλπ. Σήμερα ποιες είναι οι ανάγκες, αφού είναι έξω από τις ανάγκες της Ολυμπιάδας; Δεν μας απάντησε. 
Τώρα για τους συντελεστές. Στο Στρατόπεδο του Παπαστάθη 1,8 είναι ο συντελεστής. Κύριοι Βουλευτές, ο νόμος 1337 προέβλεπε ότι σε όλες τις επεκτάσεις που θα γίνουν δεν θα μπορεί καμία περιοχή να έχει συντελεστή πάνω από 0,8%.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι ντροπή. 
ΝΙΚΟΛΑΟΣ ΓΚΑΤΖΗΣ: Σε μένα τα λέτε αυτά, κύριε Πρόεδρε, αν είναι ντροπή; Όχι μόνο δεν είναι ντροπή, αλλά είναι και πρόκληση στην κοινή γνώμη, πρόκληση το ότι παραδίδουν αυτές τις εκτάσεις στην εκμετάλλευση των μεγαλοεπιχειρηματιών. Και είναι γνωστοί αυτοί γιατί οι άνθρωποι που ζουν στους χώρους αυτούς, τουλάχιστον από τις επαφές που είχαμε και όπως καταγγέλλουν, μας λένε ότι έχουν αγοραστεί και εκτάσεις από μεγαλοκαρχαρίες. Και εδώ, ερχόμαστε να επιβεβαιώσουμε την υπερεκμετάλλευση η οποία γίνεται.
Πέρα από τις επεκτάσεις αυτές που γίνονται -και θα ήθελα μια απάντηση γιατί γίνονται εφόσον δεν εντάσσονται μέσα στις αθλητικές εγκαταστάσεις και τις ανάγκες τους- περνάει εδώ και μια λαθροχειρία για όλες τις οικοδομικές άδειες των Ολυμπιακών Αγώνων που θα τις δίνει η Γενική Γραμματεία Αθλητισμού. Δεν ξέρω αν τις δίνει με όλες τις απαιτούμενες διατάξεις και δεν ξέρω εκεί τι γίνεται με τα πρόστιμα που αφορά την υπηρεσία, όταν μέσα σε τριάντα μέρες δεν έχει εκδώσει αυτές τις άδειες, όταν υπολειτουργούν οι υπηρεσίες, όταν απαξιώνονται οι δημόσιες υπηρεσίες, όταν τελικά τα δίνουμε όλα στους ιδιώτες και ερχόμαστε τώρα τελευταία στιγμή να πούμε, ξέρετε, αυτά τα πακέτα μέσα σε τριάντα μέρες θα πρέπει ήδη να τα έχει δει. 
Μας είπε ήδη ο κύριος Υπουργός χθες, ότι αυτά έχουν δοθεί, που σημαίνει ότι έχουν γίνει όλες αυτές οι μελέτες. Για ποιες μελέτες, λοιπόν, μιλάμε τώρα; Γιατί χωρίς όρους δημοπράτησης, δεν μπορεί να γίνει η δημοπράτηση και για να υπάρχουν τέτοιες δημοπρατήσεις, κύριε Υπουργέ, σημαίνει ότι έχει γίνει η μελέτη η χωροταξική, η κτιριακή και όποια άλλη μελέτη απαιτείται και όλες αυτές έχουν συμπεριληφθεί μέσα στα τεύχη. 
Επομένως, μιλάμε για έργα τα οποία έχετε αναθέσει, κύριε Υπουργέ, και θέλετε εκ των υστέρων εδώ να τα νομοθετήσετε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είναι έργα τα οποία έχουμε δημοπρατήσει...
ΝΙΚΟΛΑΟΣ ΓΚΑΤΖΗΣ: Ενώ τα δημοπρατήσατε, εκ των υστέρων τα φέρνετε για να τα υιοθετήσει η Βουλή.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αν κατάλαβα καλά, αναφέρεστε στην έκδοση οικοδομικών αδειών σε σχέση με τα έργα που έχουν δημοπρατηθεί. Η διαδικασία, λοιπόν, της δημοπράτησης, οδηγεί κάποια στιγμή στον ανάδοχο. Πριν ο ανάδοχος, λοιπόν, ξεκινήσει τις εργασίες, οφείλει να έχει εφοδιαστεί με την απαραίτητη οικοδομική άδεια. Άρα, αν έχουμε δημοπρατήσει τα έργα νόμιμα, όπως έχουμε κάνει με τα αντίστοιχα τεύχη, δεν είναι προαπαιτούμενο της οικοδομικής άδειας η δημοπράτηση ενός έργου. Είναι το τελευταίο στάδιο...
ΠΡΟΕΔΡΕΥΩΝ (Κωνσταντίνος Γείτονας): Είναι κατανοητό, κύριε Υφυπουργέ. 
Παρακαλώ, κύριε Γκατζή, προχωρήστε.
ΝΙΚΟΛΑΟΣ ΓΚΑΤΖΗΣ: Είναι πρωθύστερο της χωροθέτησης. Η άδεια και τα έργα που έχουν ξεκινήσει, είναι πρωθύστερα ...
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν έχουν δημοπρατηθεί έργα χωρίς προηγούμενη χωροθέτηση. Τα περισσότερα έχουν χωροθετηθεί. 
ΝΙΚΟΛΑΟΣ ΓΚΑΤΖΗΣ: Κύριε Υφυπουργέ, αφού τελειώσω, θα σας ακούσω με ιδιαίτερη προσοχή στα αθλητικά, γιατί πραγματικά είστε ειδήμων επ' αυτού. Σ' αυτά όμως επιτρέψτε μου να πω ότι υπάρχει Υφυπουργός του ΠΕΧΩΔΕ εδώ που μπορεί να απαντήσει αν και δεν ξέρω κατά πόσον θα μπορέσει να απαντήσει, γιατί είναι στο Περιβάλλον. 
Κύριε Πρόεδρε, είναι πολλά που μπορεί να δει κανείς σ' αυτό το άρθρο, πολλές οι περιπτώσεις, πολλές οι περιοχές και είναι καταφανές ότι εδώ ο συντελεστής δίνεται με απλοχεριά. Για παράδειγμα στο Μαρούσι θα σας πω τι γίνεται. Η περιοχή η οποία εντάσσεται του Αγίου Θωμά και της ΣΕΛΕΤΕ, θα κτιστεί με τους ίδιους όρους δόμησης. Εκεί κάνει φυσικά το οικιστικό κέντρο, όπου -γι' αυτό είπα σε σχέση με το άρθρο 10 παράγραφος 8- έρχεται η μεταφορά συντελεστή. Ο συντελεστής όμως, δεν είναι 1 στην πόλη, ούτε η περιοχή αυτή είναι μέσα στην περιοχή ανάπτυξης. Ο συντελεστής είναι 0,8 και δεν έχει καμία σχέση με την ανάπλαση η περιοχή αυτή. Και όμως, δίνετε συντελεστή 1 και μάλιστα στους μεγαλοκαρχαρίες που θα ιδιοποιηθούν αυτές τις εκτάσεις.
Στο άρθρο 3. Είμαστε αντίθετοι να γίνονται αυτές οι εγκαταστάσεις -έχουν γίνει αυτές οι εγκαταστάσεις υψηλής τάσης κλπ.- και να μην ακολουθείται η κοινοτική και η δική μας νομοθεσία που προβλέπουν ότι δεν επιτρέπεται να υπάρχει σπίτι σε απόσταση διακοσίων μέτρων εκατέρωθεν των γραμμών με υψηλή τάση. Σήμερα δυστυχώς υπάρχουν τέτοιες γραμμές. 
Άρθρο 4, χωροθέτηση αξόνων. Εδώ λέγω ότι η χωροθέτηση αξόνων, τα διακόσια μέτρα κλπ., έχουν σχέση με την παράγραφο 8 του άρθρου 10. Τι γίνεται εδώ; Σε όλους αυτούς τους άξονες διακόσια μέτρα εκατέρωθεν των γραμμών είτε είναι είτε δεν είναι μέσα στο σχέδιο μπορούν να κτίσουν με συντελεστές κλπ. Εδώ πιάνει και αυτές τις περιοχές που έχω αναφέρει κατ' επανάληψη. 
Τι θα ήθελα να πω σε σχέση με αυτούς τους άξονες. Σας είπα και στην επιτροπή, κύριε Υπουργέ. Έναν περιφερειακό δρόμο ζητάει το πολεοδομικό συγκρότημα του Βόλου εδώ και δεκαετίες. Αυτός ο περιφερειακός σήμερα θα γίνει κολοβός. Δεν έχει συνέχεια. Σταματάει στη Γουρίτσα και αν έλθετε για να παρακολουθήσετε τους Ολυμπιακούς Αγώνες, στο Πήλιο δεν θα μπορείτε να πάτε, κύριε Υπουργέ. Το επεσήμανα και είπατε ότι θα το δείτε. Θα πρέπει να συνεχίσει και πέραν της Αγριάς. Εκεί γίνεται κομφούζιο. Χρειάζεται μία ώρα για να περάσεις μια απόσταση ενάμισι χιλιομέτρου. Πώς το βλέπετε αυτό; Και μου λέτε τώρα ότι γίνεται ανάπτυξη κλπ.! 
Υπάρχουν και άλλα έργα, αλλά δεν έχω το χρόνο για να τα αναπτύξω. Είπαμε πώς δίνονται αυτές οι άδειες. Θα έρθω δε και στην εκτέλεση των ολυμπιακών έργων. Πριν έλθω σ' αυτά τα άρθρα θα ήθελα να πω, κύριε Πρόεδρε, αναφορικά με το άρθρο 6, ότι ακυρώνεται ουσιαστικά ο έλεγχος των συμβάσεων των ολυμπιακών έργων και των έργων υποδομής καθώς και των πάσης φύσεως προμηθειών και υπηρεσιών που συνδέονται με τα έργα από το Ελεγκτικό Συνέδριο. Ο χρόνος ολοκλήρωσης; Είναι τριάντα μέρες. Τι να κάνουν οι υπηρεσίες σε τριάντα ημέρες όταν έχετε υποβαθμίσει τόσο πολύ όλες τις δημόσιες υπηρεσίες; Έχουμε και πρόστιμο εδώ. Το είπα και χθες αλλά είναι χαρακτηριστικό και θα το πω και σήμερα. Εάν δεν κάνει ο υπάλληλος τη δουλειά του μέσα σ' αυτό το χρονικό περιθώριο, υπάρχει καμπάνα που φτάνει μέχρι και απόλυση. Φαντάζεστε τι τρομοκρατία θα επικρατεί. Όλες οι άδειες, τα πάντα θα περνάνε στο τσάκα τσάκα, πάρτο και φύγε.
Να πούμε ακόμα και για τις ολυμπιακές πόλεις, οι οποίες δεν είναι ανάγκη να γίνουν, αλλά και αν γίνουν θα μείνουν και μετά εκμεταλλευόμενες απ' αυτούς οι οποίοι θα τις αναλάβουν. 
Εδώ γενικά θα ήθελα να πω ότι για όλα αυτά υπάρχουν προσφυγές στο Συμβούλιο της Επικρατείας. Όμως και με το νέο Σύνταγμα υπάρχει διαδικασία για να παρακαμφθεί το Συμβούλιο της Επικρατείας. Αυτό ισχύει και για το Καραϊσκάκη και για το Εθνικό και για το Ριζάρη κλπ. Δεν ξέρει κανείς τι να πρωτοπεί πια σχετικά με την πολιτική αυτή που ακολουθεί η Κυβέρνηση.
Έρχομαι στην ειδική υπηρεσία των επιθεωρητών. Δεν ξέρω εάν θα συνεχίσει τη δουλειά της με τον ίδιο ρυθμό που λειτουργούσε και η προηγούμενη υπηρεσία. Λέγεται ότι μέχρι σήμερα δεν έχει συνεδριάσει η προηγούμενη υπηρεσία που ήταν επιφορτισμένη με αυτά τα καθήκοντα. 
Αναφορικά με τη ρύθμιση των χώρων στάθμευσης στο άρθρο 10, αναφερθήκαμε σε αυτή και είπαμε ότι θα καταστρέψετε πλατείες. Δεν θα φυτρώσει εκεί κανένα δέντρο. Δεν μιλάω για πλατείες τσιμεντοστρωμένες. Αναφέρομαι και σε άλλες. Τι θα γίνει για παράδειγμα με το Ζάππειο, το οποίο σημειωτέον, κύριοι Βουλευτές, δεν έχει αποχέτευση. Ο διευθυντής της εταιρείας ύδρευσης και αποχέτευσης δεν ξέρει πού πάνε τα λύματα από το Ζάππειο. Εκεί θα γίνει και αναμόρφωση. 
Σε αυτές τις πλατείες, κύριε Υπουργέ, υπάρχουν δέντρα, υπάρχουν άλση. Για παράδειγμα στην πλατεία Δημαρχείου δεν φυτρώνει τίποτα παρά μόνο μερικοί θάμνοι που προσπαθούν οι υπηρεσίες του δήμου να τους διατηρήσουν εν ζωή.
Θα ήθελα τώρα να αναφερθώ και στην παράγραφο 8 του άρθρου 10. Εδώ επαναφέρετε τις ζώνες του κοινωνικού συντελεστή.
Και χρησιμοποιείτε το άρθρο 8 να μεταφέρετε συντελεστή δόμησης στις περιοχές οι οποίες δεν προβλέπονται. Γι' αυτό γίνεται και λέω ότι είναι πονηρή η διάταξη. Όπως πονηρή και χωρίς τίποτε περνάει το Ελληνικό, έτσι και εδώ χωρίς να υπάρχουν ανάγκες ολυμπιακές, μεταφέρετε και το συντελεστή δόμησης που είχε καταργηθεί το άρθρο 6 από τον 1337. Το ξέρετε πάρα πολύ καλά. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ποια είναι η διάταξη; 
ΝΙΚΟΛΑΟΣ ΓΚΑΤΖΗΣ: Παράγραφος 8 του άρθρου 10. 
Το άρθρο 6 που προέβλεπε, κύριοι Βουλευτές μεταφορά συντελεστή δόμησης είχε καταργηθεί με το ν. 1512/83. Αμέσως, δηλαδή, η Κυβέρνηση τον είχε καταργήσει. Επαναφέρεται εκ των υστέρων. Γίνεται η μεταφορά συντελεστή, επεμβαίνει το Συμβούλιο της Επικρατείας, σταματάει η διαδικασία, τώρα επαναφέρεται πάλι με νόμο. Επαναφέρεται με το χαρακτηρισμό "μεταφορά κοινωνικού συντελεστή δόμησης". Να μιλούσαμε για οικιακό συντελεστή δόμησης, για τα φτωχά και μεσαία λαϊκά στρώματα που έχουν μικρά οικόπεδα και να χτίσουν μια οικοδομή αξιοπρεπή το καταλαβαίνω, μια οικοδομή ανθρώπινη. 
Αλλά εδώ μιλάμε, κύριοι Βουλευτές, για τη σχέση της παραγράφου 8 με το άρθρο 4, προσέξτε το. Και στο άρθρο 4 είναι εκεί που βρίσκονται όλες αυτές οι περιοχές οι οποίες οικοδομούνται χωρίς να εκπληρούν ανάγκες των Ολυμπιακών Αγώνων. Οικοδομούνται δυστυχώς και θα χρησιμοποιηθεί αυτός ο συντελεστής. Είναι απαράδεκτο. Είναι απαράδεκτο, όταν μάλιστα βγήκε ο Υπουργός ΠΕΧΩΔΕ, κύριε Υπουργέ, και λέει ότι θα επαναφέρει το συντελεστή δόμησης μέσα στη Βουλή με νομοσχέδιο. Και έρχεστε σεις και νομοθετείτε χωρίς ουσιαστικά να γίνεται αναλυτικά. Να αναφέρετε ότι "μεταφέρω το συντελεστή δόμησης σε εκείνες και εκείνες τις περιοχές". Εκεί, λοιπόν, θα είναι το μεγάλο φαγοπότι. Αυτή είναι η χρυσή κότα που είπα και χθες που θα μοιράζει τα χρυσά αυγά στους μεγαλοκαρχαρίες που νέμονται το χώρο και την περιοχή της Αττικής. 
Τα υπόλοιπα, κύριε Πρόεδρε, στη δευτερολογία μου. Ευχαριστώ πάρα πολύ για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Ασημίνα Ξηροτύρη - Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
Θα αρχίσω πάλι με το ότι είμαστε στο πέμπτο νομοσχέδιο. Και συνεχώς ακούγεται εδώ, κύριε Πρόεδρε, από τον κύριο Υπουργό και από τους άλλους Υπουργούς ότι ήδη έχουμε νομοθετήσει. Μα εμείς δεν συμφωνούσαμε και με το νομοσχέδιο του '99, δεν συμφωνούσαμε και με το τρίτο, δεν συμφωνούσαμε και με το τέταρτο νομοσχέδιο. Γιατί συνεχώς είχατε αρχίσει από τότε να καταστρατηγείτε διατάξεις, βασικές διατάξεις της κείμενης νομοθεσίας, είτε αυτές αφορούσαν τα θέματα των οικοδομικών αδειών είτε αφορούσαν πολεοδομικές ρυθμίσεις είτε αφορούσαν άλλες ρυθμίσεις που είχαν σχέση με τις εγκαταστάσεις, τις χωροθετήσεις, με την εκτέλεση των έργων, με τις διαδικασίες των μελετών κ.ο.κ. Με αυτό το νομοσχέδιο έρχεστε και κάποιες διατάξεις που είχατε αφήσει, που ήταν σύμφωνες με την ισχύουσα νομοθεσία, έρχεστε να τις ανατρέψετε και αυτές. Εδώ δηλαδή τελικά δημιουργείτε εσείς γι' αυτήν την περίοδο ένα, θα λέγαμε, ολυμπιακό κράτος, ένα παρακράτος εντός εισαγωγικών -να μην κατηγορηθώ για τίποτε άλλο- αφού τελικά αυτή η ολυμπιακή νομοθεσία του πέμπτου νομοσχεδίου, ούτε λίγο ούτε πολύ καταργεί, εξαιρεί, τροποποιεί όλες τις υπάρχουσες διαδικασίες, υπηρεσίες, διατάξεις. Και τελικά, αν θέλετε να συγκροτήσετε ένα Υπουργείο ολυμπιακό, όπως έκανε το Σίδνεϊ τα τελευταία χρόνια, πείτε το μας και αυτό να αρχίσουμε από τώρα να το σκεφτόμαστε και να αναζητήσουμε και τις ανάλογες ευθύνες γιατί δεν το κάνετε.
Και όχι να έρθετε να το κάνετε στο παρά πέντε, ένα χρόνο πριν, κι εκεί να έχετε καταργήσει κι όλα τα υπόλοιπα. 
Να αρχίσουμε, λοιπόν, με το άρθρο 1: Βέβαια ήδη έχουν ελεγχθεί από τους άλλους συναδέλφους τα περισσότερα θέματα. Γενικά στο άρθρο αυτό αυξάνονται οι συντελεστές δόμησης, το ποσοστό κάλυψης και μειώνονται τα ποσοστά των κοινόχρηστων χώρων. Μα, είναι δυνατό να μιλάμε για ποσοστά κοινόχρηστων χώρων 30% και 40% σε περιοχές, οι οποίες έχουν 60% και περισσότερο; Δηλαδή πού θα πάει; Και μας λέτε ότι δεν χωράνε τα έργα σας σ' αυτές τις περιοχές; Μα, δεν το κάνετε γι' αυτό. Το κάνετε για να διευκολύνετε άλλα συμφέροντα. Σας το έχουν πει όλοι. 
Είναι δυνατό να σκέφτεστε έτσι, κύριε Υφυπουργέ του ΥΠΕΧΩΔΕ, ότι είναι δυνατόν ότι θα φθάσουμε σ' αυτούς τους κοινόχρηστους χώρους όταν αυτήν τη στιγμή τουλάχιστον στην Αθήνα και τη Θεσσαλονίκη από την έλλειψη πρασίνων και κυρίως την έλλειψη βασικών έργων υποδομής δεν τους φθάνει όχι το 40% των κοινόχρηστων χώρων, αλλά θέλουν πάρα πολύ περισσότερο; Έλεος δηλαδή! Τελικά οι πόλεις αυτές θα θέλουν ένα βομβαρδισμό για να ξαναγίνουν και να επιζήσουμε σαν άνθρωποι. Δεν είναι δυνατόν! Δεν χωράνε ούτε δίκτυα ούτε οδοί ούτε σχολεία, τίποτα δεν χωράει σ' αυτά τα πράγματα. 
Άκουσα με μεγάλη έκπληξη μία απάντηση του κυρίου Υφυπουργού ΥΠΕΧΩΔΕ για το Φαληρικό Όρμο. "Το θέμα" -λέει- "δεν είναι ότι κάνουμε ένα μεγαλύτερο ποσοστό κάλυψης. Δεν πειράζει αυτό, αν έχουμε έργα ποιότητας". Μα, κύριε Υπουργέ, έργα ποιότητας ούτως ή άλλως πρέπει να έχουμε. Αυτό είναι αρχή του κράτους για έργα ποιότητας. Είναι δυνατό να έχετε εσείς τέτοια φιλοσοφία; Να χτίζουμε δηλαδή και τελικά να κάνουμε το Μανχάταν. Πραγματικά έχουμε αυτήν την φιλοσοφία γιατί είναι πάρα πολύ ωραία τα κτίρια. Άλλο εάν απεδείχθη κάτι άλλο αυτήν τη στιγμή. 'Η να κάνουμε το Σίδνεϊ ή να κάνουμε κάποιες άλλες περιοχές, οι οποίες έχουν μία άλλη αρχιτεκτονική, οι οποίες έχουν μία άλλη αντίληψη, καθαρά την αντίληψη της υπερκαταναλωτικής κοινωνίας κλπ. 'Ετσι είναι το όραμά σας, κύριε Υπουργέ του ΥΠΕΧΩΔΕ, για την Αθήνα και γι' αυτές τις περιοχές και απαντάτε έτσι; 
Επιμένω στο Φαληρικό Όρμο. Λέτε ότι θα φέρετε το σλάλομ στην περιοχή του Ελληνικού. Αυξάνεται από 3% σε 5%. Είναι 70% αύξηση του συντελεστή δόμησης. Τεράστια αύξηση. Και πάλι δεν μας λέτε τι θα κάνετε στο Ελληνικό. Ενώ από την άλλη μεριά πολλές εγκαταστάσεις που είχατε σ' αυτήν την περιοχή τις έχετε μεταφέρει κάπου αλλού ή δεν ξέρουμε πού θα τις μεταφέρετε. 
Τον Ιππόδρομο, παραδείγματος χάρη. Τον αφήνετε μέσα στο θέμα των ολυμπιακών εγκαταστάσεων, πηγαίνετε τις εγκαταστάσεις στο Ελληνικό και δεν μας λέτε γιατί τα θέλετε όλα αυτά. Γιατί τα αυξάνετε όλα αυτά; Και γιατί δεν σας φθάνουν τα πολύ λιγότερα, που εμείς πιστεύουμε ότι σας φθάνουν; Και να αφήσετε την περιοχή αυτή, την παραλιακή, τουλάχιστον να αναπνεύσει. Εσείς εκεί θα δημιουργήσετε ένα τοίχο αντιστήριξης, ο οποίος αλλού θα είναι πάρα πολύ συμπαγής, αλλού θα είναι διάτρητος από παράγκες, από πρόχειρες κατασκευές κ.ο.κ. Και θα φέρετε το σλάλομ σε κάποια ακτή του Φαληρικού Όρμου και μετά τι θα την κάνετε, κύριε Υπουργέ; Θα την κάνετε μία τσουλήθρα για να την πάρει ένας ιδιώτης και να είναι πολύ κοντά στην Αθήνα για να βγάζει αρκετά χρήματα;
Εν πάση περιπτώσει, νομίζω ότι είμαστε υπερβολικοί, γιατί πραγματικά η κατάσταση έχει φθάσει στο απροχώρητο: Ελληνικό, Ιππόδρομος, όλος ο Φαληρικός Όρμος, ο Άγιος Κοσμάς κλπ. Είναι δυνατόν οι υπηρεσίες σας -και βλέπω εδώ αξιόλογους ανθρώπους από τις υπηρεσίες του ΥΠΕΧΩΔΕ- να μην μπορούν τελικά τόσο καιρό, από το 1998 που αναλάβαμε την Ολυμπιάδα, να σας κάνουν μία αξιοπρεπή χωροθέτηση, στην οποία να συμφωνήσουμε κι εμείς, η οποία πράγματι να σέβεται το περιβάλλον, να σέβεται τη δημόσια γη, να σέβεται τις αρχές μας και τα οράματα που έχουμε για την Αθήνα και παράλληλα να εξυπηρετεί; Αυτά τα πράγματα χωράνε. Δεν είναι δύσκολα πράγματα, αρκεί να γίνονται στην ώρα τους και αρκεί να γίνονται με τα όργανα εκείνα, τα οποία είναι θεσμοθετημένα για να κάνουν αυτήν τη δουλειά.
Άρθρο 2: Αυτό το άρθρο πραγματικά έχει δύο τεράστιες αντιφάσεις. Είναι γεγονός, όμως, ότι εδώ οι περισσότερες περιοχές της Αθήνας, στην αρχή σε περιοχές, οι οποίες ανήκουν στο Υπουργείο Εθνικής Άμυνας, Δημόσιας Τάξης, Πρόνοιας κλπ., σε περιοχές που είχαν κατασκηνώσεις και τέτοιες κοινωφελείς εγκαταστάσεις, υπάρχει αύξηση του συντελεστή δόμησης. Κάπου δεν φαίνεται, αλλά αν το ψάξει κανείς, υπάρχει αύξηση. Και τελικά αφήνετε και το περιθώριο της αλλαγής της χρήσης γης εάν αυτό χρειαστεί. Εφόσον δηλαδή απαιτηθεί η ανέγερση νέων και μονίμων εγκαταστάσεων, ο συντελεστής δεν θα υπερβαίνει... κλπ. Έτσι, όμως, εισάγετε πραγματικά την αλλαγή της χρήσης γης. 
Στο Μαρούσι δεν είναι ότι γίνεται σκάνδαλο. Υπάρχουν οι προϋποθέσεις για να γίνει αυτό το σκάνδαλο. Το Μαρούσι έχει ένα πολεοδομικό υπό αναθεώρηση. Κι έρχεσθε εσείς πριν αναθεωρηθεί το ρυμοτομικό να του δώσετε διάφορα ευνοϊκά πράγματα και να γίνεται αυτό το παζάρεμα το οποίο γίνεται εκεί. 
Όσον αφορά το Στρατόπεδο Παπαστάθη, φτάσατε το συντελεστή δόμησης μέχρι το 1,8 και τους κοινόχρηστους χώρους 40%. Εάν νομίζετε ότι είναι δυνατόν η Αθήνα και αυτές οι περιοχές να αντέξουν αυτούς τους συντελεστές, κύριοι συνάδελφοι, ψηφίστε αυτές τις διατάξεις. Τουλάχιστον φροντίστε να μειώσουμε λίγο τους συντελεστές και να αυξήσουμε λίγο το ποσοστό των κοινόχρηστων χώρων. Να κάνουμε μία συμφωνία. Κάτω από 50% να μην υπάρχει πουθενά ή πάνω από 1,2 σε αυτές τις περιοχές που είχαν μέχρι τώρα 1% συντελεστή δόμησης και κάποιες άλλες 0,6 κ.ο.κ. Να συμφωνήσουμε ότι δεν μπορούμε να πάμε περισσότερο. Δεν πρέπει και δεν χρειάζεται να πάμε τελικά, εκτός αν μας χρειάζεται για κάτι άλλο.
Στην παράγραφο 2 του άρθρου 2 λέτε ότι με κοινές αποφάσεις των Υπουργών Περιβάλλοντος κλπ. και του κατά περίπτωση αρμόδιου Υπουργού, που εκδίδονται ύστερα από πρόταση των φορέων -και εδώ λέω ότι καλά κάνετε- της προηγούμενης παραγράφου ή του έλκοντος εξ αυτών δικαιώματα και γνώμη του Κεντρικού Συμβουλίου Χωροταξίας, Οικισμού και Περιβάλλοντος -του ΣΧΟΠ δηλαδή- οριοθετούνται οι παραπάνω περιοχές και καθορίζονται και εγκρίνονται ειδικότερα οι γενικοί και ειδικοί όροι και περιορισμοί δόμησης. Εδώ παίρνετε και κάποια θεσμοθετημένα όργανα της πολιτείας γι' αυτήν τη δουλειά. 
Κι έρχεσθε μετά την παράγραφο ε' του ιδίου άρθρου, τη δουλειά που κάνετε, που εγώ λέω ότι είναι λειψή, αφού πριν βάζετε δυνατότητες για μεγάλους συντελεστές, να την καταστρατηγήσετε και αυτήν. Δηλαδή μέσα στο ίδιο άρθρο καταστρατηγείτε αυτό το οποίο λέτε. Και φτάνετε να λέτε: "Οι ρυθμίσεις των παραπάνω αποφάσεων κατισχύουν κάθε άλλης αντίθετης ή διαφορετικής ρύθμισης Γενικών Πολεοδομικών Σχεδίων, Ζωνών Οικιστικού Ελέγχου... κλπ". Βάλτε τα εκεί μαζί για να ξέρουν οι άνθρωποι ότι εκεί έρχονται ακριβώς για να αλλάξουν οτιδήποτε είχαν αποφασίσει στο Δήμο τους, ότι είχαν αποφασίσει οι υπηρεσίες σας κ.ο.κ. 
Επιμένω και λέω για το εδάφιο β' της παραγράφου 3, που μιλάτε για τις προσωρινές κατασκευές, ότι είναι έντεχνος ο τρόπος που το βάζετε. Δεν φαίνεται από εδώ ότι οι προσωρινές κατασκευές θα φύγουν σε έξι μήνες. Αν μου το πείτε εσείς, εγώ θα κάνω πίσω. Εγώ, όμως, προτείνω ότι αυτό το οποίο αναφέρετε στο προηγούμενο νομοσχέδιο, να το ξαναφέρετε εδώ. Γιατί εδώ ξέρετε τι λέτε; Ότι θα το γράφουμε σε αυτήν την άδεια έγκρισης που δίνει η υπηρεσία. Διότι εδώ δεν υπάρχει άδεια. Η προσωρινή κατασκευή θα πρέπει και αυτή να έχει μία άδεια. Θα πρέπει να έχει τους όρους με τους οποίους θα δομηθεί, τη στατικότητά της, την ασφάλεια σε πυρασφάλεια κλπ. Τι θα είναι; Εγκριτική απόφαση της υπηρεσίας; Ποιας υπηρεσίας;
ΠΡΟΕΔΡΕΥΩΝ (Κωνσταντίνος Γείτονας): Είναι σαφές ότι θα τα έχει αυτά... Αλίμονο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν ξέρουμε αν είναι σαφές, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αλλιώς πώς θα στεγάσει κόσμο; Μπορεί κανείς να παραβεί βασικούς κανόνες ασφάλειας, υγιεινής κλπ; Δεν γίνεται αυτό. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό λέω και εγώ, κύριε Πρόεδρε.
Εγώ το έχω διαβάσει καλά και πραγματικά έχω κουραστεί πάρα πολύ με αυτό το νομοσχέδιο. Μπορεί, όμως, να μου έχουν ξεφύγει κάποια πράγματα. Δεν είναι, όμως, δυνατόν να φτάνετε τελικά τις μισές εγκαταστάσεις να τις κάνετε πρόχειρες κατασκευές και να λέτε ότι αυτές θα παίρνουν μόνο μία έγκριση ή μία άλλου τύπου άδεια. Και εκεί θα αναγράφεται στην άδεια, μετά από έξι μήνες. Δηλαδή θα πρέπει να υπάρχει πάντα ένας ιδιώτης, ο οποίος να κάνει καταγγελία, να ψάχνει αυτήν την έγκριση και να γίνεται αυτό το πράγμα. 
Ξαναγράψτε το εδώ τι σας πειράζει; Ξαναγράψτε το σε αυτήν την παράγραφο ότι "αυτές οι προσωρινές κατασκευές μετά τους έξι μήνες..." και βάλτε και κάποιες άλλες ασφαλιστικές δικλείδες και μην τα αφήνετε έτσι. Γιατί το αφήνετε έτσι στον ιδιώτη -όπως κάνει καταγγελία για το αυθαίρετο μπαλκόνι απέναντι να κάνει και γι΄ αυτά εδώ και μάλιστα τα περισσότερα είναι και σε δημόσιο χώρο- να πηγαίνει να κάνει καταγγελία για το κράτος; 
Έρχομαι τώρα στο άρθρο 3 για τις εγκαταστάσεις διανομής ρεύματος. Τώρα γιατί με πρόχειρες μελέτες, αμφισβητούμενης αξιοπιστίας πληρότητας κλπ., ερχόμαστε τρία χρόνια πριν να λύσουμε όχι μόνο το θέμα της ηλεκτροδότησης των ολυμπιακών εγκαταστάσεων, αλλά και πολλά θέματα ηλεκτροδότησης της Αθήνας; Γιατί ερχόμαστε τώρα και εν ονόματι του κατεπείγοντος της κατεπείγουσας κατάστασης, εθνικής σημασίας κλπ., να αποδεχθούμε μελέτες οι οποίες ούτε λίγο ούτε πολύ λένε ότι αυτό το ηλεκτρομαγνητικό πεδίο δεν κάνει κακό σε τίποτα, όπου και να το βάλεις, όπως και να το βάλεις; 
Από εκεί και πέρα, ρυθμίζετε με το άρθρο 3 μόνο τις χωροθετήσεις. Δεν υπάρχει εδώ διασφάλιση πως θα είναι οι περιβαλλοντικές μελέτες, πως θα είναι αυτά τα έργα και τα μέτρα τα οποία θα πάρετε ούτως ώστε αυτοί οι σταθμοί να κατασκευαστούν με τη μεγαλύτερη δυνατή ασφάλεια.
Εμείς φοβούμαστε ότι άρον-άρον χωροθετείτε αυτήν τη στιγμή τους σταθμούς αυτούς και λίγο πολύ διευκολύνετε τη ΔΕΗ. Τη διευκολύνετε να γίνει ακόμα πιο αρεστή στις ιδιωτικές επιχειρήσεις, οι οποίες σε λίγο θα σπεύσουν να γίνουν μέτοχοι σε αυτήν τη διαδικασία της διαχείρισης της ενέργειας. 
Το άρθρο 4 αφορά τη χωροθέτηση των οδικών αξόνων. Είναι γεγονός ότι οι περισσότεροι από αυτούς τους οδικούς άξονες τους έχει ανάγκη η χώρα εδώ και πάρα πολλά χρόνια. Εγώ πιστεύω ότι για τους περισσότερους από αυτούς δεν έχετε καν μελέτες. Εάν πείτε για τους κόμβους καθόλου. Ευτυχώς βρέθηκε προς δόξα των Ελλήνων μηχανικών και των αρχιτεκτόνων ο Καλατράβα και μας έδωσε και τη μακέτα του. Να μας φέρει και διάφορα άλλα πράγματα, να μας τα φέρει έτοιμα κομμάτια, να μας τα στήσει για να προλάβουμε σε τρία χρόνια να κάνουμε αυτό το πράγμα. 
Θα έπρεπε να τα είχαμε ξεκινήσει έγκαιρα αυτά. Υπάρχουν βέβαια οι αρχιτεκτονικοί διαγωνισμοί. Μπορούσατε να τους κάνετε και διεθνείς, να διαγωνισθούν οι δικοί μας Έλληνες αρχιτέκτονες και μηχανικοί με τους ξένους για να γίνει αυτό και να έχουμε ό,τι το καλύτερο. Βέβαια έγινε συζήτηση για τους αρχιτεκτονικούς διαγωνισμούς. Όταν αναλάβαμε την Ολυμπιάδα, έγκαιρα το Τεχνικό Επιμελητήριο και άλλοι σύλλογοι μηχανικών σας είπαμε για ορισμένα βασικά έργα να ξεκινήσετε κάποιους διαγωνισμούς, ούτως ώστε να μην σας κατηγορήσει κανείς αργότερα ότι πάτε να κάνετε τα έργα με το σύστημα της μελέτης-κατασκευής, που η μελέτη υποβαθμίζεται πάρα πολύ και υποτάσσεται στη λογική του κέρδους και τίποτε άλλο, ότι θα πάτε να τα κάνετε με πρόχειρες μελέτες και ότι από την άλλη πλευρά δεν θα αξιοποιήσετε τον υγιή ανταγωνισμό, διότι ο αρχιτεκτονικός διαγωνισμός όντως είναι ένας υγιής διαγωνισμός. Και δεν κάνατε αρχιτεκτονικούς διαγωνισμούς γιατί δεν προλαβαίνετε και τώρα σας έσωσε την κατάσταση ο Ισπανός αρχιτέκτονας.
Εγώ τουλάχιστον θεωρώ ότι αυτή η ενέργεια που κάνετε με το πνεύμα και με το μεράκι που έχει ο κόσμος για τους Ολυμπιακούς Αγώνες και για τη χώρα του, καθόλου δεν συμβιώνει. Και αυτό είναι αποτέλεσμα αυτής της προχειρότητας. Αλλά και οι μελέτες που θα φέρει ο αρχιτέκτονας αυτός και οι εγκαταστάσεις θα είναι αποσπάσματα και κομμάτια άλλων μελετών γιατί και αυτός δεν μπορεί σε τρία χρόνια να ολοκληρώσει αυτό το έργο.
Έρχομαι τώρα στην ειδική υπηρεσία δημοσίων έργων. Κύριε Υπουργέ, εγώ θα συμφωνούσα με τις ειδικές υπηρεσίες δημοσίων έργων όπως έγινε η ΕΥΔΕΠ-ΠΑΘΕ όπως έγινε η ΕΓΝΑΤΙΑ Α.Ε. κ.ο.κ., προκειμένου μεγάλα έργα να αντιμετωπισθούν με περισσότερο προσωπικό, με εξειδικευμένο προσωπικό, με γρηγορότερους ρυθμούς.
Αυτές οι υπηρεσίες που έγιναν εφαρμόζουν το ν. 1418, εφαρμόζουν τις διατάξεις για όλα τα θέματα. Δεν μπορείτε εδώ να βάζετε ότι αυτή η υπηρεσία θα μπορεί να εφαρμόζει και άλλες διατάξεις, που θα τις καθορίζει ο Υπουργός με απόφαση. Αυτό δεν γίνεται.
Θέλετε να κάνετε μια ειδική υπηρεσία; Βεβαίως να την κάνετε οργανωμένη, συγκροτημένη, με εξειδικευμένο προσωπικό, που θα το επιλέξετε με αξιοκρατικά κριτήρια, θα τους πληρώσετε και κάτι παραπάνω γιατί θα δουλέψουν περισσότερο, θα έχετε και περισσότερες απαιτήσεις, αλλά με την κείμενη νομοθεσία. Δεν είναι δυνατόν, δηλαδή, να καταστρατηγήσουμε τη νομοθεσία εν όψει του κατεπείγοντος της κατάστασης.
Εμείς λέμε ότι από το 1998 έχουμε τους Αγώνες. Δεν υπήρχε από τότε κατεπείγον της κατάστασης. Όλα θα μπορούσαν να γίνουν στην ώρα τους. 
Στο άρθρο 6 λέτε ότι για τα ολυμπιακά έργα και τα έργα υποδομής, όπως αυτά εκάστοτε ισχύουν, καθώς και για τις υπηρεσίες και προμήθειες που συνδέονται με τα έργα αυτά, οι προθεσμίες που αναφέρονται στην παράγραφο αυτή για την ολοκλήρωση του ελέγχου συντέμνονται σε τριάντα αντίστοιχες μέρες. 
Σε κάποια άλλη παράγραφο λέτε ότι όλες οι υπηρεσίες ή οι οργανισμοί που ασχολούνται με θέματα και έργα των Ολυμπιακών Αγώνων θα πρέπει να προωθούν αυτά κατ' απόλυτη προτεραιότητα. Πάρα πολύ καλό. Οι άλλες διαδικασίες των έργων τι θα γίνουν; Πού θα πάμε, δηλαδή; Συμπιέσατε πάρα πολύ τους χρόνους. Εγώ δεν συμμερίζομαι τις αισιοδοξίες είτε αυτά που μας είπατε ότι δεν έχετε καθυστερήσεις. Είναι σαφές ότι έχετε καθυστερήσεις. Και τώρα λέτε ότι όλοι εδώ ότι αν για την αποκατάσταση των σεισμοπλήκτων -αναφέρω της Αθήνας προσφάτως, να μην σας πω και κάτι άλλο- είχατε δώσει απόλυτη προτεραιότητα, δεν θα ζούσαν ακόμα στα παραπήγματα. 
Το αντιμετωπίζουμε -όπως είχα πει και στην ομιλία μου- σαν να είναι έκτακτη κατάσταση. Θα μπορούσαμε να βρισκόμαστε σε μια εγρήγορση, αλλά να εμπλουτίσουμε τις υπηρεσίες μας, να πάρουμε τα μέτρα μας, εδώ και τρία - τέσσερα χρόνια για να τα βγάλουμε πέρα. Εσείς είπατε ότι αυτήν τη στιγμή το μεγαλύτερο έργο που έχει να αντιμετωπίσει η χώρα είναι η απορρόφηση και η κατασκευή των έργων του Γ' Κοινοτικού Πλαισίου Στήριξης, χωρίς να παίρνετε προσωπικό, γιατί προσλήψεις δεν βλέπω, χωρίς να αυξάνονται ο προϋπολογισμοί γι' αυτά τα θέματα, χωρίς να βοηθιέται η Τοπική Αυτοδιοίκηση και η Περιφέρεια. 
Με ποιους θα απορροφήσει τα έργα του Γ' Κοινοτικού Πλαισίου Στήριξης; Γιατί αφήσατε για την τελευταία στιγμή τα έργα των Ολυμπιακών Αγώνων, που θα συμπέσουν με τα έργα; Είναι δυνατόν το ανθρώπινο στελεχιακό δυναμικό, η διοίκηση, η περιφέρεια, να μπορέσει να απορροφήσει αυτό το φόρτο; Δεν μπορεί να το κάνει, όσο κι αν συμπαρασταθούμε κι εμείς, τα κόμματα της Αντιπολίτευσης, ο καθένας μας να δουλέψει είκοσι τέσσερις ώρες το εικοσιτετράωρο έχετε συμπιέσει στα τρία χρόνια έργα -γιατί ακόμα τελειώνετε και έργα από το Β' Κοινοτικό Πλαίσιο Στήριξης- που θα πρέπει κανείς να φτάνει σε απορροφήσεις της τάξεως των έξι με επτά τρισεκατομμυρίων το χρόνο. Η Ελλάδα μπορεί να απορροφήσει περίπου 1,2 ή 1,4 ή με μεγάλη προσπάθεια να φτάσει στο 1,8 τρισεκατομμύρια. Είναι αδύνατο να υλοποιήσετε και τα δύο αυτά μαζί.
Θα υλοποιήσετε "κουτσά-στραβά" τα θέματα των Ολυμπιακών Αγώνων και τα έργα του Γ' Κοινοτικού Πλαισίου Στήριξης και ιδίως αυτά που δεν αφορούν το λεκανοπέδιο Αττικής θα παραμείνουν για αργότερα και οπωσδήποτε θα χάσουν τους πόρους, γιατί πλέον οι κανονισμοί της Ευρωπαϊκής Ένωσης είναι πάρα πολύ αυστηροί. 
Θα ξαναμιλήσω για το άρθρο 7. Πρέπει οπωσδήποτε στο άρθρο 7 να απαλείψετε ορισμένες παραγράφους και σε καμιά περίπτωση, για να μην επαναλαμβάνω ίδια πράγματα, δεν είναι δυνατόν παντού και με απόφαση μόνο Υπουργού να αλλάζετε τις χρήσεις γης. Δεν είναι δυνατόν, σε περιοχές αμιγούς κατοικίας να αφήνετε ανοιχτό το ενδεχόμενο να γίνονται και άλλες χρήσεις. Θα πρέπει να το συμπληρώσετε και να το διευκρινίσετε επακριβώς. Θα πρέπει δηλαδή -το υποσχεθήκατε- να αφαιρέσετε κι αυτήν την παράγραφο.
Η Ειδική Υπηρεσία Επιθεωρητών Περιβάλλοντος είναι ένα ακόμα όργανο. Εμείς λέμε ναι, αλλά κανένα από τα άλλα όργανα μέχρι τώρα δεν λειτούργησε. Δεν λειτούργησαν τα νομαρχιακά κλιμάκια ελέγχου του περιβάλλοντος του ν. 1650. Παρόλο που ήταν άριστη η διάταξη δεν λειτούργησαν. Επίσης δεν λειτούργησε το Σώμα Ελεγκτών και θα λειτουργήσετε τώρα αυτό το νέο όργανο. Να το λειτουργήσετε, αλλά είμαστε λίγο καχύποπτοι μήπως αποτελέσει και αυτό ένα εργαλείο για σας προκειμένου να διευκολύνει την αποδοχή των βεβιασμένων μελετών περιβαλλοντικών επιπτώσεων κ.ο.κ. και έτσι να διευκολυνθεί αυτή η άναρχη χωροθέτηση, η άναρχη δόμηση και η άναρχη κατασκευή και εκτέλεση των έργων. Θέλει πολύ προσοχή. Εγώ όταν ακούω τον Υπουργό ΠΕΧΩΔΕ να λέει ότι δεν πειράζει ο μεγαλύτερος συντελεστής δόμησης, δεν πειράζει αυτή η καταστρατήγηση, αρκεί να γίνει καλή η ποιότητα της κατασκευής, φοβάμαι μήπως το μετατρέψετε αυτό σε όργανο ποιοτικού ελέγχου. 
Σε καμία περίπτωση δεν συμφωνούμε. Συμφωνούμε με το υπόγειο γκαράζ στο χώρο της Χάλκης της Θεσσαλονίκης. Αλλά είναι δυνατόν σε αυτόν το χώρο να βάλουμε και κλειστό γυμναστήριο να βάλουμε και ένα δεύτερο κτίριο και να φθάσουμε περίπου το συντελεστή δόμησης που έχει η υπόλοιπη περιοχή; Κανένας φορέας της Θεσσαλονίκης δεν έχει αποδεχθεί αυτό το πράγμα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Αντιπρόεδρος της Βουλής κ. Βρεττός.
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ευχαριστώ, κύριε Πρόεδρε.
Θα αναφερθώ στο άρθρο 2 του παρόντος νομοσχεδίου, που αφορά θέματα Ολυμπιακής Φιλοξενίας και πιο συγκεκριμένα στην παράγραφο που έχει σχέση με τα ογδόντα στρέμματα του Στρατοπέδου Παπαστάθη στο Δήμο Αχαρνών Αττικής, τα οποία προορίζονται να γίνουν δημοσιογραφικό χωριό. 
Κύριε Πρόεδρε, έχει πολύ μεγάλη σημασία ασφαλώς να τελειώσουμε γρήγορα τα έργα και να τα παραδώσουμε έγκαιρα για τους Ολυμπιακούς Αγώνες. Όμως έχει επίσης πολύ μεγάλη σημασία αυτά τα έργα να λειτουργήσουν σωστά και να αναβαθμίσουν το περιβάλλον της ζωής των πολιτών μας και μετά τους Ολυμπιακούς Αγώνες. Μια τέτοια περίπτωση είναι και το Στρατόπεδο Παπαστάθη του Δήμου Αχαρνών.
Τι είναι το Στρατόπεδο Παπαστάθη: Είναι ογδόντα στρέμματα που βρίσκονται στο γεωγραφικό κέντρο του Μενιδίου, σε μία περίοπτη θέση, δίπλα ακριβώς από το δημαρχείο. Το όνειρο των κατοίκων του Μενιδίου ήταν και εξακολουθεί να είναι αυτό το στρατόπεδο να φύγει και να παραμείνει ο χώρος αυτός κοινόχρηστος για πράσινο, για κοινωφελείς σκοπούς. Τώρα εν όψει των Ολυμπιακών Αγώνων έγινε η πρόταση να γίνει χωριό για τους δημοσιογράφους και στη συνέχεια να γίνει πολεοδομικό κέντρο, όπου θα στεγασθούν οικογένειες στρατιωτικών. 
Το δημοτικό συμβούλιο του Δήμου Αχαρνών αποδέχθηκε την πρόταση αυτή με την προϋπόθεση όμως να γίνουν ανθρώπινα κτίρια που δεν θα υποβαθμίζουν την πόλη. Η πρόταση που κάνει ο νόμος δεν μας βρίσκει σύμφωνους. Και νομίζω ότι δεν είμαι μόνο εγώ που το λέω αυτό, αλλά και προηγούμενοι ομιλητές αναφέρθηκαν στο συγκεκριμένο θέμα. Παρατήρησαν ότι ο συντελεστής 1,8 είναι πολύ υψηλός και υποβαθμίζει κυριολεκτικά την περιοχή. Μάλιστα έχω και ένα έγγραφο του Δήμου Αχαρνών, το οποίο εστάλη και στον Υπουργό Πολιτισμού κ. Βενιζέλο και στον Υπουργό Εθνικής Άμυνας κ. Τσοχατζόπουλο, το οποίο λέει τα εξής: "Παρά το γεγονός ότι η ενέργεια αυτή ικανοποιεί ένα πάγιο αίτημα των κατοίκων των Αχαρνών για την αξιοποίηση και τη μετεγκατάσταση του στρατοπέδου, θεωρούμε ότι η προτεινόμενη από το νομοσχέδιο πολεοδομική ρύθμιση για οικοδόμηση με συντελεστή δόμησης 1,8 είναι απαράδεκτη και θα συμβάλει αρνητικά στην αξιοποίηση του χώρου". 
Κύριε Πρόεδρε και κύριε Υπουργέ, συντελεστής 1,8 δεν νοείται πλέον με τα σημερινά δεδομένα. Ο ν. 1337 προβλέπει ανώτατο συντελεστή 0,8. Μάλιστα στις νέες περιοχές που μπήκαν στο σχέδιο ο συντελεστής δόμησης είναι 0,8 και 0,6. Συνεπώς είναι το λιγότερο αξιοπερίεργο και βεβαίως κανείς δεν μπορεί να το αποδεχθεί, να έχουμε πρόταση με συντελεστή δόμησης 1,8.
Δεν θα μακρηγορήσω, κύριε Υπουργέ. Τα είπαμε και χθες αυτά τα πράγματα. Θεωρώ ότι έχετε μεγάλη ευαισθησία στα θέματα του περιβάλλοντος, γι' αυτό θα σας κάνω την πρόταση ο συντελεστής αυτός να πάει στα όρια του ν. 1337, δηλαδή στο 0,8. Αυτή είναι η πρότασή μου, γιατί αν παραμείνουμε στα επίπεδα που προτείνετε, σας λέω και πάλι ότι το έργο δεν πρόκειται να γίνει. Είναι αδιανόητο οι κάτοικοι να δεχθούν μία τέτοια υποβάθμιση. Θα αντιδράσουν και συνεπώς δεν θα γίνει το έργο. Ο στόχος μας είναι να γίνονται τα έργα και όχι να δημιουργούμε αντιδράσεις από τους κατοίκους που κάποια στιγμή θα μας οδηγήσουν σε αδιέξοδα.
Συνεπώς θα σας παρακαλούσα, κύριε Υπουργέ, να πάρετε μία σαφή θέση για το συγκεκριμένο θέμα και να βελτιώσετε το συντελεστή, έτσι που να μπορεί να γίνει αποδεκτός από όλους μας.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εγώ ευχαριστώ και για τη συντομία στην ομιλία σας.
Ο κ. Κοντογιαννόπουλος μου ζήτησε το λόγο για τρία λεπτά.
Ορίστε, κύριε Κοντογιαννόπουλε.
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, έχω να διατυπώσω δύο επιμέρους παρατηρήσεις για την ενότητα των άρθρων που συζητάμε. 
Προηγουμένως, όμως, θα ήθελα να κάνω μία γενική παρατήρηση. Πιστεύω ότι αυτό το νομοσχέδιο προσφέρει πράγματι σε όλους μας τη δυνατότητα να συνεισφέρουμε είτε ως Βουλευτές, είτε ως κόμματα σε αυτήν την εθνική προσπάθεια την οποία όλοι αποδεχόμαστε ως τέτοια, δηλαδή την επιτυχή διεξαγωγή και διοργάνωση των Ολυμπιακών Αγώνων του 2004. 
Πιστεύω ακόμη επειδή το νομοσχέδιο συζητείται μέσα στο βαρύ κλίμα που δημιούργησαν τα τραγικά γεγονότα της 11ης Σεπτεμβρίου, ότι αποτελούν ένα ακόμη λόγο, ώστε να προσέλθουμε όλοι στη συζήτηση των σοβαρών θεμάτων που θίγονται με το νομοσχέδιο, με μία διάθεση πραγματικά εποικοδομητικής συνεισφοράς, καταπολεμώντας τη συνήθη τάση να αντιμετωπίζουμε όλα τα ζητήματα με μικροψυχία και μικροκομματικές σκοπιμότητες. Λυπάμαι ειλικρινά, διότι δεν διαπίστωσα από τα κόμματα της Αντιπολίτευσης αυτήν την αντιμετώπιση που επιβάλλουν οι συνθήκες και ο μεγάλος εθνικός στόχος που όλοι, με πάρα πολύ ευκολία συνομολογούμε, ότι αποτελούν οι Ολυμπιακοί Αγώνες του 2004.
Έρχομαι στις δύο επιμέρους παρατηρήσεις.
Η πρώτη έχει να κάνει με μία ανησυχία που εκδηλώνεται από τα δημοτικά συμβούλια και τους δημάρχους ορισμένων δήμων της Αττικής μεταξύ των οποίων της Φιλοθέης, οι οποίοι ανησυχούν ότι από τη διατύπωση του άρθρου 7 και των άλλων διατάξεων του νομοσχεδίου, απειλείται η φυσιογνωμία των περιοχών τους, όπως αυτοί έχουν επιλέξει να διαμορφώσουν, δηλαδή ως κηπουπόλεις και ως περιοχές αποκλειστικής και μόνο κατοικίας. 
Άκουσα τη χθεσινή καθησυχαστική διαβεβαίωση του κυρίου Υπουργού Πολιτισμού ότι θα υπάρξει διατύπωση τέτοια που θα διασκεδάζει αυτούς τους φόβους. Πιστεύω ότι στην αναδιατύπωση των άρθρων θα γίνει απόλυτα σαφές ότι δεν υπάρχει τέτοιος κίνδυνος. Αντίθετα, από το σύνολο των διατάξεων προκύπτει μόνο βελτίωση των όρων διαμονής και όχι επιδείνωση. 
Η δεύτερη παρατήρηση έχει να κάνει με την αναφορά στο σημαντικό έργο της παράκαμψης της Αρχαίας Ολυμπίας, που προβλέπεται από το άρθρο 4. Επωφελούμαι από αυτήν τη διάταξη για να εκφράσω πραγματικά ως Ηλείος την ικανοποίησή μου για τη μεταχείριση την οποία επιφυλάσσει η Κυβέρνηση στην Αρχαία Ολυμπία, όχι μόνο με αυτό το νομοσχέδιο, αλλά κυρίως με το πρόγραμμα "ΕΛΛΑΔΑ 2004", που οι συνεργάτες του κυρίου Υπουργού έθεσαν υπόψη μου. 
Πράγματι θεωρώ ιδιαίτερα σημαντικό ότι προβλέπεται η διάθεση ενός ποσού, που φθάνει περίπου τα σαράντα εννέα δισεκατομμύρια (49.000.000.000), με το οποίο η Αρχαία Ολυμπία αναβαθμίζεται και πιστεύω όχι μόνο για αυτούς τους Ολυμπιακούς Αγώνες, αλλά και για τους Ολυμπιακούς Αγώνες στο μέλλον. Δεδομένου ότι η πάντοτε η Αρχαία Ολυμπία θα είναι το επίκεντρο και η αφετηρία των Ολυμπιακών Αγώνων θα μπορέσει να κατακτήσει τη θέση που της αξίζει.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Έχω μια ακόμη παρατήρηση. Είδα πράγματι ότι σε σχέση με ορισμένες προτάσεις που περιελαμβάνοντο σε μια μελέτη που είχε καταρτίσει η αρχαιολόγος Ευγενία Βικέλα -την είχα υποβάλει στην Κυβέρνηση- ικανοποιούνται πολλές απ' αυτές. Μια όμως πολύ σοβαρή πρόταση δεν αντιμετωπίζεται. Αφορά την επιλογή της Κυβέρνησης να επισκευάσει το υφιστάμενο Αρχαιολογικό Μουσείο. Πιστεύω ότι αυτή η απόφαση δεν είναι σωστή, διότι το κτίριο είναι εκ γενετής προβληματικό. Είναι θεμελιωμένο πάνω σε σαθρό έδαφος και ως εκ τούτου δεν μπορεί να βελτιωθεί ουσιαστικά. Δεν μπορεί επομένως να ανταποκριθεί στις απαιτήσεις των αρχαιολογικών θησαυρών που φιλοξενεί. Ορθότερο θα ήταν να γίνει επένδυση σε ένα νέο κτίριο έπειτα από αρχιτεκτονικό διαγωνισμό για ένα μουσείο αντάξιο της Αρχαίας Ολυμπίας και των αρχαιολογικών θησαυρών που θα περιέχονται σ' αυτό. Πιστεύω κύριε Υπουργέ να λάβετε υπόψη σας αυτήν την παρατήρηση γιατί έτσι θα έχετε συνδέσει το πέρασμά σας από το Υπουργείο Πολιτισμού με ένα έργο τόσο αναγκαίο όσο και το Αρχαιολογικό Μουσείο Αθηνών.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παπαηλίας.
ΗΛΙΑΣ ΠΑΠΑΗΛΙΑΣ: Κατ' αρχάς συμφωνώ, κύριε Πρόεδρε, με όσα είπατε σχετικά με το Στρατόπεδο Παπαστάθη. Συνηγορώ και τα προσυπογράφω λέξη προς λέξη. 
Τώρα όσον αφορά το άρθρο 7 θέλω να πω κάποια πράγματα σε σχέση με το Δήμο Βούλας. Πάντως ενδιαφέρονται και άλλες περιοχές όπως η Φιλοθέη και το Ψυχικό. Βέβαια δεν έχω τα σχετικά στοιχεία ή τις θέσεις και τις απόψεις των δήμων και των κατοίκων αυτών των περιοχών. Ο Δήμος Βούλας, λοιπόν, ιδρύθηκε ως οργανωμένη πολεοδομική περιοχή το 1926 με π.δ. 17/9/1926 που είναι δημοσιευμένο στο υπ' αριθμ. 311 τεύχος Α' του ΦΕΚ. Σύμφωνα με αυτό το διάταγμα η Βούλα δημιουργήθηκε σαν περιοχή αποκλειστικής κατοικίας με σαφώς προσδιορισμένο το εμπορικό της κέντρο και τα καταστήματα πρώτης ανάγκης για την εξυπηρέτηση του πληθυσμού.
Αυτός ο χαρακτήρας ως αποκλειστικής κατοικίας επιβεβαιώθηκε από μεταγενέστερα προεδρικά διατάγματα και από μεταγενέστερες αποφάσεις του Συμβουλίου της Επικρατείας. Τελευταία που γνωρίζω είναι η 554/2000. Έτσι η Βούλα από το 1926 παραμένει ως χώρος αποκλειστικής κατοικίας. 
Τώρα όμως το άρθρο 7 στην παράγραφο 2, αναφέρει ότι με κοινές αποφάσεις των Υπουργών Χωροταξίας, Περιβάλλοντος και Δημοσίων και του αρμοδίου κατά περίπτωση Υπουργού μπορούν να επιβάλλονται ειδικοί όροι και περιορισμοί στις χρήσεις γης και στη δόμηση. Ο κίνδυνος, λοιπόν, είναι ότι υπάρχει δυνατότητα με υπουργικές αποφάσεις και όχι με προεδρικά διατάγματα που πριν εκτελεστούν περνάνε από το Συμβούλιο της Επικρατείας, να αλλάξουν οι χρήσεις γης στη Βούλα και από περιοχή αποκλειστικής κατοικίας να γίνει μικτής κατοικίας. Δηλαδή θα δούμε μαγαζιά σε χώρους πέραν των καθορισμένων ή γραφεία ή πολυκαταστήματα ίσως και εμπορικά μεγαθήρια. 
Υπάρχουν μεγάλες αντιδράσεις και από κατοίκους και από συλλόγους.
Κύριε Πρόεδρε, θα ήθελα να αναφέρω ότι σύμφωνα με το ρυθμιστικό σχέδιο και πρόγραμμα προστασίας του περιβάλλοντος της ευρύτερης περιοχής της Αθήνας δηλαδή ο ν. 1515/85 στο άρθρο 3, όπου λέει στόχοι και κατευθύνσεις, αναφέρει: "Η βελτίωση της ποιότητας ζωής για όλους τους κατοίκους και η προστασία του φυσικού περιβάλλοντος", είναι ο στόχος. Η παράγραφος 18 λέει: "Η ποιοτική αναβάθμιση κάθε γειτονιάς και η προστασία των περιοχών κατοικίας από οχληρές λειτουργίες και χρήσεις". Η παράγραφος 3α λέει: "Η ανάδειξη και προστασία των ιστορικών στοιχείων και η οικολογική ανασυγκρότηση...κλπ., δεν τα αναφέρω όλα για να μην σας κουράσω. Πάντως δεν νομίζω ότι με την παράγραφο 2, του άρθρου 7 θα διατηρηθούν αυτά τα οποία αποτελούν κατεύθυνση σύμφωνα με το ρυθμιστικό σχέδιο της Αθήνας, γιατί θα αλλάξει τελείως η μορφή της Βούλας και άλλων Δήμων του Λεκανοπεδίου που αν μέχρι τώρα δεν έχουν αντιδράσει θα αντιδράσουν από εδώ και πέρα γιατί δεν το γνώριζαν. 
Η πρότασή μου είναι η εξής: 'Η να αφαιρεθεί από την παράγραφο 2 το τμήμα που λέει: στις χρήσεις γης και στη δόμηση ή διαφορετικά να μπει στο τέλος της παραγράφου 2, εδάφιο 2 που να λέει: εξαιρείται των ρυθμίσεων της παραγράφου 2 όσον αφορά την αλλαγή χρήσης γης, το τμήμα της οδού Βουλιαγμένης και της οδού Καραμανλή-Αλκυονιδών που ανήκει στο Δήμο Βούλας. ΄Η το ένα ή το άλλο. 
Κύριε Πρόεδρε, αυτή είναι η πρότασή μας. Πιστεύουμε πως είναι όχι απλά σωστή αλλά εξυπηρετεί γενικότερα και την περιοχή και δεν βλάπτει καθόλου τους κυβερνητικούς σχεδιασμούς για τα ολυμπιακά έργα και ευελπιστούμε ότι θα γίνει δεκτή. ΄Αλλωστε έχω καταθέσει και σχετική τροπολογία για το θέμα αυτό. 
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, η πρότασή σας μας βρίσκει απολύτως αλληλέγγυους. Μόλις πριν από λίγο πληροφορήθηκα το θέμα και θέλω να παρακαλέσω και εγώ τον κύριο Υπουργό να αναλύσει τις προτάσεις σας και να τις δει στα πλαίσια της τροπολογίας που έχετε καταθέσει.
Ο κ. Μάνος έχει το λόγο για τρία λεπτά.
ΣΤΕΦΑΝΟΣ ΜΑΝΟΣ: Κύριε Πρόεδρε, σεις ως παλαιός δήμαρχος θα ξέρετε ότι από το 1923 η πολεοδομική νομοθεσία προβλέπει τη συμμετοχή προκειμένου να διαμορφωθεί ένα σχέδιο της Τοπικής Αυτοδιοίκησης. Σήμερα, λοιπόν, μ' αυτό το νομοσχέδιο όλο αυτό το πλέγμα των νόμων που ισχύει αδιαλείπτως εδώ και ογδόντα χρόνια καταργείται και θεσμοθετείται η απόλυτη αυθαιρεσία της εκτελεστικής εξουσίας. Μπορεί ο Υπουργός ή οι Υπουργοί να τροποποιούν όσα χρειάστηκαν χρόνια να γίνουν και όλα αυτά στο όνομα των Ολυμπιακών Αγώνων. Μια υπόθεση πολύ σπουδαία που θα διαρκέσει συνολικά δύο ή τρεις εβδομάδες. 'Όμως οι καταστροφές που θα προκληθούν είναι μόνιμες. 
Άκουσα εσάς και τον κ. Παπαηλία να μιλάτε για το άρθρο 7 και τις αλλαγές χρήσης γης. Είναι φανερό, εξαιρετικά πιθανόν ότι αυτό που έχουν στο μυαλό τους οι κύριοι Υπουργοί είναι να αλλοιώσουν για παράδειγμα το χαρακτήρα του Ψυχικού και της Φιλοθέης. Διότι από εκεί οδεύουμε προς τις ολυμπιακές εγκαταστάσεις. Αυτό που διατηρήθηκε για ογδόντα χρόνια θα καταργηθεί με μία απόφαση των Υπουργών για να ισχύσει πότε; Όπως αντιλαμβάνεστε οι χρήσεις γης δεν αλλάζουν από τη μία μέρα στην άλλη. Αν σήμερα π.χ. αποφασίσουν να επιτρέψουν την εγκατάσταση εμπορικών καταστημάτων κατά μήκος της Κηφισίας στο Ψυχικό και στη Φιλοθέη, αυτό δεν θα συμβεί μέχρι να γίνουν οι Ολυμπιακοί Αγώνες, θα συνεχιστεί και μετά. Η ζημία που προκαλείται σήμερα είναι μόνιμη και είναι ντροπή αυτό που συμβαίνει αυτήν την ώρα και δεν καταλαβαίνω σε τι οφείλεται. Οφείλεται βέβαια στην αβελτηρία, την ανικανότητα της Κυβέρνησης τα τελευταία τέσσερα χρόνια να προβλέψει ότι έπρεπε για τους Ολυμπιακούς Αγώνες. Και αυτό που εσείς πολύ σωστά παρατηρήσατε για το Στρατόπεδο Παπαστάθη με τους υψηλούς συντελεστές τι είναι;
Είναι η ομολογία ότι δεν φρόντισαν να βρουν κατάλληλη έκταση τόσον καιρό --δεν την αγόρασαν- και τώρα στη φούρια τι άλλο να κάνουν, δίνουν έναν τεράστιο συντελεστή. 
Ξέρετε ότι στο παρελθόν μείωσα με τεράστιο πολιτικό κόστος τους συντελεστές δόμησης σε όλη την Ελλάδα και βλέπω σήμερα για πρώτη φορά από το 1979 Υπουργό να προτείνει τέτοιους συντελεστές. Δεν έχει ξαναγίνει αυτό. Μέχρι σήμερα όλοι οι Υπουργοί το μόνο που γνώριζαν και έκαναν ήταν σταδιακά φοβισμένα, λίγο-λίγο να μειώνουν τους συντελεστές. Βρίσκω, λοιπόν, ότι σήμερα είμαστε μάρτυρες του πώς θα πληρώσουμε την ανικανότητα της Κυβέρνησης. Αυτό πληρώνουμε τώρα, όχι μόνο εμείς, αλλά όλοι οι Αθηναίοι και τα παιδιά μας, διότι η ζημία που θα προκληθεί από το σύνολο όλων αυτών των διατάξεων είναι ανυπολόγιστη. Θα καλούσα σήμερα την Κυβέρνηση να αποσύρει τα άρθρα -που δεν φαντάζομαι να το κάνει- προκειμένου να τα ξανασκεφθεί με κάποια ψυχραιμία και να φέρουμε διατάξεις, οι οποίες να αντέχουν στην κριτική και στο χρόνο και κυρίως να μη θίγουν αυτό που έχει συμβεί μέχρι σήμερα, τη διαβούλευση με την Τοπική Αυτοδιοίκηση για τα θέματα αυτά. 
Ευχαριστώ που μου δώσατε αυτόν τον λίγο χρόνο. 
ΠΡΟΕΔΡΕΥΩΝ (Κωνσταντίνος Βρεττός): Πρέπει να πω όταν μου δίνεται η ευκαιρία ότι ο ν. 947 του κ. Μάνου ήταν πρωτοπόρος για την εποχή του και έβαλε γερές βάσεις, ώστε να εξελιχθεί μετά ο ν. 1337 του Τρίτση. Πρέπει να το λέω αυτό, διότι η ιστορία τα έχει καταγράψει.
Ο Β΄ Αντιπρόεδρος της Βουλής κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Παίρνω το λόγο για να προσθέσω κι εγώ τη δική μου φωνή στη φωνή των συναδέλφων κ. Παπαηλία και κ. Βρεττού, που από ΄Εδρας εξέφρασαν την ευχή να αποφύγουμε ένα κακό που πιθανόν μέσα από το άρθρο 7 στην παράγραφο 2 συμβιεί γενικώς μέσα στο λεκανοπέδιο Αττικής. 
Για να γίνω πιο σαφής, εγώ θα ονομάσω τις περιοχές. Υπάρχουν τρεις περιοχές στην Αθήνα που δεν μπορούμε να έχουμε άλλη χρήση πλην κατοικίας. Είναι η Φιλοθέη, το Ψυχικό και η Βούλα. Μέσα σε αυτούς τους άξονες που αυτές οι περιοχές βρίσκονται όλως παραδόξως δεν μπορείς να κάνεις τίποτε άλλο ούτε εμπορικό κέντρο ούτε γραφεία παρά μόνο σπίτια. Έτυχε. Γιατί κατά τα άλλα η Αθήνα έχει καταστραφεί. Φοβούνται οι δήμαρχοι των περιοχών αυτών μήπως τυχόν μέσα από την ανοιχτή αυτή διάταξη του άρθρου 7 θα μπορούν να αρχίσουν να γίνονται εμπορικά κέντρα, γραφεία τεχνικών εταιρειών και οτιδήποτε άλλο ή συνεργεία, με αποτέλεσμα αυτό που διαφυλάχθηκε τόσον καιρό στην Αθήνα, να καταστραφεί. 
Θα σας έλεγα, λοιπόν, εάν δεν μπορείτε να βρείτε άλλη διατύπωση, εξαιρέστε ονομαστικά στο άρθρο αυτό τις τρεις αυτές περιοχές. Πείτε, εκτός της Βούλας, της Φιλοθέης και του Ψυχικού. Δεν είμαι από αυτούς που μένουν ούτε στα βόρεια προάστια ούτε στα νότια προάστια, στο Παγκράτι μένω, αλλά επιτέλους έμεινε στην Αθήνα ένα μέρος που δεν μπορείς να κάνεις τίποτε άλλο. Ας μην το καταστρέψουμε κι αυτό. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λιάνης έχει το λόγο για τρία λεπτά.
ΓΕΩΡΓΙΟΣ ΛΙΑΝΗΣ: Αυτό το νομοσχέδιο έχει τη σφραγίδα δύο Υπουργών, του κ. Βενιζέλου και του κ. Λαλιώτη, που εργάστηκαν μεθοδικά και συντονισμένα για να φέρουν το επιθυμητό που δεν είναι τίποτε άλλα παρά να εναρμονιστούμε με το χρονοδιάγραμμα και τις διεθνείς υποχρεώσεις της χώρας. 
Η κλεψύδρα των Ολυμπιακών Αγώνων έχει λιγοστέψει επικίνδυνα και είναι λίγοι που το αντιλαμβάνονται αυτό. Θέλω, λοιπόν, να πω ότι αυτές οι παρεμβάσεις και οι διατάξεις που προβλέπονται είναι καίριες, λειτουργικές και απολύτως ικανοποιητικές. Ρυθμίζουν ουσιαστικά θέματα σε πέντε μεγάλες πόλεις, κατ' αρχήν στην Αθήνα που θα γίνουν οι αγώνες, αλλά και στην Πάτρα, στη Θεσσαλονίκη, το Ηράκλειο, που είναι οι τέσσερις παραολυμπιακές πόλεις, που θα γίνουν τα αθλήματα του ποδοσφαίρου. Σε χώρους ιστορικούς, όπως είναι ο Εθνικός, όπως είναι ο ΠΑΟΚ, γίνονται ουσιαστικές παρεμβάσεις σε σχέση με τον αθλητισμό και τον πολιτισμό. Γίνονται χώροι υποδοχής αθλημάτων και ταυτόχρονα η διαμόρφωση πρέπει να ταιριάζει με την αισθητική των πόλεων αυτών. 
Ταυτόχρονα αυτά όλα συνδέονται με το πρόγραμμα "ΕΛΛΑΔΑ 2004". Μιλάμε δηλαδή για μια επαρχία που γκρινιάζει για τους αγώνες και πρέπει να πούμε καθαρά ότι αυτή η επαρχία παίρνει από το πρόγραμμα "Αθήνα 2004" τριακόσια ογδόντα δισεκατομμύρια (380.000.000.000) για τα έργα του αθλητισμού και εκατόν εξήντα δισεκατομμύρια (160.000.000.000) για τα έργα του πολιτισμού. 
Αυτά είναι τα δυο πακέτα Σημίτη που ξεπερνάνε το μισό τρισεκατομμύριο. Δεν έχει ξαναγίνει μια τέτοια κοσμογονία σε σχέση με τον αθλητισμό και τον πολιτισμό ποτέ στην Ελλάδα. Το ένα, λοιπόν, που θέλω να πω είναι αυτό. 
Και μου κάνει κατάπληξη να μεμψιμοιρούμε μέσα στη Βουλή άνθρωποι οι οποίοι έχουμε δουλέψει από κοινού για τους Ολυμπιακούς Αγώνες, που έχουμε αντιληφθεί ότι πρόκειται για τη μεγίστη εθνική υπόθεση. Αυτοί οι άνθρωποι άρχισαν να δουλεύουν ουσιαστικά από το 1990. Όταν πήγαμε στο Τόκιο και ο κ. Μητσοτάκης ήταν Πρωθυπουργός το ΠΑΣΟΚ και η Μελίνα Μερκούρη συμπαραστάθηκαν αμέριστα στην προσπάθεια τότε της κυβερνήσεως Μητσοτάκη. Έτσι, λοιπόν, όταν χάθηκαν οι αγώνες στο Τόκιο υπήρξε ένας εθνικός θρήνος ουσιαστικά. Η Μελίνα είπε το περίφημο "ηττήθηκε ο Παρθενώνας από την coca cola". Μου κάνει, λοιπόν, κατάπληξη δέκα χρόνια μετά, άνθρωποι πάρα πολύ υπεύθυνοι, ο επίτιμος Πρόεδρος της Νέας Δημοκρατίας να βγαίνει και χωρίς να υπάρχει κανένας ιδιαίτερος λόγος να κινδυνολογεί ανεξήγητα την ώρα που οι συνεργάτες που έχει η Νέα Δημοκρατία έχουν δουλέψει αμέριστα γι' αυτήν την υπόθεση, η κα Πετραλιά, ο κ. Μεϊμαράκης, αρχικά πριν από μένα για να πάρουμε τους αγώνες και ο κ. Κεφαλογιάννης εδώ και πάρα πολύ καιρό δουλεύει ευσυνείδητα στην επιτροπή των Μορφωτικών Υποθέσεων πάλι για να διατηρήσουμε το προνόμιο να κάνουμε σωστούς αγώνες. 
Τι είδους τρομοκρατική ενέργεια ήταν αυτή όπου ένας άνθρωπος που δεν έχει ιδέα από αθλητισμό πετάει την "παρόλα" ότι θα μας πάρουν τους αγώνες; Δεν μπορεί κανένας να πάρει τους αγώνες από την Ελλάδα. Κανένας, μα κανένας, δεν υπάρχει τέτοιο προηγούμενο.
ΦΑΝΗ ΠΕΤΡΑΛΙΑ-ΠΑΛΛΗ: Δεν είπε αυτό. Είπε αν δεν γίνουν κάποια πράγματα. 
ΓΕΩΡΓΙΟΣ ΛΙΑΝΗΣ: Δεν θα υπάρξει τίποτα, κυρία Πετραλιά, και το ξέρετε πολύ καλά. Μη καλύπτετε. 
Θα θυμηθώ τα λόγια του Γεωργίου Παπανδρέου "τρομοκρατήσατε τους τρομοκράτες". Αυτό αρμόζει στην περίπτωση. Σέβομαι απόλυτα την ευαισθησία του κ. Μητσοτάκη σε ότι αφορά τα θέματα της τρομοκρατίας, την ευαισθησία της οικογένειας, τη συμμερίζεται απόλυτα ο ελληνικός λαός, όλοι εμείς, αλλά αυτό ήταν πέραν του μέτρου. Ήταν ένα καρφί στην καρδιά των Ολυμπιακών Αγώνων. Δεν θα δικαιωθεί ο κ. Μητσοτάκης σ' αυτήν την υπόθεση. 
Εγώ, λοιπόν, λέω ότι μας ενδιαφέρει το κλίμα των αγώνων και ας συνεχίσουμε να δουλεύουμε για το κλίμα των αγώνων για την ενότητα των αγώνων, όπως δουλέψαμε μέχρι τώρα από την αρχή που πήραμε τη σκυτάλη από τους Υπουργούς Αθλητισμού της Νέας Δημοκρατίας και τους Υπουργούς Πολιτισμού μέχρι σήμερα που έχουμε αφήσει τα πράγματα στα χέρια μας. Έτσι, λοιπόν, θα κάνουμε σημαντικούς αγώνες και ας κοιτάξουμε επιτέλους το αθλητικό κομμάτι, που δεν το έχουμε κοιτάξει. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τρυφωνίδης έχει το λόγο για δυο λεπτά για μια προτασσόμενη δευτερολογία. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, θα ήθελα να παρατηρήσω ότι η κυβέρνηση του ΠΑΣΟΚ αυτά τα τέσσερα χρόνια θα έλεγα εσκεμμένα άφησε το χρόνο να κυλήσει, ώστε αυτήν τη στιγμή να βρεθούμε μπροστά σε αυτό το δίλημμα τι πρέπει να κάνουμε για την ορθή τέλεση των Ολυμπιακών Αγώνων. Και με αφορμή αυτό το δίλημμα, αυτό το άλλοθι που δημιούργησε η Κυβέρνηση επιζητεί σήμερα να αλλάξει όλο το πολεοδομικό καθεστώς της χώρας και να εξουσιοδοτήσει η ελληνική Βουλή εν λευκώ τον Υπουργό να παίρνει αποφάσεις, να κάνει τροποποιήσεις σχεδίων και ουσιαστικά ανεξέλεγκτα να παίρνει αποφάσεις αυτός και μια επιτροπή με μια υποτυπώδη μελέτη, οι οποίες αποφάσεις θα είναι ανεξέλεγκτες από τον ελληνικό λαό, ανεξέλεγκτες από ειδικές νομοθεσίες. Ξέρετε πάρα πολύ καλά ότι ακόμη και η αρχαιολογική υπηρεσία τίθεται εκτός. Δηλαδή τα αρχαία της χώρας φθάνουν να θεωρούνται ότι είναι αρμοδιότητα ενός προσώπου. Και η αρχαιολογική υπηρεσία του Υπουργείου έχει ζητήσει οπωσδήποτε να ληφθεί υπόψη, κύριε Πρόεδρε. 
Εγώ θα ήθελα να σημειώσω ότι είναι εγκληματικό αυτό που ζητάει η Κυβέρνηση και συγκεκριμένα οι κύριοι Υπουργοί, που υπέγραψαν αυτό το νομοσχέδιο, όσον αφορά την προστασία του περιβάλλοντος, γιατί ουσιαστικά πολεοδομούν αυθαίρετα με αύξηση των συντελεστών δομήσεως. Δηλαδή οι τελευταίες περιοχές της Αττικής που έμειναν αδόμητες, αυτές θα μπορούν με αποφάσεις του Υπουργού να δοθούν σε εμπορευματική χρήση. Και λέω εμπορευματική, γιατί χαρακτηριζόμενο ολυμπιακό ένα έργο αμέσως αποκτά φορολογικά αβαντάζ, μειώνεται το ΦΠΑ, καθιερώνεται ένα ειδικό καθεστώς αναθέσεως μελετών και έργων και οπωσδήποτε δημιουργείται η αναμπουμπούλα για να χαρεί ο λύκος. Αυτό εμείς δεν το δεχόμαστε. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Τελειώνουμε με τις προτασσόμενες δευτερολογίες με τον κ. Απόστολο Ανδρεουλάκο.
Ορίστε, κύριε Ανδρεουλάκο, έχετε το λόγο για δύο λεπτά.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ κάνω κι εγώ έκκληση να εξαιρεθούν οι τρεις δήμοι Φιλοθέης, Ψυχικού και Βούλας. Είναι μια όαση στο πολεοδομικό χάος. Οι κάτοικοι και οι δημοτικές αρχές είναι ανάστατες. Δεν πρέπει να τους δημιουργήσουμε πρόβλημα. Θέλω να το σκεφτείτε και να τους εξαιρέσετε ρητώς.
ΠΡΟΕΔΡΕΥΩΝ (Κωνσταντίνος Βρεττός): Έχει κάνει μια πρόταση ο κ. Σγουρίδης για το άρθρο 2 να προστεθεί η φράση "πλην περιοχών Βούλας, Ψυχικού και Φιλοθέης". Αυτή είναι η πρόταση.
Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε παρακολούθησα και τη σημερινή συνεδρίαση, η οποία σε πολύ μεγάλο βαθμό ήταν επανάληψη της χθεσινής, η οποία ήταν επανάληψη των ίδιων επιχειρημάτων που είχαμε ακούσει και στη Διαρκή Επιτροπή.
Θα ήθελα να μου επιτρέψετε να προτάξω ορισμένες γενικές παρατηρήσεις μια που όλοι σχεδόν οι συνάδελφοι έκαναν γενικές παρατηρήσεις. Επανέρχομαι στο ζήτημα της ασφάλειας των Ολυμπιακών Αγώνων. Επαναλαμβάνω αυτά που είπα στη χθεσινή αγόρευσή μου. Θεωρώ ότι αυτά που είπα χθες εκφράζουν το σύνολο της Βουλής και το σύνολο του ελληνικού λαού και παρακαλώ αυτή η συζήτηση να σταματήσει εδώ. Δεν χρειάζεται να συνεχίζεται. Νομίζω ότι πρέπει να κλείσει το κεφάλαιο αυτό. Αν κάποιος έχει αντίρρηση και μου πει ότι δεν καλύπτεται από τα όσα είπα χθες. Θα του δώσω τις διευκρινίσεις και τις απαντήσεις που χρειάζεται. Αλλά θα μου επιτρέψετε να χρησιμοποιήσω αυτό το τεκμήριο ότι αυτά που είπα εξ ονόματος της Κυβέρνησης, δηλαδή του ελληνικού κράτους της Ελληνικής Δημοκρατίας, μας εκφράζουν όλους σύσσωμους και να θέσουμε εδώ μια τελεία και μια παύλα στο θέμα αυτό.
Δεύτερη παρατήρηση. Στη Διαρκή Επιτροπή έθεσα στη διάθεση των Βουλευτών ένα φάκελο με στοιχεία για το επίπεδο στο οποίο βρίσκεται η ολυμπιακή προετοιμασία, την εξέλιξη των έργων, τα στοιχεία του προϋπολογισμού, όλα τα κεφάλαια της προετοιμασίας και παρεκάλεσα χθες στην αγόρευσή μου, αν κάποιος θεωρεί ότι υπάρχουν στοιχεία ανακριβή ή στοιχεία τα οποία επιδέχονται συγκεκριμένη και τεκμηριωμένη κριτική να μου εντοπίσει την ανακρίβεια ή να ασκήσει, αναφερόμενος σε συγκεκριμένο ζήτημα, την κριτική του. Δεν έγινε τίποτε από αυτά σήμερα.
Θεωρώ, λοιπόν...
ΦΑΝΗ ΠΕΤΡΑΛΙΑ-ΠΑΛΛΗ: Δεν ήσασταν μέσα στην Αίθουσα. Κάνατε βόλτα έξω. Κάναμε συγκεκριμένα ερωτήματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν έκανα καθόλου βόλτα.
ΠΡΟΕΔΡΕΥΩΝ (Κωνσταντίνος Βρεττός): Κυρία Πετραλιά, σας παρακαλώ!
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θεωρώ, λοιπόν, ότι τα στοιχεία που έθεσα στη διάθεση της Βουλής είναι στοιχεία τα οποία δεν έχουν αυτήν τη στιγμή προκαλέσει τέτοιου είδους αντίδραση και άρα είναι αποδεκτά.
Τρίτη παρατήρηση. Αυτή η γενική κινδυνολογία, που με πολύ μεγάλη ευκολία παρουσιάζεται εδώ στη Βουλή κάθε φορά που εισηγούμαστε ένα ολυμπιακό νομοσχέδιο, είναι μια κινδυνολογία όχι απλώς μονότονη και στερεότυπη, αλλά και απολύτως αναπόδεικτη και άδικη. Από τη στιγμή που φέραμε τον πρώτο νόμο στις αρχές του 1998 μέχρι σήμερα ακούμε συνεχώς για κινδύνους που αφορούν το περιβάλλον, την πολιτιστική κληρονομιά, τη διευκόλυνση κάποιων, οι οποίοι θέλουν να πλουτίσουν με το πρόσχημα των Ολυμπιακών Αγώνων, την απευθείας ανάθεση συμβάσεων για έργα και προμήθειες. Μα, έχουν περάσει χρόνια. Η ολυμπιακή προετοιμασία εξελίσσεται. Όλα τα τεχνικά έργα έχουν σχεδόν ανατεθεί, υπολείπονται ελάχιστα. Η οργανωτική επιτροπή έχει προβεί σε συμβάσεις προμηθειών ή σε συμβάσεις για την παροχή υπηρεσιών προς αυτή. 
Υπάρχει κάποιο θέμα; Υπάρχει κάποια σύμβαση ή κάποια διαδικασία η οποία είναι μεμπτή; Πρέπει επιτέλους να γίνει μια συγκεκριμένη αναφορά, αν υπάρχει κάτι τέτοιο. Δεν μπορεί διαρκώς να επικαλούμαστε κάποιον αόριστο και αόρατο κίνδυνο δηλαδή να κάνουμε μια συνεχή δίκη προθέσεων της Κυβέρνησης σε σχέση με την ολυμπιακή προετοιμασία. Και ξέρετε πάρα πολύ καλά ότι ο κρίσιμος φορέας, που είναι η οργανωτική επιτροπή των Ολυμπιακών Αγώνων διοικείται από ανθρώπους οι οποίοι ούτε μέλη και στελέχη του ΠΑΣΟΚ είναι ούτε παραδοσιακές σχέσεις είχαν με τον πολιτικό αυτό χώρο που κυβερνά με τη σημερινή κοινοβουλευτική Πλειοψηφία και δεν υπάρχει καμία μεγαλύτερη εγγύηση διαφάνειας από αυτό.
Αν υπήρχε πρόθεση της Κυβέρνησης να χρησιμοποιήσει ως όχημα τέτοιων σχεδίων και ενεργειών τους Ολυμπιακούς Αγώνες, θα είχαμε αυτήν τη διοίκηση της οργανωτικής επιτροπής; Επιτέλους, να σκεφθούμε με έναν απλό και συγκεκριμένο τρόπο σε αυτήν την Αίθουσα.
Θεωρώ, λοιπόν, ότι ωρίμασαν οι συνθήκες και ότι δεν μπορούμε να είμαστε γενικόλογοι και να κινδυνολογούμε ατεκμηρίωτα. Διότι τώρα δεν κάνουμε μία ρύθμιση, η οποία θα εφαρμοστεί. Κάνουμε μία ρύθμιση που υποστηρίζει την ολυμπιακή προετοιμασία, που βρίσκεται σε εξέλιξη. Τα πράγματα εκτελούνται, γίνονται.
Και ξέρω πόσο όλοι έχετε αγωνία για τη χώρα και για το 2004 και για τη διεθνή εικόνα μας και είμαι βέβαιος ότι οι παρατηρήσεις σας είναι καλόπιστες και θέλουν να συμβάλλουν στο να έχουμε το καλύτερο και πιο αξιόπιστο αποτέλεσμα. Όπως, λοιπόν, αποδείξαμε, οι συνάδελφοί μου και εγώ, στη συζήτηση στην επιτροπή πως έχουμε πάντα ευήκοον το ους και λαμβάνουμε υπόψη παρατηρήσεις, οι οποίες γίνονται, όταν αυτές τεκμηριώνονται και συνδέονται με συγκεκριμένες ρυθμίσεις, οι οποίες εισάγονται, έτσι θα το κάνουμε και τώρα.
Αρχίζω, λοιπόν, από τα κρίσιμα θέματα, όπως αναδείχθηκαν από τη συζήτηση.
Στρατόπεδο Παπαστάθη: Έχω επικοινωνήσει με τον Υπουργό Περιβάλλοντος, Χωροταξίας και Δημοσίων Έργων και με τον Υπουργό Εθνικής Αμύνης, με τους δύο συναδέλφους μου που σχετίζονται άμεσα με το έργο αυτό, δηλαδή με το ενδεχόμενο να γίνει εκεί ένα χωριό Τύπου και παίρνω κατόπιν αυτού την πρωτοβουλία να μειώσω τον προβλεπόμενο συντελεστή δόμησης από 1,8 σε 1. Νομίζω ότι αυτό ικανοποιεί και τους συναδέλφους που εκπροσωπούν στη Βουλή την εκλογική αυτή περιφέρεια και οι οποίοι μετέφεραν εδώ παρατηρήσεις και την αγωνία τους.
Ριζάρειος: Ακούστηκαν παρατηρήσεις για το Χαλάνδρι και για τη χωροθέτηση δημοσιογραφικού χωριού στην έκταση της Ριζαρείου. Η έκταση αυτή διαγράφεται από τον κατάλογο των μελλοντικών πιθανών δημοσιογραφικών χωριών.
Το άρθρο 7 προκάλεσε μία έντονη αντίδραση. Εξήγησα στην επιτροπή ότι δεν είναι πρόθεση της Κυβέρνησης να διευκολύνει κανένα. Πρόθεση της Κυβέρνησης είναι να αναβαθμίσει τους μεγάλους άξονες της Αθήνας και αυτό θέλουμε να το αποσαφηνίσουμε πλήρως και απολύτως.
Κατόπιν αυτού το τελευταίο εδάφιο της παραγράφου 2 του άρθρου 7 αντικαθίσταται από ένα το οποίο δεν αφήνει κανένα περιθώριο αμφισβήτησης και παρερμηνείας, σύμφωνα με το οποίο "οι ρυθμίσεις των παραπάνω αποφάσεων πρέπει να εναρμονίζονται με τις κατευθύνσεις των εγκεκριμένων γενικών πολεοδομικών σχεδίων, με τις ειδικές ρυθμίσεις που αφορούν περιοχές στις οποίες επιτρέπεται μόνο χρήση κατοικίας, καθώς και με τους όρους και περιορισμούς των εγκεκριμένων ζωνών οικιστικού ελέγχου (Ζ.Ο.Ε.)". Πιστεύω ότι με αυτά...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Όλη η παράγραφος 2;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όλο το τελευταίο εδάφιο της παραγράφου 2. 
ΦΑΝΗ ΠΕΤΡΑΛΙΑ-ΠΑΛΛΗ: Τότε, κύριε Υπουργέ, πρέπει να φύγει και η παράγραφος του άρθρου 2 που λέει "Οι ρυθμίσεις των παραπάνω αποφάσεων κατισχύουν κάθε άλλης αντίθετης ή διαφορετικής ρύθμισης Γενικών Πολεοδομικών Σχεδίων, Ζωνών Οικιστικού Ελέγχου" κλπ. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Συμφωνώ μαζί σας. Και για να σας αποδείξω ότι οι προθέσεις της Κυβέρνησης είναι απολύτως διαφανείς, θα αποδεχθώ και τη διαγραφή της περιπτώσεως ε΄ της παραγράφου 2 του άρθρου 2, έτσι ώστε η περίπτωση στ΄ να αναριθμηθεί ως περίπτωση ε΄. Δίνω, λοιπόν, απάντηση σε όλες τις μείζονες ενστάσεις. Δεν είναι δυνατόν συνεχώς να συζητάμε σε ένα κλίμα αμφισβήτησης. 
Κατόπιν αυτού θα μου επιτρέψετε να προσθέσω και ορισμένες άλλες μεταβολές, οι οποίες είναι νομοτεχνικά αναγκαίες ή τεχνικά αναγκαίες, έτσι ώστε να έχω ολοκληρώσει τις μεταβολές που επέρχονται στα άρθρα 1 έως και 10. 
Άρθρο 2, παράγραφος 1, περίπτωση ε΄: Μετά το τρίτο εδάφιο της περιπτώσεως ε΄ της παραγράφου 1 του άρθρου 2, ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, δεν μας έχετε δώσει τις νομοτεχνικές αλλαγές, βελτιώσεις και προσθήκες.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας μοιράσω και τα σημειώματα. 
( Στο σημείο αυτό διανέμονται στους Βουλευτές νομοτεχνικές αλλαγές, βελτιώσεις και προσθήκες )
Δεν υπάρχει μέσα αυτό που είπα για τις περιοχές με χρήση μόνο κατοικίας. Το προσέθεσα προφορικά. 
Σας έδωσα πρώτα απάντηση στα θέματα που θέσατε ως σημαντικά και τώρα θα κάνω νομοτεχνικές μεταβολές , κάποιες προσθήκες.
ΝΙΚΟΛΑΟΣ ΓΚΑΤΖΗΣ: Εφόσον παραλείψατε, κύριε Υπουργέ, αυτήν τη διάταξη στο άρθρο 2, θα πρέπει να δείτε ότι συσχετίζεται με τους άξονες, έχει ακριβώς την ίδια χρήση η παράγραφος 8 του άρθρου 10. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα πάμε στο άρθρο 10, δεν φθάσαμε ακόμη εκεί. Κύριε Γκατζή αφού μου κάνετε μια παρένθεση, να σας πω ότι είναι άλλο πράγμα ο κοινωνικός συντελεστής και άλλο ο συντελεστής δόμησης. 
ΝΙΚΟΛΑΟΣ ΓΚΑΤΖΗΣ: Ο κοινωνικός συντελεστής που αναφέρεται στην παράγραφο 8 του άρθρου 10, παραπέμπει στους άξονες, οι οποίοι προβλέπονται εκατέρωθεν ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, αλλά ισχύει η διάταξη. Το εδάφιο που έβαλα, ισχύει ούτως ή άλλως. Η υπαγωγή δηλαδή στο γενικό πολεοδομικό σχέδιο και στη ΖΟΕ ισχύει. 
ΝΙΚΟΛΑΟΣ ΓΚΑΤΖΗΣ: Όταν μιλάμε μόνο για χρήση κατοικίας στις περιοχές αυτές, μπορεί να γίνει μεταφορά συντελεστή. Είναι διαφορετικό αυτό. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, κύριε Γκατζή.
Επανέρχομαι στη σειρά των άρθρων. 
Άρθρο 2, παράγραφος 1, περίπτωση ε΄. Πρόκειται για το δημοσιογραφικό χωριό που κατασκευάζει ο ΟΤΕ στην Παλλήνη. Μετά το τρίτο εδάφιο της περιπτώσεως ε΄ της παραγράφου 1 του άρθρου 2 προστίθεται εδάφιο ως εξής: "Στο παραπάνω ποσοστό συνυπολογίζεται και το εσωτερικό δίκτυο οδών και πλατειών των οικοδομικών τετραγώνων". 
Τώρα, εξηγώ την ουσία της διατύπωσης. Επειδή θα γίνει περίκλειστο αυτό, και για λόγους ασφαλείας, υπάρχει εσωτερικό δίκτυο με δρόμους και πλατείες. Αυτά, πρέπει να συνυπολογιστούν μαζί με τους κοινόχρηστους χώρους γιατί είναι τέτοια η δόμηση που επιβάλλεται από τις προδιαγραφές, όπως είπα προηγουμένως, τις λειτουργικές και της ασφαλείας.
Παράγραφος 1, περίπτωση β': Είναι η υπόθεση Παπαστάθη. Όπως είπα, ο προβλεπόμενος συντελεστής δόμησης προσδιορίζεται σε 1, αντί του αναφερόμενου 1,8. 
Η περίπτωση θ΄ της παραγράφου 1 του άρθρου 2, διαγράφεται (Ριζάρειος Εκκλησιαστική Σχολή) .
Παράγραφος 2, περίπτωση β' του ιδίου άρθρου: Κάνουμε μια ελαφρά νομοτεχνική βελτίωση του εδαφίου αυτού. Δεν αλλάζει τίποτα στην ουσία. Το διαβάζω: Το δεύτερο εδάφιο να αναδιατυπώνεται ως εξής: "Στις περιπτώσεις αυτές, η υποβολή της πρότασης έχει τα αποτελέσματα παραίτησης των δικαιούχων από την κυριότητα, νομή και κατοχή των εκτάσεων που καθορίζονται ως κοινόχρηστοι χώροι από το ρυμοτομικό σχέδιο". Αντί για την έκφραση "συνεπάγεται την παραίτηση", λέμε "έχει τα αποτελέσματα της παραίτησης". 
Η περίπτωση ε΄ της παραγράφου 2 διαγράφεται και η περίπτωση στ΄ αναριθμείται ως περίπτωση ε΄. 
ΦΑΝΗ ΠΕΤΡΑΛΙΑ-ΠΑΛΛΗ: Το ρυμοτομικό σχέδιο μένει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι. 
Παράγραφος 3, περίπτωση α΄: Στην περίπτωση α΄, μετά από υπόδειξη που μας έκανε η οργανωτική επιτροπή των Ολυμπιακών Αγώνων, πρέπει να προστεθούν τα εξής στο τέλος της περιπτώσεως αυτής: 
"Οι διατάξεις του προηγουμένου εδαφίου εφαρμόζονται και για την έκδοση οικοδομικών αδειών για την ανέγερση, επέκταση ή επισκευή κτιριακών εγκαταστάσεων που εξυπηρετούν τις ανάγκες των Ολυμπιακών Αγώνων του 2004 ή τις ανάγκες της Οργανωτικής Επιτροπής Ολυμπιακών Αγώνων (Ο.Ε.Ο.Α.) "ΑΘΗΝΑ 2004" Α.Ε. και για τις οποίες έχει συναφθεί σύμβαση ή άλλη συμφωνία συνεργασίας μεταξύ της ΟΕΟΑ "ΑΘΗΝΑ 2004" Α.Ε. και του κυρίου της έκτασης ή εκείνου που έλκει από αυτόν δικαιώματα".
ΦΑΝΗ ΠΕΤΡΑΛΙΑ-ΠΑΛΛΗ: Προσέξτε το αυτό. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):Μα, δεν είναι τίποτε. Είναι η υπαγωγή στην αρμοδιότητα της ειδικής υπηρεσίας του ΥΠΕΧΩΔΕ που εκδίδει τις άδειες σύμφωνα με το ν.2730.
ΦΑΝΗ ΠΕΤΡΑΛΙΑ-ΠΑΛΛΗ: Γιατί γίνεται αυτό;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι ολυμπιακά έργα. Το είχαμε παραλείψει. Είναι σωστή η παρατήρηση που μας κάνει το 2004.
Στο άρθρο 3, στο τέλος της παραγράφου...
ΦΑΝΗ ΠΕΤΡΑΛΙΑ-ΠΑΛΛΗ: Ένα παράδειγμα μας δίνετε; Θεωρώ ότι αλλάζει τελείως το νόημα της παραγράφου. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αφήστε να τελειώσω την εκφώνηση και μετά θα σας δώσω και το παράδειγμα.
ΦΑΝΗ ΠΕΤΡΑΛΙΑ-ΠΑΛΛΗ: Ανοίγει παράθυρα μεγάλα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σκεφθείτε το λίγο. Σας εξήγησα τι είναι.
ΠΡΟΕΔΡΕΥΩΝ (Κωνσταντίνος Βρεττός): Κυρία Πετραλιά, θερμή παράκληση. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Στο τέλος της παραγράφου 1 του άρθρου 3, προστίθενται περιπτώσεις 9 και 10 ως εξής:
Προσθέτουμε δύο υποσταθμούς για τους οποίους ήταν ανοιχτή η διαπραγμάτευση με τους δήμους. Ολοκληρώθηκε, συμφώνησαν οι δήμοι. Σε παρακάτω άρθρο, θα προσθέσουμε στην οικεία θέση και κάποια αντισταθμιστικά μέτρα, τα οποία προβλέπονται για τους δήμους αυτούς. 
Συνεχίζω: "9. Κέντρο Διανομής 150/20 ΚV Νίκαιας και τροφοδοτικές του ...
ΝΙΚΟΛΑΟΣ ΓΚΑΤΖΗΣ: Είναι κιλοβατώρες.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): "... ΚV Νίκαιας και τροφοδοτικές του γραμμές από Κέντρο Υπερυψηλής Τάσεως Κουμουνδούρου και Υποσταθμό Ρουφ.
10. Κέντρο Διανομής 150/20 KV Βριλησσίων και τροφοδοτικές του γραμμές από τα Κέντρα Υπερυψηλής Τάσεως Αγίου Στεφάνου και Παλλήνης". 
ΠΡΟΕΔΡΕΥΩΝ (Κωνσταντίνος Βρεττός): Δεν είναι κιλοβατώρες. Μιλάμε για κιλοβόλτ. 'Άλλο κιλοβατώρες και άλλο κιλοβόλτ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα αντικατασταθούν και οι αντίστοιχοι χάρτες. Θα τους καταθέσω για τα Πρακτικά, γιατί ήταν εκκρεμής η διαπραγμάτευση με τη Νίκαια και τα Βριλήσσια.
'Αρθρο 5. Είναι η νομιμοποίηση των εγκαταστάσεων της Γενικής Γραμματείας Αθλητισμού. Στην περίπτωση β΄ της παραγράφου 2 του άρθρου 5 μετά τη λέξη "εγκαταστάσεις", που είναι στην πρώτη σειρά, προστίθεται η φράση "ανεξαρτήτως εάν εντάσσονται ή μη στην Ολυμπιακή προετοιμασία".
Στην περίπτωση β΄ της παραγράφου 2 του άρθρου 5 μετά τη φράση "δημοσίου ή ιδιωτικού δικαίου" προστίθεται η φράση "ή σε Οργανισμούς Τοπικής Αυτοδιοίκησης στους οποίους έχουν παραχωρηθεί βάσει των ν.2503/1997 και 2880/2001". 
Εξηγώ ότι ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε, κύριε Υπουργέ;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό το "ιδιωτικού δικαίου" γιατί το βάζετε;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Γιατί είναι Νομικά πρόσωπα ιδιωτικού δικαίου. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι στη Γενική Γραμματεία ιδιωτικού δικαίου; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μπορεί να είναι, βέβαια.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Το ΟΑΚΑ και το ΣΕΘ είναι νομικά πρόσωπα ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι νομικά πρόσωπα ιδιωτικού δικαίου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γι' αυτά τα δύο το βάζετε; 'Εχουν και αυτά παρανομίες δηλαδή; Αν δεν έχουν αυτά τα δύο παρανομίες ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Κεφαλογιάννη, η νομική τους μορφή...
ΦΑΝΗ ΠΕΤΡΑΛΙΑ-ΠΑΛΛΗ: Βρίσκονται στην Πολεοδομία 12 χρόνια. Το έχει εγκρίνει η Γραμματεία και δεν το έχει στείλει η Πολεοδομία.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ας το κλείσουμε νομοθετικά αυτό. Χαίρομαι που συνηγορείτε, κυρία Πετραλιά. 
ΝΙΚΟΛΑΟΣ ΓΚΑΤΖΗΣ: Εγώ ρώτησα αν αφορά και τα ιδιωτικού δικαίου και ο κύριος Υπουργός στην επιτροπή είπε όχι.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ιδιωτικού δικαίου, αλλά εποπτευόμενα από το κράτος. Είναι δημόσια νομικά πρόσωπα ιδιωτικού δικαίου. Είναι προφανές αυτό. Είναι εποπτευόμενα από τη Γενική Γραμματεία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμπεριλαμβάνει και αθλητικά σωματεία;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι της Γενικής Γραμματείας. Με συγχωρείτε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Ετσι όπως είναι διατυπωμένο, συμπεριλαμβάνονται και οποιαδήποτε αθλητικά σωματεία, όπως είναι και παρακάτω για τις προσλήψεις. Αυτό είναι το πρόβλημα. Αυτό σας είπαμε από την αρχή, το ιδιωτικού δικαίου. Να γραφτεί, για τη Γενική Γραμματεία...
ΓΕΩΡΓΙΟΣ ΘΩΜΑΣ: Δεν είναι μέσα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, μπαίνουν αθλητικά σωματεία. Συγγνώμη, κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Κατ' αρχήν, δεν γράφονται στα Πρακτικά έτσι και δεν θα βγάλουμε συμπέρασμα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε. Τα αθλητικά σωματεία δεν είναι εποπτευόμενα από τη Γενική Γραμματεία νομικά πρόσωπα ιδιωτικού δικαίου. Είναι αθλητικά σωματεία. Η έννοια του "εποπτευομένου νομικού προσώπου" είναι αυτό που είπε ο κ. Φλωρίδης προηγουμένως, όταν έχουμε έναν οργανισμό, ο οποίος αντί να έχει ιδρυθεί ως νομικό πρόσωπο δημοσίου δικαίου, λειτουργεί ως νομικό πρόσωπο ιδιωτικού δικαίου. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μπορείτε να το βάλετε με σαφήνεια αυτό, για να είναι καθαρό; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Καλά, εσάς σας ενοχλεί όμως το θέμα των σωματείων τόσο πολύ; 
Ή σε εποπτευόμενα απ' αυτήν -το διευκρινίζω στα Πρακτικά αυτήν τη στιγμή...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο νόμο βάλτε το, κύριε Υπουργέ. Έχετε κάνει τόσες τροποποιήσεις. Βάλτε το στο νόμο. Στο νόμο, όχι στα Πρακτικά. Τα Πρακτικά δεν έχουν καμία αξία. Ο νόμος έχει αξία.
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, δεν θα κάνουμε τώρα διαλογική συζήτηση.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κοιτάξτε, τώρα μην παίζουμε. Ακούστε τη διατύπωση, για να μην έχουμε προβλήματα. Διευκρινίζω στα Πρακτικά, το έχω διευκρινίσει τρεις φορές.
ΠΡΟΕΔΡΕΥΩΝ (Κωνσταντίνος Βρεττός): Εντάξει, προχωρήστε, κύριε Υπουργέ, στο άρθρο 7.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μιλάμε για εποπτευόμενα νομικά πρόσωπα. 
Άρθρο 7. 
Επαναλαμβάνω τη διατύπωση, στην οποία έχω προσθέσει το ζήτημα της κατοικίας. Το τελευταίο εδάφιο της παραγράφου 2 του άρθρου 7 αντικαθίσταται ως εξής: "Οι ρυθμίσεις των παραπάνω αποφάσεων πρέπει να εναρμονίζονται με τις κατευθύνσεις των εγκεκριμένων Γενικών Πολεοδομικών Σχεδίων, με τις ειδικές ρυθμίσεις που αφορούν περιοχές στις οποίες επιτρέπεται μόνο χρήση κατοικίας, καθώς και με τους όρους και περιορισμούς των εγκεκριμένων Ζωνών Οικιστικού Ελέγχου (Ζ.Ο.Ε.)".
Άρθρο 9. 
Είναι ένα εδάφιο το οποίο είχαμε τροποποιήσει, αλλά έγινε κάποιο λάθος προφανώς στην απαγγελία ή στην αντιγραφή και πρέπει να το ξαναδιατυπώσουμε νομοτεχνικά. Είναι τα πρόστιμα, που επιβάλλει η νέα ειδική υπηρεσία.
Παράγραφος 5: Οι περιπτώσεις α΄, β΄ και γ΄ της παραγράφου αυτής αντικαθίστανται ως εξής: "α. Στον οικείο Νομάρχη, εφόσον το πρόστιμο ανέρχεται έως είκοσι εκατομμύρια (20.000.000) δραχμές. β.στο Γενικό Γραμματέα Περιφέρειας εφόσον το πρόστιμο κυμαίνεται από είκοσι εκατομμύρια (20.000.000) έως πενήντα εκατομμύρια (50.000.000) δραχμές. γ. στον Υπουργό Περιβάλλοντος, Χωροταξίας και Δημοσίων ΄Εργων, εφόσον το πρόστιμο υπερβαίνει τα πενήντα εκατομμύρια (50.000.000) δραχμές."
Άρθρο 10, στην παράγραφο 5. Είναι οι χώροι στάθμευσης. Το εντός εισαγωγικών εδάφιο αναδιατυπώνεται για νομοτεχνικούς λόγους ως εξής: "Για την ανέγερση κτιρίων με αμιγή χρήση στάθμευσης σε περιοχές στις οποίες, από ειδικούς πολεοδομικούς κανονισμούς εκτός του μέγιστου ύψους των κτιρίων καθορίζεται αριθμητικά και ο αριθμός ορόφων, δεν ισχύει ο περιορισμός των ορόφων, αλλά μόνον ο περιορισμός του μεγίστου επιτρεπομένου ύψους της περιοχής."
Στην παράγραφο 7 του άρθρου 10, στην περίπτωση β΄, οι λέξεις "αντίστοιχης κλίμακας" αντικαθίστανται για νομοτεχνικούς λόγους με τις λέξεις "όμοιας κλίμακας". Στο τέλος της ίδιας περίπτωσης πρέπει να προστεθεί: "και του οποίου αντίτυπο σε φωτοσμίκρυνση δημοσιεύεται με το νόμο αυτό στην Εφημερίδα της Κυβερνήσεως".
Στην παράγραφο 9, του ίδιου άρθρου, του άρθρου 10 δηλαδή, στην περίπτωση β΄, η φράση "αντίστοιχης κλίμακας" αντικαθίσταται με τη φράση "όμοιας κλίμακας". Στο τέλος της περίπτωσης αυτής προστίθεται η φράση: "και του οποίου αντίτυπο σε φωτοσμίκρυνση δημοσιεύεται με το νόμο αυτό στην Εφημερίδα της Κυβερνήσεως".
Και μια τελευταία παρατήρηση. Στο τέλος της περίπτωσης α΄ της παραγράφου 13 προστίθεται Ενότητα Γ΄ ως εξής. Εξηγώ τι γίνεται: Ο Οργανισμός Ρυθμιστικού Θεσσαλονίκης ωρίμασε και νέες θέσεις, οι οποίες μπορεί να χρησιμοποιηθούν για σταθμούς στάθμευσης αυτοκινήτων και μας παρακαλεί να το προσθέσουμε ...
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σαν έργο πώς θα ωριμάσει είναι το ζητούμενο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Καλά, εντάξει. Ας κάνουμε την αρχή, κυρία Ξηροτύρη. Καλό είναι να κάνουμε την αρχή.
Λοιπόν: 
"Γ.1. Λαγκαδά-Αγίου Δημητρίου 
2. Περιοχή Στρεμπενιώτη κάτω από το χώρο κερκίδων δημοτικού γηπέδου 
3. Άγιος Ελευθέριος (Δήμου Σταυρούπολης)
4. Δημοτικά Σχολεία επί της οδού Δαβάκη (Δήμος Σταυρούπολης) 
5. Πλατεία Ελευθερίας- Άνω Ηλιούπολη (Δήμος Σταυρούπολης) 
6. Ο.Τ. μεταξύ Δελμούζου-Χριστοπούλου-Φιλίππου και Αγίας Σοφίας, (Δήμος Θεσσαλονίκης). 
Οι θέσεις αυτές απεικονίζονται σε διαγράμματα κλίμακας 1:500, που θεωρήθηκαν από τον Πρόεδρο του Οργανισμού Ρυθμιστικού Σχεδίου Θεσσαλονίκης και των οποίων αντίτυπα σε φωτοσμίκρυνση δημοσιεύονται με το νόμο αυτό στην Εφημερίδα της Κυβερνήσεως". 
Κατ' αρχάς, δίνω το σημείωμα με τη χειρόγραφη προσθήκη για να μην έχουμε προβλήματα στα Πρακτικά.
(Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
Γ' ΤΜΗΜΑ ΔΙΑΚΟΠΗΣ ΤΗΣ ΒΟΥΛΗΣ'
ΣΧΕΔΙΟ ΝΟΜΟΥ
"ΘΕΜΑΤΑ ΟΛΥΜΠΙΑΚΗΣ ΦΙΛΟΞΕΝΙΑΣ, ΕΡΓΩΝ ΟΛΥΜΠΙΑΚΗΣ
ΥΠΟΔΟΜΗΣ ΚΑΙ ΑΛΛΕΣ ΔΙΑΤΑΞΕΙΣ"
ΝΟΜΟΤΕΧΝΙΚΕΣ ΑΛΛΑΓΕΣ ΒΕΛΤΙΩΣΕΙΣ ΚΑΙ ΠΡΟΣΘΗΚΕΣ
ΚΕΦΑΛΑΙΟ Α΄
ΑΡΘΡΟ 2 
Παράγραφος 1, περίπτωση ε΄: Μετά το τρίτο εδάφιο της περιπτώσεως ε΄ της παραγράφου 1 του άρθρου 2 προστίθεται εδάφιο ως εξής: "Στο παραπάνω ποσοστό συνυπολογίζεται και το εσωτερικό δίκτυο οδών και πλατειών των οικοδομικών τετραγώνων". 
Παράγραφος 1, περίπτωση β': Ο προβλεπόμενος στη περίπτωση αυτή συντελεστής δόμησης προσδιορίζεται σε 1, αντί του αναφερόμενου 1,8. 
Η περίπτωση θ' της παραγράφου 1 του άρθρου 2, διαγράφεται (Ριζάρειος Εκκλησιαστική Σχολή).
Παράγραφος 2, περίπτωση β': Το δεύτερο εδάφιο να αναδιατυπωθεί για νομοτεχνικούς λόγους, ως εξής: "Στις περιπτώσεις αυτές, η υποβολή της πρότασης έχει τα αποτελέσματα παραίτησης των δικαιούχων από την κυριότητα, νομή και κατοχή των εκτάσεων που καθορίζονται ως κοινόχρηστοι χώροι από το ρυμοτομικό σχέδιο". 
Η περίπτωση ε' της παραγράφου 2 διαγράφεται και η περίπτωση στ' αναριθμείται ως περίπτωση ε'. 
Παράγραφος 3, περίπτωση α' (προσθήκη): Στο τέλος της περιπτώσεως αυτής να προστεθούν τα εξής: "Οι διατάξεις του προηγουμένου εδαφίου εφαρμόζονται και για την έκδοση οικοδομικών αδειών για την ανέγερση, επέκταση ή επισκευή κτιριακών εγκαταστάσεων που εξυπηρετούν τις ανάγκες των Ολυμπιακών Αγώνων του 2004 ή τις ανάγκες της Οργανωτικής Επιτροπής Ολυμπιακών Αγώνων (Ο.Ε.Ο.Α.) "ΑΘΗΝΑ 2004" Α.Ε. και για τις οποίες έχει συναφθεί σύμβαση ή άλλη συμφωνία συνεργασίας μεταξύ της ΟΕΟΑ "ΑΘΗΝΑ 2004" Α.Ε. και του κυρίου της έκτασης ή εκείνου που έλκει από αυτόν δικαιώματα".
ΑΡΘΡΟ 3
Στο τέλος της παραγράφου 1 του άρθρου 3, προστίθενται περιπτώσεις 9 και 10 ως εξής:
"9. Κέντρο Διανομής 150/20 ΚV Νίκαιας και τροφοδοτικές του γραμμές από Κέντρο Υπερυψηλής Τάσεως Κουμουνδούρου και Υποσταθμό Ρουφ.
10. Κέντρο Διανομής 150/20 KV Βριλησσίων και τροφοδοτικές του γραμμές από τα Κέντρα Υπερυψηλής Τάσεως Αγίου Στεφάνου και Παλλήνης". 
ΑΡΘΡΟ 5
Στην περίπτωση β΄ της παραγράφου 2 του άρθρου 5 μετά τη λέξη "εγκαταστάσεις", προστίθεται η φράση "ανεξαρτήτως εάν εντάσσονται ή μη στην Ολυμπιακή προετοιμασία".
Στην περίπτωση β΄ της παραγράφου 2 του άρθρου 5 μετά τη φράση "δημοσίου ή ιδιωτικού δικαίου" προστίθεται η φράση "ή σε Οργανισμούς Τοπικής Αυτοδιοίκησης στους οποίους έχουν παραχωρηθεί βάσει των ν.2503/1997 και 2880/2001". 
ΑΡΘΡΟ 7
Το τελευταίο εδάφιο της παραγράφου 2 του άρθρου 7 αντικαθίσταται ως εξής: "Οι ρυθμίσεις των παραπάνω αποφάσεων πρέπει να εναρμονίζονται με τις κατευθύνσεις των εγκεκριμένων Γενικών Πολεοδομικών Σχεδίων,...... με τις ειδικές ρυθμίσεις που αφορούν περιοχές στις οποίες επιτρέπεται μόνο χρήση κατοικίας, καθώς και με τους όρους και περιορισμούς των εγκεκριμένων Ζωνών Οικιστικού Ελέγχου (Ζ.Ο.Ε.)".
ΑΡΘΡΟ 9 
Παράγραφος 5: Οι περιπτώσεις α΄, β΄ και γ΄ της παραγράφου αυτής αντικαθίστανται ως εξής: "α. Στον οικείο Νομάρχη, εφόσον το πρόστιμο ανέρχεται έως είκοσι εκατομμύρια (20.000.000) δραχμές. β. .στο Γενικό Γραμματέα Περιφέρειας, εφόσον το πρόστιμο κυμαίνεται από είκοσι εκατομμύρια (20.000.000) έως πενήντα εκατομμύρια (50.000.000) δραχμές. γ. στον Υπουργό Περιβάλλοντος, Χωροταξίας και Δημοσίων ΄Εργων, εφόσον το πρόστιμο υπερβαίνει τα πενήντα εκατομμύρια (50.000.000) δραχμές."
ΑΡΘΡΟ 10.
Παράγραφος 5. Το εντός εισαγωγικών εδάφιο να αναδιατυπωθεί για νομοτεχνικούς λόγους ως εξής: "Για την ανέγερση κτιρίων με αμιγή χρήση στάθμευσης σε περιοχές στις οποίες, από ειδικούς πολεοδομικούς κανονισμούς εκτός του μέγιστου ύψους των κτιρίων καθορίζεται αριθμητικά και ο αριθμός ορόφων, δεν ισχύει ο περιορισμός των ορόφων, αλλά μόνον ο περιορισμός του μεγίστου επιτρεπομένου ύψους της περιοχής."
Παράγραφος 7, περίπτωση β΄: Οι λέξεις "αντίστοιχης κλίμακας" αντικαθίστανται για νομοτεχνικούς λόγους με τις λέξεις "όμοιας κλίμακας". Επίσης, στο τέλος της ίδιας περίπτωσης πρέπει να προστεθεί: "και του οποίου αντίτυπο σε φωτοσμίκρυνση δημοσιεύεται με το νόμο αυτό στην Εφημερίδα της Κυβερνήσεως".
Παράγραφος 9, περίπτωση β΄: Η φράση "αντίστοιχης κλίμακας" να αντικατασταθεί με τη φράση "όμοιας κλίμακας". Στο τέλος της ίδιας περιπτώσεως προστίθεται το εξής: "και του οποίου αντίτυπο σε φωτοσμίκρυνση δημοσιεύεται με το νόμο αυτό στην Εφημερίδα της Κυβερνήσεως".
Στο τέλος της περίπτωσης α΄ της παραγράφου 13 προστίθεται Ενότητα Γ΄ ως εξής.
"Γ.1. Λαγκαδά-Αγίου Δημητρίου 
2. Περιοχή Στρεμπενιώτη κάτω από το χώρο κερκίδων δημοτικού γηπέδου 
3. Άγιος Ελευθέριος (Δήμου Σταυρούπολης)
4. Δημοτικά Σχολεία επί της οδού Δαβάκη (Δήμος Σταυρούπολης) 
5. Πλατεία Ελευθερίας- Άνω Ηλιούπολη (Δήμος Σταυρούπολης) 
6. Ο.Τ. μεταξύ Δελμούζου-Χριστοπούλου-Φιλίππου και Αγίας Σοφίας, (Δήμος Θεσσαλονίκης). 
Οι θέσεις αυτές απεικονίζονται σε διαγράμματα κλίμακας 1:500, που θεωρήθηκαν από τον Πρόεδρο του Οργανισμού Ρυθμιστικού Σχεδίου Θεσσαλονίκης και των οποίων αντίτυπα σε φωτοσμίκρυνση δημοσιεύονται με το νόμο αυτό στην Εφημερίδα της Κυβερνήσεως."")
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):Επίσης, καταθέτω και τα νέα διαγράμματα, τα οποία είναι αντικατάσταση, για να μπουν αυτά μέσα. 
(Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά τα προαναφερθέντα διαγράμματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτές είναι οι αλλαγές στην ενότητα των άρθρων 1 έως και 10. 
Επιφυλάσσομαι, αν θέλετε κάποια διευκρίνιση, να την κάνω. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, το λόγο για κάποιες διευκρινίσεις .
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Το λόγο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, όλα θα γίνουν. 
Κατ΄ αρχήν, να ανακοινώσω ότι η κα Ασημίνα Ξηροτύρη-Αικατερινάρη ορίζεται από τον κ. Νίκο Κωνσταντόπουλο ως Κοινοβουλευτική Εκπρόσωπος του Συνασπισμού της Αριστεράς και της Προόδου.
Δεύτερον, να ευχαριστήσουμε τον κύριο Υπουργό, διότι ανταποκρίθηκε σε μια σειρά από αιτήματα...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με κόπο.
ΠΡΟΕΔΡΕΥΩΝ (Κωνσταντίνος Βρεττός): ...των Βουλευτών με κόπο. Είμαι σε θέση να γνωρίζω με τι μεγάλο κόπο τουλάχιστον έγινε η μείωση του συντελεστή του Παπαστάθη. Συνεπώς, να τον ευχαριστήσουμε και για τα θέματα που αφορούν τις περιοχές Ψυχικού, Φιλοθέης που καλύπτονται -νομίζω- με την τροπολογία αυτή. 
Τρίτον, έχει ζητήσει το λόγο ο Υφυπουργός Περιβάλλοντος ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Είθισται να μιλάμε, όμως, εναλλάξ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, θέλετε να μιλήσετε τώρα ή να έχετε κάποια δυνατότητα απάντησης μετά από την κα Πετραλιά; 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μετά, κύριε Πρόεδρε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, να προταχθούν οι συνάδελφοι να μιλήσουν για τις τροποποιήσεις και αν χρειαστεί κάποια διευκρίνιση, να την κάνουμε. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη, έχετε το λόγο. Είστε και Κοινοβουλευτικός Εκπρόσωπος, έχετε προτεραιότητα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Κύριε Πρόεδρε, θα ξεκινήσω και εγώ με γενικές παρατηρήσεις μιας και ο παριστάμενος Υπουργός θεώρησε καλό να ξαναρχίσουμε αυτήν τη συζήτηση επί της αρχής. 
Και εμείς του καταθέσαμε συγκεκριμένα παραδείγματα, για την αύξηση του κόστους συγκεκριμένων έργων και δεν πήραμε απαντήσεις. Οπότε να μην αιτιάται την Αντιπολίτευση ότι δεν κατέθεσε συγκεκριμένα στοιχεία. Μάλλον εμείς δεν πήραμε απαντήσεις. 
Μάλιστα χθες σε πρόκληση του Υπουργού είπαμε και συγκεκριμένο παράδειγμα, το Ολυμπιακό Χωριό, που δεν πήραμε ακόμα απάντηση. Ελπίζω ο παριστάμενος Υπουργός, ο οποίος γνωρίζει και καλύτερα τα θέματα, να δώσει απάντηση και σε αυτό το θέμα, μιας και έχει ζητήσει και το λόγο. 
Είναι η δεύτερη φορά που ο Υπουργός ουσιαστικά ανατρέπει το νομοσχέδιο. Κατανοώ την πρόθεσή του -και μετά τις εισηγήσεις των συναδέλφων και την όλη συζήτηση- να μαζέψει τα ασυμμάζευτα, διότι κατανοεί και ο ίδιος, όπως κατενόησε η Εθνική Αντιπροσωπεία ότι εδώ μιλούσαμε για ένα νομοσχέδιο που ανατρέπει την ιεράρχηση των κανόνων του δικαίου και βρισκόμαστε εμείς μπροστά σε ένα πραγματικό καθεστώς παρανομίας. Κατάφερε με τις τελευταίες παρεμβάσεις του ο κύριος Υπουργός αυτό το θεσμικό καθεστώς παρανομίας να το κάνει θεσμικό καθεστώς αταξίας.
Κυρίες και κύριοι συνάδελφοι, βελτιώνει το νομοσχέδιο ασφαλώς οι τροποποιήσεις τις οποίες έκανε ο Υπουργός. Όμως δεν λύνουν το θέμα. Δεν λύνει το θέμα αυτό που τέθηκε και στην αρχή για την ανατροπή της πολεοδομικής νομοθεσίας. Παραδείγματος, χάρη δεν γίνεται καμία τροποποίηση στο άρθρο 2 παράγραφο ε όπου με υπουργικές αποφάσεις οι οποίες υπερισχύουν κάθε άλλης διάταξης, καταργούνται -αυτό που είπαμε χθες και το είπαν όλοι οι συνάδελφοι Βουλευτές- τα γενικά πολεοδομικά σχέδια, οι ζώνες οικιστικού ελέγχου, τα σχέδια πόλεως κ.ο.κ. Δεν μας είπατε τίποτε για το άρθρο 5 παράγραφος 3α..
ΦΑΝΗ ΠΕΤΡΑΛΙΑ-ΠΑΛΛΗ : Το άλλαξε ο Υπουργός.
ΠΡΟΕΔΡΕΥΩΝ (Κωνσταντίνος Βρεττός): Έγινε βελτίωση, κύριε συνάδελφε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Δεν μπορούμε να παρακολουθήσουμε, κύριε Πρόεδρε -και αυτό είναι μια παράκληση προς το Προεδρείο- διορθώσεις της τελευταίας στιγμής. Αν πραγματικά ο Υπουργός δεν έβλεπε ότι η Κυβέρνηση βρισκόταν σε τόσο δύσκολη θέση όφειλε, αφού είχαμε και την ευκαιρία, να μας δώσει αυτές τις τροποποιήσεις το πρωί για να έχουμε ακριβώς το χρόνο να τις δούμε πάνω στο νομοσχέδιο. Δεν μπορούμε συνέχεια να συζητούμε τροποποιήσεις επί τροποποιήσεων. Αυτό έγινε εξ ανάγκης την τελευταία στιγμή, με διαβουλεύσεις πίσω από την Αίθουσα του Κοινοβουλίου, ακριβώς για να καλυφθούν αυτές οι αταξίες που υπήρχαν στο νομοσχέδιο. 
Θα συνεχίσω και με άλλα άρθρα που δείχνουν αυτήν την αταξία. Άρθρο 5 παράγραφος 3: που με υπουργικές αποφάσεις τροποποιούνται προεδρικά διατάγματα. Άρθρο 5 παράγραφος 1 και άρθρο 11 που αναφέρονται στις συστάσεις και στις απαλλοτριώσεις. 
Σας είπαμε και επί της αρχής ότι είναι αδύνατον να μη μπορεί να καταθέσει κανείς ένσταση. Αυτά θα καταπέσουν στα διοικητικά δικαστήρια και στο Συμβούλιο της Επικρατείας. Σ' αυτά τα θέματα δεν είδαμε καμία ρύθμιση. 
Για το άρθρο 5 παράγραφος 2 που αφορά τις αθλητικές εγκαταστάσεις, όπου έκανε κάποιες τροποποιήσεις ο κύριος Υπουργός, ήθελα να πω τα εξής: Επιμένει ακόμα να υπάρχουν τα νομικά πρόσωπα ιδιωτικού δικαίου, που αν δεν το βάλει ρητά στο νόμο, τότε σημαίνει ότι ανοίγει πόρτα για τη νομιμοποίηση όλων των παρανομιών των αθλητικών σωματείων. Πρέπει να το βάλει ρητά μέσα στο νομοσχέδιο.
Στο άρθρο 1 παράγραφος 2α -για να είμαστε συγκεκριμένοι και να γίνει εποικοδομητική συζήτηση- αναφέρεται ότι για τη διαμόρφωση του παραλιακού μετώπου της Αθήνας ο νόμος λέει "ευρύτερη περιοχή". Σας το είπαν όλοι οι συνάδελφοι. Τι θα πει ευρύτερη περιοχή; Διαγράψτε αυτό το "ευρύτερη περιοχή". 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα σας πω γι'΄αυτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να μας το πείτε, να μας το προσδιορίσετε. Και αφού θα μας το πείτε, κύριε Υφυπουργέ ΠΕΧΩΔΕ, να μας πείτε ακριβώς και τι σχέση έχει με τη μελέτη του Τεχνικού Επιμελητηρίου. Αυτό που λέτε "ευρύτερη περιοχή του Φαληρικού 'Ορμου" να μας πείτε τι σχέση έχει με τη μελέτη του Επιμελητηρίου.
Άρθρα 3 και 4, παράρτημα 1 και 2. Αφορά το ΠΕΧΩΔΕ, γιατί είναι θέματα του περιβάλλοντος. Η Βουλή συνεχίζει να είναι ο ελεγκτικός μηχανισμός του περιβάλλοντος. Πώς εμείς θα πούμε ποιο είναι το καλό της υγείας των πολιτών, όταν ο ίδιος ο Υπουργός, ακόμα και ο Κοινοβουλευτικός Εκπρόσωπος της Νέας Δημοκρατίας μπορεί να κάνει λάθος στην ανάγνωση αν είναι κιλοβατώρες ή κιλοβάτ; Καλείται η Βουλή να εκφράσει γνώμη γι' αυτό το θέμα, να δώσουμε εμείς εγκρίσεις περιβαλλοντικών μελετών και χωροθετήσεων.
Θέλω την προσοχή σας κύριε Υπουργέ, γιατί εσείς θα μιλήσετε μετά. Τι θα κάνετε με τα άρθρα 3 και 4;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα σας απαντήσω.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο άρθρο 9 θεσπίζετε την Ειδική Υπηρεσία Επιθεωρητών Περιβάλλοντος, την οποία υπάγετε στο Υπουργείο ΠΕΧΩΔΕ. Εσείς δεν γνωρίζετε πολύ καλά -και γι' αυτό ακριβώς δεν το θεσπίζετε- ότι αυτοί θα γνωμοδοτούν κατά παραγγελία του Υπουργείου σας και κατά παραγγελία των Υπουργών; Αφού φθάσαμε, λοιπόν, σ' αυτό το τελευταίο έσχατο σημείο της πορείας εκτέλεσης των ολυμπιακών έργων καταστρατηγείτε το περιβάλλον. Εσείς έχετε μια ιστορία στο χώρο του περιβάλλοντος και σήμερα τυχαίνει να είστε ο αρμόδιος Υπουργός για το περιβάλλον. Εξετάστε εσείς την προσωπική σας θέση σε μια τέτοια διάταξη. Πώς εσείς ανέχεστε ως αρμόδιος Υπουργός να μπαίνει μια τέτοια διάταξη στο νομοσχέδιο;
Το άρθρο 7 παράγραφος 2, για το οποίο έγινε πολύς διάλογος, ασφαλώς έχει πολλές και σημαντικές βελτιώσεις. Είναι σημαντικό ότι μπαίνει αυτή η διάταξη περί αμιγούς κατοικίας, γιατί δεν είναι δυνατόν να ανατρέπονται πρακτική και ρυθμίσεις ογδόντα ετών για τις συγκεκριμένες περιοχές που αναφέρθηκαν και οι κύριοι συνάδελφοι, δηλαδή τη Βούλα, τη Φιλοθέη και το Ψυχικό. Και αυτό δείχνει την πρόθεση του νομοθέτη να ανατρέψει όλες τις ρυθμίσεις των τελευταίων δεκαετιών. Έρχεσθε λοιπόν, μετά από την πίεση των συναδέλφων Βουλευτών να πάρετε πίσω αυτές τις ρυθμίσεις.
Αυτά, κύριε Πρόεδρε, ήθελα να σημειώσω και κάτι για τον παριστάμενο Υπουργό Πολιτισμού που συμβαίνει να είναι και συνταγματολόγος. Αυτές οι νομικές ακροβασίες των άρθρων που σας ανέφερα παραβιάζουν ευθέως το άρθρο 43 παράγραφος 2 -εσείς ήσασταν και εισηγητής του νόμου- που λέει ότι δεν είναι δυνατόν με υπουργικές αποφάσεις να ανατρέψετε προεδρικά διατάγματα που ρυθμίζουν τόσο σοβαρά θέματα, όσον αφορά τη χωροθέτηση. Σας ευχαριστώ, κύριε Πρόεδρε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μου επιτρέπετε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Ορίστε ,κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο φίλος μου ο κ. Σαλμάς λέει "εγώ είμαι πανεπιστημιακός και εγκατέλειψα το βήμα του Πανεπιστημίου και ήρθα εδώ". Εγώ δεν επικαλούμαι τις επιστημονικές μου ιδιότητες, αλλά προσπαθώ να είμαι πάντα όσο γίνεται πιο φιλικός και ευγενής.
'Οταν ξεκίνησε η συζήτηση στην επιτροπή, ο καλός μου φίλος και συνάδελφος στο Πανεπιστήμιο Θεσσαλονίκης ο κ. Σπηλιόπουλος ανέπτυξε πρώτος το επιχείρημα αυτό: ότι δεν επιτρέπεται με υπουργικές αποφάσεις να τροποποιούνται διατάξεις προεδρικών διαταγμάτων.
Του είπα, σε παρακαλώ αγαπητέ μου Τάσο, μην το ξαναπείς αυτό. Θα σου στείλω και το εγχειρίδιό μου, Συνταγματικού Δικαίου, το κεφάλαιο περί ιεραρχίας κανόνων δικαίου και νομοπαραγωγικής διαδικασίας να δεις πως ρυθμίζονται τα θέματα αυτά. Μα, θα μου επιτρέψετε -και θα παρακαλέσω, αν έχετε αμφιβολία επί αυτών που σας λέω, να ζητήσετε διασταύρωση από τον κ. Παυλόπουλο- να σας πω το εξής και απευθύνομαι ειδικά σε σας, κύριε Κεφαλογιάννη. Προφανώς κάποιος σας τα υπέδειξε αυτά, γιατί ξέρω ότι εσείς δεν είστε νομικός ο ίδιος. Δεν είναι ακριβές αυτό που λέτε. Βεβαίως και είναι δυνατόν κατά το άρθρο 43 του Συντάγματος με υπουργική απόφαση που εκδίδεται με βάση ειδικότερη εξουσιοδότηση, για τη ρύθμιση ειδικότερων θεμάτων ή θεμάτων τεχνικού, τοπικού ή λεπτομερειακού χαρακτήρα, να καταργηθούν προγενέστερες ρυθμίσεις ή γενικότερες ρυθμίσεις, οι οποίες έχουν επιβληθεί με προεδρικό διάταγμα ή και με τυπικό νόμο ψηφισμένο από τη Βουλή. Όπως είναι δυνατόν με προεδρικό διάταγμα που εκδίδεται έπειτα από γενική εξουσιοδότηση νόμου πλαισίου ή έπειτα από ειδική εξουσιοδότηση να καταργηθούν διατάξεις νόμου, έτσι είναι δυνατόν, εφόσον η εξουσιοδότηση κινείται μέσα στο πλαίσιο του άρθρου 43, δηλαδή είναι ειδικότερη, όπως την εξήγησα προηγουμένως, μία υπουργική απόφαση ή μία νομαρχιακή απόφαση ή μία απόφαση του δημοτικού συμβουλίου ή μία απόφαση προέδρου ενός νομικού προσώπου δημοσίου δικαίου να καταργήσει διάταξη νόμου. Όχι υπουργική απόφαση, αλλά και κανονιστικές πράξεις ενός πολύ υποδεεστέρου οργάνου της Δημοσίας Διοικήσεως. 
Είναι δυνατόν, λοιπόν, με πράξη που εκδίδει ο νομάρχης ή ο πρόεδρος του νοσοκομείου να καταργηθούν διατάξεις τυπικού νόμου. Γι' αυτό θα σας παρακαλέσω να μην το ξαναπείτε αυτό το επιχείρημα, διότι το νομοθετικό Σώμα και τα μέλη του γνωρίζουν βεβαίως ποια είναι η νομοπαραγωγική διαδικασία στην ελληνική έννομη τάξη. Δεν είναι ακριβές, λοιπόν. Άλλο αν πρέπει να γίνει ή δεν πρέπει για λόγους ουσίας και για λόγους σκοπιμότητος. Από πλευράς συνταγματικότητος, όμως, και από πλευράς τυποποίησης της νομοπαρασκευαστικής διαδικασίας στην οποία εντάσσεται η έκδοση και των τυπικών νόμων και των κανονιστικών πράξεων, δεν υπάρχει κανένα απολύτως πρόβλημα. Πρέπει δε να σας πω ότι αυτό είναι SOS θέμα στις εξετάσεις του Συνταγματικού και του Δοικητικού Δικαίου. Είναι κλασικό ερώτημα που βάζουμε στις εξετάσεις, εάν μπορεί με απόφαση υπουργού ή με απόφαση νομάρχη να καταργηθεί η διάταξη τυπικού νόμου. Εγώ προσωπικά, ως καθηγητής, έχω βάλει σε εξετάσεις το θέμα αυτό εκατό φορές. Επειδή το μυαλό κινούμενο με μια απλή λογική λέει ότι όχι δεν είναι δυνατόν, ενώ η νομική λογική, δηλαδή το ισχύον Σύνταγμα της χώρας λέει ότι ναι, βεβαίως και γίνεται σωρηδόν, καθημερινά. Σας παρακαλώ πολύ, λοιπόν, να το λάβετε υπόψη. Να εμπιστευθείτε, τουλάχιστον, την ακρίβεια την επιστημονική αυτών που λέω. Μπορεί να έχουμε πολιτικές διαφωνίες, αλλά ελπίζω να μου αναγνωρίζετε ότι δεν σας παραπλανώ στα επιστημονικά δεδομένα. Και μια που πήρα το λόγο, να προσθέσω και μία απάντηση σε σχέση με τις ενστάσεις που είπατε, ότι υπάρχουν διατάξεις που προβλέπουν πως δεν επιτρέπεται η υποβολή ενστάσεων. Αυτές οι ενστάσεις είναι διοικητικές, εντάσσονται στη διαδικασία των διοικητικών προσφυγών. Επιταχύνεται η διοικητική διαδικασία, αλλά οι εκτελεστές διοικητικές πράξεις που παράγονται προσβάλλονται ακυρωτικά ενώπιον του Συμβουλίου της Επικρατείας ή άλλου δικαστηρίου εάν προβλέπεται αρμοδιότητα άλλου δικαστηρίου. Άρα υπάρχει ο δικαστικός έλεγχος. 
Επίσης, όταν ρυθμίζουμε με υπουργικές αποφάσεις πολεοδομικά θέματα, αυτές οι αποφάσεις προσβάλλονται στο Συμβούλιο της Επικρατείας. Να σας πω και κάτι; Ο ευθύς αυτός ακυρωτικός έλεγχος είναι και πιο σκληρός από τον έλεγχο που γίνεται στα προεδρικά διατάγματα, διότι ένα προεδρικό διάταγμα που έχει διέλθει από την επεξεργασία του Συμβουλίου της Επικρατείας, που δεν είναι μια δικαστική διαδικασία, αλλά είναι μία διοικητική ως προς τη φύση της διαδικασία, έχει πολύ μεγαλύτερες πιθανότητες να διαφύγει του ακυρωτικού ελέγχου. Άρα δεν μειώνεται καθόλου ο βαθμός δικαστικής προστασίας ή η δυνατότητα προσφυγής στο Συμβούλιο Επικρατείας. Θέλω, λοιπόν, αυτά να τα λάβετε υπόψη σας από κάθε άποψη και σας παρακαλώ πολύ να τα διασταυρώσετε κιόλας, εάν δεν μου έχετε εμπιστοσύνη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτά που είπε ο κύριος Υπουργός επιβεβαίωσαν τις ανησυχίες μας.
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, μην τριτολογείτε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μία φράση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μία φράση μπορεί να αποτελέσει ολόκληρη συζήτηση.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τις ενστάσεις και τις απαλλοτριώσεις ουσιαστικά επιβεβαιώσατε, ότι αυτά μπορεί να καταπέσουν στα διοικητικά δικαστήρια. Άρα, γιατί το βάζετε στο νόμο και δεν το διαγράφετε. Γιατί δηλαδή απαγορεύετε την κατάθεση ενστάσεων; Το λέτε στο νόμο σε τρία σημεία. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επιταχύνεται η διοικητική διαδικασία. Θα πάνε στα δικαστήρια, αν θέλουν. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα πάνε στα δικαστήρια. Εσείς γιατί το βάζετε στο νόμο. Διαγράψτε το.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Κεφαλογιάννη, οι ενστάσεις είναι διοικητικές. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί το βάζετε στο νόμο;
Δεύτερο θέμα. Εγώ έχω εδώ το άρθρο του Συντάγματος. Το αναφέρατε και εσείς. "Επιτρέπεται, προκειμένου να ρυθμιστούν ειδικά θέματα, θέματα τοπικού ενδιαφέροντος, τεχνικού χαρακτήρα και λεπτομερειακού". Το είπατε και εσείς. Τα γενικά πολεοδομικά σχέδια, οι ζώνες οικιστικού ελέγχου, τα σχέδια πόλεων, οι πολεοδομικές μελέτες και τα σχέδια χρήσεως γης είναι τοπικού ενδιαφέροντος; Είναι, όπως λέει το Σύνταγμα, ιδιαίτερα θέματα τοπικού ενδιαφέροντος; Έχουν χαρακτήρα τεχνικό ή λεπτομερειακά; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και τα τρία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είναι κανένα από τα τρία και σας το έχει πει και το Συμβούλιο της Επικρατείας. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν έχει πει αυτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Υπάρχει νομολογία του Συμβουλίου της Επικρατείας. Συζητείστε το και με άλλους συναδέλφους σας συνταγματολόγους, εγώ το συζήτησα, μπορώ να σας αναφέρω και τα ονόματά τους και πολύ φοβάμαι ότι δεν θα ήθελα να ήμουν από τους ατυχείς φοιτητές σας που θα τους βάζατε ένα τέτοιο θέμα για εξέταση, διότι ασφαλώς δεν θα έπαιρνε κανείς βαθμό προβιβάσεως σ' ένα ερώτημα που είναι για ανεξεταστέους.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κοπήκατε μόνος σας. Εγώ δεν χρειάζεται να σας απαντήσω.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ να κοπώ στα οικονομικά, το καταλαβαίνω. Σεις να μην κοπείτε στα συνταγματικά.
ΠΡΟΕΔΡΕΥΩΝ (Κωνσταντίνος Βρεττός): Η κα Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Για να έλθω στο SOS, κύριε Υπουργέ. Αν ήσασταν βέβαιος ότι το SOS ήταν έτσι, δεν θα το βάζατε στο νόμο, δεν είχατε κανένα λόγο να το βάλετε. Αν αυτό, λοιπόν, συνταγματικά δεν αμφισβητείτε, δεν είχατε κανένα λόγο να το βάλετε. Βγάλτε το λοιπόν τελείως. Δεν μας δώσατε την ερμηνεία του SOS; Άρα δεν χρειάζεται. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι αυτονόητο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, αγαπάτε μερικές λέξεις, μεταξύ αυτών που αγαπάτε είναι και η λέξη "αυτονόητο" και τελικά αποδεικνύεται ότι έχετε ιδιαίτερη ανάγκη στην Κυβέρνησή σας να διευκρινίζετε τα αυτονόητα. Αν λοιπόν αυτό είναι αυτονόητο, όπως σας αρέσει, να λέτε, βγάλτε το. Δεν χρειάζεται το αυτονόητο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο Γκραμσι λέει ότι το αυτονόητο είναι επαναστατικό. 
ΦΑΝΗ ΠΕΤΡΑΛΙΑ-ΠΑΛΛΗ: Τον συμπαθείτε πολύ τον Γκραμπ. Είναι η τρίτη φορά που το λέτε το συγκεκριμένο. 
Θα είμαι πολύ σύντομη, κύριε Πρόεδρε. Υπήρχαν κάποια άλλα συγκεκριμένα ερωτήματα. Ευρύτερη περιοχή. Εμείς προτείνουμε να φύγει η έκφραση, ευρύτερη περιοχή. Ακριβώς να καθορίσετε τι σημαίνει ευρύτερη περιοχή. Ευρύτερη περιοχή στον ΄Αγιο Κοσμά, ξέρετε τι σημαίνει, κύριε Υπουργέ; Είναι ο Υμηττός. Εγώ που μένω στους πρόποδες του Υμηττού είμαι ευρύτερη περιοχή του Αγίου Κοσμά. 
Ειδική τουριστική υποδομή ως προς την παραλία όλη από του Βασιλειάδη μέχρι τη Βουλιαγμένη. Τι σημαίνει "ειδική τουριστική υποδομή"; Σε άλλη διάταξη νόμου αναφέρεται ότι ειδική τουριστική υποδομή είναι τα ξενοδοχεία, είναι τα καζίνο, είναι οι μαρίνες. Πάμε, λοιπόν, για κάτι τέτοιο; Και εδώ θέλουμε απάντηση.
Στο άρθρο 7 παράγραφος 7 αναφέρεται κάπου, "έγκριση χερσαίας ζώνης". Τι σημαίνει για την Αρχαία Ολυμπία, για τη Ραφήνα, την Κέρκυρα, τον Πειραιά την Ηγουμενίτσα, έγκριση της χερσαίας ζώνης. Και επίσης ήθελα να προτείνω στο άρθρο 7 που μιλάμε για τους άξονες -ερώτηση κάνω και πέστε μου, αλλιώς το προτείνω να προστεθεί και η Κατεχάκη.
Η Κατεχάκη είναι ένας πάρα πολύ ωραίος δρόμος της Αθήνας που τείνει να γίνει η αποθέωση του καρκατσουλιού. Ξεφυτρώνουν σαν μανιτάρια οι διαφημιστικές πινακίδες, είναι ένας σκουπιδότοπος και αυτός ο πολύ ωραίος δρόμος κινδυνεύει να καταστραφεί. 
Θα πρότεινα, λοιπόν, να προστεθεί στους άξονες και η Κατεχάκη.
Θεωρώ και στέκομαι σ' αυτό ως προς το άρθρο 2, παράγραφος 3, περίπτωση α' στην προσθήκη. 
Κύριε Υπουργέ, θεωρώ ότι δεν πρέπει να προχωρήσετε στην προσθήκη αυτή. Θα θυμίσω ένα από τα νομοσχέδια που δεν θυμάμαι αν ήταν επί της εποχής της κας Παπαζώη ή του κ. Πάγκαλου. Θεωρώ ότι είναι πολύ επικίνδυνο αυτό που πάτε να νομοθετήσετε. Τι σημαίνει ότι όλες αυτές οι περιπτώσεις δηλαδή οι διατάξεις του προηγούμενου εδαφίου εφαρμόζονται όταν εξυπηρετούν τις ανάγκες των Ολυμπιακών Αγώνων, τις ανάγκες της οργανωτικής επιτροπής και για τις οποίες έχει συναφθεί η σύμβαση ή άλλες συμφωνίες συνεργασίας και του κυρίου της έκτασης ή εκείνου που έλκει απ' αυτόν δικαιώματα; 
Μια τέτοια διάταξη -και είναι προς τιμή του όποιου Υπουργού- την πήρε πίσω. Υπήρχαν και απαλλαγές και ειδικές ρυθμίσεις και ειδικοί συντελεστές για το συγκεκριμένο κτίριο που στεγάζεται αυτή τη στιγμή η "Αθήνα 2004". 
'Όταν αναφερόμαστε στην εξυπηρέτηση αναγκών της οργανωτικής επιτροπής, σημαίνει ότι μπορεί να κτιστεί οποιοδήποτε κτίριο με οποιοδήποτε κατασκευαστή, με οποιοδήποτε εργολάβο. Μπαίνουν δηλαδή σ' αυτό το ειδικό καθεστώς. 
Κύριε Υπουργέ, πάρτε το πίσω. Θα το βρείτε μπροστά σας. Αυτό μπορεί να εξελιχθεί...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό αφορά μόνο τη διαδικασία έκδοσης των οικοδομικών αδειών. 
'Εχετε κάνει μία μεγάλη παρεξήγηση, κυρία Πετραλιά. Η προσθήκη αυτή αφορά μόνο τη διαδικασία έκδοσης των οικοδομικών αδειών, δηλαδή την υπαγωγή αυτών των οικοδομικών αδειών στην αρμοδιότητα της ειδικής υπηρεσίας που έχει συσταθεί στο ΥΠΕΧΩΔΕ. Αυτό είναι μόνο. 
ΦΑΝΗ ΠΕΤΡΑΛΙΑ-ΠΑΛΛΗ: Δεν είναι μόνο αυτό. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Διαβάστε όλη τη διάταξη. 
ΦΑΝΗ ΠΕΤΡΑΛΙΑ-ΠΑΛΛΗ: Το διάβασα και λέει ότι τροποποιούνται και συμπληρώνονται τα προεδρικά διατάγματα με ειδικές αποφάσεις....
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η παράγραφος 3, του άρθρου 2, λέει. Οι οικοδομικές άδειες για τις μόνιμες κτιριακές εγκαταστάσεις που θα αναγερθούν στις περιοχές της παραγράφου 1, χορηγούνται σύμφωνα με τη διαδικασία και από την υπηρεσία που ορίζεται στην παράγραφο 1 περίπτωση β', του άρθρου 5, του ν. 2730/99 όπως αντικαθίσταται με τον νόμο αυτό ύστερα από αίτηση του κυρίου της έκτασης ή του έχοντος εξ αυτού δικαιώματα.
Και πάρα κάτω λέμε: Οι διατάξεις του προηγουμένου εδαφίου, δηλαδή η αρμοδιότητα της υπηρεσίας ΥΠΕΧΩΔΕ για να δίνει τις άδειες εφαρμόζονται για την έκδοση οικοδομικών αδειών και για την ανέγερση, επέκταση ή επισκευή κτιριακών εγκαταστάσεων που εξυπηρετούν τις ανάγκες των Ολυμπιακών Αγώνων ή τις ανάγκες της οργανωτικής επιτροπής και για τις οποίες έχει συναφθεί σύμβαση ή άλλη συμφωνία συνεργασίας μεταξύ της οργανωτικής επιτροπής και του κυρίου της έκτασης ή του έχοντος εξ αυτού δικαιώματα. 
Τι είναι αυτά που μου λέτε τώρα; Επαναλαμβάνω, ότι αφορά μόνο τη διαδικασία έκδοσης οικοδομικών αδειών, δηλαδή την υπαγωγή όχι στη νομαρχία αλλά στην κεντρική υπηρεσία του Υπουργείου Περιβάλλοντος. Λέτε ένα σενάριο που δεν έχει καμία σχέση με τη διάταξη.
ΠΡΟΕΔΡΕΥΩΝ (Κωνσταντίνος Βρεττός): Επεξηγεί, κυρία Πετραλιά, ο κύριος Υπουργός. 
ΦΑΝΗ ΠΕΤΡΑΛΙΑ-ΠΑΛΛΗ:Τότε θα μου επιτρέψετε, κύριε Υπουργέ, να το καταθέσω αυτό και να επιμείνω σ' αυτό, ελπίζοντας να μη δικαιωθώ και σ' αυτό, όπως έχω δικαιωθεί σε πάρα πολλά άλλα. 
Οφείλω ακόμη να πω ότι κατά κάποιο τρόπο οι όποιες διορθώσεις έγιναν είναι προς τη σωστή κατεύθυνση. Βεβαίως θα χαιρόμουν ιδιαίτερα εάν ο κύριος Υπουργός έπαιρνε πίσω το σύνολο των παρεκκλίσεων τις οποίες δίνει με το νομοσχέδιο και το γεγονός ότι ο κύριος Υπουργός άλλαξε πολλά πράγματα προς τη σωστή κατεύθυνση αποδεικνύει ότι αναγκαστήκατε, κύριε Υπουργέ, να έρθετε να υπερασπιστείτε ένα νομοσχέδιο το οποίο ουσιαστικά δεν θέλατε καν να φέρετε και δεν συμφωνούσατε όπως φάνηκε εκ των πραγμάτων. 
Επίσης, θα ήθελα εδώ να καταθέσω, παρ' όλο που ο κύριος Υπουργός όσον αφορά τη Φιλοθέη και το Ψυχικό έκανε τις αλλαγές του, ότι υπάρχει μια επιστολή του κ. Λαλιώτη προς το Δήμαρχο Ψυχικού και τη Δήμαρχο Φιλοθέης, σύμφωνα με την οποία διαβεβαίωνε και διαβεβαιώνει ότι δεν πρόκειται να γίνει καμία αλλαγή. Καλό, λοιπόν, είναι οι Υπουργοί να τιμούν τις υπογραφές τις οποίες βάζουν στα διάφορα χαρτιά και στέλνουν σε διάφορους φορείς. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Τελειώνοντας θα ήθελα να θυμίσω ότι ο κ. Λαλιώτης σε συνέντευξή του το 1999, όταν Υπουργός Πολιτισμού ήταν η κα Παπαζώη είχε πει ότι με τον προτεινόμενο τότε νόμο της κ. Παπαζώη οι συντελεστές δόμησης ήταν όσον αφορά τον Ιππόδρομο τριπλάσιος του αναγκαίου, πενταπλάσιος στον Άγιο Κοσμά και πολλαπλάσιος για το Φαληρικό Όρμο. Με το τότε νομοσχέδιο επρόκειτο να χτιστούν πάνω από τετρακόσιες χιλιάδες κυβικά στην παραλιακή ζώνη, όταν για την τέλεση των αγώνων αρκούσε το 1/3. Υπογραφή, Λαλιώτης. Αυτό λέει πολλά. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γκατζής. 
ΝΙΚΟΛΑΟΣ ΓΚΑΤΖΗΣ: Κύριε Υπουργέ, σας είχα ρωτήσει και κατά τη συζήτηση επί της αρχής να μας πείτε ποιες είναι οι ανάγκες να πολεοδομούνται ουσιαστικά σήμερα περιοχές οι οποίες δεν έχουν καμία σχέση με τους Ολυμπιακούς Αγώνες, με την αθλητική υποδομή, αθλητικές εγκαταστάσεις κλπ. Γιατί το κάνετε αυτό; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Γκατζή, δέχομαι την ερώτησή σας ως εύλογη. Αλλά δεν είναι όλη η πόλη Ολυμπιακή; Οι μεγάλοι οδικοί άξονες, οι πύλες, οι περιοχές στις οποίες θα έχουμε το ολυμπιακό χωριό, τα δημοσιογραφικά χωριά, η διακίνηση, όλα αυτά δεν έχουν σχέση με τους Ολυμπιακούς Αγώνες; 
ΝΙΚΟΛΑΟΣ ΓΚΑΤΖΗΣ: Δεν μιλάω για τα ολυμπιακά χωριά. Μιλάω για τις άλλες περιοχές, τις οποίες οικοδομείτε, δίνετε συντελεστές δόμησης. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ποιες περιοχές; 
ΝΙΚΟΛΑΟΣ ΓΚΑΤΖΗΣ: Το Μαρούσι. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι τα δημοσιογραφικά χωριά αυτά. 
ΝΙΚΟΛΑΟΣ ΓΚΑΤΖΗΣ: Τι σχέση έχει το Μαρούσι με το δημοσιογραφικό χωριό; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αναφέρεσθε στο άρθρο 2, κύριε Γκατζή;
ΝΙΚΟΛΑΟΣ ΓΚΑΤΖΗΣ: Βεβαίως. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι οι πιθανές θέσεις των χωριών Τύπου αυτές. 
ΝΙΚΟΛΑΟΣ ΓΚΑΤΖΗΣ: Κύριε Υπουργέ, τις χωροθετείτε και λέτε ότι θα γίνει οικοδομικό κέντρο. Και μάλιστα εκεί στα οικοδομικά κέντρα προβλέπετε ότι θα μεταφέρονταν και οι συντελεστές δόμησης με βάση το άρθρο 10 παράγραφος 8. Και λέγω: Ποιες είναι αυτές οι ανάγκες σ' όλες αυτές τις περιοχές; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Γκατζή, με συγχωρείτε. Επιμένω ότι στην παράγραφο 1 του άρθρου 2 παίρνετε την απάντηση στο ερώτημά σας. Λέει ότι για την τέλεση των Ολυμπιακών Αγώνων καθορίζονται οι ακόλουθες περιοχές και υποδοχές εγκαταστάσεων φιλοξενίας εκπροσώπων Μέσων Μαζικής Ενημέρωσης. 
ΝΙΚΟΛΑΟΣ ΓΚΑΤΖΗΣ: Αυτός είναι ο γενικός τίτλος. Στις περιοχές όμως αυτές, δεν προβλέπεται αυτό. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μα, πώς θα γίνει το χωριό Τύπου; Δεν πρέπει να έχει ένα περιβάλλον πολεοδομικό;
ΝΙΚΟΛΑΟΣ ΓΚΑΤΖΗΣ: Μα, δεν θα γίνει χωριό Τύπου, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Καλά, κύριε Γκατζή. Εγώ αυτήν την απάντηση σας δίνω. Δεν έχω κάτι άλλο να πω.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, εδώ στην παράγραφο 1 του άρθρου 2, δίνετε το γενικό χαρακτηρισμό για τα χωριά. Εδώ όμως δεν μιλάμε για κανένα Ολυμπιακό χωριό είτε δημοσιογραφίας είτε αθλητών είτε ακόμη και της ασφάλειας που είπατε θα στεγάσετε. Είναι ο γενικός ορισμός. Και από κει και πέρα, έχουμε όλες τις άλλες διατάξεις. Και σας λέω, πάρτε να δείτε την περίπτωση γ' , τι γίνεται στο Μαρούσι Αττικής, πάρτε να δείτε τι γίνεται στη δ', πάρτε να δείτε τις άλλες περιοχές. Δεν έχουν καμία σχέση. 
Κύριε Πρόεδρε, δεν με ακούει ο κύριος Υπουργός. 
ΠΡΟΕΔΡΕΥΩΝ (Παναγιώτης Σγουρίδης): Δια του Προεδρείου, κύριε Γκατζή...
Εξάλλου, τα πολεοδομικά θέματα τα έχει ο κ. Ευθυμιόπουλος. 
ΝΙΚΟΛΑΟΣ ΓΚΑΤΖΗΣ: Ο κ. Ευθυμιόπουλος όταν μας μίλησε, κύριε Πρόεδρε, και προχθές, μας μίλησε ειδικά για το περιβάλλον και μας είπε: Είστε ενάντια στη δόμηση; Χτίζουμε αυθαίρετα; 
Αυτό ήταν το ερώτημα και αυτό συζητάμε τόσο καιρό; 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Γκατζή. Δια του Προεδρείου γίνεται η συζήτηση. Σε μένα απευθύνεστε.
ΝΙΚΟΛΑΟΣ ΓΚΑΤΖΗΣ: Και βεβαίως πρέπει να προβλέπει η πολιτεία και να χωροθετεί και να κάνει σχέδια πόλης κλπ. Σε όλα αυτά είμαστε υπέρ αλλά δεν είμαστε υπέρ με αυτόν τον τρόπο να έρχονται να χωροθετούνται περιοχές, καταργώντας ρυθμιστικό, καταργώντας σχέδιο πόλης, καταργώντας συντελεστές δόμησης κλπ. 
Δεύτερον, για τους συντελεστές δόμησης. Κύριε Υπουργέ, ο 1337, σε καμία επέκταση σχεδίου πόλης δεν προβλέπει πάνω από 8. Γιατί δίνετε συντελεστή δόμησης 1; 'Όχι μόνο στο στρατόπεδο, αλλά να σας πω και για τις περιοχές αυτές που είναι γύρω από άξονες. 'Ολες αυτές οι περιοχές ουσιαστικά δομούνται έτσι όπως το πάτε με συντελεστή δόμησης 1. Καταλαβαίνετε, λοιπόν, τι πλεονέκτημα θα έχουν οι περιοχές αυτές έναντι των άλλων οι οποίες έχουν ενταχθεί με βάση τον 1337 τα προηγούμενα χρόνια. 
Και για τα παράλια και για τις εγκαταστάσεις που γίνονται και στο Φάληρο αλλά και στον 'Αγιο Κοσμά, έτσι όπως είναι στο σχεδιάγραμμα, βγαίνει ακριβώς ποιες είναι οι ευρύτερες περιοχές, αν το προσέξετε μ' αυτό το κακοσχεδιασμένο σχεδιάγραμμα που υπάρχει. 'Όμως, το πρόβλημα είναι: Χρειάζονται όλες αυτές οι περιοχές; Και με τις προηγούμενες διατάξεις, τις προηγούμενες αποφάσεις, τους προηγούμενους νόμους που οριοθετούσαν άλλες χρήσεις, τι γίνεται;
Μιλάτε για τα λιμάνια, κύριε Υπουργέ. Στο Λιμάνι του Πειραιά, δίνετε άδεια να χτιστούν ξενοδοχειακές εγκαταστάσεις. Χωροθετείτε αυτήν τη στιγμή χρήσεις του λιμανιού, χωρίς να λάβετε υπόψη σας τον περιορισμό των εργαζομένων εκεί που είναι η ναυπηγοεπισκευαστική, τι προβλήματα εργασιακά θα επιφέρει με το μέλλον αυτών των εργαζομένων κλπ. και που θα προσθέσει χιλιάδες ανέργους. Να πούμε τελικά και για το άρθρο 7 παρ.2; Εδώ, κύριε Υπουργέ, κάνατε αυτές τις διορθώσεις. 'Ομως παραμένουν και ειδικά εκεί που αναφέρει αυτός που έχει και οικονομικό συμφέρον, όχι μόνο το δημόσιο, μπορεί να καταθέτει και να ζητάει την άδεια, μπορεί να έχει την ίδια ακριβώς μεταχείριση κλπ. Αυτά πρέπει να τα απαλείψετε, για να φύγει τουλάχιστον κάθε σκιά και υπόνοια προθέσεων κλπ. 
Δηλαδή, κύριε Υπουργέ, ένα δημοτικό συμβούλιο μπορεί να μην εφαρμόσει ένα νόμο ή χρειάζεται να έχει εξουσιοδότηση από το νόμο; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, αν έχει εξουσιοδότηση... 
ΝΙΚΟΛΑΟΣ ΓΚΑΤΖΗΣ: Εάν έχει εξουσιοδότηση από το νόμο, μπορεί να πάρει απόφαση. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το ξέρετε. 
ΝΙΚΟΛΑΟΣ ΓΚΑΤΖΗΣ: Δεν είμαι νομικός, απλά ρωτάω. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το καταλαβαίνετε, γιατί είστε έμπειρος.
ΠΡΟΕΔΡΕΥΩΝ (Παναγιώτης Σγουρίδης): Εσείς είστε απ' όλα, κύριε Γκατζή. Τα στελέχη του Κομμουνιστικού Κόμματος Ελλάδας κάνουν όλες τις δουλειές.
ΝΙΚΟΛΑΟΣ ΓΚΑΤΖΗΣ: Αναγκαζόμαστε να τις κάνουμε, αλλά δεν είμαστε ειδικοί.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κάποιες διορθώσεις που έγιναν από τον κύριο Υπουργό ήταν πάνω σ' αυτές που εκφράσαμε πια όλοι κραυγή αγωνίας, δηλαδή δεν πήγαινε άλλο αυτή η κατάσταση. Αυτό δεν σημαίνει ότι διορθώθηκε το νομοσχέδιο και ότι δεν έχει ακόμη πάρα πολλά θέματα. Παραδείγματος χάρη για το άρθρο 1, δεν μας απαντήσατε σε τίποτα και βέβαια δεν μας απαντήσατε έστω για να γραφούν στα Πρακτικά τι σκοπεύετε να κάνετε για όλην αυτήn την περιοχή του Ελληνικού, του Ιππόδρομου, του Φαληρικού 'Ορμου και γιατί βέβαια αυξάνετε το συντελεστή από 3% σε 5%. 
Στην παράγραφο 3 του άρθρου 1 εξακολουθούν αυτές οι πληγές του νομοσχεδίου: "Με προεδρικά διατάγματα των προηγούμενων παραγράφων μπορεί επίσης να τροποποιούνται εγκεκριμένα ρυμοτομικά σχέδια και πολεοδομικές μελέτες κατά παρέκκλιση κλπ". Δηλαδή παραμένουν ακόμη οι παράγραφοι που για μεγάλες περιοχές, όπως είναι αυτή η ευαίσθητη περιοχή της Αθήνας, τα πράγματα δεν είναι καθόλου καλά. 
Από την άλλη πλευρά δεν μας έχετε απαντήσει τι θα γίνει τελικά μ' αυτές τις χωροθετήσεις και γιατί κρατάτε και τον Ιππόδρομο και γιατί αυξάνετε όλες αυτές τις εκτάσεις με τους όρους "ευρύτερες περιοχές" κ.ο.κ. Διορθώσατε και το 1,8%, γιατί πραγματικά ήταν κραυγαλέος αυτός ο συντελεστής. Για τους κοινόχρηστους όμως χώρους το 40%, τουλάχιστον να γίνει 50%. Δεν είναι δυνατόν. Δεν χωράει τίποτα στο 40%. Δεν μπορεί να συμπεριλάβει και τα δίκτυα και τους κοινόχρηστους χώρους και τους χώρους πρασίνου και τους κοινωφελείς χώρους. 
Δεν έχω πάρει απάντηση και επιμένω για την τοποθέτηση. Χρησιμοποιείτε και τον όρο "τοποθέτηση προσωρινών κατασκευών". Εδώ σαφώς λέγεται ότι, για την τοποθέτηση των παραπάνω κατασκευών, αντί της απαιτούμενης για τις μόνιμες εγκαταστάσεις οικοδομικής άδειας, απαιτείται έγκριση εργασιών που χορηγείται από την υπηρεσία που ορίζεται από την παράγραφο 1. Τι θα είναι αυτή η έγκριση εργασιών; Θα έχει δηλαδή ένα σκιτσάκι, ένα σκαρίφημα και πάρτε την έγκριση, είναι εντάξει; Τι είναι αυτό; Πείτε μας τουλάχιστον ότι θα βγάλετε μία απόφαση που θα λέτε τι είναι αυτό το πράγμα, πώς θα δίνετε αυτήν την άδεια. Και επιμένω ότι εδώ δεν καταγράφεται ρητά ότι θα φύγουν σε έξι μήνες. Αλλά αυτό πρέπει να το αλλάξετε. Πρέπει κάτι να βάλετε. 
Για τη χωροθέτηση των έργων ηλεκτροδότησης: Παραπέμπετε τη διαδικασία της έγκρισης των περιβαλλοντικών όρων στη διαδικασία έγκρισης των περιβαλλοντικών όρων για τα Ολυμπιακά έργα. Αν εκεί είναι δυσμενέστερη, θα συμφωνούσα. Αλλά αν για λόγους κατεπείγοντος κλπ. αυτή η διαδικασία συντομεύεται, αλίμονο αν βάλουμε ηλεκτρικούς σταθμούς, αν βάλουμε σταθμούς με διαδικασία κατεπείγοντος στην έγκριση των περιβαλλοντικών μελετών. 
Στο άρθρο 5: Στην παράγραφο 1 και στο εδάφιο β' φαίνεται με σαφήνεια, κύριε Υπουργέ, ότι: "Με απόφαση του Υπουργού Περιβάλλοντος, Χωροταξίας και Δημοσίων 'Εργων που δημοσιεύεται στην Εφημερίδα της Κυβερνήσεως ορίζονται οι απαραίτητες μελέτες, σχέδια και λοιπά δικαιολογητικά που πρέπει να υποβληθούν για την έκδοση των οικοδομικών αδειών των παραπάνω εγκαταστάσεων, η σχετική διαδικασία θεώρησης ή ελέγχου, ο χρόνος ισχύος και η διαδικασία αναθεώρησης των αδειών, καθώς και κάθε άλλη λεπτομέρεια". 
Εγώ επιμένω ότι εδώ απλουστεύετε τις διαδικασίες και δεν τηρείτε την κείμενη νομοθεσία που ισχύει για το πώς εκδίδονται οι οικονομικές άδειες και ποια είναι τα απαραίτητα δικαιολογητικά για να εκδοθεί αυτή η οικονομική άδεια. 
Μπορεί να απαντήσατε πριν στην κα Πετραλιά ότι στην παράγραφο 3 δεν το λέτε, αλλά το λέτε πιο μπροστά.
Ήθελα μια θεωρητική απάντηση, γιατί δεν μπορείτε να πείτε τίποτε άλλο. Στο άρθρο 6 λέτε, δημόσιες υπηρεσίες, επιχειρήσεις και Οργανισμοί Κοινής Ωφέλειας προβαίνουν άμεσα και κατά απόλυτη προτεραιότητα στην εκτέλεση εργασιών και σε ενέργειες για την εκτέλεση των έργων αυτών. Τι θα κάνουμε με τα υπόλοιπα έργα; Έχουμε που έχουμε λειψές υπηρεσίες, θα τους δώσουμε και αυτήν την προτεραιότητα -και καλώς θα τους τη δώσουμε- πώς θα καλύψουμε τις άλλες ανάγκες; Κάθε νομοσχέδιο δεν είναι ανεξάρτητο από κάποιο άλλο. Θα πρέπει να απαντάει ή θα πρέπει να λαμβάνει υπόψη του και τι θα γίνει με τις υπόλοιπες δουλειές που είναι πάρα πολλές, αν αξιωθούμε τελικά να απορροφήσουμε κάτι από το Γ' Κοινοτικό Πλαίσιο Στήριξης. 
Στο άρθρο 7 παραμένει μια διάταξη στην παράγραφο 3 που δεν μας βρίσκει σύμφωνους. Αναφέρετε ότι στους παραπάνω οδικούς άξονες και λοιπούς χώρους παρεμβάσεων κλπ. και μέχρι βάθους ενός οικοδομικού τετραγώνου σε περιοχές εντός εγκεκριμένου σχεδίου ή διακοσίων μέτρων σε περιοχές χωρίς εγκεκριμένο ρυμοτομικό σχέδιο... κλπ. Φωτογραφίζετε κάτι εδώ. Εν πάση περιπτώσει, καλό είναι να το αλλάξετε.
Θα ήθελα μια απάντηση, κύριε Υπουργέ, μιας και εκλεγόμαστε στη Θεσσαλονίκη, για το εξής: Με βάση ποια εισήγηση, ποιων φορέων εισηγείστε αυτήν τη στιγμή; Διότι απ' ό,τι ξέρω εγώ, το Τεχνικό Επιμελητήριο και άλλοι φορείς δεν συμφωνούν να επιβαρυνθεί -πλην του πάρκιν που πραγματικά είναι αναγκαίο- ο χώρος της ΧΑΘ με τα άλλα δύο κτίρια τα οποία προτείνετε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ευθυμιόπουλος έχει το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, θα μπορούσα να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Εσείς έχετε δευτερολογήσει. Δεν έχετε δικαίωμα να πάρετε το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, επειδή άλλωστε είμαστε εν στενοτάτω οικογενειακώ κύκλω, θα ήθελα αν μπορώ να έχω για ένα λεπτό το λόγο πάνω σε κάποιο θέμα το οποίο ανέφερα προηγουμένως στον κύριο Υπουργό. Εκτός αν μιλήσω μετά τον κύριο Υπουργό.
ΠΡΟΕΔΡΕΥΩΝ (Παναγιώτης Σγουρίδης): Κύριε Ευθυμιόπουλε, ας δώσουμε για ένα λεπτό στην κα Πετραλιά το λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ναι, αλλά τίθενται συνεχώς ερωτήματα και δεν θα έχουμε το χρόνο πράγματι να απαντήσουμε.
ΠΡΟΕΔΡΕΥΩΝ (Παναγιώτης Σγουρίδης): Είναι το τελευταίο ερώτημα το οποίο θα τεθεί.
Ορίστε, κυρία Πετραλιά, έχετε το λόγο για ένα λεπτό. Είναι βέβαια παρά τον Κανονισμό αυτό.
ΦΑΝΗ ΠΕΤΡΑΛΙΑ-ΠΑΛΛΗ: Σας ευχαριστώ.
Ως προς το άρθρο 5 παράγραφος 3, που αναφέρθηκα στην προσθήκη του κυρίου Υπουργού και ο κύριος Υπουργός μου έδωσε μία κάποια απάντηση, έχω εδώ και τα δύο φύλλα της Εφημερίδος της Κυβέρνησης, τα προεδρικά διατάγματα. Είναι ο αριθμός φύλλου 139 και 190. Αφορά την ΕΥΔΕ/ΟΕ 2004. Όπως, όμως, ξέρετε, οι νόμοι αυτοί μιλούν για μελέτη, κατασκευή και διεξαγωγή ολυμπιακών έργων, όπως επίσης την έγκριση της πολεοδομικής μελέτης της έκτασης του Ολυμπιακού Χωριού. 
Επειδή, λοιπόν, δικαιώνομαι στα όσα είπα και δικαιώνομαι για το τι περιέχουν αυτά τα δύο προεδρικά διατάγματα και θεωρώ ότι είναι πάρα πολύ σοβαρό το θέμα -και κακώς ο κύριος Υπουργός κάνει αυτήν την επέκταση για το 2004, διότι η οργανωτική επιτροπή του 2004 σε πάρα πολλές περιπτώσεις υπερβαίνει τα εσκαμμένα- θέλω να καταθέσω στα Πρακτικά τα προεδρικά διατάγματα για να τα δει ο κύριος Υπουργός, γιατί μπορεί να μην τα έχει μαζί του, για του λόγου μου το ασφαλές. 
(Στο σημείο αυτό η Βουλευτής κ. Φάνη Πετραλιά-Πάλλη καταθέτει για τα Πρακτικά τα προαναφερθέντα προεδρικά διατάγματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ευθυμιόπουλος έχει το λόγο για δέκα λεπτά.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα είμαι πολύ πιο σύντομος, κύριε Πρόεδρε, παρ' όλο που ο κ. Κεφαλογιάννης πήγε να μας παρασύρει σε μια ανάρμοστη συζήτηση και να μας πει, ότι το προϊόν αυτού του διαλόγου ήταν αποτέλεσμα της προχειρότητας του κλιμακίου το οποίο εκπροσωπεί εδώ την Κυβέρνηση. Εν πάση περιπτώσει, δεν θα παρασυρθώ σε αυτήν τη συζήτηση.
Θα είμαι πάρα πολύ συγκεκριμένος και σύντομος. 
Άρθρο 1: Το βασικό ερώτημα το οποίο ετέθη εδώ -υπάρχουν και άλλα δευτερεύοντα- είναι, πώς ορίζεται η ευρύτερη περιοχή στο Φαληρικό Όρμο. Αυτό, λοιπόν, έχει οριστεί με το άρθρο 41 του ν. 2912/2001. 
ΝΙΚΟΛΑΟΣ ΓΚΑΤΖΗΣ: Ορίστηκε συγκεκριμένος χώρος, κύριε Υπουργέ.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Η αύξηση του συντελεστή δόμησης, αλλά και της κάλυψης, είναι πάρα πολύ μικρή. Και εκείνο που έχει σημασία εδώ είναι και τα απόλυτα μεγέθη -όχι μόνο ότι από τρία γίνεται πέντε- τα οποία αντιπροσωπεύονται σε αυτήν την αύξηση.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ....
ΠΡΟΕΔΡΕΥΩΝ (Παναγιώτης Σγουρίδης): Αφήστε τον κύριο Υπουργό να μιλήσει.
ΦΑΝΗ ΠΕΤΡΑΛΙΑ-ΠΑΛΛΗ: Θέλουμε να μας εξηγήσει.
ΠΡΟΕΔΡΕΥΩΝ (Παναγιώτης Σγουρίδης): Αφήστε τον κύριο Υπουργό να τελειώσει την τοποθέτησή του. Σας παρακαλώ.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά τον Άγιο Κοσμά, η έννοια της ευρύτερης περιοχής ορίζεται στο χάρτη. Θέλω να είμαι σύντομος. Αφήστε με να είμαι σύντομος και συγκεκριμένος.
Άρθρο 2. Εκείνο το οποίο είπαμε, ότι αυτήN τη στιγμή δεν χωροθετούνται τα δημοσιογραφικά χωριά, δημιουργείται όμως αυτή η δυνατότητα, το πολεοδομικό απόθεμα που έλεγε και ο Υπουργός κ. Βενιζέλος. Δημιουργείται αυτή η δυνατότητα στην περίπτωση που χρειαστεί, γιατί παράλληλα δημιουργούνται άλλες λύσεις. Για παράδειγμα κατασκευάζεται η καινούρια φοιτητική εστία στο Πολυτεχνείο, στου Ζωγράφου, η οποία θα αποδοθεί κατά τη διάρκεια των αγώνων σε αυτήν τη χρήση, όπως επίσης ανακαινίζεται -και αυτό είναι απάντηση σε ερώτηση- η φοιτητική εστία των Ιλισίων του Πανεπιστημίου με συνολική δυναμικότητα μόνο αυτά τα δύο κτίρια δύο χιλιάδες καταλύματα.
Επομένως, έχουν δρομολογηθεί λύσεις. Τα υπόλοιπα είναι προφανώς, εάν και εφόσον προκύψουν αυτές οι ανάγκες και εάν και εφόσον εξυπηρετηθούν και ικανοποιηθούν οι όροι τους οποίους βάζει το 2004 σε σχέση με το καθεστώς ιδιοκτησίας, σε σχέση με τη βιωσιμότητα της επένδυσης, διότι, αν δεν υπάρχει βιωσιμότητα της επένδυσης, δεν θα μπορέσει να γίνει έγκαιρα το έργο και όλα αυτά. 'Ολα αυτά είναι προϋποθέσεις, όπως επίσης υπάρχουν και προϋποθέσεις ποιότητας. 'Ολα αυτά τα είπαμε και στη χθεσινή συζήτηση.
'Αρθρο 3. Αυτό το οποίο γίνεται σε σχέση με τις ηλεκτρικές εγκαταστάσεις, δεν είναι ότι καταργούνται οι μελέτες περιβαλλοντικών επιπτώσεων. Αυτές ισχύουν όπως ισχύουν για κάθε έργο. Και τις μελέτες αυτές δεν τις εγκρίνει η Δ.Ε.Η., τις εγκρίνουν οι αρμόδιες υπηρεσίες. Όλα αυτά είναι γνωστά και δεν αλλάζει τίποτα απ' αυτήν τη διαδικασία. Εκείνο το οποίο γίνεται επιπλέον εδώ είναι ότι υπάρχει μια στρατηγική περιβαλλοντική μελέτη, έτσι όπως το ορίζει και η καινούρια, σύγχρονη νομοθεσία της Ευρωπαϊκής Ένωσης και μάλιστα πρόκειται να κυκλοφορήσει τώρα καινούρια σχετική οδηγία, σχετικά με αυτό που ονομάζουμε στρατηγικές περιβαλλοντικές μελέτες, όταν πρόκειται για ένα σύνολο παρεμβάσεων, που έχουν ενιαίο χαρακτήρα και ενιαία χαρακτηριστικά.
Άρθρο 10. Στο άρθρο 10 δεν γίνεται τίποτα καινούριο σε ό,τι αφορά δηλαδή τον κοινωνικό συντελεστή. Εκείνο το οποίο γίνεται είναι ότι ενεργοποιούνται αυτά τα οποία ήδη προβλέπει ο 1337 και ο 2508 για τις ζώνες κοινωνικής στέγης. Αυτοί οι νόμοι ενεργοποιούνται και εξειδικεύονται και μάλιστα όχι γενικά, αλλά μόνο για εκείνες τις περιπτώσεις οι οποίες ήδη έχουν δρομολογηθεί και καθορίζονται από τα εν εξελίξει γενικά πολεοδομικά σχέδια. Είναι πάρα πολύ συγκεκριμένη η διάταξη και έχει πολύ συγκεκριμένη στόχευση.
Για το Ελληνικό έγινε συγκεκριμένη ερώτηση. Κυρία Πετραλιά, νομίζω, εσείς την κάνατε και τώρα δεν με ακούτε. Τι θα γίνει, λοιπόν, στο Ελληνικό; Στο Ελληνικό μετά τους Ολυμπιακούς Αγώνες θα παραμείνουν μόνο δύο κτίρια τα οποία θα είναι ας πούμε, πολυδύναμα πολιτιστικά κέντρα, ένα γήπεδο χόκεϋ, μία εγκατάσταση για το άθλημα του χόκεϋ και το σλάλομ το οποίο σλάλομ εντάσσεται μέσα στη γενική ανάπλαση της περιοχής που θα είναι κυρίως πράσινο και πάρκο. Δεν υπάρχει καμία άλλη εγκατάσταση και όσα ακούγονται εδώ είναι προς δημιουργία εντυπώσεων. 
ΝΙΚΟΛΑΟΣ ΓΚΑΤΖΗΣ: Το γήπεδο του Παναθηναϊκού δεν θα γίνει;
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Για το γήπεδο δεν έχει παρθεί καμία απόφαση. Υπάρχει μία τεράστια φιλολογία γύρω από το γήπεδο. Δεν μπορώ να ανοίξω αυτήν τη στιγμή συζήτηση γι' αυτό. 
ΠΡΟΕΔΡΕΥΩΝ (Παναγιώτης Σγουρίδης): Καλά, εσείς τι είστε; Παναθηναϊκός; Ρωτείστε κι εμάς που είμαστε Ολυμπιακοί, τι λέμε. 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, είναι προφανές ότι δεν υπάρχει καμία απόφαση. 
Για το Ολυμπιακό Χωριό, προφανώς θα μας πάρει πάρα πολύ χρόνο να σας πω, αλλά εν πάση περιπτώσει είναι η πρώτη φορά που στην Ελλάδα γίνεται οργανωμένη δόμηση τέτοιας κλίμακας. Αυτό αφορά τόσο τον περιβάλλοντα χώρο, αλλά και τις διασυνδέσεις και τις επιπτώσεις που θα έχει αυτή η παρέμβαση στην ευρύτερη περιοχή και στις όμορες κοινότητες. Αφορά και το εσωτερικό, αφορά την οικιστική ζώνη, η οποία ήδη έχει δρομολογηθεί σε ό,τι αφορά την εργολαβία. Αφορά τη διεθνή ζώνη, αφορά τη ζώνη πρασίνου, η οποία είναι περίπου το 40% του συγκεκριμένου οικοπέδου.
'Ολα αυτά γίνονται στη βάση ενός σχεδίου το οποίο ξαναλέω ότι δεν έχει προηγούμενο στον τρόπο παραγωγής κατοικίας στην Ελλάδα. Ο συντονισμός γίνεται από τον Οργανισμό Ρυθμιστικού Αθήνας. Ήταν εδώ η κα Μαρκοπούλου -έχει φύγει τώρα- η οποία συντονίζει αυτό το πολύπλοκο σχέδιο. 
Βεβαίως εφαρμόζονται και θα εφαρμοσθούν σε όλη αυτήν την έκταση και στον περιβάλλοντα χώρο και στο εσωτερικό και στις κατοικίες και στις υποδομές και στα υλικά και στα συστήματα ενέργειας οι πιο σύγχρονες περιβαλλοντικές προδιαγραφές και απαιτήσεις. Θα πάμε πολύ πιο μπροστά από το Σίνδεϊ.
Ειδική Υπηρεσία Ελέγχου: Επιχειρείται να γίνει ένα ευέλικτο όργανο και να μην χαθεί μέσα στα γρανάζια της γραφειοκρατίας γιατί αυτό ήταν το πρόβλημα σε πολλές προηγούμενες αντίστοιχες περιπτώσεις. Δεν λειτουργεί κατά παραγγελία του Υπουργού ΠΕΧΩΔΕ αλλά πραγματικά γίνεται ένα ευέλικτο όργανο όπως το θέλει η σύγχρονη κοινοτική νομοθεσία.
Τελειώνοντας θα αναφερθώ στο άρθρο 7 που αφορά τη βελτίωση της εικόνας της πόλης. Δυστυχώς η κα Πετραλιά που αναφέρθηκε στο νόμο για τη λήξη των συμβάσεων των διαφημιστικών πινακίδων δεν είναι καλά πληροφορημένη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Δεν απαντάτε όμως...
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Απαντάω, αυτό κάνω. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Δεν είπατε για τις εργολαβίες που ήταν το βασικό ερώτημα. 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αν θέλετε μπορούμε να κάνουμε μια άλλη συζήτηση γιατί δεν είναι της ώρας το θέμα αυτό.
Σας λέω ότι αυτός ο νόμος υπάρχει, έχει ενεργοποιηθεί και θα σας πω τελευταία στοιχεία μόνο από την εταιρεία ενοποίησης αρχαιολογικών χώρων. Έχουν καθαιρεθεί με βάση αυτό το νέο νόμο που λέτε ότι δεν εφαρμόστηκε τριακόσια ογδόντα πινακίδες στη περιοχή της Ομόνοιας έχουν συνταχθεί εκατό πρωτόκολλα για την καθαίρεση πινακίδων στις οδούς Φιλελλήλων , Αμαλίας και Πειραιώς και έχουν δρομολογηθεί καθαιρέσεις πινακίδων στην Αγίου Κωνσταντίνου. Με βάση αυτό το νόμο σας μιλάω για πάρα πολύ συγκεκριμένα στοιχεία.
Τελειώνοντας θέλω να κάνω μια αναφορά στα όσα είπε ο κ. Μάνος. Δυστυχώς δεν είναι εδώ. Είναι κρίσιμο το θέμα Τα ζητήματα της παραγωγής κατοικίας και πολεοδομημένου χώρου δεν λύνονται με τους συντελεστές δόμησης. Οι συντελεστές δόμησης είναι κάποιοι αριθμοί, κάποια ελάχιστα εργαλεία τα οποία αν θέλετε σήμερα δεν έχουν και τόσο μεγάλη λειτουργικότητα. Η παραγωγή του χώρου είναι αποτέλεσμα μιας σύνθετης διαδικασίας που περιλαμβάνει βεβαίως τους όρους και τους περιορισμούς αλλά κυρίως περιλαμβάνει τις προθέσεις αυτών οι οποίοι σχεδιάζουν, περιλαμβάνει τους αξιόπιστους επιχειρηματίες, οι οποίοι θέλουν μέσα από οργανωμένο τρόπο να επενδύσουν προς μια τέτοια κατεύθυνση και περιλαμβάνουν βεβαίως ζητήματα πολιτισμού, τα οποία οφείλουμε να κατακτήσουμε. Αυτό πάμε να κάνουμε μέσα από τους Ολυμπιακούς Αγώνες και γι΄αυτό μίλησε ο κ. Βενιζέλος για ολυμπιακό κράτος, γιατί πραγματικά μετά τους Ολυμπιακούς Αγώνες θα πρέπει να έχουμε ένα σύγχρονο κράτος το οποίο να μπορεί να σχεδιάζει και να παράγει με αυτόν τον οργανωμένο τρόπο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Υιοθετούμε την πρόταση της κας Πετραλιά για την Κατεχάκη. Στο άρθρο 7 παράγραφος 1 περίπτωση α μετά τις λέξεις "Καρόλου- Μάρνη" να μπει κόμμα "Κατεχάκη" και να συνεχίσει η φράση "καθώς και οι οδοί πρόσβασης" κλπ. 
ΠΡΟΕΔΡΕΥΩΝ (Παναγιώτης Σγουρίδης): Γίνεται, λοιπόν, δεκτή στο άρθρο 7 η πρόταση της κας Πετραλιά.
Έχω την τιμή να ανακοινώσω στο Τμήμα ότι οι Υπουργοί Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Σχέδιο Εθνικού Τελωνειακού Κώδικα".
Θα παραπεμφθεί στη αρμόδια Διαρκή Επιτροπή της Ολομέλειας.
Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 10.
Εισερχόμαστε στην ψήφιση των άρθρων κεχωρισμένως.
Ερωτάται το Τμήμα: Γίνεται δεκτό το άρθρο 1 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 4 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 6 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 8 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία ως έχει.
Ερωτάται το Τμήμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 11 Σεπτεμβρίου 2001 και ερωτάται το Τμήμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Τρίτης 11 Σεπτεμβρίου 2001 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.11', λύεται η συνεδρίαση για αύριο ημέρα Πέμπτη 20 Σεπτεμβρίου 2001 και ώρα 10.30', με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις".
 
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



