      Πέμπτη 1 Απριλίου 2004
      ΣΥΝΕΔΡΙΑΣΗ Ζ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το Α΄ Δημοτικό Σχολείο Ταύρου και το 1ο Γυμνάσιο Κισάμου, σελ.
      2. Ανακοινώνεται η παραίτηση του Ι. Παλαιοκρασσά, από το βουλευτικό του αξίωμα, σελ.
      3. Ορκωμοσία της Βουλευτού Α. Μανούσου-Μπινοπούλου, σελ.
      4.Ανακοινώνεται ότι ο Συνήγορος του Πολίτη υπέβαλε την ετήσια έκθεση 2003 στην κ. Πρόεδρο, σελ.
      5.Ανακοινώνονται επιστολές Βουλευτών σχετικές με το επαγγελματικό ασυμβίβαστο, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Απαντήσεις Υπουργών σε ερωτήσεις Βουλευτών, σελ.
      2. Ανακοίνωση του δελτίου επικαίρων ερωτήσεων της Παρασκευής 2 Απριλίου 2004, σελ.
      3. Συζήτηση επικαίρων ερωτήσεων.
      α) Προς τον Υπουργό Αγροτικής Ανάπτυξης και Τροφίμων, i) σχετικά με τις διαπραγματεύσεις της Κυβέρνησης στο Συμβούλιο Υπουργών Γεωργίας της Ευρωπαϊκής Ένωσης για τα μεσογειακά προϊόντα κλπ., σελ.
      ii) σχετικά με την καταβολή των αποζημιώσεων στους πληγέντες αγρότες από την κακοκαιρία κλπ., σελ.
      β) προς τον Υπουργό Εθνικής Άμυνας σχετικά με την απόφαση της Κυβέρνησης να ζητήσει τη συνδρομή του ΝΑΤΟ για την ασφάλεια των Ολυμπιακών Αγώνων κλπ., σελ.
      γ) προς τον Υπουργό Απασχόλησης και Κοινωνικής Προστασίας σχετικώς με την άμεση καταβολή βοηθήματος στους εργαζόμενους στη Βιομηχανία Κονσερβοποιίας του Νομού Λάρισας κλπ., σελ.
      ΟΜΙΛΗΤΕΣ
      (Επί των επικαίρων ερωτήσεων)
      ΑΡΓΥΡΗΣ Ε., σελ.
      ΓΙΑΚΟΥΜΑΤΟΣ Γ., σελ.
      ΚΟΥΒΕΛΗΣ Φ., σελ.
      ΛΑΜΠΡΟΠΟΥΛΟΣ Ι., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΣΚΥΛΛΑΚΟΣ Θ., σελ.
      ΤΣΙΟΓΚΑΣ Δ., σελ.
      ΤΣΙΤΟΥΡΙΔΗΣ Σ., σελ.
      ΠΡΑΚΤΙΚΑ  ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  Ζ΄
      Πέμπτη 1 Απριλίου 2004
      	Αθήνα, σήμερα την 1η Απριλίου 2004, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση. Καλή αρχή στην Ολομέλεια και στον κοινοβουλευτικό έλεγχο!
      Έχω την τιμή να ανακοινώσω στο Σώμα ότι ο συνάδελφος κ. Ιωάννης Παλαιοκρασσάς με επιστολή του προς την Πρόεδρο της Βουλής υπέβαλε την παραίτησή του από το βουλευτικό αξίωμα. Η επιστολή του κυρίου συναδέλφου θα καταχωριστεί στα Πρακτικά της σημερινής συνεδρίασης. 
      (Στο σημείο αυτό η προαναφερθείσα επιστολή του κ. Ιωάννη Παλαιοκρασσά καταχωρίζεται στα Πρακτικά και έχει ως εξής: 
      «							26 Μαρτίου 2004
      Προς την Πρόεδρο
      Της Βουλής των Ελλήνων
      Κυρία Άννα Ψαρούδα- Μπενάκη
      Αθήνα
      
      Κυρία Πρόεδρε,
      Με την παρούσα επιστολή υποβάλλω την παραίτηση μου από το βουλευτικό αξίωμα, την οποία και σας παρακαλώ να αποδεχθείτε.
      Μετά τιμής,
      
      Ιωάννης Παλαιοκρασσάς
      Βουλευτής Κυκλάδων»)
      ΠΡΟΕΔΡΟΣ (Άννα Μπενάκη-Ψαρούδα): Πριν εισέλθουμε στην ημερήσια διάταξη θα προβούμε στην ορκωμοσία της συναδέλφου κ. Αριάδνης Μανούσου- Μπινοπούλου. 
      Καλείται η Βουλευτής κ. Αριάδνη Μανούσου-Μπινοπούλου να προσέλθει και να δώσει τον νενομισμένο όρκο ενώπιον του εκπροσώπου της Εκκλησίας. 
      (Στο σημείο αυτό προσέρχεται η Βουλευτής κ. Αριάδνη Μανούσου-Μπινοπούλου και δίνει τον παρακάτω όρκο:
      «Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστή στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου».)
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ ( Άννα Μπενάκη - Ψαρούδα): Άξια, άξια!
      ΟΛΟΙ ΟΙ ΒΟΥΛΕΥΤΕΣ : Άξια, άξια!
      ΠΡΟΕΔΡΟΣ ( Άννα Μπενάκη - Ψαρούδα): Συγχαρητήρια και σας εύχομαι καλή θητεία!
      Έχω επίσης την τιμή, κύριοι συνάδελφοι, να ανακοινώσω στο Σώμα ότι υπεβλήθησαν στην Πρόεδρο της Βουλής επιστολές συναδέλφων σχετικές με το επαγγελματικό ασυμβίβαστο, κατά το άρθρο 57 παράγραφος 1 του Συντάγματος. Οι επιστολές αυτές θα καταχωριστούν στα Πρακτικά της σημερινής συνεδρίασης.
      (Στο σημείο αυτό καταχωρίζονται στα Πρακτικά οι προαναφερθείσες επιστολές, σύμφωνα με τη σειρά κατάθεσής τους, και έχουν ως εξής:
      
      (Οι κατατεθείσες επιστολές βρίσκονται στο Τεύχος των Πρακτικών της Βουλής)
      
      ΠΡΟΕΔΡΟΣ (Άννα Μπενάκη – Ψαρούδα): Κύριοι συνάδελφοι, έχω την τιμή να σας ανακοινώσω ότι:
      Ο Συνήγορος του Πολίτη υπέβαλε στην κυρία Πρόεδρο της Βουλής την ετήσια έκθεση 2003.
      Με επιστολή του ο Πρόεδρος της Νέας Δημοκρατίας ορίζει, σύμφωνα με το άρθρο 17 του Κανονισμού της Βουλής, ως Κοινοβουλευτικό Εκπρόσωπο της Νέας Δημοκρατίας το Βουλευτή Β΄ Αθηνών κ. Βύρωνα Πολύδωρα.
      Επίσης, έχω την τιμή να σας ανακοινώσω το δελτίο επικαίρων ερωτήσεων της Παρασκευής 2 Απριλίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 9/30-3-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δημόσιας Τάξης, σχετικώς με τη ματαίωση του διαγωνισμού πρόσληψης Δοκίμων Πυροσβεστών κλπ.
      2. Η με αριθμό 15/30-3-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικώς με δημοσιεύματα του Τύπου αναφερόμενα στην περαιτέρω επέκταση της βάσης της Σούδας κλπ.
      3. Η με αριθμό 13/30-3-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις θέσεις της Κυβέρνησης για το θέμα των συμβασιούχων και την εφαρμογή ή όχι στην Ελλάδα της κοινοτικής οδηγίας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 11/30.3.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εξωτερικών, σχετικώς με τα πρόσφατα δραματικά επεισόδια στο Κοσσυφοπέδιο και τις πρωτοβουλίες της ελληνικής Κυβέρνησης κλπ.
      2. Η με αριθμό 14/30.3.2004 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικώς με την καταβολή της επιδότησης στους ελαιοπαραγωγούς κλπ.
      3. Η με αριθμό 12/30.3.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικώς με τη λήψη μέτρων για την αντιμετώπιση της ακρίβειας κλπ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η πρώτη με αριθμό 1/29.3.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικώς με τις διαπραγματεύσεις της Κυβέρνησης στο Συμβούλιο Υπουργών Γεωργίας της Ευρωπαϊκής Ένωσης για τα μεσογειακά προϊόντα κλπ.
      Η προαναφερθείσα επίκαιρη ερώτηση θα συζητηθεί μαζί με την τρίτη με αριθμό 5/29.3.2004 του δευτέρου κύκλου επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικώς με το ίδιο θέμα, δηλαδή τις διαπραγματεύσεις της Κυβέρνησης στο Συμβούλιο Υπουργών Γεωργίας της Ευρωπαϊκής Ένωσης για τα μεσογειακά προϊόντα κλπ.
      Η επίκαιρη ερώτηση του κ. Αργύρη έχει ως εξής:
      «Τον Ιούνιο του 2003 -στη διάρκεια της Ελληνικής Προεδρίας- αποφασίστηκε η μεταρρύθμιση και η συνέχιση, με τους σημερινούς μάλιστα πόρους, της Κοινής Αγροτικής Πολιτικής μέχρι το 2013. Στην αρχική πρόταση μεταρρύθμισης δεν συμπεριλαμβάνονταν τα μεσογειακά προϊόντα.
      Με μεγάλη προσπάθεια και σε συνεργασία με τις οργανώσεις των παραγωγών εξασφαλίσαμε την ένταξη και των τριών προϊόντων -ελαιόλαδο, βαμβάκι και καπνός- στην τελική συμφωνία που ομόφωνα ψηφίστηκε από όλα τα κράτη-μέλη. Με την απόφαση αυτή όπως ορίζεται στο σημείο 2.5. δόθηκε εντολή στην Επιτροπή να παρουσιάσει πρόταση για τη μεταρρύθμιση των μεσογειακών προϊόντων. Η πρόταση να περιλαμβάνει:
      Ίδιο χρονικό ορίζοντα (2013)
      Ίδιες αρχές και ίδιους κανόνες (εισαγωγή της αποσύνδεσης από την παραγωγή και καταβολή επιδότησης στους παραγωγούς)
      Ίδιο σταθερό δημοσιονομικό πλαίσιο (ίδιους πόρους για τα προϊόντα και τη χώρα)
      Η πρόταση αυτή κατατέθηκε και περιελάμβανε τα όσα αρχικά είχαν συμφωνηθεί. (COM(2003) 698 τελικό)
      Αυτή την περίοδο θα αποφασίσετε στην έκτακτη συνεδρίαση εάν την πρόταση θα την κάνετε απόφαση. Για ολοκλήρωση της συμφωνίας του Ιουνίου που έχει μεγάλη σημασία για τους παραγωγούς και τα σημαντικά αυτά προϊόντα για τη χώρα μας πρέπει να υιοθετηθεί ο σχετικός κανονισμός από το Συμβούλιο Υπουργών Γεωργίας το γρηγορότερο δυνατόν. Η λήψη απόφασης αναβλήθηκε για τις 19.4.2004.
      Ερωτάται ο κύριος Υπουργός να μας απαντήσει:
      Ποιες είναι οι θέσεις της Κυβέρνησης που θα διαπραγματευθεί στο Συμβούλιο για:
      α. Το ελαιόλαδο
      β. Το βαμβάκι 
      γ. και τον καπνό,
      όσον αφορά τα ποσοστά αποδέσμευσης και τα ποσά που προτείνονται από την Επιτροπή να μεταφερθούν για την αγροτική ανάπτυξη.»
      Η όμοια επίκαιρη ερώτηση της κ. Ξηροτύρη έχει ως εξής:
      «Κατά την πρόσφατη συνάντηση των Υπουργών Γεωργίας στις Βρυξέλλες έγινε φανερό ότι τα κονδύλια για την ελληνική γεωργία μέχρι το 2013 δεν έχουν εξασφαλιστεί. Αντίθετα, οι μέχρι τώρα προτάσεις και διαπραγματεύσεις δημιουργούν συνθήκες άνισης μεταχείρισης σε βάρος των μεσογειακών προϊόντων. Αυτό δεν αποτελεί έκπληξη για την Κυβέρνηση, αφού ήταν ήδη γνωστό ότι η ενδιάμεση αναθεώρηση της ΚΑΠ είχε δημοσιονομικά αίτια, ότι τα τρία μεσογειακά προϊόντα αντιπροσωπεύουν το 57% των εισπράξεων της χώρας μας από το Ευρωπαϊκό Ταμείο και ακόμα ότι είχαν εξαιρεθεί από τις διαπραγματεύσεις που έγιναν επί Ελληνικής Προεδρίας τον Ιούνιο του 2003.
      Είναι βέβαιο ότι η προτεινόμενη αποδέσμευση των ενισχύσεων από την παραγωγή θα οδηγήσει στην ταχεία εγκατάλειψη των καλλιεργειών, ιδιαίτερα του καπνού, με ό,τι αυτό συνεπάγεται για την ελληνική ύπαιθρο και ότι η εφαρμογή των μέτρων για την παραγωγή ποιοτικών αγροτικών προϊόντων και την προστασία του περιβάλλοντος (Β΄ πυλώνας) θα σήμαινε την απώλεια κονδυλίων που χρειάζεται και δικαιούται η ελληνική γεωργία. Εκτός αυτών σήμερα κατά τις δικές σας πληροφορίες υπάρχει αδυναμία αποπληρωμής των ελαιοπαραγωγών με τις ενισχύσεις 2002-2003.
      Μετά απ’ αυτά ερωτάται ο κύριος Υπουργός:
      Ποια είναι η θέση της Κυβέρνησης για τις επιδιώξεις της αναθεωρημένης ΚΑΠ σε σχέση με τις ανάγκες και τις δυνατότητες του αγροτικού τομέα, με ποιες πρωτοβουλίες θα διασφαλίσει την ελληνική γεωργία από τις αρνητικές επιπτώσεις της αποδέσμευσης και πώς θα αποφευχθεί η απώλεια πόρων;
      Πώς και από πού θα εξευρεθούν τα κονδύλια για την άμεση απόδοση των ενισχύσεων στους δικαιούχους ελαιοπαραγωγούς;»
      Πριν δώσω το λόγο στον κύριο Υπουργό, θα ήθελα να υπενθυμίσω ότι οι επίκαιρες ερωτήσεις πρέπει να είναι σύντομες. Βεβαίως καταλαμβάνουν μία σελίδα, αλλά αυτό σημαίνει μία σελίδα όχι τόσο πυκνογραμμένη ώστε να χρειάζεται τόσο μακρά ανάγνωση. Αυτό το λέω επειδή είμαστε στην αρχή, ώστε να υπάρχει μία σχετική συμμόρφωση.
      Ο κύριος Υπουργός Αγροτικής Ανάπτυξης και Τροφίμων έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, θα ήθελα να εκφράσω την ικανοποίησή μου γιατί οι ερωτήσεις των συναδέλφων κ. Αργύρη και κ. Ξηροτύρη μας δίνουν τη δυνατότητα να αναφερθούμε σ’ ένα πολύ σημαντικό ζήτημα το οποίο αντιμετωπίζει από την πρώτη ημέρα της θητείας της η νέα Κυβέρνηση. Και μου δίδει και εμένα την ευκαιρία να είμαι ο πρώτος Υπουργός ο οποίος θα απαντήσει σε επίκαιρες ερωτήσεις στην παρούσα Βουλή.
      Βρισκόμαστε σε μία σημαντική εποχή, σε μία εποχή σημαντικών αλλαγών στην παγκόσμια και ευρωπαϊκή γεωργία. Αυτές οι σημαντικές αλλαγές επέβαλαν, κυρίες και κύριοι συνάδελφοι, την αναθεώρηση των αγορών σημαντικών προϊόντων στην Ευρωπαϊκή Ένωση. Θα υπενθυμίσω ότι τον Ιούνιο του 2003, το Συμβούλιο των Υπουργών επί Ελληνικής Προεδρίας απεφάσισε την αναθεώρηση αγορών προϊόντων που αφορούσαν κυρίως -κυρίως, λέω- βόρειες χώρες και αφήσαμε για το μέλλον την αναθεώρηση αγορών προϊόντων που αφορούν κυρίως τις μεσογειακές χώρες.
      Και το μέλλον είναι τώρα εδώ. Το Σεπτέμβριο του 2003 η Ευρωπαϊκή Επιτροπή έκανε προτάσεις για την αναθεώρηση των αγορών του καπνού, του βάμβακος και του ελαιολάδου. Αυτές οι προτάσεις έγιναν και στη βάση μίας δέσμευσης η οποία υπήρξε στο Συμβούλιο Υπουργών Γεωργίας του Ιουνίου του 2003, σύμφωνα με την οποία οι όποιες αναθεωρήσεις στα μεσογειακά προϊόντα θα είχαν την ίδια βάση και θα ακολουθούσαν τους ίδιους κανόνες με τις αναθεωρήσεις των προϊόντων του Ιουνίου του 2003.
      Εκτιμήσαμε τότε ως Αντιπολίτευση ότι υπήρξε ένα πολύ μεγάλο λάθος από την πλευρά της Κυβέρνησης, που δεν χειρίστηκε στο μεγάλο πακέτο της αναθεώρησης και τα μεσογειακά προϊόντα, διότι είναι κατανοητό και σαφές ότι σε μία πολυμερή διαπραγμάτευση δίνεις και παίρνεις. 
      Όταν ήρθε η ώρα των μεσογειακών προϊόντων, η πρόταση της Ευρωπαϊκής Επιτροπής και οι μετέπειτα συζητήσεις οι οποίες έγιναν σε τέσσερα Συμβούλια Υπουργών Γεωργίας δημιούργησαν ένα κλίμα, στη βάση του οποίου η νέα ελληνική Κυβέρνηση βρέθηκε υποχρεωμένη να κλείσει τη Δευτέρα και την Τρίτη της προηγούμενης εβδομάδας αναθεωρήσεις, οι οποίες σε σχέση μ’ αυτό το οποίο απεφασίσθη τον Ιούνιο του 2003 δημιουργούσαν διακριτική μεταχείριση για τα μεσογειακά προϊόντα.
      Η διακριτική αυτή μεταχείριση ξεκινάει από την έναρξη εφαρμογής των όποιων αλλαγών, αφού σύμφωνα με τις προτάσεις δεν είχαμε και δεν έχουμε τη δυνατότητα της μεταβατικής περιόδου που μπορεί να φθάσει μέχρι το 2007 για τα «βόρεια» προϊόντα. Για τα μεσογειακά προϊόντα πρέπει η αναθεώρηση να ισχύσει από την 1η Ιανουαρίου του 2005. Έχουμε σημαντική απόκλιση σε ό,τι αφορά τον ορίζοντα ο οποίος υπάρχει, για να διατηρηθεί το καθεστώς των ενισχύσεων, αφού για τους άλλους ο ορίζοντας είναι το 2013, ενώ σύμφωνα με την  πρόταση την οποία βρήκαμε το 2009 μπορεί να έχουμε νομοθετικές πρωτοβουλίες για τα προϊόντα αυτά. Και νομοθετική πρωτοβουλία, σύμφωνα με την πολιτική και τη νομική μας άποψη -που είναι επιβεβαιωμένη και από τις υπηρεσίες της Ευρωπαϊκής Επιτροπής- είναι και η ενδεχόμενη κατάργηση επιδοτήσεων.
      Καταθέτω, λοιπόν, για τα Πρακτικά -γιατί πολύ κουβέντα έγινε τελευταία- τη διαφορετικότητα των ρυθμίσεων του άρθρου 64 παράγραφος 3 του οριζόντιου Κανονισμού και την πρόταση την οποία βρήκαμε και η οποία υπάρχει ακόμα στο τραπέζι του Συμβουλίου Υπουργών μ’ ένα άρθρο 155 Α΄ που προβλέπει για τα μεσογειακά προϊόντα ενδεχομένως και νομοθετικές προτάσεις.
      (Στο σημείο αυτό ο Υπουργός Αγροτικής Ανάπτυξης και Τροφίμων κ.                         Σάββας Τσιτουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρα, όσοι ισχυρίζονταν ότι διεσφάλισαν τις επιδοτήσεις μέχρι το 2013, προφανώς αγνοούσαν την ύπαρξη μιας συγκεκριμένης διάταξης, η οποία έθετε ορίζοντα για νομοθετικές πρωτοβουλίες το 2009.
      Επίσης, υπάρχει δυσμενής και διακριτική μεταχείριση σε ό,τι αφορά τη μεταφορά πόρων από αυτό που λέμε «πρώτο πυλώνα» στο δεύτερο. Δηλαδή, από τις επιδοτήσεις στο κεφάλαιο για αγροτική ανάπτυξη. Και αυτή η διπλή μεταφορά πόρων υπάρχει για τους βαμβακοπαραγωγούς και τους καπνοπαραγωγούς.
      Τέλος, έχουμε ακαμψία σε ό,τι αφορά το ποσοστό αποσυνδεδεμένης και συνδεδεμένης ενίσχυσης διότι, ενώ για τους άλλους είναι «από-έως», εμείς βρήκαμε προτάσεις «τόσο», εξήντα-σαράντα,και για την καπνοπαραγωγή βρήκαμε πρόταση για πλήρη αποσύνδεση.
      Από την πρώτη ώρα που φθάσαμε στις Βρυξέλλες με τον Υφυπουργό κ. Μπασιάκο καταστήσαμε σαφές και στον Πρόεδρο του Συμβουλίου τον Ιρλανδό συνάδελφο και στον αρμόδιο κοινοτικό Επίτροπο κ. Φίσλερ και σε εννέα Υπουργούς, τους οποίους είδαμε διμερώς πριν από τη συνάντηση στο Συμβούλιο, ότι δεν μπορούσαμε  να κλείσουμε τη διαπραγμάτευση την προηγουμένη Δευτέρα ή Τρίτη. Ζητήσαμε έκτακτο –και το έχουμε- Συμβούλιο Υπουργών Γεωργίας στο Λουξεμβούργο στις 19 και 20 του μηνός Απριλίου. Στο μεταξύ ανοίξαμε έναν κύκλο διαβουλεύσεων και διαπραγματεύσεων με συναδέλφους χωρών που παράγουν τέτοια προϊόντα –θα σας πω στη συνέχεια στη δευτερολογία μου το πρόγραμμα αυτό- και ζητούμε …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      -θα έρθω στη θέση της Κυβέρνησης και κλείνω, αγαπητοί συνάδελφοι. Να εξασφαλιστεί η δημοσιονομική ουδετερότητα για τη χώρα μας και τους παραγωγούς μας σε ό,τι αφορά το πακέτο αυτό, να υπάρξει ευελιξία μεταξύ ποσοστών συνδεδεμένης και αποσυνδεδεμένης ενίσχυσης, να υπάρξει μεταβατική περίοδος για την έναρξη των νέων ρυθμίσεων και τέλος -πολύ σημαντικό- να διασφαλιστεί ο ίδιος χρονικός ορίζοντας για τη διατήρηση των ενισχύσεων που ισχύει για τα προϊόντα που αναθεωρήθηκαν τον Ιούνιο του 2003. Δηλαδή, να μην υπάρξει δυνατότητα νομοθετικών πρωτοβουλιών για βασικά ελληνικά προϊόντα το 2009. 
      Θα συνεχίσουμε τη διαπραγμάτευση με δεδομένες τις δυσκολίες τις οποίες βρήκαμε. 
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», πενήντα τρεις μαθητές και τέσσερις δάσκαλοι του 1ου  Δημοτικού Σχολείου Ταύρου.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Ευάγγελος Αργύρης. 
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κυρία Πρόεδρε. 
      Με έκπληξη, παρ’ ότι ο κύριος Υπουργός είχε στη διάθεσή του αρκετό χρόνο, δεν ακούσαμε τίποτε γι’ αυτά που ρωτάμε.
      Επίσης πρέπει να εξηγήσουμε για ακόμα μία φορά ότι η πρόταση του Ιουνίου, που εμείς μετατρέψαμε σε απόφαση, δεν περιελάμβανε τίποτα για τα μεσογειακά προϊόντα, καθώς επίσης δεν συμπεριλάμβανε τίποτα για τους εκατόν είκοσι χιλιάδες τόνους γάλα ούτε επίσης για το ρύζι και τα σιτηρά. Εμείς την πρόταση αυτή τη μετατρέψαμε σε απόφαση τον Ιούνιο.
      Όμως με έκπληξη τώρα ακούμε τον κύριο Υπουργό να διεκδικεί στις Βρυξέλλες αυτά που έχουμε, εξασφάλιση.
      	Γιατί συμβαίνει αυτό; Κατά τη δική μας άποψη πρέπει να συμβαίνουν δύο πράγματα. Ή άγνοια, αλλά δεν νομίζουμε ότι είναι δυνατόν μια Κυβέρνηση να αγνοεί τι ακριβώς ψηφίστηκε από τη στιγμή που είναι ομόφωνη η απόφαση του Ιουνίου ή τα μάτια της Κυβέρνησης είναι στραμμένα στην αναβλητικότητα, γιατί με μεγάλη σπουδή ακούμε ότι ζητήσαμε έκτακτο συμβούλιο. 
      	Στην ενημέρωση που κάναμε κατά την παραλαβή στη νέα πολιτική ηγεσία είπαμε ότι δεν πρόκειται να γίνει Συμβούλιο Υπουργών Γεωργίας με θέμα συζήτησης τη μεταρρύθμιση, πρώτον γιατί είναι υπηρεσιακός ο Υπουργός της Ισπανίας, δεύτερον, γιατί ο Γάλλος δεν θα πάει, γιατί έχει τις δημοτικές εκλογές και τρίτον, γιατί δεν είναι έτοιμη ακόμα η Επιτροπή. Σήμερα την αναβολή την εμφανίζετε σαν μια μεγάλη διαπραγμάτευση της ελληνικής Κυβέρνησης. 
      	Θέλουμε, λοιπόν, να ξαναθυμίσουμε ότι εμείς δεν θα δεχθούμε να υποχωρήσετε από την απόφαση του Ιουνίου. Θα είμαστε δίπλα στην Κυβέρνηση και θα τη χειροκροτήσουμε, αν πράγματι διασφαλίζει αυτά που αποφασίστηκαν τον Ιούνιο. 
      	Τι ακριβώς αποφασίστηκε τον Ιούνιο; Αποφασίστηκε ότι είναι εξασφαλισμένες οι επιδοτήσεις μέχρι το 2013. Χαίρομαι που κατέθεσε τα νομικά έγγραφα ο κύριος Υπουργός. Θα δει ότι το άρθρο 64 παράγραφος 3 της αναθεωρηθείσας Κοινής Αγροτικής Πολιτικής λέει ακριβώς αυτό που λέει και το άρθρο 155. ‘Αρα είναι οριζόντιο άρθρο του Κανονισμού όλα τα προϊόντα πριν από τη λήξη της θητείας τους έχουν μια ενδιάμεση ανασκόπηση. Επομένως δεν πρόκειται για κάτι καινούργιο. 
      	Πρέπει να γνωρίζουμε ένα πράγμα. Παρ΄ ότι η Κυβέρνηση επαγγέλλεται τη διαφάνεια δεν γνωρίζαμε προεκλογικά, αλλά δεν γνωρίζουμε και σήμερα που είναι Κυβέρνηση, ποιες είναι οι θέσεις που θα διαπραγματευθεί. Είναι υπέρ της αποδέσμευσης του καπνού, όπως είναι οι Έλληνες παραγωγοί ή είναι υπέρ αυτών που λένε  οι καπνέμποροι; Είναι υπέρ του δημοσιονομικού φακέλου για το ελαιόλαδο ή είναι υπέρ των πανωγραψιμάτων; 
      	ΠΡΟΕΔΡΟΣ (Άννα Μπενάκη - Ψαρούδα): Κύριε Αργύρη, ο χρόνος σας ολοκληρώθηκε. Κλείστε παρακαλώ. 
      	ΕΥΑΓΓΕΛΟΣ ΑΡΓΥΡΗΣ: Θα πω μόνο μια λέξη, κυρία Πρόεδρε. 
      	Εμείς θα είμαστε εδώ για να παρακολουθούμε ακριβώς αυτήν την εξέλιξη. Να ξέρετε όμως ότι όλα κρίνονται από το αποτέλεσμα. Σήμερα, λοιπόν, είναι η ώρα της αλήθειας. Πρέπει, έστω και τώρα, να καλέσετε τις οργανώσεις των παραγωγών για να συζητήσετε μαζί τους, για το τι ακριβώς θα συζητήσετε στις Βρυξέλλες. 
      	ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Αργύρη. 
      	Η κ. Ξηροτύρη έχει το λόγο.
      	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε. 
      	Κύριε Υπουργέ, θα ήθελα να ξεκινήσω με τη βασική αρχή τη δική μας –και νομίζω ότι είναι και δική σας αρχή και όλων των κομμάτων- ότι η αγροτική μας πολιτική και μάλιστα μια επιθετική αγροτική πολιτική, θα πρέπει να ξεκινάει από τις προϋποθέσεις για τη διασφάλιση της αγροτικής μας παραγωγής και να μην εξαντλείται μόνο σε θέματα διαχειριστικού χαρακτήρα, όπως εξαντλήθηκε τα τελευταία χρόνια και ενδεχομένως και με τις δικές σας τώρα παρατηρήσεις και κατ’ αρχήν προσπάθειες, μου δίνετε την ίδια την εντύπωση. Ευελιξία, δημοσιονομική ουδετερότητα για ένα ορισμένο χρόνο κλπ.
      	Γιατί λέω ότι θα πρέπει να υπάρξει αυτή η πολιτική της στήριξης της αγροτικής πολιτικής; Γιατί είναι προφανές ότι μέχρι το 2013 δεν έχουν εξασφαλιστεί τα κονδύλια για την ελληνική γεωργία, γιατί είναι προφανές -και το ξέρετε πάρα πολύ καλά- ότι είναι δημοσιονομικά τα αίτια για τα οποία η Ευρωπαϊκή Ένωση κάνει όλες αυτές τις μεταρρυθμίσεις. Τις κάνει, επειδή θέλει το ίδιο ποσό να το κατανείμει στους είκοσι πέντε, επειδή τα μεσογειακά μας προϊόντα είναι το 57% της παραγωγής μας και γι΄ αυτό κόβει από αυτά και δεν κόβει από κάπου αλλού -ήταν κάποιες ευνοϊκές ρυθμίσεις για το γάλα π.χ., αυτά ήταν όμως ασπιρίνες για να κόψουν πολύ σημαντικότερα- και επειδή η χώρα μας είναι πραγματικά ανέτοιμη, λόγω των οργανωτικών της προβλημάτων, να μπορέσει να αξιοποιήσει, έστω κάποια κονδύλια, τα οποία θα προέλθουν από το δεύτερο πυλώνα. 
      	Επομένως είναι πολύ σημαντικά τα προβλήματα, τα οποία έχουμε να αντιμετωπίσουμε. Σε αυτήν τη λογική θέλω εγώ να μου απαντήσετε για τους σαφείς στόχους της Κυβέρνησής σας απέναντι σε αυτά τα θέματα. Ξέρω ότι είστε αναγκασμένος να μείνετε σε προβλήματα διαχειριστικού χαρακτήρα, για τα οποία εμείς επιμένουμε ότι δεν λύθηκαν από την προηγούμενη κυβέρνηση και ήταν σε βάρος των αγροτικών προϊόντων. Επιτέλους όμως πρέπει να μιλήσουμε κάποτε για αυτήν την επιθετική αγροτική πολιτική μας, γιατί είναι γεγονός ότι το μέλλον της ελληνικής αγροτικής παραγωγής τίθεται υπό αμφισβήτηση και αυτές είναι οι επιδιώξεις της Ευρωπαϊκής Ένωσης. 
      	ΠΡΟΕΔΡΟΣ (Άννα Μπενάκη - Ψαρούδα): Ο κύριος Υπουργός έχει το λόγο για να δευτερολογήσει. 
      	ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Θα συμφωνήσω μαζί σας, κυρία Ξηροτύρη, ότι τα προβλήματα που έχουμε μπροστά μας είναι πάρα πολύ δύσκολα. Θα υπενθυμίσω και θα επισημάνω ότι στον αγροτικό τομέα η νέα Κυβέρνηση έχει ένα στόχο, ο οποίος είναι κοινωνικός, δηλαδή πώς θα κρατήσουμε τον κόσμο στην περιφέρεια. 
      Για να πετύχουμε το στόχο μας απαιτείται εισόδημα. Το εισόδημα δημιουργείται στη βάση τριών παραμέτρων. Είναι οι επιδοτήσεις, η εμπορική τιμή και το κόστος παραγωγής. Δεσμευθήκαμε για συγκεκριμένα πράγματα και μέτρα που αφορούν στο κόστος παραγωγής και στο σύστημα εμπορίας των αγροτικών προϊόντων και δεσμευθήκαμε ότι θα δώσουμε μάχες σε όλα τα επίπεδα να διατηρήσουμε το υψηλότερο δυνατό επίπεδο των ενισχύσεων. Η μάχη που δόθηκε την προηγούμενη εβδομάδα έγινε σε όλα τα επίπεδα.
      Μετά από το Συμβούλιο Υπουργών τη Δευτέρα και Τρίτη στις Βρυξέλλες ο ίδιος ο Πρωθυπουργός στο Συμβούλιο Κορυφής, έθεσε το θέμα της διακριτικής μεταχείρισης των αγροτικών μεσογειακών προϊόντων και συνεχίζουμε τον αγώνα μας. 
      Δύο λόγια θα πω σε ό,τι αφορά το ελαιόλαδο, το οποίο υπάρχει επίσης ως ζήτημα στις επίκαιρες ερωτήσεις των συναδέλφων. Η ποσότητα η οποία μπορεί να επιδοτηθεί για την παρελθούσα χρονιά στη βάση των στοιχείων που βρήκαμε και δηλώθηκαν στην Ευρωπαϊκή Επιτροπή είναι 458,2 χιλιάδες τόνοι. Οι αιτηθείσες ποσότητες για ενίσχυση ανέρχονται στις πεντακόσιες σαράντα χιλιάδες τόνους και ο ΟΠΕΚΕΠΕ άρχισε την πληρωμή της προκαταβολής με πλημμελείς ελέγχους σε ποσοστό μέχρι 100% της αιτηθείσας ποσότητας. Αποτέλεσμα: Κληρονομήσαμε το πλήρες αδιέξοδο. Τα χρήματα τα οποία μπορούσαμε να πληρώσουμε πληρώθηκαν από την απελθούσα κυβέρνηση, όταν έχουμε είκοσι χιλιάδες παραγωγούς για τους οποίους δεν πληρώθηκε 1 ευρώ και όταν έχουμε εξήντα χιλιάδες και πλέον ενστάσεις ανθρώπων, οι οποίοι διεκδικούν να έρθουν στην ίδια μοίρα με αυτούς, οι οποίοι πληρώθηκαν μέχρι και 100% της προκαταβολής. Στο αδιέξοδο αυτό θα βρούμε λύση. Την Παρασκευή ο αρμόδιος Υφυπουργός ο κ. Μπασιάκος θα ανακοινώσει τα πρώτα μέτρα για να αρχίσουμε την πληρωμή σε κάποιες περιπτώσεις. Η λύση απαιτεί διαπραγμάτευση και με την Ευρωπαϊκή Επιτροπή, την οποία ξεκινήσαμε από την προηγούμενη εβδομάδα.
      Και έρχομαι και πάλι στο πολύ σημαντικό θέμα της αναθεώρησης των μεσογειακών προϊόντων. Επαναλαμβάνω αυτοί οι οποίοι διαβεβαίωναν τον ελληνικό λαό και την Εθνική Αντιπροσωπεία ακόμα και στη συζήτηση των Προγραμματικών Δηλώσεων, ότι διασφάλισαν τις επιδοτήσεις για τα μεσογειακά προϊόντα μέχρι το 2013, προφανώς αγνοούσαν ότι δεν τις διασφάλισαν. Ή έλεγαν εν γνώσει τους ανακρίβειες.
      Θα σας διαβάσω ένα κείμενο και σας παρακαλώ ακούστε το με προσοχή και θα το καταθέσω στα Πρακτικά: «Οι προτάσεις της Επιτροπής για τα μεσογειακά προϊόντα αποκλίνουν σε ορισμένα σημεία από το συμβιβασμό του Λουξεμβούργου και μας δημιουργούν δυσκολίες. Δεν συμφωνούμε με την προτεινόμενη διπλή μεταφορά πόρων από τα εισοδήματα των βαμβακοπαραγωγών και καπνοπαραγωγών για  τη χρηματοδότηση της αγροτικής ανάπτυξης. Παρόμοια ρύθμιση δεν αποφασίστηκε για κανένα άλλο προϊόν. Δεν συμφωνούμε με την προτεινόμενη μείωση των μέγιστων εγγυημένων εκτάσεων για το βαμβάκι. Δεν συμφωνούμε με την ειδική ρήτρα επανεξέτασης που αφορά μόνο τα μεσογειακά προϊόντα. Δεν συμφωνούμε ….» και αναφέρεται σε μια σειρά αδικίες, οι οποίες επισημαίνονται στις προτάσεις η Ευρωπαϊκή Επιτροπή κατέθεσε…
      ΕΥΑΓΓΕΛΟΣ ΑΡΓΥΡΗΣ: Το Υπουργείο Γεωργίας ανακοίνωσε. Εσείς τι λέτε;
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Δεν συμφωνούμε, λοιπόν, με τις προτάσεις αυτές οι οποίες επί τέσσερα συμβούλια απησχόλησαν την προηγούμενη κυβέρνηση. Το έγγραφο αυτό το οποίο καταθέτει …
      ΕΥΑΓΓΕΛΟΣ ΑΡΓΥΡΗΣ: Δεν είναι έγγραφο είναι ανακοίνωση.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Αργύρη!
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Το έγγραφο αυτό, το δελτίο Τύπου είναι του απερχόμενου Υπουργού κ. Δρυ στις 17.10.2003, ο οποίος μόνο μετά από τρεις μήνες ως κυβέρνηση ανακάλυψε ότι διαφωνούσε με τις προτάσεις τις Ευρωπαϊκής Επιτροπής οι οποίες «διεσφάλιζαν» κατά την απελθούσα κυβέρνηση ισότιμη μεταχείριση στα μεσογειακά προϊόντα. Μετά από 100 μέρες λοιπόν! 
      Το καταθέτω στα Πρακτικά.
      (Στο σημείο αυτό ο Υπουργός Αγροτική  Ανάπτυξης  και Τροφίμων κ. Σάββας Τσιτουρίδης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σας λέω ότι εμείς συμφωνούμε απόλυτα με το έγγραφο αυτό γιατί και εμείς διαφωνούμε και λέμε ότι υπάρχει διακριτική μεταχείριση. Εσείς που την ανακαλύψατε μετά από εκατό μέρες, κάνατε τον εισαγγελέα σε μια κυβέρνηση η οποία ξεκίνησε από την πρώτη στιγμή να ανατρέψει αυτό το δυσμενές περιβάλλον και τις δυσμενείς προτάσεις που βρήκε.
      Άρα ή δεν συνεννοούσασταν, μεταξύ σας, κύριε Αργύρη, ως απελθούσα πολιτική ηγεσία, δεν γνωρίζατε προφανώς σε τι διαφωνούσε ο Υπουργός σας ή διαβεβαιώνατε εν γνώσει σας ανακριβώς τους Έλληνες αγρότες ότι οι προτάσεις τις οποίες βρήκε αυτή η κυβέρνηση ήταν σε αρμόνία με την πρόταση του Λουξεμβούργου. Είναι σε παντελή δυσαρμονία και σας κατέθεσα και τη θέση του προηγούμενου Υπουργού. 
      ΠΡΟΕΔΡΟΣ (‘Αννα Μπενάκη Ψαρούδα): Σας ευχαριστούμε πολύ, κύριε Υπουργέ. 
      Επόμενη είναι η με αριθμό 4/29.3.2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των αποζημιώσεων στους πληγέντες αγρότες από την κακοκαιρία κλπ.
      	Η επίκαιρη ερώτηση του κ. Σκυλλάκου έχει ως εξής: 
      	«Η κακοκαιρία της τελευταίας περιόδου που προκάλεσε εκτεταμένες αγροτικές ζημιές σε πολλές περιοχές της χώρας, έχει δημιουργήσει σοβαρά προβλήματα επιβίωσης στους πληγέντες αγρότες που απειλούνται με χρεοκοπία, αν δεν παρθούν άμεσα συγκεκριμένα μέτρα.
      	Χρειάζεται να επισπευσθούν οι εκτιμήσεις της αγροτικής παραγωγής, επειδή φαίνεται ότι δεν θα τηρηθούν τα χρονοδιαγράμματα που είχαν εξαγγελθεί κατά τη διάρκεια των ζημιών.
      	Χρειάζεται με κάποιο τρόπο να παρακαμφθούν οι χρονοβόρες κοινοτικές διαδικασίες έγκρισης για την καταβολή αποζημιώσεων σε ζημιές του αγροτικού κεφαλαίου (φυτικό, έγγειο και άλλα).
      	Χρειάζεται να παγώσουν τα δάνεια των πληγέντων αγροτών και να αρθούν τα εμπόδια (υποθήκες και άλλα) δανειοδότησης με ευνοϊκούς όρους των αγροτών που έπαθαν ζημιά στο αγροτικό τους κεφάλαιο.
      	Ερωτάται ο κύριος Υπουργός, τι συγκεκριμένες ενέργειες θα κάνει και πότε, για να αποτραπεί η χρεοκοπία των πληγέντων αγροτών της χώρας και να συνεχιστεί απρόσκοπτα η παραγωγική τους δραστηριότητα;»
      	Το λόγο έχει ο Υφυπουργός Αγροτικής Ανάπτυξης και Τροφίμων κ. Μπασιάκος.
      	ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, θέλω να εκφράσω τη χαρά μου, γιατί η πρώτη μέρα κοινοβουλευτικού ελέγχου και ουσιαστικά, η πρώτη μέρα λειτουργίας της Βουλής, της νέας Περιόδου και της νέας Συνόδου, κυριαρχείται από ερωτήσεις που αφορούν τον αγροτικό τομέα και το Υπουργείο Αγροτικής Ανάπτυξης. Αυτή η συζήτηση γίνεται με την παρουσία Βουλευτών αγροτικών περιοχών, αλλά και αυτών των κέντρων, γιατί θα πρέπει όλοι να αναδείξουμε τα προβλήματα που αντιμετωπίζει σήμερα η ύπαιθρος, αλλά και τα αδιέξοδα που κληρονόμησε η Κυβέρνηση της Νέας Δημοκρατίας. Και παρά το ότι είναι πρωταπριλιά, σας βεβαιώνω, ότι θα πω αλήθειες.
      	Πρώτα απ’ όλα, θέλω να πω ότι συμφωνώ απόλυτα με την επίκαιρη ερώτηση του κ. Σκυλλάκου. Θα μπορούσα και εγώ να την προσυπογράψω, παρά τις μεγάλες διαφωνίες, τις οποίες έχουμε σε ιδεολογικό και πολιτικό επίπεδο. Συμφωνώ απόλυτα ότι υπάρχουν μεγάλες καθυστερήσεις στην καταβολή των αποζημιώσεων. Προηγουμένως ελέχθη ότι υπάρχουν και πολλές καθυστερήσεις στον τομέα των επιδοτήσεων. Αυτά τα οποία μας δημιούργησε, μία περίπου διαλυμένη κρατική μηχανή, μία απαράδεκτη νοοτροπία της Κυβέρνησης της πολιτικής ηγεσίας των Υπουργείων, οδήγησαν σε αδιέξοδο συγκεκριμένους κλάδους της οικονομίας και τους κατοίκους της υπαίθρου συνολικά. 
      	Κύριε Σκυλλάκο, πραγματικά υπάρχουν πολλές περιοχές, οι οποίες έχουν υποστεί σοβαρές ζημιές από τις τελευταίες φυσικές καταστροφές και από την τελευταία κακοκαιρία. Το μεσημέρι έχουμε μία σύσκεψη με τους εκπροσώπους των Νομών Λακωνίας και Άρτας. Έχουμε συζητήσει με εκπροσώπους του Νομού Αργολίδας και με εκπροσώπους πολλών άλλων νομών, για το τι μέλλει γενέσθαι. Αλλά θα πρέπει να εκτιμήσετε ότι τώρα ορίστηκε ο νέος πρόεδρος του ΕΛΓΑ  -θα είναι ο κ. Κατσαρός, ο τέως Αντιπρόεδρος της Βουλής-  και δεν έχει οριστεί ακόμη ο διοικητής της Αγροτικής Τράπεζας και αυτό μας δημιουργεί πρόσθετο πρόβλημα στο να περάσουμε  την πολιτική μας σε προηγούμενες διοικήσεις. Το λέω αυτό, γιατί θα πρέπει να αλλάξει ριζικά η νοοτροπία της κρατικής μηχανής. Δεν είναι δυνατόν να παρατηρούνται αυτές οι μεγάλες καθυστερήσεις στην καταγραφή των ζημιών και να υπάρχουν οι πολύ μεγάλες καθυστερήσεις στην καταβολή των αποζημιώσεων.
      	Ήδη στη συνάντηση που είχαμε με τον Υπουργό τον κ. Τσιτουρίδη, τόσο με τον αρμόδιο Επίτροπο τον κ. Φίσλερ, όσο και με διμερείς συζητήσεις με Υπουργούς Γεωργίας των χωρών της Ευρωπαϊκής Ένωσης, αλλά και στα πλαίσια της Συνόδου του Συμβουλίου Υπουργών Γεωργίας, θέσαμε το μεγάλο ζήτημα, το οποίο θέτετε και σεις, των ζημιών του Φεβρουαρίου και καταθέσαμε φάκελο για την έγκριση εθνικών ενισχύσεων, ύψους 300 εκατομμυρίων ευρώ, που αφορά τις τελευταίες ζημιές. Παρακαλέσαμε, όμως, να επισπευτεί η έγκριση και εν συνεχεία η καταβολή των αποζημιώσεων ή των ενισχύσεων σε πληγέντες αγρότες προγενέστερων ετών, διότι ξέρετε -και το έχουμε καταγγείλει και εμείς, ως Αντιπολίτευση- ότι υπάρχουν ακόμη περιπτώσεις ζημιών του 2000, που δεν έχουν αποζημιωθεί. Υπάρχει μία χρονοβόρος διαδικασία των ΠΣΕΑ, όπως γνωρίζετε, η οποία προϋποθέτει την έγκριση από την Ευρωπαϊκή Ένωση.
      	Εμείς, ως πολιτική ηγεσία έχουμε δεσμευτεί ότι θα τροποποιήσουμε τον κανονισμό του ΕΛΓΑ, ώστε να καλύπτονται και περισσότεροι κίνδυνοι, μέσω του ΕΛΓΑ. Ήδη με πρόσφατη απόφαση του Υπουργού κ. Τσιτουρίδη, μειώνονται οι εισφορές ορισμένων κτηνοτρόφων που ήταν υπέρογκες και προσπαθούμε αφ΄ ενός μεν, να ελαφρύνουμε τους αγρότες, οι οποίοι καταβάλλουν υπέρογκες εισφορές και αφ΄ ετέρου να εξασφαλίσουμε ένα διοικητικό μηχανισμό αξιόπιστο, ώστε να καταβάλλονται έγκαιρα οι αποζημιώσεις που είναι απολύτως αναγκαίες, αν θέλουν οι αγρότες να εξακολουθήσουν την παραγωγική τους δραστηριότητα. Υπάρχουν σε εξέλιξη τα προγράμματα Frogy και Ragby, τα παρακολουθούμε και είμαι βέβαιος ότι θα επισπεύσουμε την καταβολή των αποζημιώσεων. Το προηγούμενο παράδειγμα των μεγάλων πολυετών καθυστερήσεων, θα εκλείψει με την Κυβέρνηση της Νέας Δημοκρατίας. 
      	ΠΡΟΕΔΡΟΣ ( Άννα Μπενάκη - Ψαρούδα):  Ο κ. Σκυλλάκος έχει το λόγο.
      	ΑΝΤΩΝΗΣ ΣΚΥΛΛΑΚΟΣ: Δεν αρκεί να συμφωνούμε όσον αφορά το ποιο είναι το πρόβλημα. Είναι υπαρκτά τα προβλήματα και δεν μπορούν να κρυφτούν. Εγώ θέλω να επαναλάβω γνωστές θέσεις του κόμματός μου. Τα αδιέξοδα θα παραμείνουν, όχι μόνο γιατί κληρονομήσατε αυτά τα προβλήματα, αλλά και γιατί η δική σας λογική κινείται στα πλαίσια της Κοινής Αγροτικής Πολιτικής, η οποία δημιουργεί σοβαρότατο αδιέξοδο.
      	Ξεκινώ από το δεύτερο ζήτημα. Για ποιο λόγο για αυτονόητα ζητήματα, όταν σε όλα τα κανάλια στη χώρα μας φαίνονταν οι καταστροφές από τον παγετό, χρειάζονται εγκρίσεις από την Ευρωπαϊκή Ένωση και μάλιστα χρονοβόρες εγκρίσεις, που θα κρατήσουν και πάνω από έξι μήνες για να πάρουν αποζημίωση στο φυτικό κεφάλαιο ή σε άλλες ζημιές που έπαθαν σε θερμοκήπια κλπ; Με το ότι θέσατε μόνο το ζήτημα στον κ. Φίσλερ, αυτή δεν είναι απάντηση για τους αγρότες. Δε μας δίνετε μία απάντηση, μία εγγύηση ότι θα επιταχυνθούν οι διαδικασίες. 
      	Δεύτερο θέμα: Ακόμα και να πάρετε έγκαιρα την απάντηση και να πληρώσετε, η πληρωμή στις αποζημιώσεις δε θα ξεπερνά το 30% με 40%. Δε ζει ο αγρότης, δεν μπορεί να ξαναγυρίσει στη δουλειά, όταν καταστράφηκαν τα δέντρα, όταν καταστράφηκαν τα θερμοκήπια μόνο με το να πάρει το 30% μετά από έξι μήνες. Χρειάζεται δάνεια από την τράπεζα. Οι περισσότεροι είναι χρεωμένοι. Μπαίνει καινούριος πρόεδρος στην Αγροτική Τράπεζα, αλλά σαν Κυβέρνηση θα είναι δικός σας άνθρωπος, τις δικές σας οδηγίες θα εφαρμόζει στην Αγροτική Τράπεζα. 
      Γιατί δε μας λέτε τι θα γίνει; Θα «παγώσουν» τα δάνεια; Θα δοθούν δεύτερα δάνεια χωρίς όρους υποθήκης, γιατί αλλιώς δε θα τα δίνει η τράπεζα αυτά τα δάνεια; Θα είναι με ευνοϊκούς όρους; Θα είναι άτοκα τα δάνεια; Δεν μας απαντάτε και αυτός ο κόσμος είναι σε πορεία καταστροφής.
      	Τελειώνω με το εξής: Για τις αποζημιώσεις από τη φυτική παραγωγή από τον παγετό, δεν μπορείτε να μας πείτε κάτι; Η προηγούμενη κυβέρνηση έλεγε ότι θα γίνουν οι εξατομικεύσεις μέχρι το Πάσχα και δεν προχώρησε αυτή η υπόθεση. Εσείς δώστε μας ένα χρονοδιάγραμμα. Έχετε πείρα, γνωρίζετε την κατάσταση στον ΕΛΓΑ, είπατε ότι θα επιταχύνετε γενικώς τις διαδικασίες. Δώστε μία απάντηση για να την ακούσουν οι Έλληνες αγρότες.
      	ΠΡΟΕΔΡΟΣ (Άννα Μπενάκη-Ψαρούδα): Ο κ. Μπασιάκος έχει το λόγο.
      	ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, το θέμα είναι ότι η Κυβέρνηση θα κάνει ό,τι είναι δυνατό με τη νέα διοίκηση του ΕΛΓΑ, ώστε να μειωθούν αυτοί οι χρόνοι καθυστερήσεων που παρατηρούνται σήμερα. Θα πρέπει να σας πω –και να ενημερώσω το Σώμα- ότι από το σύνολο των ζημιών που καταγράφονται, ο ΕΛΓΑ καλύπτει μόνο το 30% ή 40% ουσιαστικά και το υπόλοιπο που αφορά την υποδομή και το φυτικό κεφάλαιο πάει στα ΠΣΕΑ. Επειδή δεν έχει τροποποιηθεί ο κανονισμός, προφανώς δεν μπορεί να καλυφθεί από τον ΕΛΓΑ η ανάγκη αποζημίωσης του φυτικού κεφαλαίου.
      	Υπάρχει, λοιπόν, ένα θεσμικό πρόβλημα το οποίο θα διορθώσουμε με τροποποίηση του κανονισμού, όπως σας είπα, αλλά υπάρχει και ένα ουσιαστικό πρόβλημα κακής λειτουργίας των υπηρεσιών.
      	Κύριοι συνάδελφοι, θα σας πω ένα χθεσινό παράδειγμα και ένα χθεσινό πρόβλημα που αντιμετώπισα. Ζητούσα από τη Διεύθυνση Μεταποίησης, η οποία ανήκει στην αρμοδιότητά μου, κάποια στοιχεία. Δεν απαντούσε κανένα τηλέφωνο. Επισκέφθηκα ο ίδιος εν συνεχεία με το Γενικό Γραμματέα του Υπουργείου και με τη Διευθύντρια Διοικητικού τα γραφεία τους. Ήταν έξι γραφεία στα οποία υπηρετούν δεκαοκτώ υπάλληλοι οι οποίοι απουσίαζαν στο σύνολό τους. Διεξάγεται έρευνα, θα επιβληθούν κυρώσεις και το φαινόμενο αυτό θα παταχθεί. Είναι αδιανόητο οι υπάλληλοι να λείπουν εν ώρα εργασίας. Δυόμισι η ώρα το μεσημέρι, κυρία Πρόεδρε, δεκαπέντε ή δεκαέξι υπάλληλοι απουσίαζαν από τα καθήκοντά τους. Με τέτοια Δημόσια Διοίκηση διαλυμένη, αποσαθρωμένη, με μία νοοτροπία που δημιούργησε η προηγούμενη κυβέρνηση, είναι αδύνατο να αποδώσουμε έργο, είναι αδύνατο να ικανοποιήσουμε τις προσδοκίες του ελληνικού λαού.
      	Χρειάζονται τομές σε κάθε επίπεδο και είναι βέβαιο ότι με την ανοχή του κόσμου ως προς το χρονοδιάγραμμα, ως προς το χρονικό πλαίσιο, αλλά και ως προς τους θεσμούς που πρέπει να αλλάξουν, θα φέρουμε καλύτερο αποτέλεσμα. Θα τηρηθούν τα χρονοδιαγράμματα. Σας είπα και πάλι ότι τώρα γίνονται σκέψεις…
      	ΑΝΤΩΝΗΣ ΣΚΥΛΛΑΚΟΣ: Για τα δάνεια από την τράπεζα τι εγγυήσεις δίνετε; Θα δοθούν τα δάνεια;
      	ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και  Τροφίμων): Για τα δάνεια, γίνονται οι ρυθμίσεις και θα γίνουν οι δανειακές διευκολύνσεις που προβλέπονται, όπως ξέρετε. Το ελληνικό δημόσιο θα καλύψει τις ανάγκες εγγυήσεων, όπου υπάρχει τέτοια ανάγκη για δανειοδότηση εκείνων των αγροτών που έχουν πληγεί αποδεδειγμένα αλλά το θέμα το φυτικού κεφαλαίου έχει μία άλλη πλευρά, ότι δηλαδή πρέπει να βεβαιώνεται πολύ αργότερα και να καταγράφεται η ζημιά, εν συνεχεία να αποτιμάται και να βεβαιώνεται η αποκατάσταση του φυτικού κεφαλαίου, ώστε να εγκρίνεται η εθνική ενίσχυση που προβλέπεται και από κοινοτικούς κανονισμούς.
      	ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα επτά μαθητές και πέντε καθηγητές του 1ου Γυμνασίου Κισσάμου.
      	Η Βουλή τους καλωσορίζει.
      (Χειροκροτήματα από όλες τις πτέρυγες)
      	Θα συζητηθεί η τρίτη με αριθμό 6/29-3-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Εθνικής Άμυνας, Πολιτισμού, σχετικώς με την απόφαση της Κυβέρνησης να ζητήσει τη συνδρομή του ΝΑΤΟ για την ασφάλεια των Ολυμπιακών Αγώνων κλπ.
      	Η επίκαιρη ερώτηση του κυρίου συναδέλφου έχει ως εξής:
      «Με απόφαση της Κυβέρνησης και με τη σύμφωνη γνώμη της Αξιωματικής Αντιπολίτευσης, ζητήθηκε η συνδρομή και ανατέθηκε η ασφάλεια των Ολυμπιακών Αγώνων στις στρατιωτικές δυνάμεις του ΝΑΤΟ.
      Εδώ και μήνες, ξένοι στρατιωτικοί –κυρίως Αμερικανοί και Ισραηλινοί- βρίσκονται στην Ελλάδα, εποπτεύουν ασκήσεις ασφάλειας Ενόπλων Δυνάμεων και συνεργάζονται στενά μαζί τους. 
      Επειδή η ΝΑΤΟϊκή ομπρέλα «προστασίας», μέσα στο εκρηκτικό διεθνές πλαίσιο, το μόνο που θα προσφέρει είναι ένα νέο δυσβάσταχτο οικονομικό κόστος, δεν έχει καμία σχέση με το ολυμπιακό πνεύμα και υπάρχει κίνδυνος να μετατραπεί σε «μαγνήτη» για τυχόν τρομοκρατικές ενέργειες.
      Ερωτώνται οι αρμόδιοι Υπουργοί:
      Προτίθενται να επανεξετάσουν τη σχετική απόφαση;
      Θα φέρουν για ειδική συζήτηση το θέμα στη Βουλή, μόνη αρμόδια για τέτοιου είδους αποφάσεις;»
      Το λόγο έχει ο Υφυπουργός Εθνικής Αμύνης κ. Ιωάννης Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Κυρία Πρόεδρε, αγαπητοί συνάδελφοι, αδιαμφισβήτητα η επιτυχία των Ολυμπιακών Αγώνων είναι εθνική υπόθεση, είναι αυτό που θα ανεβάσει την πατρίδα μας στα μάτια όλης της κοινής γνώμης.
      Οι απαιτήσεις της ασφαλείας για ένα γεγονός παγκοσμίων διαστάσεων, όπως σήμερα είναι οι Ολυμπιακοί Αγώνες, είναι πολύ υψηλές και πράγματι χρειάζεται διεθνής συνεργασία. Ιδιαίτερα μετά το τρομοκρατικό κτύπημα της 11ης Σεπτεμβρίου και όλων αυτών που επακολούθησαν στη Μόσχα, στην Τουρκία και πρόσφατα στην Ισπανία, το διεθνές περιβάλλον ασφαλείας είναι εξαιρετικά επιβαρημένο. 
      Έτσι για τους Ολυμπιακούς Αγώνες του 2004 υπάρχει σε πλήρη εξέλιξη ένα σχέδιο ασφαλείας που θα κοστίσει 700 εκατομμύρια δολάρια. Ο προϋπολογισμός ασφαλείας των Ολυμπιακών Αγώνων είναι δεκαπλάσιος του προϋπολογισμού των αγώνων στην Ατλάντα και τριπλάσιος του ακριβότερου μέχρι τώρα ολυμπιακού προϋπολογισμού, που ήταν το 2000 στο Σίδνεϋ.
      Τα σαράντα χιλιάδες και πλέον άτομα που θα τεθούν στην υπηρεσία της ασφαλείας κατά τους αγώνες της Αθήνας είναι υπερτριπλάσια εκείνων που έχουν ποτέ χρησιμοποιηθεί σε αγώνες.
      Επιπρόσθετα, στα πλαίσια του σχεδιασμού ολυμπιακής ασφάλειας λειτουργεί εδώ και μια τριετία η ολυμπιακή συμβουλευτική ομάδα αποτελούμενη από εμπειρογνώμονες ασφαλείας από την Αυστραλία, από τη Μεγάλη Βρετανία, από τη Γαλλία, τη Γερμανία, τις ΗΠΑ, το Ισραήλ και την Ισπανία.
      Τα μέλη αυτής της ομάδας συνδράμουν το Υπουργείο Δημοσίας Τάξεως συμβουλευτικά στο σχεδιασμό της ολυμπιακής ασφάλειας και σε ασκήσεις ετοιμότητας, οι οποίες διεξάγονται πάντα υπό τη διεύθυνση της Ελληνικής Αστυνομίας και με τη συμμετοχή παρατηρητών κατά περίπτωση τόσο από τις χώρες της ΟΣΟ αλλά και από λοιπές στα πλαίσια της διεθνούς συνεργασίας, όπως την Ιταλία, τον Καναδά, τη Ρωσία, την Κίνα.
      Στα πλαίσια, λοιπόν, της διεθνούς συνεργασίας υπήρξε επίσημο αίτημα από την ελληνική Κυβέρνηση για συνδρομή στους Ολυμπιακούς Αγώνες. Περιλαμβάνει λοιπόν: 
      Πρώτον, ανταλλαγή πληροφοριών. Δεύτερον, εναέρια επιτήρηση με αεροσκάφη έγκαιρης προειδοποίησης. Τρίτον, επίβλεψη του θαλάσσιου χώρου, μόνιμη ναυτική δύναμη Μεσογείου και ενδεχομένως διάθεση τμήματος πυρηνικής, βιολογικής, χημικής άμυνας για συνδρομή επ’ ωφελεία της Γενικής Γραμματείας Πολιτικής Προστασίας, όσο και ομάδες υγειονομικού, ομάδες απολύμανσης ραδιολογικών, βιολογικών και χημικών ουσιών.
      Επισημαίνεται ιδιαίτερα ότι τόσο τα αεροσκάφη έγκαιρης προειδοποίησης όσο και τα πλοία θα παράσχουν τη συνδρομή τους εκτός των ορίων της ελληνικής επικράτειας. Σε κάθε περίπτωση η εν γένει συνδρομή του ΝΑΤΟ ουσιαστικά δεν αφίσταται της συνεργασίας που ακολουθείται σε συνήθη περίοδο, όπως και σήμερα, όπως και χθες, όπως και πέρυσι στα πλαίσια της συμμαχίας και δεν εγείρει θέματα εθνικής κυριαρχίας.
      Είναι, λοιπόν, ξεκάθαρο ότι σε καμιά περίπτωση δεν ανατέθηκε η ασφάλεια των Ολυμπιακών Αγώνων στο ΝΑΤΟ. Συνδρομή ζητήσαμε. Την ευθύνη της ασφάλειας την έχει η Ελληνική Αστυνομία, την έχει αποκλειστικά η πατρίδα μας. 
      Στόχος μας, λοιπόν και πεποίθησή μας είναι ότι η Ελλάδα θα οργανώσει άρτιους και ασφαλείς Ολυμπιακούς Αγώνες.
      Είναι χρέος μας και θα το πράξουμε για την εμπέδωση της ασφάλειας στους αθλητές, στους προσκεκλημένους, αλλά και σε όλους για την ιστορία και για τη χώρα μας.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Υπουργέ.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υφυπουργέ, βεβαίως αποφεύγω να αναφερθώ στο χαρακτήρα αυτών των Ολυμπιακών Αγώνων που θα γίνονται με βαπόρια, με αεροπλάνα και με πολεμική ατμόσφαιρα. Αυτό είναι ένα ζήτημα άλλης τάξεως που εκφεύγει η αξιολόγησή του των ορίων της επικαίρου ερωτήσεως.
      Όμως με εκπλήσσει η βεβαιότητά σας ότι δεν υπάρχει εκχώρηση κυριαρχικών δικαιωμάτων. Κύριε Υφυπουργέ, η πρόσκληση του ΝΑΤΟ για τη συμμετοχή του στη συγκεκριμένη αυτή διαδικασία που αναφέρατε, εκφεύγει των θεσμοθετημένων ορίων δράσης του ΝΑΤΟ. Εσείς ο ίδιος μιλήσατε για αεροπλάνα και για πλοία, τα οποία θα κάνουν συγκεκριμένες περιπολίες. 
      Εγώ τουλάχιστον έχω την πολιτική όσο και την επιστημονική βεβαιότητα ότι αυτό το θέμα μόνη αρμόδια να το αποφασίσει είναι η Βουλή των Ελλήνων. Δεν έχει δικαίωμα καμία κυβέρνηση να μεταβάλλει το θεσμικό χαρακτήρα του ΝΑΤΟ αναφορικά με τα όρια αλλά και τα θέματα δράσης. Και τα θέματα δράσης, στα οποία αναφερθήκατε, βρίσκονται έξω από το πλαίσιο δράσης του ΝΑΤΟ στη χώρα μας.
      Δεύτερο ζήτημα. Δεν μας είπατε τίποτα για το κόστος. Τι κόστος θα υπάρξει αναφορικά με τη συνδρομή του ΝΑΤΟ για την ασφάλεια των Ολυμπιακών Αγώνων;
      Τρίτο ζήτημα. Δεν σας απασχολεί το γεγονός ότι αυτή η συνδρομή του ΝΑΤΟ, μετά από πρόσκληση της παρούσας όσο και της προηγούμενης κυβέρνησης, είναι δυνατόν να λειτουργήσει ως ένας μαγνήτης για όλους εκείνους που θέλουν ενδεχομένως να ταράξουν τη διεξαγωγή των Ολυμπιακών Αγώνων;
      Αυτά είναι τα ερωτήματα. Και βεβαίως εκείνο το οποίο προεξάρχει, είναι το πρώτο που σας έθεσα, ότι δεν δικαιούστε να προσκαλείτε το ΝΑΤΟ -ανεξάρτητα από τον επικίνδυνο πολιτικό συμβολισμό που έχει αυτή η πρόσκληση- διότι είναι άλλος ο χαρακτήρας του ΝΑΤΟ και άλλα τα θεσμικά όρια δράσης του.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Ευχαριστώ, κυρία Πρόεδρε.
      Αγαπητέ κύριε συνάδελφε, σ’ ένα τέτοιο γεγονός, όπως οι Ολυμπιακοί Αγώνες, η συνδρομή ολοκλήρου της ανθρωπότητος για το θέμα της ασφάλειας είναι πλέον αναγκαία. Εμείς επιμένουμε στη λέξη «συνδρομή». Αυτό έχει σημασία. Εμείς ζητήσαμε συνδρομή και μόνον αυτό. 
      Κύριοι συνάδελφοι, το βασικό είναι ότι αυτά τα αεροσκάφη έγκαιρης προειδοποίησης και τα πλοία θα ενεργούν εκτός των ορίων της Ελλάδος, εκτός των χωρικών μας υδάτων και εκτός του εναερίου χώρου. Και όχι μόνο αυτό, αλλά θα τελούν υπό ελληνική διοίκηση. 
      Θα πρέπει να σας αναφέρω ότι ανάλογη συνδρομή έχει ζητήσει η Πορτογαλία για τον Ιούνιο που θα διοργανώσει τους Αγώνες του Πανευρωπαϊκού Πρωταθλήματος στο ποδόσφαιρο. Κανένας δεν βγήκε εκεί για να πει κάτι αρνητικό. Οι πάντες είπαν:«Ναι, σωστά γίνεται αυτό». 
      Ερωτώ: Γιατί εμείς εδώ να τα βλέπουμε όλα αρνητικά; Δεν είμαστε σε κάποιες περασμένες δεκαετίες και θα πρέπει όλοι να συμφωνήσουμε ότι προέχει να διεξαχθούν σωστοί αγώνες και ότι προέχει η ασφάλεια των Ολυμπιακών Αγώνων σε μία περίοδο που έχει διαμορφωθεί διεθνώς ένα άσχημο κλίμα.
      Όσον αφορά στο κόστος, θα ήθελα να πω ότι αυτό το κόστος ανήκει στο ΝΑΤΟ και δεν το καλύπτουμε εμείς. Για παράδειγμα, αν στείλει το Βέλγιο ένα αεροπλάνο έγκαιρης προειδοποίησης, το Βέλγιο θα καλύψει αυτά τα έξοδα. Το ίδιο συμβαίνει και μ’ εμάς, όταν πηγαίνουμε σε κάποια ανάλογη επιχείρηση. 
      Συνεπώς δεν υπάρχει επιπλέον επιβάρυνση. Μας ενδιαφέρουν μόνο οι ασφαλείς Ολυμπιακοί Αγώνες και θα δουλέψουμε όλοι μαζί οι Έλληνες, για να σηκώσουμε την Ελλάδα μας ψηλά.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Επίκαιρες ερωτήσεις δευτέρου κύκλου: 
      Η πρώτη, με αριθμό 2/29-3-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Παπουτσή προς τον Υπουργό Εμπορικής Ναυτιλίας, σχετικώς με τη λειτουργία της Ρυθμιστικής Αρχής Θαλασσίων Ενδομεταφορών διαγράφεται λόγω κωλύματος του κυρίου Υπουργού.
      Προχωρούμε στη συζήτηση της δεύτερης με αριθμό 3/29-3-2004 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα  προς τον Υπουργό Απασχόλησης και Κοινωνικής Προστασίας, σχετικώς με την άμεση καταβολή βοηθήματος στους εργαζομένους στις Βιομηχανίες Κονσερβοποιίας του Νομού Λάρισας κλπ.
      Η επίκαιρη ερώτηση του κυρίου συναδέλφου έχει ως εξής:
      «Όπως είναι γνωστό οι εργαζόμενοι στις βιομηχανίες κονσερβοποιίας, διαλογητήρια, ψυγεία, κιβωτοποιεία του Νομού Λάρισας και άλλων νομών βρίσκονται σε δεινή οικονομική κατάσταση λόγω του φετινού παγετού. Οι προϋποθέσεις για την καταβολή του εποχιακού βοηθήματος των 1.000 ευρώ που αποφάσισε η προηγούμενη κυβέρνηση δεν επιτρέπουν σε ένα μεγάλος μέρος αυτών των εργαζομένων να πάρει το βοήθημα. Προκειμένου να ξεπεραστεί η αδικία σε βάρος αυτών των εργαζομένων είναι ανάγκη να δοθεί το εποχιακό βοήθημα στους εποχιακά εργαζόμενους στις παραπάνω βιομηχανίες που έχουν πραγματοποιήσει αθροιστικά τα έτη 2001 και 2002, τριάντα ένσημα και πάνω και το 2003 έχουν πραγματοποιήσει από 0 έως 124 ένσημα (αφαιρουμένων των ενσήμων  των δύο τελευταίων μηνών). Επιπλέον να ενταχθούν οι συγκεκριμένες επιχειρήσεις του νομού στις επιχειρήσεις εποχιακής λειτουργίας ώστε οι εργαζόμενοι σ’ αυτές να παίρνουν ταμείο ανεργίας με 100 ένσημα όπως γίνεται και σε άλλους νομούς. 
      Ερωτάται ο κύριος Υπουργός τι μέτρα θα πάρει η Κυβέρνηση:
      Για την ικανοποίηση των παραπάνω δίκαιων αιτημάτων των εργαζομένων στις συγκεκριμένες επιχειρήσεις του Νομού Λάρισας ώστε να πάρουν όλοι οι εργαζόμενοι σ’ αυτές το μικρό αυτό βοήθημα;
      Για την άμεση καταβολή του βοηθήματος στους εργαζόμενους;»
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Αγαπητή κυρία Πρόεδρε, κυρίες και κύριοι συνάδελφοι, κατ’ αρχήν θα ήθελα να ευχηθώ σε όλους σας καλό μήνα και καλή κοινοβουλευτική περίοδο. Και θέλω να συγχαρώ το Βουλευτή και συνάδελφο κ. Τσιόγκα του ΚΚΕ που αποδεικνύει για άλλη μια φορά την ευαισθησία που έχει ως εκπρόσωπος του λαού της Λάρισας για τους εργαζόμενους και για την κατηγορία εκείνων των εργαζομένων που λόγω παγετού απώλεσαν ένα μέρος του εισοδήματός τους, ειδικά μάλιστα για τους ανέργους που προέρχονται από τη βιομηχανία κονσερβοποιίας, κιβωτοποιίας και τα διαλογητήρια του Νομού Λάρισας και για τους οποίους ερωτά ο κύριος Βουλευτής. Όμως υπάρχουν και οι Νομοί Κοζάνης, Φλώρινας, Ημαθίας, Πέλλας και Πιερίας, που αντιμετωπίζουν ίδια προβλήματα. Στο Νομό της Λάρισας είναι περίπου χίλιοι διακόσιοι πενήντα εργαζόμενοι. 
      Πρέπει να γνωρίζετε, κύριοι συνάδελφοι, ότι αυτή η Κυβέρνηση, η Κυβέρνηση της Νέας Δημοκρατίας και η πολιτική ηγεσία του Υπουργείου Απασχόλησης και Κοινωνικής Προστασίας έχει εξίσου με σας την ίδια ευαισθησία, μια ευαισθησία που πραγματικά μας αναγκάζει πολλές φορές να επιταχύνουμε τους ρυθμούς για να μπορέσουμε να ανταποκριθούμε στις ανάγκες αυτών των ανέργων. Για μας είναι πρωταρχικής σημασίας αυτή η αντιμετώπιση. 
      Κύριοι συνάδελφοι, πρέπει να ξέρετε ότι απόφαση της προηγούμενης κυβέρνησης  δημοσιεύτηκε στο Φύλλο της Εφημερίδας της Κυβέρνησης με αριθμό 476/5.3.04 που αφορούσε αυτούς τους χίλιους διακόσιους πενήντα εργαζομένους για ένα έκτακτο εποχιακό επίδομα 1.000 ευρώ ως έκτακτη οικονομική ενίσχυση. Εμείς καλούμαστε τώρα να υλοποιήσουμε αυτήν την απόφαση. Πράγματι, η πρώτη εντολή που έδωσε η πολιτική ηγεσία στον ΟΑΕΔ αλλά και στο Υπουργείο Εργασίας ήταν να δοθεί άμεσα αυτή η οικονομική ενίσχυση. Και λόγω των ημερών του Πάσχα προσπαθούμε να δοθεί το συντομότερο, μέσα στη Μεγάλη Εβδομάδα, αυτό το επίδομα. 
      Άρα, λοιπόν, δεν συντρέχουν λόγοι ανησυχίας γιατί και εμείς βιαζόμαστε περισσότερο από σας. 
      Όσον αφορά στις προϋποθέσεις της καταβολής του επιδόματος, όπως θα αντιλαμβάνεσθε, αυτές έχουν συνομολογηθεί –και εμείς θα θέλαμε άλλες προϋποθέσεις- και έχουν καταγραφεί στο ΦΕΚ. Δεν μπορούν να αλλάξουν τώρα. 
      Η Κυβέρνηση και το Υπουργείο Απασχόλησης μελετά και σχεδιάζει τη συνολική αναμόρφωση των πολιτικών αυτού του είδους στην κατεύθυνση της βελτίωσης και της ενοποίησης των κανόνων, ώστε έμπρακτα να αποδείξουμε την αλληλεγγύη μας σε όλους τους εργαζόμενους. 
      Πιστεύω, λοιπόν, ότι και εμείς μαζί με σας θέλουμε το ταχύτερο δυνατόν να δοθεί αυτό το επίδομα  μέσα στη Μεγάλη Εβδομάδα. 
      Σας ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
      Κύριε Υπουργέ, η έκτακτη οικονομική ενίσχυση η οποία έχει αποφασισθεί και έχει δημοσιευθεί στο ΦΕΚ, πρέπει να δοθεί πριν το Πάσχα. Το λέω αυτό γιατί το ζητούσαμε να δοθεί πριν τα Χριστούγεννα για να κάνουν οι άνεργοι Χριστούγεννα. Χριστούγεννα δεν έκαναν. Φροντίστε, λοιπόν, να κάνουν Πάσχα. Γιατί εάν δεν δοθεί αυτές τις ημέρες, δεν θα κάνουν Πάσχα. Ένα αυτό, γι’ αυτούς που έχει αποφασισθεί. 
      Δεύτερον, εμείς από την πρώτη στιγμή, από πέρσι το καλοκαίρι, ζητήσαμε με πολύ συγκεκριμένες προϋποθέσεις να δοθεί αυτό το βοήθημα σε όλους τους ανέργους, τους εποχιακούς, που δεν παίρνουν Ταμείο Ανεργίας. Για να πάρει κάποιος Ταμείο Ανεργίας σε εποχιακές επιχειρήσεις στο Νομό Λάρισας, θέλει να έχει εκατόν είκοσι τέσσερα ένσημα, αφαιρουμένων των ενσήμων των δύο τελευταίων μηνών, ημερολογιακά. Σε άλλους νομούς αυτό γίνεται, όταν ο άνεργος έχει εκατό ένσημα αφαιρουμένων των δύο τελευταίων μηνών.
      Θέλουμε, λοιπόν, με απόφαση του ΔΣ του ΟΑΕΔ να αλλάξει και για το Νομό Λάρισας και να ισχύει ό,τι ισχύει στους άλλους νομούς αλλά και να ανοίξουν οι προϋποθέσεις γιατί η προηγούμενη κυβέρνηση έβαλε την εξής προϋπόθεση: Να έχουν για τα έτη 2001 και 2002 το λιγότερο ογδόντα ένσημα. Δηλαδή όποιος έχει εβδομήντα εννιά ένσημα δεν το παίρνει ή όποιος έχει εξήντα, πενήντα ή σαράντα. Αυτά προς τα κάτω. Από επάνω, να έχει έως ενενήντα εννιά ένσημα το 2003. Δηλαδή αυτός που έκανε εκατό, εκατόν πέντε ή εκατόν δέκα ένσημα δεν θα το πάρει. Και κοιτάξτε, δεν παίρνει ούτε Ταμείο Ανεργίας, δεν παίρνει ούτε βοήθημα. 
      Συνεπώς θα πρέπει να υπάρξει μια καινούργια απόφαση του ΔΣ του ΟΑΕΔ γιατί αυτά τα χρήματα δίνονται από τον ΟΑΕΔ και είναι λεφτά των ανέργων, λεφτά των εργαζομένων, για τους ανέργους οι οποίοι δεν έχουν να κάνουν Πάσχα. Και θέλουμε να επισπεύσετε τις διαδικασίες ακριβώς γιατί εάν αρχίσει η νέα σαιζόν, δηλαδή το καλοκαίρι που θα αρχίσουν να δουλεύουν με το κεράσι, με τα ακτινίδια, με τα αχλάδια και με τα ροδάκινα, δεν θα το πάρουν. Συνεπώς θέλουμε να επισπεύσετε τις διαδικασίες, να παρθεί μια καινούρια απόφαση, να πάρουν το βοήθημα και αυτοί που δεν το πήραν. 
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Θέλω, κύριε συνάδελφε, να συμφωνήσουμε σε κάτι. Αν δεν κάνω λάθος, σήμερα είναι Πέμπτη. Τη Μεγάλη Δευτέρα, σε τρεις ημέρες, Θα δώσουμε αυτό το επίδομα. Και κάνουμε υπεράνθρωπες προσπάθειες μ’ έναν ΟΑΕΔ όπου έχουν παραιτηθεί ορισμένα μέλη, να δοθεί αυτό το επίδομα τη Μεγάλη Εβδομάδα. Αν, όμως, βάζετε και το δίλημμα να αλλάξουμε τις προϋποθέσεις του ΦΕΚ, αντιλαμβάνεσθε ότι ο ίδιος αυτοαναιρείσθε. Δηλαδή ζητάτε ο ίδιος αυτό, από τα Χριστούγεννα να πάει τον Αύγουστο. 
      Άρα, λοιπόν, το πρώτο ζητούμενο είναι –και εδώ συμφωνούμε και θα συμφωνήσουμε- να δοθεί τη Μεγάλη Εβδομάδα.  Και θα καταβάλει προσπάθεια και θα δοθεί, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Σ’ αυτό που έχει αποφασισθεί.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακριβώς.
      Δεύτερον -και δεν προσέξατε και δεν πρέπει να διαφωνούμε για να διαφωνούμε, επειδή υπάρχει Κυβέρνηση και Αντιπολίτευση- σας είπα ξεκάθαρα ότι μαζί θα συνδιαμορφώσουμε τη νέα αντίληψη της νέας διακυβέρνησης όσον αφορά ποια είναι η αναμόρφωση της πολιτικής που θα κάνουμε σ’ αυτές τις κατηγορίες των εργαζομένων ποιες θα είναι οι οδηγίες του ΟΑΕΔ. Έχουμε λαμπρό πεδίο, κύριε Τσιόγκα, να συζητήσουμε με μία συναντίληψη εκεί που συμφωνούμε και εκεί που διαφωνούμε, να δούμε πράγματι σ’ αυτές τις κατηγορίες, τις ευαίσθητες, εργαζομένων κοινωνικών ομάδων πώς μπορούμε να αντιμετωπίσουμε αυτά τα μεγάλα προβλήματα είτε σεισμών είτε παγετών είτε άλλων καταστροφών.
      Άρα, λοιπόν, νομίζω ότι θα είσθε ικανοποιημένος να το πάρουν οι Λαρισαίοι Όχι, όμως, μόνο οι Λαρισαίοι, γιατί οφείλω να σας πω εδώ ότι έκαναν αγώνες και οι Βουλευτές της Νέας Δημοκρατίας και του ΠΑΣΟΚ για τους Νομούς Κοζάνης, Φλώρινας, Ημαθίας, Πέλλης και Πιερίας, γιατί στην ερώτησή σας αναφέρεσθε μόνο στη Λάρισα. 
      Άρα, λοιπόν, να συμφωνήσουμε και να πούμε καλό Πάσχα στους εργαζόμενους παίρνοντας αυτό το εποχιακό βοήθημα τώρα το Πάσχα.
      Ευχαριστώ.
      ΔΗΜΗΤΡΙΟΣ ΤΣΙΟΓΚΑΣ: Λέμε και των άλλων νομών. Έξι νομοί είναι.
      ΠΡΟΕΔΡΟΣ (Άννα Μπενάκη - Ψαρούδα): Κύριε Τσιόγκα, σας ικανοποίησε κατά μεγάλο μέρος σ’ αυτό που ρωτήσατε. Μη διαμαρτύρεσθε κι άλλο από πάνω!
      Ολοκληρώθηκε η συζήτηση των επικαίρων ερωτήσεων.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.35΄ λύεται η συνεδρίαση για αύριο, ημέρα Παρασκευή 2 Απριλίου 2004 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) ανακοινώσεις του Πρωθυπουργού κ. Κώστα Καραμανλή, σύμφωνα με την ειδική ημερήσια διάταξη.
      Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 1/4/04                        ΣΕΛ.6

