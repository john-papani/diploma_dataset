ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΚΣΤ’

Δευτέρα 20 Νοεμβρίου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 21 Νοεμβρίου 2006, σελ.
4.Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τους οδικούς άξονες του Νομού Ευβοίας κ.λπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με τη διαδικασία αναγνώρισης πτυχίων Ιατρικών Σχολών Πανεπιστημίων, χωρών εκτός της Ευρωπαϊκής ‘Ενωσης κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων, σχετικά με το κλείσιμο του εργοστασίου Ζάχαρης στη Λάρισα κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τις κινητοποιήσεις των εργαζομένων του ΕΚΑΒ, την επίλυση των αιτημάτων τους κ.λπ., σελ.
5. Συζήτηση επερώτησης Βουλευτών του ΠΑΣΟΚ προς τον Υπουργό Ανάπτυξης, σχετικά με την κατάσταση στη αγορά και τις επιπτώσεις στον καταναλωτή, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΝΕΛΛΗ Λ., σελ.
ΚΟΝΤΟΣ Α., σελ.
ΝΑΣΙΩΚΑΣ Ε., σελ.
ΞΑΝΘΟΠΟΥΛΟΣ Θ., σελ.
ΠΙΠΕΡΓΙΑΣ Δ., σελ.
ΤΑΛΙΑΔΟΥΡΟΣ Σ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί της Επερώτησης:
ΑΝΤΩΝΙΟΥ Α., σελ.
ΒΑΡΒΙΤΣΙΩΤΗΣ Μ., σελ.
ΚΕΓΚΕΡΟΓΛΟΥ Β., σελ.
ΜΑΝΙΑΤΗΣ Ι., σελ.
ΠΑΓΚΑΛΟΣ Θ., σελ.
ΠΑΠΑΘΑΝΑΣΙΟΥ Ι., σελ
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΙΟΥΦΑΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΚΣΤ΄
      Δευτέρα 20 Νοεμβρίου 2006
      Αθήνα, σήμερα στις 20 Νοεμβρίου 2006, ημέρα Δευτέρα και ώρα 18.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στο πρόβλημα στελέχωσης και εξοπλισμού της Μονάδας Νεογνών του Πανεπιστημιακού Γενικού Νοσοκομείου Λάρισας.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επανεμφάνιση του παράνομου ηλεκτρονικού «τζόγου» στην Πάτρα.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπερκατανάλωση απεικονιστικών εξετάσεων.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ελλιπή αστυνόμευση του Λιμανιού της Πάτρας.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αντιμετώπιση του προβλήματος στέγασης των λαθρομεταναστών στην Πάτρα.
     6) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτήματος του Επιμελητηρίου Μαγνησίας για την παροχή ασφαλιστικών και φορολογικών διευκολύνσεων στους πληγέντες από τις πλημμύρες, επιχειρηματίες του Νομού.
     7) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτημάτων του Συλλόγου Νεφροπαθών του Ν. Μαγνησίας «ΟΙ ΑΓΙΟΙ ΑΝΑΡΓΥΡΟΙ» για την κάλυψη των ελλείψεων της Μονάδας Τεχνητού Νεφρού σε νοσηλευτικό προσωπικό κ.λπ.
     8) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί να καλυφθούν τα λειτουργικά κενά των μουσικών σχολείων με καθηγητές.
     9) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί να καλυφθούν τα λειτουργικά κενά των μουσικών σχολείων με καθηγητές.
     10) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Δικαστικών Υπαλλήλων Χαλκιδικής ζητεί να καλυφθούν τα κενά των Δικαστικών Υπηρεσιών του Νομού Χαλκιδικής με το ανάλογο προσωπικό.
     11) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Εμπορικός Σύλλογος Ελασσόνας Λάρισας ζητεί τη διατήρηση του Πταισματοδικείου Ελασσόνας.
     12) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Σωτήριος Τριανταφυλλίδης ζητεί τη μεταγραφή της κόρης του από το Ιόνιο στο Α.Π.Θ., ως μέλος πολύτεκνης οικογένειας.
     13) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την ικανοποίηση συνταξιοδοτικού αιτήματος των μελών του.
     14) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας στο οποίο ζητείται η ίδρυση τροχαίας αυτοκινητοδρόμων στην Πιερία.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος της κυκλοφορίας οχημάτων στην Ακτή Δυμαίων Πατρών Αχαΐας.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση δημοπράτηση του έργου κατασκευής νέας πτέρυγας στο Τ.Ε.Ι. Αιγίου Αχαΐας.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιστατικό μεταξύ ανηλίκων σε κατασκήνωση.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εφαρμογή του ωραρίου εργασίας  και των εφημεριών των γιατρών στα νοσοκομεία του Νομού Αχαΐας.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο αποχαρακτηρισμός του Παμπελοποννησιακού Σταδίου από Ολυμπιακό ακίνητο.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δράση των παράνομων μικροπωλητών που δρουν στις λαϊκές αγορές.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 477/25-10-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./23/14-11-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 477/25.10.2006 ερώτηση του Βουλευτή κ. Αλέξανδρου Αλαβάνου, σας γνωρίζουμε τα εξής:
     Η πολιτική του Υπουργείου Πολιτισμού είναι να ενισχύει τους θιάσους στο ανέβασμα των παραστάσεών τους, χωρίς αυτό να σημαίνει ότι ο επιχορηγούμενος θίασος δεν οφείλει έγκαιρα να ανταποκρίνεται στις υποχρεώσεις του προς τρίτους.
     Το «Ανοιχτό Θέατρο» του Γ. Μιχαηλίδη επιχορηγείται από την καθιέρωση του θεσμού των επιχορηγήσεων.
     Για την θεατρική περίοδο 2005 - 2006, μολονότι το «Ανοιχτό Θέατρο» δεν είχε ανεβάσει παράσταση, το Υπουργείο Πολιτισμού ανταποκρινόμενο στην έκκληση του κ. Μιχαηλίδη για την κάλυψη των χρεών του, επιχορήγησε το θέατρο με το ποσό των 35.000€, προκειμένου να συνεχίσει να προσφέρει στη θεατρική ζωή του τόπου.
     Η διαδικασία εκταμίευσης έχει ήδη ξεκινήσει για το σύνολο των επιχορηγηθέντων θιάσων. Το ποσό επιχορήγησης του «Ανοιχτού Θεάτρου» είναι στη διάθεση του κ. Μιχαηλίδη, ο οποίος όμως μέχρι στιγμής δεν κατάφερε να ανταποκριθεί προσκομίζοντας τα απαραίτητα κατά νόμον δικαιολογητικά.
     Τέλος, οι ανακοινώσεις του κ. Υπουργού στα Μ.Μ.Ε. και η νέα σύνθεση της Γνωμοδοτικής Επιτροπής Θεάτρου, στην οποία μετέχουν άνθρωποι του θεάτρου με κύρος, κινούνται αναμφίβολα προς την κατεύθυνση ενίσχυσης και στήριξης της θεατρικής δnμιουργίας.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στις με αριθμό 549/26-10-06 και 846/3-11-06 ερωτήσεις των Βουλευτών κ. Εμμανουήλ Στρατάκη και Εμμανουήλ Φραγκιαδουλάκη δόθηκε με το υπ’ αριθμ. 113262-ΙΗ/16-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 549/26.10.2006 και 846/3.11.2006, τις οποίες κατέθεσαν οι Βουλευτές κ.κ. Μαν. Στρατάκης και Μαν. Φραγκιαδουλάκης και αφορά στη σίτιση των φοιτητών του Πανεπιστημίου Κρήτης, σας γνωρίζουμε τα ακόλουθα:
     Σύμφωνα με το άρθρο 11 του Ν.3443/2006 (ΦΕΚ 41 τ.Α') για την κάλυψη της δαπάνης σίτισης προπτυχιακών φοιτητών και σπουδαστών εγγράφεται κάθε χρόνο στον προϋπολογισμό του ΥΠ.Ε.Π.Θ. ειδική πίστωση, από την οποία με Υπουργική Απόφαση επιχορηγούνται το Εθνικό Ίδρυμα Νεότητας (Ε.Ι.Ν.), τα Πανεπιστήμια, τα Τ.Ε.Ι., οι φοιτητικές ή σπουδαστικές λέσχες τους, καθώς και η λέσχη της Α.Σ.ΠΑΙ.Τ.Ε.
     Η επιχορήγηση του Πανεπιστημίου Κρήτης για σίτιση ανήλθε στο ποσό των 1.580.000,00 € για το οικονομικό έτος 2005, ενώ για το οικονομικό έτος 2006 έχει αυξηθεί και ανέρχεται στο ποσό των 1.650.000,00 €.
     Τέλος, σας γνωρίζουμε ότι, σύμφωνα με το αριθμ. 519/15.11.2006 έγγραφο του Πανεπιστημίου Κρήτης, στις 10.11.2006 κατατέθηκε μια προσφορά για την ανάθεση του έργου της σίτισης του προαναφερόμενου Ιδρύματος και στις 15.11.2006 συναντάται η επιτροπή για το άνοιγμα και την αξιολόγηση αυτής της προσφοράς.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
    3. Στην με αριθμό 504/26-10-06 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 197/2/10-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 504/26-10-2006 ερώτηση, που κατατέθηκε στη Βουλή από το Βουλευτή κ. Κ. Καΐσερλη, σχετικά με τη δυσλειτουργία στο Υποκατάστημα Ο.Α.Ε.Δ. της Ρόδου κατά τη χορήγηση του επιδόματος ανεργίας, σας πληροφορούμε τα εξής:
     Α. Από ΤΟ έτος 2005 και μετά, ο Οργανισμός Απασχόλησης Εργατικού Δυναμικού (Ο.Α.Ε.Δ.) στο πλαίσιο της καλύτερης εξυπηρέτησης των δικαιούχων και ιδιαίτερα των ανέργων που προέρχονται από εποχική απασχόληση (τουριστικά επαγγέλματα κλπ.) έλαβε τα ακόλουθα μέτρα:
     1. Ο δικαιούχος έχει τη δυνατότητα εγγραφής στον Ο.Α.Ε.Δ. μέσα σε χρονικό διάστημα εξήντα (60) ημερών από τη λήξη σύμβασης εργασίας, ενώ η επιδότηση αρχίζει ήδη την 7η ημέρα από την απόλυση, ανεξάρτητα από το χρόνο υποβολής της αίτησης.
     2. Πριν την έκδοση της οριστικής απόφασης επιδότησης, ο δικαιούχος λαμβάνει προκαταβολή δύο μηνιαίων επιδομάτων.
     Με τις ρυθμίσεις αυτές που τέθηκαν σε ισχύ ήδη από το 2005, εξυπηρετούνται κανονικά όλοι οι ξενοδοχοϋπάλληλοι σε όλη την Ελλάδα, αποφεύγοντας έτσι φαινόμενα μαζικής προσέλευσης στις υπηρεσίες.
     Β. Ειδικότερα για την Τοπική Υπηρεσία Ρόδου, σας γνωρίζουμε ότι έχουν αποσπαστεί πρόσφατα επτά υπάλληλοι για την κάλυψη των αναγκών της εν λόγω διαδικασίας.
     Τέλος, σας πληροφορούμε ότι η αρμοδιότητα αυτή ανήκει στον ΟΑΕΔ και δεν μπορεί με βάση το ισχύον νομικό πλαίσιο να την εκχωρήσει σε κανένα Σωματείο.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 14034/12-9-06 ερώτηση του Βουλευτή κ. Στυλλιανού Ματζαπετάκη δόθηκε με το υπ’ αριθμ. 21/148/ΑΣ3006δις/16-11-06 έγγραφο από την Υπουργό Εξωτερικών η ακόλουθη απάντηση:
     «Η Ελληνική Κυβέρνηση διασφαλίζει την πιστή εφαρμογή όλων των προβλέψεων των εν ισχύ Διεθνών και διμερών Συμβάσεων, τις οποίες η χώρα μας έχει υπογράψει και επικυρώσει, με γνώμονα πάντοτε τον σεβασμό του Διεθνούς Δικαίου.
     Περαιτέρω, η Κυβέρνηση της Ελλάδος, προάγει και προστατεύει, με υψηλό αίσθημα ευθύνης, τα εθνικά συμφέροντα της χώρας, εκ παραλλήλου δε είναι ιδιαίτερα ευαισθητοποιημένη στην προστασία των ανθρωπίνων δικαιωμάτων.
     Όλες οι περιπτώσεις δημοσιευμάτων ή καταγγελιών περί υποτιθέμενης ύπαρξης μυστικών φυλακών της C.I.A στην χώρα μας, εξετάστηκαν από τη Δικαιοσύνη και τις αρμόδιες δικαστικές Αρχές, χωρίς να προκύψουν στοιχεία που να οδηγούν στο βάσιμο των καταγγελιών αυτών.
     Για το πόρισμα της παραπάνω έρευνας, ενημερώθηκε και ο Γενικός Γραμματέας του Συμβουλίου της Ευρώπης κ. Terry Davis, ενώ η έρευνα ως γνωστόν διεξήχθη από τον Εισαγγελέα Εφετών Κρήτης, ύστερα από παραγγελία του Εισαγγελέα του Αρείου Πάγου.
     Τέλος, για ακόμη μια φορά υπογραμμίζουμε, ότι η Ελλάδα ως κράτος δικαίου, σέβεται το διεθνές δίκαιο και τα ανθρώπινα δικαιώματα, ενώ συστηματικά προωθεί τόσο εντός της Ευρωπαϊκής Ένωσης όσο και στους υπόλοιπους διεθνείς οργανισμούς που μετέχει, πολιτικές και πρακτικές που προάγουν και αναβαθμίζουν τα δικαιώματα του ανθρώπου.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
      5. Στην με αριθμό 258/10-10-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. Β-2019/2-11-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 258/10-10-2006, που κατέθεσε στη Βουλή ο Βουλευτής κ. Φώτης Κουβέλης, από πλευράς του Υπ.Μ.Ε., θέτουμε υπόψη σας τα εξής:
      1. Σύμφωνα με το ν. 3431/3-2-2006 (ΦΕΚ Α΄/13), άρθρο 12, παρ. 1, εδάφια λβ΄ και κ΄ αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο των ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και διατηρεί το αρχείο των αδειοδοτημένων κατασκευών κεραιών.
      2. Προς τούτο, σας διαβιβάζουμε το με αριθμό 37993/Φ.506/23-10-2006 έγγραφο της Ε.Ε.Τ.Τ. και το συνημμένο του, με το οποίο ως αρμόδια Αρχή παρέχει τα ζητούμενα στοιχεία για τις κατασκευές κεραιών κινητής τηλεφωνίας επί της οποίας και η παρούσα ερώτηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 280/11-10-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-2025/2-11-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 280/11-10-2006, που κατέθεσε στη Βουλή ο Βουλευτής κ. Βασ. Κεγκέρογλου, θέτουμε υπόψη σας τα εξής:
      1. Σύμφωνα με την κείμενη νομοθεσία, αρμόδιος Φορέας για τον έλεγχο, τη ρύθμιση, την εποπτεία και τη λειτουργία της αγοράς των ηλεκτρονικών επικοινωνιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.)
      2. Στο πλαίσιο των αρμοδιοτήτων της αυτών, καθώς και των προβλεπομένων σχετικών διαδικασιών και ρυθμίσεων, η Ε.Ε.Τ.Τ. απέστειλε το αριθμ. 39228/Φ.450/31-10-2006 έγγραφο της, με το οποίο παρέχονται πληροφορίες για τα μέτρα και τις ενέργειες της για την προστασία των χρηστών υπηρεσιών που παρέχονται μέσω του διαδικτύου.
      3. Σας διαβιβάζουμε επίσης το με αριθμό 477965/24-10-2006 έγγραφο της Ο.Τ.Ε. Α.Ε., με το οποίο η εταιρεία, ως εκ των αδειοδοτημένων παρόχων δικτύου ηλεκτρονικών επικοινωνιών, απαντά στα θιγόμενα με την ερώτηση θέματα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 266/10-10-06 ερώτηση του Βουλευτή  κ. Εμμανουήλ Φραγκιαδουλάκη δόθηκε με το υπ’ αριθμ. Β13-499/2-11-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Φραγκιαδουλάκης με θέμα «Καρτέλ τιμών στις ηλεκτρονικές συσκευές», σας γνωστοποιούμε τα ακόλουθα:
      Η κάθε επιχείρηση, Ελληνικών ή Ξένων συμφερόντων (πολυεθνικές), εφαρμόζει τη δική της εμπορική - τιμολογιακή πολιτική για τα προϊόντα της που απευθύνονται στην ελληνική αγορά που ενδέχεται να αποκλίνει από την εφαρμοζόμενη στις χώρες της Ε.Ε.. Σε περιπτώσεις όπου, από τους ελέγχους που διενεργούνται από τη Διεύθυνση Τιμών Βιομηχανικών Προϊόντων και Φαρμάκων της Γ.Γ. Εμπορίου του Υπουργείου Ανάπτυξης, διαπιστώνονται πολιτικές εναρμονισμένης πρακτικής, Οι αντίστοιχοι φάκελοι των ελεγχθέντων επιχειρήσεων παραπέμπονται στην Επιτροπή Ανταγωνισμού για τις δικές της πάρα πέρα ενέργειες. Επισημαίνουμε ότι, για την ύπαρξη ή όχι Καρτέλ και στην Ελλάδα και στις άλλες χώρες της Ευρώπης, δεν αποφασίζουν οι Υπουργοί. Αποφασίζουν οι Ανεξάρτητες Επιτροπές Ανταγωνισμού. Και η τεκμηρίωση της κατηγορίας περί εναρμονισμένης πρακτικής είναι μια πάρα πολύ δύσκολη και σύνθετη απόφαση που απαιτεί σοβαρότητα, γνώση, και λεπτούς χειρισμούς, άλλως θα φθάσουμε στο σημείο, αφενός να δυσφημούνται ολόκληροι κλάδοι της οικονομίας, και αφετέρου, οι όποιες βιαστικές και επιπόλαιες αποφάσεις να «πέφτουν» τελικώς στα Δικαστήρια.
      Επιπλέον σας επισυνάπτουμε το με αριθ. πρωτ. 6471/16-10-2006 έγγραφο της Επιτροπής Ανταγωνισμού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 228/9-10-06 ερώτηση του Βουλευτή  κ. Γεωργίου Σούρλα δόθηκε με το υπ’ αριθμ. ΚΕΔΑΚ/Φ1/21800/1-11-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της ερώτησης με αριθμό 228/9-10-06, που κατέθεσε στη Βουλή των Ελλήνων, ο Αντιπρόεδρος της Βουλής κ. Γεώργιος Σούρλας, σας πληροφορούμε τα εξής:
      Όπως σας είχαμε γνωρίσει με το υπ’ αριθ. ΚΕΔΑΚ/Φ1/18786/21-9-2006 έγγραφό μας, σε απάντηση της ερώτησής σας 13769/31-8-2006, τα Κλιμάκια Ελέγχου Διακίνησης και Αποθήκευσης Καυσίμων (ΚΕΔΑΚ) δεν έχουν αρμοδιότητα να διενεργούν ελέγχους στους αποθηκευτικούς χώρους των Ενόπλων Δυνάμεων, της Ελληνικής Αστυνομίας, του Πυροσβεστικού Σώματος και των Οργανισμών Διαχείρισης Λιμένων, οι οποίοι δεν υπάγονται στις διατάξεις του ισχύοντος Νόμου 3325/2005 ούτε και στις διατάξεις του Νόμου 2519/1996 που ίσχυε προ αυτού.
      Επίσης σας γνωρίζουμε ότι τα Κλιμάκια Ελέγχου Διακίνησης και Αποθήκευσης Καυσίμων (ΚΕΔΑΚ) συστάθηκαν στο Υπουργείο Ανάπτυξης με το άρθρο 18 του Νόμου 3054/2002 (ΦΕΚ 230/Α/2-10-2002) και άρχισαν να διενεργούν ελέγχους τον Ιανουάριο του 2003.
      Τέλος όσον αφορά τα καύσιμα που χρησιμοποιούν οι Ένοπλες Δυνάμεις είναι ειδικών προδιαγραφών και παράγονται από τα διυλιστήρια κατόπιν σχετικής παραγγελίας.
      Ο Υπουργός
      ΔΗΜ. ΣΙΟΥΦΑΣ»
      9. Στην με αριθμό 273/10-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 2586/6-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας γνωρίζουμε ότι οι εργασίες στον κόμβο Γιόφυρου εκτελούνται κανονικά. και ειδικότερα στο ανατολικό τμήμα του ποταμού Γιόφυρου έχουν κατασκευαστεί εκατέρωθεν της υφιστάμενης οδού οι τοίχοι αντιστήριξης και επίχωμα για την κατασκευή της λωρίδας βραδείας κυκλοφορίας, στο δε δυτικό τμήμα του ποταμού αναμένεται από τη ΔΕΗ η μετατόπιση των δικτύων της για να αρχίσουν και εκεί οι εργασίες.
      Οι εργασίες ακολουθούν σε γενικές γραμμές το εγκεκριμένο χρονοδιάγραμμα του έργου.
      Ο Υφυπουργός
      Θ. ΞΑΝΘΟΠΟΥΛΟΣ».)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 21 Νοεμβρίου 2006.
    ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρου 130 παράγραφος 5 του Κανονισμού της Βουλής)
    1. Η με αριθμό 365/19-10-2006 Ερώτηση του Βουλευτή του Πανελλήνιου Σοσιαλιστικού Κινήματος κυρίου Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των καταστροφών στο Νομό Ηρακλείου από τη νεροποντή. 
     ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     2. Η με αριθμό 127/4-10-2006 Ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την κατασκευή-προσθήκη τριών αιθουσών στο Γυμνάσιο Γέργερης Νομού Ηρακλείου.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 73/14-11-2006 επίκαιρη ερώτηση του Βουλευτή  του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με τους οδικούς άξονες του Νομού Ευβοίας κ.λπ..
     Η επίκαιρη ερώτηση του κ. Πιπεργιά έχει ως εξής:
     «Η έλλειψη ενός σύγχρονου οδικού δικτύου στο Νομό της Εύβοιας, με δυο βασικούς άξονες από βορρά προς νότο και από ανατολή προς δύση, έχει οδηγήσει σε μαρασμό πολλούς τομείς στης οικονομίας του, στους οποίους διαθέτει συγκριτικά πλεονεκτήματα και θα μπορούσαν να έχουν σημειώσει σημαντική ανάπτυξη τα τελευταία χρόνια. Έτσι, στην Εύβοια σημειώνονται υψηλά ποσοστά ανεργίας, ενώ το κατά κεφαλήν Α.Ε.Π. στο Ν. Εύβοιας είναι μικρότερο και από αυτό του Ν. Ευρυτανίας, που θεωρείται ορεινή  και μειονεκτική περιοχή. Δεν είναι τυχαίο, το γεγονός ότι η κατασκευή των βασικών οδικών αξόνων του Νομού Εύβοιας, ήταν και παραμένει πάγιο αίτημα όλων των φορέων και των πολιτών του.
     Η άρνηση, όμως, της Κυβέρνησης, να χρηματοδοτήσει ώριμες μελέτες για την κατασκευή των οδικών αξόνων ή αναγκαίων παρεμβάσεων στο εθνικό οδικό δίκτυο της Εύβοιας, είχε σαν αποτέλεσμα να χαθούν πολύτιμοι κοινοτικοί πόροι από το Γ’ Κ.Π.Σ. που αφορούν στην κατασκευή των οδικών αξόνων της Εύβοιας.
     Ενδεικτικά αναφέρονται οι παρακάτω μελέτες οδικών αξόνων στην Εύβοια που παρουσιάζουν ωριμότητα:
     1. Ευρεία Παράκαμψη Χαλκίδας έως τα Ψαχνά.
1. Παράκαμψη Βασιλικού
2. Παράκαμψη Αμαρύνθου. 
Σημειώνεται ότι οι μελέτες αυτές βρίσκονται στο τελικό στάδιο και μπορούν να παραδοθούν σε σύντομο χρονικό διάστημα, προκειμένου να δημοπρατηθούν και να ανατεθούν τα σχετικά έργα, απορροφώντας πόρους από τα Κ.Π.Σ..
Ερωτώνται οι αρμόδιοι υπουργοί:
* Προτίθεται η κυβέρνηση να χρηματοδοτήσει, επιτέλους, τις ώριμες μελέτες προκειμένου να παραδοθούν για να δημοπρατηθούν στη συνέχεια τα έργα α) Ευρεία Παράκαμψη Χαλκίδας- Ψαχνά, β) Παράκαμψη Βασιλικού και γ) Παράκαμψη Αμαρύνθου, του εθνικού οδικού δικτύου;
* Προτίθεται να προωθήσει άμεσα η κυβέρνηση την κατασκευή νέων σύγχρονων οδικών αξόνων στο Νομό Εύβοιας από Χαλκίδα προς Ιστιαία και από Χαλκίδα προς Κύμη;»
     Θα ήθελα να παρακαλέσω τον κύριο συνάδελφο, ο οποίος είναι και έμπειρος, άλλες φορές οι επίκαιρες ερωτήσεις να είναι λίγο πιο σύντομες. 
     Κύριε Υφυπουργέ, έχετε το λόγο για τρία λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Όπως έχω ξαναπαντήσει στον αγαπητό κύριο Πιπεργιά, ο οποίος πράγματι αγωνίζεται για τον νομό εδώ και πολλά χρόνια, το Υ.ΠΕ.ΧΩ.Δ.Ε., απ’ ό,τι εγώ θυμάμαι τουλάχιστον, για πρώτη φορά με δική του πρωτοβουλία αναβαθμίζει τους οδικούς άξονες της Εύβοιας.
      Διότι πέραν των όσων ορθά επισημαίνετε ότι πρέπει να ολοκληρωθούν ως μελέτες, που είναι όμως μελέτες της περιφέρειας όπως ξέρετε, στις οποίες το Υ.ΠΕ.ΧΩ.Δ.Ε. είναι απλώς προϊσταμένη αρχή, ξεκινάει ο μεγάλος οδικός άξονας της βόρειας Εύβοιας, δηλαδή από τα Ψαχνά μέχρι το Πευκί. 
      Αλλά ας τα πάρω με τη σειρά. Ευρεία παράκαμψη Χαλκίδος ως τα Ψαχνά 19,5 χιλιόμετρα, 20 χιλιόμετρα περίπου. Είναι πράγματι πρακτικώς ολοκληρωμένες οι μελέτες. Υπάρχουν επίσης –και αυτό είναι γεγονός- μερικές ανάγκες χρηματοδοτήσεων προς την περιφέρεια, για να ολοκληρωθεί και να μπορέσει το έργο να βγει για δημοπράτηση. Πιστεύουμε ότι μετά από αλλεπάλληλα αιτήματα της περιφέρειας και της δικής μας παράλληλης άσκησης πίεσης αυτό να ρυθμιστεί μέχρι το τέλος του χρόνου, για να μπορεί πράγματι σε έξι μήνες να αρχίσει η δημοπράτηση των κομματιών αυτών. 
      Δεύτερο επίσης σημαντικό που επισημαίνετε στην ερώτησή σας είναι οι παρακάμψεις Βασιλικού και Αμαρύνθου που είναι 7,5 και 6,5 χιλιόμετρα αντίστοιχα, που επίσης έχουν «ωριμότητα». Υπολείπονται μερικές συμπληρωματικές εργασίες για ολοκλήρωση των κτηματολογίων, που πιστεύουμε ότι θα χρηματοδοτηθούν, εντός των προσεχών μηνών, για να μπορέσει και το κομμάτι αυτό να είναι ώριμο για δημοπράτηση. 
      Πάμε τώρα σε κάτι που εσείς δεν αναφέρεσθε αλλά για μας έχει τεράστια σημασία και είναι ο βόρειος οδικός άξονας του νησιού.
       Εκεί πράγματι διέθεσε το Υ.ΠΕ.ΧΩ.Δ.Ε. τις πιστώσεις και όχι μόνο αυτό, αλλά έχουμε ήδη προσφορές για το πρώτο κομμάτι της μελέτης από τα Ψαχνά, μέχρι τη μέση λίγο πριν από την Αγία Άννα και αναμένουμε προσφορές στις επόμενες είκοσι ημέρες για τα άλλα δύο κομμάτια. Δηλαδή επιτέλους γίνονται οι μελέτες του κομματιού αυτού σε φάση οριστικής μελέτης και ελπίζω να είμαστε ώριμοι σε ένα χρόνο από σήμερα για ένταξη στο Δ΄ Κ.Π.Σ.. 
      Τέλος, ένα άλλο πολύ σημαντικό έργο που για πρώτη φορά ακούσαμε ότι τίθεται σαν μείζον θέμα από την Εύβοια και το συμμεριστήκαμε είναι η μεσόγεια χάραξη από τη Χαλκίδα μέχρι την Κύμη, για την οποία ζητήσαμε και εγκρίθηκε συμπληρωματική πίστωση 2.000.000 ευρώ για μια ολοκληρωμένη αναγνωριστική μελέτη με εναλλακτικές λύσεις, για να επιλεγεί η βέλτιστη και ελπίζουμε σε συνεργασία και με κάποιες ουσιαστικές προσπάθειες που γίνονται από το Υπουργείο Εμπορικής Ναυτιλίας να ολοκληρωθεί έγκαιρα η μελέτη και να μπει το έργο αυτό στο Δ΄ Κοινοτικό Πλαίσιο Στήριξης διότι θα αλλάξει πλέον τελείως η εικόνα της Εύβοιας αλλά και του βορείου Αιγαίου από πλευράς επικοινωνίας και με το θαλάσσιο περιβάλλον. 
      Τα υπόλοιπα στη δευτερολογία μου, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ο κ. Πιπεργιάς έχει το λόγο για δύο λεπτά. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, επανήλθα στην ερώτηση που είχαμε ξανακουβεντιάσει με τον κύριο Υφυπουργό πριν από δεκαεπτά μήνες και αφορά στην πρόοδο που πρέπει να σημειώνεται στις μελέτες και στις αναγκαίες παρεμβάσεις που πρέπει να γίνουν στους οδικούς άξονες της Εύβοιας.
       Ο Νομός της Εύβοιας είναι παραμελημένος και έχει μεγάλα προβλήματα με τους οδικούς του άξονες. Κάθε Σαββατοκύριακο οι δρόμοι είναι αδιάβατοι εξαιτίας του μεγάλου φόρτου της κίνησης και σε αυτούς τους αδιάβατους δρόμους σημειώνονται πάρα πολλά ατυχήματα. 
      Ο κύριος Υπουργός δεκαεπτά μήνες μετά μας λέει περίπου τα ίδια πράγματα. Μας λέει δηλαδή ότι, ναι θα μελετηθεί ο βόρειος άξονας πάνω από τα Ψαχνά και ότι θα ανατεθούν οι μελέτες. Προς νότο και προς ανατολάς ότι θα γίνει μια αναγνωριστική κατόπτευση του τοπίου προκειμένου να δούμε μια μεσογειακή χάραξη. Όμως για την ταμπακέρα καμία νεότερη είδηση. 
      Η παράκαμψη της Χαλκίδας για να ολοκληρωθεί, κύριε Υπουργέ, χρειάζεται πίστωση 300.000 ευρώ. 
Δεν έχει διατεθεί. Δεν ολοκληρώνεται η παράκαμψη της Χαλκίδας. Και σήμερα ένας ταξιδιώτης προκειμένου να πάει προς τη βόρειο Εύβοια, περνάει μέσα από τα στενά της πόλης. Αυτό θα πρέπει να γίνει κατανοητό. Τριακόσιες χιλιάδες ευρώ δεν έχουν διατεθεί.
      Λέτε για μελέτη που θα γίνει πάνω από τα Ψαχνά. Μέχρι τα Ψαχνά πώς θα φτάσουμε, κύριε Υπουργέ, αν δεν τελειώσει επιτέλους αυτή η μελέτη κι αν δεν γίνει το έργο;
      Οι παρακάμψεις προς Νότο. Πάλι μέσα από τις πόλεις. Είναι σχεδόν ολοκληρωμένες. Δεν κατατίθενται. Δεν εντάσσονται στο Γ΄ Κ.Π.Σ.. Χάνονται κονδύλια από το Κοινοτικό Πλαίσιο Στήριξης. Δεν απορροφώνται. Τα στερείται η χώρα. Κι, όμως, τα έργα αυτά παραμένουν στα ράφια κάποιων μελετητών και ανεπισήμως στα ράφια των υπηρεσιών της περιφέρειας. Σε τελευταία ανάλυση, όμως, τους οδικούς άξονες, και δη τους εθνικούς, τους έχει το Υ.ΠΕ.ΧΩ.Δ.Ε.. 
      Και κάτι ακόμα, κύριε Πρόεδρε: Εξακόσιες χιλιάδες ευρώ είναι για να τελειώσει η μελέτη της ευρείας παράκαμψης Αλιβερίου, για να φτάσει και να «κουμπώσει» ο άξονας με τον άξονα Λέπουρα – Κάρυστος. Ε κι εκεί έχουμε κολλήσει. Πράγματι είναι πολύ μεγάλο το πρόβλημα. Μιλάμε για οδικούς άξονες, οι οποίοι θα εξυπηρετήσουν και τις ενδονομαρχιακές μετακινήσεις. 
      Εσείς μιλάτε τώρα για τα σχέδια, για μια αναγνωριστική μελέτη προς Κύμη, η οποία αν θα εκτελεστεί, θα εκτελεστεί όχι στο Δ΄ Κ.Π.Σ. αλλά πιθανόν σε άλλο Κοινοτικό Πλαίσιο, αν ποτέ υπάρξει και πάει λέγοντας. Δεν γίνεται έτσι, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να ολοκληρώσετε, κύριε συνάδελφε.
      ΔΗΜΗΤΡΙΟΣ ΠΙΠΕΡΓΙΑΣ: Έκκληση, κύριε Πρόεδρε και προς εσάς -γιατί πιστεύω ότι κι εσείς έρχεστε στην Εύβοια και βλέπετε την κατάσταση- αλλά κυρίως προς την Κυβέρνηση: Να επιταχυνθούν οι διαδικασίες και να έχουμε επιτέλους ένα οδικό δίκτυο αξιόλογο και να τελειώσουν οι μελέτες, που ξεκίνησαν, σημειωτέον, το 1986, πριν από είκοσι χρόνια.
      ΠΡΟΕΔΡΕΥΩΝ (Ιωάννης Τραγάκης): Οι μελέτες;
      ΔΗΜΗΤΡΙΟΣ ΠΙΠΕΡΓΙΑΣ: Οι μελέτες, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Είκοσι χρόνια.
      ΔΗΜΗΤΡΙΟΣ ΠΙΠΕΡΓΙΑΣ: Οι μελέτες. Είκοσι χρόνια.
      ΠΡΟΕΔΡΕΥΩΝ (Ιωάννης Τραγάκης): Και είκοσι χρόνια τι γινόταν;
      ΔΗΜΗΤΡΙΟΣ ΠΙΠΕΡΓΙΑΣ: Είχαν ξεκινήσει το 1986 και ακόμα δεν έχουν τελειώσει. Μα, αν χρειάζεται μία εικοσαετία για να τελειώσουν οι μελέτες, πώς να γίνουν τα έργα, κύριε Πρόεδρε;
      Αυτό, βέβαια, ισχύει και για την περίοδο της δικής μας διακυβέρνησης. Είναι προφανές.
      ΠΡΟΕΔΡΕΥΩΝ (Ιωάννης Τραγάκης): Το κατάλαβα, γιατί η ευθύνη που αποδίδετε στον κύριο Υφυπουργό είναι το 1/10. Δύο χρόνια με είκοσι.
      Ορίστε, κύριε Υφυπουργέ, έχετε το λόγο για δύο λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Επειδή είμαι οργανωμένος άνθρωπος, έχω φέρει μαζί μου και τα Πρακτικά της προηγούμενης κουβέντας μας, κύριε Πιπεργιά. Τα πράγματα είναι τελείως διαφορετικά σήμερα. Δεν είναι τα ίδια. 
      Τότε σας είχα πει ότι θα εντάξουμε τις μελέτες -βρήκαμε κάποια χρήματα για τον περίφημο βόρειο Άξονα από τα Ψαχνά μέχρι το Πευκί- και ότι προχωρούν οι οριστικές μελέτες. 
      Τώρα σας λέω κάτι άλλο: Ολοκληρώθηκαν οι οριστικές μελέτες για τα τρία σημεία της ερώτησής σας, που είναι πράγματι καίρια σημεία, δηλαδή για την παράκαμψη Χαλκίδας, στα Ψαχνά και για τις παρακάμψεις Βασιλικού και Αμαρύνθου. Πράγματι υπολείπονται κάποια χρήματα για να τακτοποιηθεί ο μελετητής, που η περιφέρεια έχει αναλάβει υπό την αιγίδα της, αν θέλετε, ως έργο μελέτης. Ουσιαστικώς, όμως, έχουμε τελειώσει. Μέσα, δηλαδή, στους δεκαεπτά μήνες έγιναν οι μελέτες.
      Όσο για το άλλο θέμα του Βόρειου Άξονα, έχει γίνει κάτι θεαματικό για την ελληνική πραγματικότητα των είκοσι χρόνων, που ορθά επισημαίνετε. Διαθέσαμε 8.000.000 ευρώ και αναθέτουμε, επιπλέον, τις μελέτες τώρα. Έχουμε προσφορές. Ρωτήστε τους μελετητές να σας το πούνε. Έχουν καταθέσει προσφορές στις 10 Οκτωβρίου για το πρώτο κομμάτι, για το μισό κομμάτι, λίγο πριν από την Αγία Άννα, από τα Ψαχνά και αναμένουμε προτάσεις για τις υπόλοιπες μελέτες, για τα άλλα δύο κομμάτια, μέχρι τέλος –πρακτικώς- Νοεμβρίου. Δηλαδή, ξεκινάνε επιτέλους οι μελέτες με εξασφαλισμένη την πίστωση. 
      Αυτό σημαίνει, για να μη λέω πράγματα τα οποία δεν ισχύουν, ότι σε ένα με ενάμισι χρόνο θα έχουμε εγκεκριμένες μελέτες και θα προλάβουμε στην αρχή του, ευτυχώς, το Δ΄ Κ.Π.Σ..
      Άρα, αυτό γίνεται μία πραγματικότητα. Δεν είναι πλέον ούτε ευσεβής πόθος δικός μου ούτε δική σας προφανής και πολύ σωστή επιθυμία.
      Τέλος, για να κλείσω, λέω το εξής: Σε ένα πράγμα συμφωνούμε όλοι. Η Εύβοια είναι πράγματι παραμελημένη. Έχετε απόλυτο δίκιο. Είναι πράγματι απαράδεκτο να σέρνονται μελέτες τόσα χρόνια. Και κάνω κι εγώ μαζί με εσάς μία έκκληση προς την περιφέρεια, που κάνει ό,τι μπορεί –όπως και το Υπουργείο Οικονομίας και Οικονομικών- για να ολοκληρωθεί το υπόλοιπο της χρηματοδότησης και να παραδοθούν επιτέλους οι μελέτες προς δημοπράτηση, για να μην υπάρχει αυτή η, αν θέλετε, ουσιώδης έλλειψη υποδομών σε αυτό το ωραιότατο μέρος, που λέγεται Εύβοια.
      Ευχαριστώ.
      Θα συζητηθεί η δεύτερη με αριθμό 79/14-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη διαδικασία αναγνώρισης πτυχίων Ιατρικών Σχολών Πανεπιστημίων, χωρών εκτός της Ευρωπαϊκής Ένωσης κ.λπ..
      Η επίκαιρη ερώτηση του κ. Χουρμουζιάδη έχει ως εξής:
      «Είναι γνωστό ότι οι απόφοιτοι Ιατρικών Σχολών, ιδιαίτερα των χωρών εκτός Ε.Ε., ταλαιπωρούνται τα τελευταία χρόνια, προκειμένου να αναγνωρίσουν τα πτυχία τους στη χώρα μας. Ουσιαστικά για πολλά χρόνια δεν υπήρχε εξεταστέα ύλη, υπήρχε ένα υποτυπώδες πλαίσιο κεφαλαίων. Τελευταία με το ν.3328/05 ορίζεται ο τρόπος εξετάσεων και με τράπεζα ερωτήσεων πολλαπλών επιλογών, οι οποίες προσδιορίζουν την εξεταστέα ύλη. 
      Πληροφορίες από το Υπουργείο Παιδείας, αλλά και ανακοίνωση του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης ( Δ.Ο.Α.Τ.Α.Π.), στις 6-11-2006, αναφέρουν ότι θα ακολουθήσει νέα ανακοίνωση για την τράπεζα ερωτήσεων, παρόλο που ο σχετικός νόμος αναφέρει ρητά, ότι η εξεταστέα ύλη προσδιορίζεται εκ των προτέρων και ισχύει για ένα έτος, άρα μέχρι και τις 23 Ιουνίου του 2007, αφού η τράπεζα ερωτήσεων ανακοινώθηκε στις 23 Ιουνίου του 2006.
      Επειδή η δεύτερη εξεταστική περίοδος του 2006 έχει ήδη οριστεί για 9.12.2006 έως 18.12.2006, ερωτάται η κυρία Υπουργός:
      Τι προτίθεται να κάνει το Υπουργείο, προκειμένου να μη διαφοροποιηθεί η τράπεζα ερωτήσεων και επομένως και η εξεταστέα ύλη για τους αποφοίτους των Ιατρικών Σχολών Πανεπιστημίων, χωρών εκτός Ευρωπαϊκής Ένωσης;
      Τι μέτρα πρόκειται να πάρει το Υπουργείο Παιδείας, ώστε να υπάρξει διαδικασία ακαδημαϊκής σύγκρισης προγραμμάτων σπουδών στην κατεύθυνση της αναγνώρισης και ισοτιμίας των πτυχίων αυτών;
       Στην επίκαιρη ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος.
      Ορίστε, κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Επί της ερωτήσεως θα ήθελα να πω τα εξής: Πρώτον, ο ν.3328/2005 στο άρθρο 12, παράγραφος 2 που ρυθμίζονται τα θέματα αναγνώρισης πτυχίων Ιατρικής εκτός Ευρωπαϊκής Ένωσης δεν αναφέρεται σε τράπεζα ερωτήσεων, όπως αναφέρεται στην ερώτηση. Η σχετική διάταξη ορίζει ότι όλη η διαδικασία των εξετάσεων ιατρικής και οδοντιατρικής προσδιορίζεται με υπουργική απόφαση, που εκδίδεται μετά από πρόταση του Διοικητικού Συμβουλίου του Δ.Ο.Α.Τ.Α.Π.. Ο Οργανισμός, λοιπόν, ανακοινώνει την εξεταστέα  ύλη, η οποία υπάρχει στο διαδίκτυο στη ιστοσελίδα του Δ.Ο.Α.Τ.Α.Π. και ισχύει για ολόκληρο το χρόνο. Για όλο το χρόνο υπάρχει η εξεταστέα ύλη και ο καθένας μπορεί να προστρέξει και να δει την ύλη. 
      Δεύτερον, η τράπεζα ερωτήσεων που συνεστήθη ύστερα από συμφωνία όλων των κοινοβουλευτικών κομμάτων στην Επιτροπή Μορφωτικών Υποθέσεων της Βουλής, με κανένα τρόπο δεν συνιστά και δεν προσδιορίζει την εξεταστέα ύλη. Αποτελεί ένα υποβοηθητικό εργαλείο μελέτης. Είναι, άλλωστε, γνωστό ότι κάθε μορφής εξεταστέα ύλη οποιουδήποτε μαθήματος δεν προσδιορίζεται από τις ερωτήσεις, αλλά από την περιγραφή του γνωστικού αντικειμένου. Άρα, η εξεταστέα ύλη είναι προσδιορισμένη, υπάρχει στο διαδίκτυο και ισχύει για ένα χρόνο. Η τράπεζα ερωτήσεων αποτελεί περαιτέρω εξειδίκευση των θεματικών ενοτήτων, που έχουν ήδη επιλεγεί προς εξέταση. 
      Τρίτον, η τράπεζα ερωτήσεων οφείλει να ανανεώνεται με προσθήκη νέων ερωτήσεων επί του ιδίου πάντα γνωστικού αντικειμένου, πρώτον, διότι οι ερωτήσεις που έχουν τεθεί την προηγούμενη φορά πρέπει να αποσύρονται και δεύτερον, διότι έχουμε νέα επιστημονικά δεδομένα, τα οποία πρέπει να τίθενται και να εξετάζονται. Μην ξεχνάμε ότι με αυτόν τον τρόπο αποφεύγεται η αποστήθιση και διερευνώνται νέες πτυχές των ήδη υφισταμένων προς εξέταση θεμάτων. 
      Άρα, δεν διαφοροποιείται η εξεταστέα ύλη. Αυτή παραμένει ως έχει. Ήδη οι πεντακόσιες νέες ερωτήσεις της Παθολογίας και της Παιδιατρικής έχουν αναρτηθεί στο διαδίκτυο και εντός της εβδομάδος θα αναρτηθούν και οι ερωτήσεις της Χειρουργικής και της Μαιευτικής. Όλοι όσοι ήμασταν τότε στην Επιτροπή Μορφωτικών Υποθέσεων, τόσο εγώ ο ίδιος όσο και ο κ. Λεοντάρης καθώς και οι Βουλευτές της Αντιπολιτεύσεως, επεσήμαναν την ανάγκη η τράπεζα ερωτήσεων να είναι διαρκώς ανανεούμενη. 
      Τέλος, όσον αφορά το δεύτερο σκέλος της ερωτήσεως, δηλαδή τα μέτρα που πρόκειται να λάβει το Υπουργείο Παιδείας για την αναγνώριση ισοτιμίας των πτυχίων αποφοίτων προερχομένων από χώρες εκτός Ευρωπαϊκής Ένωσης, θα ήθελα να πω ότι ήδη η ισοτιμία των περισσοτέρων από τα πανεπιστήμια εκτός ευρωπαϊκών χωρών και αυτών όπου έρχονται οι υποψήφιοι και συμμετέχουν στις εξετάσεις, αναγνωρίζεται. Έχει γίνει έλεγχος των προγραμμάτων σπουδών και αναγνωρίζεται η ισοτιμία τους. Εκείνο το οποίο τίθεται ως αντικείμενο εξέτασης είναι η αντιστοιχία και για αυτό καλούνται στο Δ.Ο.Α.Τ.Α.Π. να δώσουν εξετάσεις και με τον τρόπο αυτό, ο οποίος θεσπίστηκε πρόσφατα με την τράπεζα ερωτήσεων, ύστερα από συμφωνία όλων των πτερύγων της Βουλής. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Ο κ. Χουρμουζιάδης έχει το λόγο.  
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Θα  θυμάται ο κύριος Υπουργός, όταν συζητούσαμε το ν.3328 μέσα σε ένα κλίμα ευφορίας, λέγοντας ότι τελείωνε ο αμαρτωλός βίος του πρώην ΔΙ.Κ.Α.Τ.Σ.Α. και ότι τώρα με τον Δ.Ο.Α.Τ.Α.Π. τα πράγματα θα πάρουν μία αποτελεσματική πορεία, ότι τα παιδιά με τις αγωνίες χρόνων θα έλυναν τα προβλήματά τους και ότι τελικά όλα τα σχετικά με τις αναγνωρίσεις των πτυχίων θα έμπαιναν σε ένα σωστό δρόμο. 
      Εμείς ήμασταν το μόνο κόμμα που είχαμε εκφράσει ένα σκεπτικισμό, όσον αφορά την αποτελεσματικότητα του νέου νόμου. Θα θυμάστε ιδιαίτερα, κύριε Υπουργέ, ότι υπογραμμίσαμε τη δυνητικότητα που χαρακτηρίζει όλες τις ρυθμίσεις και ιδιαίτερα αυτές που αφορούν τις εξετάσεις, κάτι που σήμαινε τελικά ότι δεν θα υπήρχε μια σταθερότητα όσον αφορά τις αποφάσεις τις σχετικές με την εξεταστέα ύλη, με τις ερωτήσεις, με την τράπεζα των ερωτήσεων. Αυτό το λέω ως μία γενική παρατήρηση. 
      Ο κύριος Υπουργός εισήγαγε έναν ορισμό του τι σημαίνει εξεταστέα ύλη. Η εξεταστέα ύλη δεν σημαίνει μόνο την περιγραφή ενός κεφαλαίου ή την περιγραφή ενός γνωστού αντικειμένου, αλλά αναλύεται, κύριε Υπουργέ, και με τις ερωτήσεις. Η εξεταστέα ύλη σημαίνει ένα, δύο, τρία, τέσσερα, δεν σημαίνει παθολογία ή ανατομία. Αυτό, εξάλλου, σημαίνει και τράπεζα ερωτήσεων. 
      Όσον αφορά την ανανέωση θέλω να πω ότι η ανανέωση δεν πρέπει να γίνεται μέσα στον ίδιο χρόνο, μια και ο νόμος το ορίζει, ότι μέσα στο χρόνο θα ισχύει η ίδια τράπεζα των ερωτήσεων. Εδώ, όμως, ερχόμαστε ένα μήνα πριν από τις εξετάσεις και έχουμε την εισαγωγή και ενός ολόκληρου μαθήματος -αυτού της ανατομίας- για πρώτη φορά. Καλούνται λοιπόν, οι υποψήφιοι, με όλη την αγωνία που είναι φορτισμένοι, να αντιμετωπίζουν αποφάσεις ανανεώσεων τον τελευταίο μήνα των εξετάσεων. Αυτήν ακριβώς την αγωνία αυτών των παιδιών θέλουμε και εμείς να εκφράσουμε. Και τελικά, με το νέο Οργανισμό τα πράγματα πάλι βρίσκονται σε ασάφεια, η οποία θα είναι σε βάρος των εξετάσεων και, βέβαια, της αντικειμενικότητας και της προετοιμασίας των υποψηφίων φοιτητών-ιατρών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κύριος Υπουργός για δύο λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Καμία ασάφεια δεν υπάρχει, τα πάντα είναι συγκεκριμένα και σαφέστατα. Πρώτον, ο νόμος ορίζει ότι κάθε χρόνο θα προστίθεται ένα μάθημα. Φέτος είναι η ανατομία και του χρόνου θα μπει έκτο μάθημα. Ο νόμος το προσδιορίζει αυτό -τόσο ο προηγούμενος νόμος όσο και ο σημερινός- και δεν πρόκειται να αλλάξει.
      Δεύτερον, είναι σαφές ότι άλλο είναι η εξεταστέα ύλη και άλλο η τράπεζα ερωτήσεων. Η εξεταστέα ύλη είναι δεδομένη και δεν είναι απλώς παθολογία, αλλά υπάρχουν τα κεφάλαια και το αναλυτικό περίγραμμα κατά τομέα, κατά κεφάλαιο, κατά παράγραφο. Η τράπεζα ερωτήσεων έρχεται να διευκολύνει στη μελέτη των φοιτητών και είχαμε πει από τότε ότι θα είναι διαρκώς ανανεούμενη σε κάθε εξεταστική περίοδο. Εγκαίρως θα βγαίνουν νέες ερωτήσεις και θα αποσύρονται οι παλαιές, προκειμένου να υπάρχει αυτή η διαρκής επιστημονική τριβή. 
      Τα θετικά αποτελέσματα φάνηκαν, αγαπητέ κύριε συνάδελφε, από την προηγούμενη εξεταστική περίοδο, όπου το ποσοστό επιτυχίας αυξήθηκε και αυξήθηκε σημαντικά. Έτσι, λοιπόν, όλα αυτά τα οποία είχαμε πει, η σταθερότητα του συστήματος, η διευκόλυνση, η σωστή αντιμετώπιση, γίνονται. Όμως, δεν μπορούν να γίνονται εις βάρος της επιστημοσύνης και της επιστημονικής δυνατότητας των υποψηφίων. Η ελληνική κοινωνία, η υγεία, είναι ένα θέμα ιδιαίτερα κρίσιμο και καλούμαστε να λάβουμε όλα εκείνα τα απαραίτητα επιστημονικά μέτρα που θα διαφυλάττουν τους Έλληνες ασθενείς και θα τους δίνουν γιατρούς με υψηλό επίπεδο. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Και η υγεία των υποψηφίων, κύριε Υπουργέ;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Άρα, σταθερό σύστημα υπάρχει. Το σύστημα απέδωσε, τα ποσοστά βελτιώθηκαν θεαματικά και σταθερότητα υπάρχει. Όλα είναι κατά έναν τρόπο θετικό και ικανοποιητικό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Επίκαιρες ερωτήσεις δεύτερου κύκλου. 
      Θα συζητηθεί η πρώτη με αριθμό 70/13-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα  προς τον Υπουργό Αγροτικής Ανάπτυξης και Τροφίμων, σχετικά με το κλείσιμο του εργοστασίου ζάχαρης στη Λάρισα κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Αποδείχθηκε περίτρανα ότι πολιτική της Κυβέρνησης της Νέας Δημοκρατίας αποσκοπούσε στο κλείσιμο του εργοστασίου ζάχαρης στη Λάρισα. Η υπόσχεση μετατροπής του εργοστασίου σε μονάδα παραγωγής βιοαιθανόλης ως εναλλακτική λύση αποδείχθηκε μεγάλο φιάσκο  και ήταν εκ του πονηρού, αφού η ίδια η Κυβέρνηση γνώριζε πολύ καλά εκ των προτέρων το πόρισμα της μελέτης βιωσιμότητας της Ελληνικής Βιομηχανίας Ζάχαρης όπου αναφέρεται ρητά ότι, για να καταστεί βιώσιμη η μονάδα βιοαιθανόλης της Λάρισας, θα πρέπει να χρησιμοποιείται εισαγόμενη και όχι η εγχώρια πρώτη ύλη και συγκεκριμένα θα πρέπει να λειτουργεί με φθηνό ουκρανικό σιτάρι αντί των τεύτλων.
      Είναι πλέον αδιαμφισβήτητο γεγονός, ότι η Κυβέρνηση επέλεξε να κλείσει το εργοστάσιο ζάχαρης της Λάρισας χαρίζοντας απλόχερα δώρα στους μεγαλοεισαγωγείς ζάχαρης και στο μεγαλομέτοχο, την Αγροτική Τράπεζα, που μόνο για την τρέχουσα χρονιά θα πάρει περίπου 108.000.000 ευρώ, ενώ μόλις 12.000.000 ευρώ περίπου θα δοθούν για τις αποζημιώσεις των εργαζομένων. 
      Ερωτάται ο κύριος Υπουργός:
      Γιατί να κλείσει το εργοστάσιο της Λάρισας που είναι το πιο παραγωγικό και όχι άλλο;
      Γιατί η Κυβέρνηση δεν παρουσίασε τη μελέτη βιωσιμότητας της νέας μονάδας βιοαιθανόλης που λέει ότι θα ξεκινήσει μετά από δύο χρόνια;
      Πως δεσμεύεται για την κατοχύρωση των εργαζομένων στο εργοστάσιο της Λάρισας;».
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αντιλαμβάνομαι το ενδιαφέρον του συναδέλφου για τη βιομηχανία ζάχαρης στη Λάρισα, η οποία αποτελεί ένα σοβαρό οικονομικό παράγοντα και βέβαια πρέπει να πούμε ότι σε παρόμοια ερώτηση έχουμε απαντήσει πριν από λίγες μέρες. Όμως, αντιλαμβανόμενος το ενδιαφέρον σας, κύριε συνάδελφε, σας λέω ότι το εργοστάσιο ζαχάρεως της Λάρισας δεν πρόκειται να κλείσει. Το εργοστάσιο της Λάρισας και το εργοστάσιο της Ξάνθης θα μετατραπούν από εργοστάσια που παράγουν ζάχαρη σε εργοστάσια που θα παράγουν βιοαιθανόλη. Και επελέγη το εργοστάσιο της Λάρισας, αλλά και το εργοστάσιο της Ξάνθης για τη μετατροπή, διότι  τα δύο εργοστάσια, ως μεγάλες μονάδες συμπληρώνουν το 51% που απαιτείται για να αποσύρουμε ζάχαρη, προκειμένου να πάρουμε ενισχύσεις από την Ευρωπαϊκή Ένωση.
      Κυρίως, όμως, επελέγησαν τα εργοστάσια αυτά, διότι βρίσκονται στην καρδιά μεγάλης αγροτικής παραγωγής. Ως πρώτη ύλη δεν θα χρησιμοποιηθούν εισαγόμενα αγροτικά προϊόντα. Είναι σαφής η μελέτη. Αναφέρει ότι θα χρησιμοποιηθούν τριακόσιοι χιλιάδες τόνοι ζαχαρότευτλα και τριακόσιοι χιλιάδες τόνοι δημητριακά. Και πρέπει να πούμε και να καθησυχάσουμε τους αγρότες της Θεσσαλίας και της ανατολικής Μακεδονίας και Θράκης, ότι αυτό προβλέπεται και από το νόμο για τα βιοκαύσιμα, σύμφωνα με τον οποίο, προτεραιότητα για αποφορολόγηση, αλλά και για κατανομή βιοκαυσίμου έχουν οι μονάδες βιοκαυσίμων, οι οποίες χρησιμοποιούν, ως πρώτη ύλη, ελληνικά ενεργειακά φυτά.  Εκτός από αυτό πρέπει να σας πω, επειδή αναφέρεστε στις μελέτες βιωσιμότητας, ότι οι μελέτες βιωσιμότητας παρουσιάστηκαν στους αγρότες της Λάρισας και στους αγρότες της Θράκης. Όπως, επίσης, παρουσιάστηκαν και στους εκπροσώπους των παραγωγών και των εργαζομένων και του ενός εργοστασίου και του άλλου εργοστασίου.
      Για τη δέσμευση των εργαζομένων, θέλω να σας πω ότι, η διοίκηση της Ελληνικής Βιομηχανίας Ζάχαρης έχει δεσμευθεί, ότι θα χρησιμοποιηθούν οι εργαζόμενοι που σήμερα απασχολούνται και πιθανώς θα απασχοληθούν και επιπλέον εργαζόμενοι, δεδομένου ότι τα δύο εργοστάσια αυτά απασχολούνται για παραγωγή ζάχαρης, από τρεις έως τέσσερις μήνες το χρόνο, ενώ τώρα θα  δουλεύουν δώδεκα μήνες το χρόνο. Κατά συνέπεια, δεν τίθεται καμία ανησυχία, όσον αφορά τους εργαζόμενους. Για να γίνουν τα δύο εργοστάσια θα χρειαστούν δεκαοχτώ μήνες, άρα ο ορίζοντας που τίθεται για να λειτουργήσουν τα εργοστάσια, θα είναι το τέλος του 2008. Πρέπει να λάβουμε, όμως, υπ' όψιν μας ότι δημιουργείται μια πολύ μεγάλη προοπτική για την αγροτική ανάπτυξη των δύο περιοχών και μάλιστα για καλλιέργειες, οι οποίες αντιμετωπίζουν αρκετά  προβλήματα. Η καλλιέργεια του ζαχαρότευτλου και η καλλιέργεια δημητριακών και ιδιαίτερα του αραβοσίτου, αντιλαμβάνεστε ότι χρησιμοποιούμενες, ως πρώτη ύλη για τα εργοστάσια της βιοαιθανόλης, αποκτούν μια πολύ μεγάλη δυναμική και αυτό θα πρέπει να ληφθεί υπ' όψιν, διότι και στη Θεσσαλία αλλά και στη Θράκη που είναι αγροτικές περιοχές, θέλουμε να δώσουμε μια νέα διέξοδο στον αγροτικό κόσμο της περιοχής.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υφυπουργέ.
      Ο συνάδελφος κ. Νασιώκας έχει το λόγο.
      ΕΚΤΩΡΑΣ ΝΑΣΙΩΚΑΣ: Ευχαριστώ κύριε Πρόεδρε. 
      Κύριε Υφυπουργέ, και με άλλη ευκαιρία εξέφρασα την εκτίμησή μου στο πρόσωπό σας. Όμως, αναλαμβάνετε ευθύνες που δεν σας αναλογούν αποκλειστικά και δεσμεύσεις που δεν υλοποιούνται, αφού ο κύριος Υπουργός, ο κ. Μπασιάκος, υποτιμώντας τη Βουλή, τους επερωτώντες Βουλευτές και τους πολίτες, δεν προσέρχεται στον κοινοβουλευτικό έλεγχο. Τέτοιες δεσμεύσεις αναλάβατε και σήμερα.
       Διάβασα και προχθές την απάντησή σας, σε ανάλογη ερώτηση του συναδέλφου Βουλευτού, του κ. Αγοραστού. Γιατί δεν υλοποιούνται οι δεσμεύσεις σας; Να σας εξηγήσω. Για το ίδιο θέμα έχετε αναλάβει στο πρόσφατο παρελθόν δύο μεγάλες δεσμεύσεις. Πριν από ενάμιση χρόνο μας λέγατε εδώ, ότι η αναστέλλουσα μειοψηφία και ο τρόπος που διαπραγματεύεστε στην Ευρωπαϊκή Ένωση, θα καταλήξει σε επιτυχία -κάτι που δεν έγινε- την Κ.Ο.Α. ζάχαρης, ότι η διαπραγμάτευση πήγαινε καλά. Είπατε πριν πέντε μήνες ότι δεν θα κλείσει το εργοστάσιο ζάχαρης στη Λάρισα, όχι εσείς μόνο αλλά και πολλοί κυβερνητικοί παράγοντες και το εργοστάσιο κλείνει. 
      Το αναφέρατε και σήμερα λέγοντας ότι θα υπάρξει μετατροπή, πλην, όμως, είναι γνωστό ότι ένα ελάχιστο τμήμα του υπάρχοντος θα χρησιμοποιηθεί για τη νέα τεχνολογία και όλο το άλλο θα κατεδαφιστεί ή θα κτιστεί καινούριο. Μιλάμε για μία άλλη μονάδα. 
      Οι δεσμεύσεις που αναλάβατε σήμερα έχουν τέσσερις πλευρές, κύριε Υφυπουργέ. Το πρώτο ερώτημα είναι, γιατί η Λάρισα; Και δεν έγινε για παραγωγικούς λόγους ή αναπτυξιακούς, αφού είναι το μεγαλύτερο εργοστάσιο, το πιο παραγωγικό, με το μικρότερο κόστος και με τεράστιο εκσυγχρονισμό τα τελευταία πέντε χρόνια. Άρα, έγινε για πολιτικούς λόγους και έτσι οι πολίτες τις Λάρισας, της Θεσσαλίας και μιας επαρχίας της Φθιώτιδας, του Δομοκού, νιώθουν έντονο θυμό γι’ αυτό και θα επαναφέρουν το ερώτημα. 
      Το δεύτερο, αφορά τους εργαζόμενους. Η δέσμευση ότι η καινούρια μονάδα θα τους απορροφήσει και μάλιστα για όλο το χρόνο, είναι άνευ αντικρίσματος, διότι η καινούργια μονάδα, όπως θα σας πω, είναι τελείως στον αέρα. Η δέσμευση αυτή θα είχε αντίκρισμα εάν φέρετε, πριν κλείσει το εργοστάσιο, νομοθετική ρύθμιση εθελούσιας μετάταξης στο δημόσιο με τους ίδιους μισθολογικούς, συνταξιοδοτικούς και ασφαλιστικούς  όρους, εάν η καινούρια μονάδα δεν τους καλύψει. Μάλιστα, εδώ καταθέτω δύο αιτήματα-αποφάσεις των συνελεύσεων των εργαζομένων. 
      Το τρίτο αφορά τη βιοαιθανόλη. Ζητήσαμε την έκθεση βιωσιμότητας. Όσα γράφτηκαν στις εφημερίδες και όσα γνωρίζουμε όλοι, αγρότες, εργαζόμενοι και άλλοι ενδιαφερόμενοι, σημαίνει ότι το κρίσιμο μέγεθος είναι η πάμφθηνη πρώτη ύλη, βάσει της οποίας μπορεί να στηριχτεί η μονάδα. Μάλιστα, υπάρχουν και οι δηλώσεις, στις οποίες δεν θέλω να αναφερθώ, του πρώην προέδρου της βιομηχανίας ζάχαρης και πρώην Υπουργού Γεωργίας του κ. Κοσκινά, ο οποίος φεύγοντας μιλούσε για μεγάλα συμφέροντα που παίζονται γύρω απ’ αυτό. 
      Το τέταρτο και το σημαντικότερο για μένα, είναι ότι η βιομηχανία ζάχαρης, κύριε Υφυπουργέ, κατά τη φετινή χρονιά θα δημιουργήσει χρέη περίπου 400 ευρώ τον τόνο μαζί με τα 132 ευρώ που θα δώσουμε στο Ταμείο αναδιάρθρωσης της Ευρωπαϊκής Ένωσης. Θα συσσωρεύει, δηλαδή, χρέη. Με ποια χρήματα θα χρηματοδοτήσει τη νέα επένδυση; Με ποιο αντίκρισμα θα πάρει δάνεια; Γιατί θα έρθει ο στρατηγικός επενδυτής; Γιατί θα αναπτυχθεί, μια και μιλάμε για την πρώτη ύλη που σήμερα είναι σίγουρο ότι δεν μπορεί να αντιμετωπιστεί με πάρα πολύ φθηνή πρώτη ύλη; 
      Όλα τα άλλα, κύριε Υφυπουργέ, είναι ωραίες εκθέσεις, εγώ θα έλεγα και καλές προθέσεις, οι οποίες όμως δεν μπορούν να σταθούν στα πόδια τους. Αυτό που κάνετε είναι να κερδίζετε πολιτικό χρόνο, μέχρι τις εκλογές, αλλά αυτό θα το λάβουν υπ' όψιν τους οι πολίτες της Θεσσαλίας. Ευχαριστώ. 
      (Στο σημείο αυτό ο Βουλευτής κ. Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Γεωργίας κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, και η δική μου εκτίμηση είναι πολύ μεγάλη στο πρόσωπό σας. Ξέρετε ότι γνωριζόμαστε πολύ καλά έτσι ώστε να υπάρχει εμπιστοσύνη σε αυτά που μου λέτε και σε αυτά που εγώ σας λέω. 
      Πρέπει, λοιπόν, να γίνει σαφές. Θέλουμε ή δεν θέλουμε να μετατρέψουμε τα δύο εργοστάσια σε εργοστάσια παραγωγής βιοαιθανόλης και να δώσουμε μια πολύ μεγάλη προοπτική και στην αγροτική παραγωγή της Θεσσαλίας, αλλά και στην αγροτική πολιτική της ανατολικής Μακεδονίας και Θράκης; 
      Λέτε ότι το εγχείρημα είναι πάρα πολύ μεγάλο. Όντως είναι πάρα πολύ μεγάλο. Και επειδή χρειαζόμαστε να κερδίσουμε χρόνο, όχι πολιτικό, για να γίνουν γρήγορα οι επενδύσεις, η διοίκηση της «Βιομηχανίας Ζάχαρης» αποφάσισε να κάνει από μόνη της αυτή τη μετατροπή. 
      Θέλω να σας πω ότι ελληνικά ενεργειακά φυτά θα χρησιμοποιούνται, δηλαδή ζαχαρότευτλα, όπως χρησιμοποιούνται και τώρα και αραβόσιτος. 
      Πρέπει δε να ξέρετε ότι οι μελέτες είναι στη διάθεσή σας ανά πάσα στιγμή για να διαπιστώσετε και εσείς ότι όχι μόνο δεν θα είναι κοινά ελληνικά ενεργειακά φυτά, φυτά δηλαδή που θα αφήνουν ένα εισόδημα στον αγρότη, αλλά αυτό που είναι σημαντικό είναι ότι θα δώσει μια προοπτική στη γενικότερη ανάπτυξη αυτών των περιοχών όταν λειτουργήσουν τα εργοστάσια. Αναμφίβολα θα πρέπει τα εργοστάσια να μετατραπούν, διότι ομιλούμε για πολύ μεγάλες επενδύσεις. Ομιλούμε για επενδύσεις στο καθένα της τάξης των 100.000.000 ευρώ. Αντιλαμβάνεστε ότι και οι αποζημιώσεις από την Ευρωπαϊκή Ένωση, αλλά και ο αναπτυξιακός νόμος θα συνδράμουν στην κατεύθυνση αυτή. 
      Γνωρίζουμε πολύ καλά ότι φέτος η ελληνική βιομηχανία ζάχαρης θα έχει ζημιογόνα αποτελέσματα. Θα έλθουν, όμως, να καλύψουν αυτά τα αποτελέσματα η κερδοφορία των προηγουμένων ετών και οι μέτοχοι της «Ελληνικής Βιομηχανίας Ζάχαρης». 
      Σας λέμε λοιπόν, και θα πρέπει να συμφωνήσουμε σ’ αυτό, ότι θα πρέπει να γίνουν οι μετατροπές αυτές. Θα πρέπει να δημιουργηθούν τα δύο νέα εργοστάσια. Δεν θα πρέπει να φοβούνται οι εργαζόμενοι, διότι αυτοί είναι οι οποίοι θα αναλάβουν το μεγάλο εγχείρημα της μετατροπής των εργοστασίων και της μετέπειτα λειτουργίας των εργοστασίων αυτών. Δίνεται μια πολύ μεγάλη αναπτυξιακή προοπτική στον αγροτικό τομέα της Θεσσαλίας, της ανατολικής Μακεδονίας και Θράκης. Σας καλούμε και εσείς να συμβάλλετε σ’ αυτήν την πολύ μεγάλη προσπάθεια. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Θα συζητηθεί η δεύτερη με αριθμό 80/14.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με τις κινητοποιήσεις των εργαζομένων του Ε.Κ.Α.Β., την επίλυση των αιτημάτων τους κ.λπ..
      Η επίκαιρη ερώτηση της κυρίας συναδέλφου, έχει ως εξής:
      «Κινητοποιήσεις πραγματοποιούν το τελευταίο διάστημα οι εργαζόμενοι στο Ε.Κ.Α.Β. με κύριο αίτημα την πανελλαδική ανάπτυξη του Κέντρου με το απαραίτητο μόνιμο προσωπικό, την πρόσληψη του αναγκαίου προσωπικού για τις υπάρχουσες ανάγκες, αλλά και την ικανοποίηση οικονομικών αιτημάτων, όπως αυξήσεις μισθών και επιδομάτων και την ένταξή τους στο βασικό μισθό.
      Όπως φαίνεται όμως από τις απαντήσεις που έδωσε η ηγεσία του Υπουργείου στους εργαζόμενους, η Κυβέρνηση κινείται στην ακριβώς αντίθετη κατεύθυνση, αφού δεν δεσμεύτηκε για την άμεση κατάργηση των παράνομων ασθενοφόρων και των αμφιβόλου προέλευσης αδειών τους, αλλά αντίθετα διαφάνηκε η πρόθεσή της να διασφαλίσει και με θεσμικό τρόπο την επιχειρηματική δράση στην Επείγουσα Ιατρική.
      Τυπικά, μέχρι σήμερα, ο τομέας αυτός καλύπτεται από το δημόσιο και κατ’ εξαίρεση –μετά από άδεια του Ε.Κ.Α.Β.- από τις ιδιωτικές κλινικές και τα διαγνωστικά κέντρα με δικά τους ασθενοφόρα και μόνο για τους δικούς τους ασθενείς. Στην πραγματικότητα όμως έχουν οργανωθεί ιδιωτικοί στόλοι που κάνουν κάθε είδους μεταφορές με πληρωμές από τις τσέπες των ασθενών. Τέλος εκκρεμεί η αναμόρφωση του νέου Οργανισμού ώστε να προκύψουν οι απαραίτητες οργανικές θέσεις, ενώ η Κυβέρνηση καθυστερεί αδικαιολόγητα την αύξηση του στόλου τουλάχιστον με διακόσια νέα ασθενοφόρα. 
      Ερωτάται ο κύριος Υπουργός, ποια άμεσα και συγκεκριμένα μέτρα σκοπεύει να πάρει, προκειμένου να καταργηθεί η ιδιωτική επιχειρηματική δράση στον τομέα της μεταφοράς ασθενών, να αναπτυχθεί σε πανελλαδική εμβέλεια το ΕΚΑΒ, να ενισχυθεί με τον απαραίτητο σύγχρονο στόχο ασθενοφόρων και το μόνιμο προσωπικό που απαιτείται, ώστε να καλύπτονται όλες οι ανάγκες και να ικανοποιηθούν τα οικονομικά αιτήματα των εργαζομένων».
      Κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριε Πρόεδρε και κύριοι συνάδελφοι, ότι το Εθνικό Κέντρο Αμέσου  Βοηθείας αποτελείται από ανθρώπους οι οποίοι εργάζονται και οι οποίοι βέβαια δεν είναι μεταφορείς ασθενών, διακομίζουν ασθενείς. Διακομίζουν ασθενείς από τον τόπο του ατυχήματος, του δυστυχήματος, από τη φάμπρικα που μπορεί να γίνει ένα εργατικό ατύχημα, από το σπίτι που ζητάει επειγόντως το να πάει σε ένα νοσοκομείο. Και βεβαίως οι διασώστες αυτοί, έχουν ήδη εκπαιδευτεί στο Ι.Ε.Κ.-Ε.Κ.Α.Β. που είναι τέσσερα εξάμηνα.
      Όσον αφορά την αδειοδότηση στην οποία αναφέρεται η συνάδελφος κ. Κανέλλη, ότι έχουν αδειοδοτηθεί από το Υπουργείο Υγείας ιδιωτικοί φορείς, θα πρέπει να γνωρίζετε ότι υπάρχουν δύο υπουργικές αποφάσεις. Είναι η υπουργική απόφαση 1959/91, όπως επίσης η τροποποιημένη το 2005, που δίνει τη δυνατότητα στις ιδιωτικές κλινικές, όπως επίσης σε δήμους, όπως επίσης σε εργοστάσια και μονάδες που απασχολούν μεγάλο δυναμικό, σε ασφαλιστικές εταιρείες που έχουν ως αντικείμενο την ιδιωτική ασφάλιση, να αναπτύσσουν αυτές τις πρωτοβουλίες, να έχουν δηλαδή ασθενοφόρα δικά τους και να διακομίζουν τα περιστατικά από τους διάφορους χώρους ευθύνης στα νοσηλευτικά ιδρύματα, δημόσια ή ιδιωτικά. 
      Και παράλληλα είναι δέσμευση ότι τα άτομα αυτά τα οποία στελεχώνουν τα ασθενοφόρα, θα πρέπει να έχουν μια εξοικείωση με το αντικείμενο. Εδώ θα υπάρξει μια τροποποίηση όσον αφορά ποια είναι η εξοικείωση με τις πρώτες βοήθειες. Γι’ αυτό, λοιπόν, στα ασθενοφόρα αυτά, η στελέχωση θα γίνει από άτομα τα οποία έχουν τελειώσει το Ι.Ε.Κ.-Ε.Κ.Α.Β., για να είναι οι πραγματικοί διασώστες που χρειάζονται να έχουν ακριβώς και αυτά τα ασθενοφόρα. 
      Μονάδες οι οποίες αναπτύχθηκαν παλαιότερα στους τομείς του Ε.Κ.Α.Β., πολλές φορές λειτουργούσαν όπως στα κυκλαδίτικα νησιά δημιουργήθηκαν στην περίοδο 2000-2003 και μάλιστα τις τελευταίες εποχές που ήταν και προεκλογική περίοδος, με ένα ή με δύο άτομα. 
     Όπως καταλαβαίνετε, για να λειτουργεί ένα Ε.Κ.Α.Β. είκοσι τέσσερις ώρες το εικοσιτετράωρο σ’ αυτόν τον ευαίσθητο χώρο, δεν ήταν δυνατόν να λειτουργήσει μονάδα με ένα άτομο. Εμείς αναπτύξαμε τέτοιες μονάδες, τέτοια τμήματα στη Δράμα, στα Γρεβενά, στο Καρπενήσι, στην Καστοριά, με δέκα και δώδεκα άτομα, για να μπορούν πραγματικά αυτοί οι διασώστες να προσφέρουν υπηρεσίες όλο το εικοσιτετράωρο. 
     Στη δευτερολογία μου θα σας απαντήσω στο δεύτερο σκέλος της ερώτησής σας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρία συνάδελφε, έχετε το λόγο. 
     ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. Δεν έχω καμία διάθεση να αμφισβητήσω αυτά που κάνετε, πολύ φοβούμαι, όμως, ότι τώρα ομολογήσατε μία αλήθεια. Στο πρώτο σκέλος της ερώτησης και σε ό,τι αφορά την ερώτησή μου θα περιμένω να σας ακούσω, αλλά δυστυχώς δεν θα μπορώ να δευτερολογήσω.
     Δεν μου λέτε, κύριε Υπουργέ: «Ντελίβερι» είναι οι ασθενείς; Κάνατε μία διαφορά ανάμεσα στη μεταφορά και στη διακομιδή. Εδώ μου μιλήσατε ωμά για «ντελίβερι». Τι θα γίνετε; «Ντελιβερατζίδες»; Δηλαδή, θα πηγαίνουν στα Ι.Ε.Κ. του Ε.Κ.Α.Β., για να πηγαίνουν μετά στις ιδιωτικές ασφαλιστικές εταιρείες ή μήπως αγνοείτε κάτι πιο ουσιαστικό, απόφαση του δικαστηρίου Θεσσαλονίκης, που λέει ότι σε χρόνια περιστατικά, όπως ο καρκίνος,  η διακομιδή δεν είναι της αρμοδιότητας του Ε.Κ.Α.Β.; Ή μήπως αγνοείτε μία πραγματικότητα, ότι αυτήν τη στιγμή στη χώρα λείπουν διακόσια ασθενοφόρα με το αντίστοιχο προσωπικό;
     Το δεύτερο σκέλος αφορά τα εργασιακά δικαιώματα και το αίτημα των εργαζομένων να ενταχθούν τα επιδόματα και τα πάντα στους μισθούς τους. Και βεβαίως, θα μου απαντήσετε για τη γενική πολιτική. Όμως, δεν περιμένω με καμία αγωνία τη δευτερολογία σας, όσον αφορά τα εργασιακά δικαιώματα. 
     Κάθε φορά, όμως, που γίνεται κινητοποίηση και απεργία σε αυτόν τον τόπο –και θα έχουν μεθαύριο 22 του μηνός εικοσιτετράωρη απεργία- ωρύεσθε εσείς, οι κυβερνήσεις που κυβερνάτε τον τόπο τα τελευταία τριάντα χρόνια, ότι δεν υπάρχουν θεσμικά αιτήματα και ότι υπάρχουν μόνο οικονομικά. Και έρχονται εδώ και σας λένε: Πανελλαδική ανάπτυξη του δικτύου. Και έρχεστε εσείς και μου λέτε ότι θα παραγάγετε εργαζομένους από τα Ι.Ε.Κ. του Ε.Κ.Α.Β. που θα πηγαίνουν στα ιδιωτικά. Ακόμα και η τροποποιημένη σας απόφαση δεν αφαιρεί τα επείγοντα περιστατικά από το κράτος και από την αδειοδότηση. Ή δεν γνωρίζετε ότι στην πιάτσα αυτήν την στιγμή έχει αναπτυχθεί ένα τεράστιο εμπόριο, «ντελιβερατζίδικο» κανονικά, όπου δεν μεταφέρει το κάθε νοσηλευτήριο, ιδιωτική κλινική ή ασφαλιστική εταιρεία τους δικούς της ασθενείς; Αλλά επειδή ακριβώς υπάρχει έλλειψη και σε υλικό, δηλαδή και σε τεχνικά μέσα και σε ασθενοφόρα, και σε προσωπικό, αναγκάζονται πάρα πολλοί άνθρωποι και καταφεύγουν σε αυτούς με το αζημίωτο βεβαίως. 
     Δεν λέω, η πίτα είναι μεγάλη, τα λεφτά είναι πολλά. Το ζητούμενο είναι: Θα παραμείνει επείγουσα η ιατρική και υπό την ουσιαστική εποπτεία η παροχή της άδειας, να μην υπάρχουν παράνομα ασθενοφόρα; Και οι εργαζόμενοι, που επιθυμείτε ενδεχομένως να τους βγάλετε από τα Ι.Ε.Κ. και να βρουν δουλειά, να βρουν δουλειά πού; Στον ιδιωτικό τομέα κάτω από αυτές τις συνθήκες; Ή νομίζετε ότι θα έχουν τις ίδιες δυνατότητες να αναπτύξουν τις ικανότητες και την προσωπικότητά τους; Σας το λέω, γιατί είναι από τις λίγες περιπτώσεις,  όπου και τα μαθήματα στα Ι.Ε.Κ. αυτά και η ουσία παράγει ένα προσωπικό εξαιρετικά φιλότιμο, το οποίο θαυματουργεί και κινείται πάρα πολλές φορές στην κόψη του ξυραφιού, όταν δεν υπάρχουν μέσα. 
     Εγώ δεν έχω αντίρρηση να φτιάξετε και στη Δράμα και παντού. Το πρόβλημα είναι πώς θα σταματήσετε τον ιδιώτη, ο οποίος θα έλθει να καταπιεί τα πράγματα και θα καταλήξουμε στο τέλος στα επείγοντα περιστατικά –ειλικρινά σας το λέω- να ακούμε ό,τι ακούγαμε για την Ολυμπιακή: Όσο την είχε ο Ωνάσης, ήταν κούκλα. Την πήρε το κράτος και έγινε «πανούκλα». Θα φθάσουμε, λοιπόν, και θα λέμε: Όσο την επείγουσα μεταφορά και όποια ανάγκη προκύψει την έχουν ιδιώτες είναι μια χαρά, μόλις την έχει το κράτος όμως … Μα, ποιο κράτος; Άμα λείπουν διακόσια ασθενοφόρα, δεν θα προκύψει κάτι; Ελικόπτερο και αεροπλάνο είναι πια καθαρά ιδιωτική υπόθεση. Αυτοί τα διαθέτουν και με το αζημίωτο, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ορίστε, κύριε Υπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σέβομαι την ιδεολογία σας, κ. Κανέλλη, αλλά, όπως έχω πει και άλλες φορές, θα πρέπει και η Ελλάδα να περπατήσει και να έχει το βηματισμό των άλλων ευρωπαϊκών χωρών. Επειδή έχετε ταξιδέψει και ξέρετε, θα έχετε δει πολύ καλά στη Γαλλία ότι υπάρχουν τα ασθενοφόρα της «Assistance Publique» και υπάρχουν τα S.A.M.I., τα οποία κυκλοφορούν και έχουν διακριτό ρόλο. 
     Εμείς τι λέμε, λοιπόν; Εμείς λέμε ανάπτυξη του Ε.Κ.Α.Β. σε όλες τις περιοχές της πατρίδας μας και ιδιαίτερα στις δυσπρόσιτες περιοχές, εκεί που υπάρχει δυσκολία μετακίνησης, μετάβασης προσέγγισης, προσπέλασης και οδικών αξόνων και νοσοκομείων. Εντός των ημερών τελειώνει η διαδικασία και πάμε σε ένα διεθνή δημόσιο διαγωνισμό, όπου θα λάβει βέβαια θέση και η Βουλή λόγω του μεγάλου κόστους για διακόσια ασθενοφόρα και είκοσι κινητές μονάδες. Το πότε θα ολοκληρωθεί αυτός ο διαγωνισμός δεν μπορώ να σας το βεβαιώσω τώρα. Πιστεύουμε και φιλοδοξούμε μέσα σε ένα χρόνο να έχει τελειώσει.
      Τους εργαζόμενους, οι οποίοι υπερανθρώπως καταβάλλουν προσπάθειες και δημόσια και από τη θέση αυτή και πάλι τους ευχαριστούμε. Ήδη βρισκόμαστε στη λύση του θέματος. Θα τροποποιηθεί η σύμβαση πεντακοσίων πενήντα ατόμων που είναι οδηγοί με ειδικότητα οδηγού με χρόνια στα νοσοκομεία και στα Κέντρα Υγείας, θα ενταχθούν στο Ε.Κ.Α.Β. και κατ’ αυτόν τον τρόπο θα ενισχύσουν το στόλο μας και θα δώσουμε τη δυνατότητα ανάπτυξης μονάδων στα σημεία τα οποία σας είπα. Παράλληλα δε, επειδή αναφέρατε ότι δεν έχει προσληφθεί σχεδόν κανένας -όχι εσείς, αλλά κάποιοι άλλοι εδώ αιρετικοί λένε ότι δεν έχει προσληφθεί κανείς- διακόσια ογδόντα επτά άτομα προσελήφθησαν το 2004 από το διαγωνισμό του 2003, όπως και διακόσια ενενήντα εννέα άτομα από προκήρυξη πάλι του 2003, το δε 2006 -προχθές ολοκληρώθηκε η διαδικασία- τετρακόσια δέκα άτομα για να στελεχώσουμε όλες τις υπηρεσίες του Ε.Κ.Α.Β.. Ήδη αύριο προκηρύσσονται μέσω Α.Σ.Ε.Π. εκατόν εβδομήντα δύο θέσεις Ε.Κ.Α.Β.. 
      Άρα, λοιπόν, με τις εκατόν εβδομήντα δύο συν τις πεντακόσιες εκ μετατάξεως -και φιλοδοξούμε άλλα τετρακόσια πενήντα άτομα, που έχουμε στις τεσσερισήμισι χιλιάδες θέσεις, να δώσουμε στο Ε.Κ.Α.Β.- δίνουμε μια δυνατότητα στελέχωσης για να μπορέσουμε να αναπτύξουμε τις μονάδες. Και οικονομικά -μπορείτε να δείτε τον Πρόεδρο του Σωματείου- υπήρξε μία ικανοποίηση σε ένα αίτημα το οποίο είχαν. Όσον αφορά τη θρυλούμενη απεργία, περιμένουμε στις 22 του μηνός –είπατε μια ημερομηνία- να δούμε αν θα ολοκληρωθεί. Τέλος πάντων, οι εργαζόμενοι όλοι, οι διασώστες, αυτοί καλύπτουν τις ανάγκες της επείγουσας ιατρικής. 
      Εν κατακλείδι, θα έλεγα, κ. Κανέλλη, όσον αφορά το θέμα της αγωνίας σας για τον ιδιωτικό τομέα, ότι ο ιδιωτικός τομέας, στο αντικείμενο, ακριβώς, που δίνει τη δυνατότητα αδειοδότησης για τα ασθενοφόρα, είναι κάτω από την εποπτεία αδειοδότησης του Ε.Κ.Α.Β.. Πρέπει δηλαδή να είναι συμβατά με αυτά τα οποία έχουμε. Δεν αποτελεί «ντελίβερι» η διακίνηση και η διακομιδή των περιστατικών. 
      Τελειώνω, κύριε Πρόεδρε, λέγοντάς σας και κάτι άλλο. Όταν έπεσε σε δυστύχημα η οικογένεια του Γιώργου του Κύρτσου στο Λιανοκλάδι και χειρουργήθηκαν παιδιά κ.λπ. -να δείτε ακριβώς το πόσο αναχρονιστικά είναι ορισμένα πράγματα, τα οποία θέλουμε να τα υιοθετήσουμε- εκείνη, λοιπόν, την περίοδο που έγινε το δυστύχημα ηρνείτο η τότε υπηρεσία –ο φίλος μου, ο Μιχάλης ο Τσαγκαράκης ο Πρόεδρος του Ε.Κ.Α.Β.- να δώσει ασθενοφόρα να διακομιστούν τα περιστατικά από το Νοσοκομείο της Λαμίας στο «ΥΓΕΙΑ», γιατί –λέει- απαγορεύεται από το δημόσιο τομέα να πάνε στον ιδιωτικό τομέα. Αυτά μόνο στην Ελλάδα συμβαίνουν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με γενικό αριθμό 24 και ειδικό αριθμό 18 από 24.10.2006 επερώτηση των Βουλευτών του ΠΑ.ΣΟ.Κ. κυριών Τόνιας Αντωνίου, Άννας Διαμαντοπούλου, Ελπίδας Τσουρή και κυρίων Θεόδωρου Πάγκαλου, Χρήστου Πρωτόπαππα, Δημητρίου Πιπεργιά, Βασιλείου Κεγκέρογλου, Ιωάννη Μανιάτη, Γεωργίου Ανωμερίτη, Ευάγγελου Αργύρη, Ιωάννη Διαμαντίδη, Ιωάννη Δριβελέγκα, Απόστολου Κατσιφάρα, Ιωάννη Κουτσούκου, Αθανασίου Παπαγεωργίου, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Νικολάου-Φωτίου Χατζημιχάλη και Μιχαήλ Χρυσοχοΐδη προς τον Υπουργό Ανάπτυξης, σχετικά με την κατάσταση στην αγορά και τις επιπτώσεις στον καταναλωτή.
      Από το Γενικό Γραμματέα της Κοινοβουλευτικής Ομάδας του ΠΑ.ΣΟ.Κ. κ. Ρέππα λάβαμε επιστολή με την οποία ως Κοινοβουλευτικός Εκπρόσωπος του ΠΑ.ΣΟ.Κ. στην παρούσα επερώτηση ορίζεται ο συνάδελφος Βουλευτής κ. Πάγκαλος. Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται ως Κοινοβουλευτικός Εκπρόσωπος από τη Νέα Δημοκρατία ο συνάδελφος κ. Μιλτιάδης Βαρβιτσιώτης.
      Το λόγο έχει ο πρώτος επερωτών κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, συζητούμε σήμερα για πολλοστή φορά σ’ αυτήν εδώ την Αίθουσα ένα ιδιαίτερα σοβαρό ζήτημα που απασχολεί τους Έλληνες πολίτες, το θέμα της ακρίβειας, το θέμα του κόστους της βασικής διαβίωσης, το θέμα των προβλημάτων που αντιμετωπίζουν οι πολίτες σε σχέση με την αγορά. Το συζητούμε και θα το συζητούμε και θα κριτικάρουμε και θα προτείνουμε, ιδιαίτερα όσο το πρόβλημα διευρύνεται και διευρύνεται, όπως θα αποδείξουμε στη διάρκεια αυτής της συζήτησης, και με την ευθύνη της σημερινής Κυβέρνησης. 
      Ας περιγράψουμε κατ’ αρχάς το πρόβλημα. Είναι γνωστό ότι πριν από λίγο καιρό δώσαμε στη δημοσιότητα μια δουλειά μας, μια επεξεργασία μας -αν θέλει ο κύριος Υπουργός, ευχαρίστως να του τη δώσουμε και εκείνου, αν και νομίζω ότι  την έχει πληροφορηθεί, διότι απήντησαν- ότι μέσα σε τρία χρόνια το κόστος της βασικής διαβίωσης της ελληνικής οικογένειας αυξήθηκε κατά 26,83%.
      Μέσα σε τρία χρόνια το κόστος της βασικής διαβίωσης της ελληνικής οικογένειας αυξήθηκε κατά 26,3%, ενώ το μηνιαίο εισόδημα αυξήθηκε μόνο κατά 14,44%. Άρα, σύμφωνα με αυτή την επεξεργασία, που την έχουμε δώσει στη δημοσιότητα, αποδεικνύουμε ότι η ελληνική οικογένεια το μήνα έχει ένα έλλειμμα 245 ευρώ. 245 ευρώ λείπουν κάθε μήνα από την τσέπη του Έλληνα οικογενειάρχη. 
      Ο πολίτης παραμένει απροστάτευτος. Η εμπιστοσύνη του προς αυτά τα οποία συμβαίνουν γύρω του όλο και λιγοστεύει. Είναι χαρακτηριστικό ότι ακόμη και το Ινστιτούτο Μελετών που ελέγχεται από τον Σ.Ε.Β., το Ι.Ο.Β.Ε. στα πρόσφατα στοιχεία του δείχνει θετικούς κάποιους άλλους δείκτες αλλά στο θέμα της εμπιστοσύνης του καταναλωτή η κατάσταση παραμένει πάρα πολύ άσχημη. 
      Πως να μην παραμένει όταν τα στοιχεία δείχνουν ότι υπάρχει και σε ευρωπαϊκό επίπεδο-σύγκλιση όχι των μισθών, όπως είχε υποσχεθεί η παρούσα Κυβέρνηση προεκλογικά, αλλά σύγκλιση των τιμών. Είναι χαρακτηριστικός ο πίνακας τον οποίο θα καταθέσω. Δείχνει ότι το 2004 με μέσο όρο της Ευρώπης των είκοσι πέντε, το 100, η Ελλάδα ήταν στο 85, στο καλάθι της νοικοκυράς. Το έτος 2005 πάλι με μέσο όρο το 100 η Ελλάδα ανέβηκε στο 88 μόνη αυτή από τις άλλες ευρωπαϊκές χώρες. Συγκλίνουμε προς τα επάνω στις τιμές, όχι όμως, στους μισθούς αλλά ούτε και στο επίπεδο διαβίωσης. 
      Έχουμε, λοιπόν, συνεχείς αυξήσεις. Ο μόνος που δεν τις βλέπει είναι η Κυβέρνηση και η ελεγχόμενη από αυτή Ε.Σ.Υ.Ε., με τον περιβόητο κ. Κοντοπυράκη. Έχουμε σειρά προβλημάτων στην αγορά. Ο Πρόεδρος της Επιτροπής Ανταγωνισμού κ. Ζησιμόπουλος ομολογεί ότι υπάρχουν καρτέλ αλλά ακόμη δεν έχει κάνει τίποτα για να τα αντιμετωπίσει. Ενδεικτικός της κατάστασης, η οποία επικρατεί, είναι ο δεύτερος πίνακας που θα καταθέσω. Αποδεικνύει ότι με σημερινά στοιχεία που πήραμε από το  Υπουργείο Ανάπτυξης, τη μεταβολή της τιμής της αμόλυβδης βενζίνης στην Ελλάδα μεταξύ της 4ης Αυγούστου, αφού έγινε η αύξηση των φόρων και της 17ης Νοεμβρίου. Είχε μείωση 17,4% λόγω της διεθνούς μείωσης της τιμής του πετρελαίου. Η αντίστοιχη μείωση  της διεθνούς τιμής της αμόλυβδης ήταν 34,8%. Γιατί η τιμή μειώνεται στο μισό όταν πέφτει η βενζίνη στην Ελλάδα, απ’ ό,τι στις άλλες χώρες και γιατί όταν αυξάνεται η τιμή των καυσίμων διεθνώς στην Ελλάδα αυξάνεται στο διπλάσιο; Αυτό γίνεται γιατί κάποιοι κερδοσκοπούν, διότι η αγορά δεν λειτουργεί και διότι δεν γίνεται απολύτως τίποτα πέρα από τις εξαγγελίες, προκειμένου να διορθωθεί αυτή η κατάσταση. 
      (Στο σημείο αυτό ο Βουλευτής κ. Χρήστος Πρωτόπαπας  καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το τρίτο πρόβλημα το οποίο βιώνει ο πολίτης σήμερα είναι οι συνεχείς φοροεπιδρομές και τα προβλήματα που δημιουργούνται στο εισόδημά του με ευθύνη του κράτους. Έχουμε πρόσφατη τη φοροεπιδρομή των 500.000.000 ευρώ του κ. Αλογοσκούφη το καλοκαίρι. Τώρα, έχουμε ένα προϋπολογισμό που, όπως θα αναλύσουμε σε μερικές εβδομάδες, ουσιαστικά, οδηγεί σε αύξηση της φορολογίας. Είχαμε τις αυξήσεις σε μια σειρά τιμολογίων των Δ.Ε.Κ.Ο. με πρώτη τη Δ.Ε.Η., παρ’ ότι τα κέρδη συνεχίζουν να μειώνονται. Διότι παλιά δεχόμασταν κριτική ότι  αυξάνουμε τα τιμολόγια της Δ.Ε.Η. αλλά τότε τα κέρδη της αυξανόντουσαν. Σήμερα και αυξάνονται πολύ περισσότερο τα τιμολόγια της Δ.Ε.Η. και τα κέρδη της μειώνονται. 
      Είχαμε βέβαια και την πρόσφατη απόφαση για την τιμή των φαρμάκων για την οποία υπήρξε αναλυτική τοποθέτηση από την πλευρά του κ. Θεόδωρου Πάγκαλου. Και ενώ υπάρχουν αυτά τα δεδομένα στην αγορά και ενώ ο πολίτης βιώνει καθημερινά τα προβλήματα μιας πολιτικής που τον θίγει, μιας πραγματικά ταξικής πολιτικής που θίγει κυρίως τις ασθενέστερες οικονομικά τάξεις, την ίδια ώρα η Κυβέρνηση προσπαθεί να καλύψει τα προβλήματα όχι με αυξήσεις μισθών ή με άλλου είδους όχι παροχές αλλά στοιχειώδεις ανταποκρίσεις στις ανάγκες του κοινωνικού συνόλου, αλλά μέσω του υπερδανεισμού από τις τράπεζες. 
      «Δανειστείτε να τα καλύψετε. Εμείς να είμαστε καλά και τι θα γίνει σε δύο χρόνια, κανείς δεν ξέρει». Έτσι έχουμε μία αύξηση του δανεισμού μέσα σε τρία χρόνια στο εφιαλτικό ποσοστό του 104,65%. Υπερδιπλασιάστηκε ο δανεισμός, κύριοι της Κυβέρνησης και εσείς δεν έχετε κάνει τίποτα. Τώρα συζητάτε να φέρετε κάποια στοιχειώδη μέτρα, τα οποία στην ουσία είναι υλοποίηση κοινοτικών οδηγιών, με ένα νομοσχέδιο το οποίο δεν έχουμε δει ακόμη. 
      Εμείς σας δίνουμε τη δυνατότητα να αντιπαρατεθείτε αν θέλετε με αυτή την κατάσταση. Σας καταθέσαμε πρόταση νόμου, στην οποία περιλαμβάνουμε συγκεκριμένα μέτρα για την προστασία του καταναλωτή κατά τον τραπεζικό δανεισμό, την οποία θα έχουμε την ευκαιρία να συζητήσουμε σε αυτήν τη Βουλή, όπου θα δούμε τελικά τη συγκεκριμένη θέση της Κυβέρνησης και πόσο θα τολμήσει να πάρει τέτοια μέτρα προστασίας. 
      Την ίδια ώρα ποιο είναι το πρόβλημα; Η Ελλάδα δυστυχώς κατέχει την πρωτιά σε ανατιμήσεις στην Ευρωζώνη. Μάλιστα πού; Σε ζητήματα που έχουν να κάνουν κυρίως με την εκροή του δημόσιου τομέα. Για παράδειγμα με πρόσφατα στοιχεία θα σας πω τα εξής: Στους τομείς κοινοχρήστων λογαριασμού νερού, ρεύματος και καυσίμων, οι αυξήσεις στην Ελλάδα σε ένα χρόνο είναι 8,6% κατά μέσο όρο. Η Ισπανία, που είναι δεύτερη, έχει αύξηση 5,8%. Εμείς, λοιπόν, έχουμε 8,6%, η Ισπανία 5,8%, η Ιρλανδία 5,7% και έπεται συνέχεια. Γιατί εμείς έχουμε 3% παραπάνω; 
      Αυτό δείχνει ποιος ευθύνεται για μεγάλο μέρος της ακρίβειας. Στις τηλεπικοινωνίες και πάλι είμαστε πρώτοι στις αυξήσεις. Στην ένδυση και υπόδηση είμαστε δεύτεροι. Στα έπιπλα, τον οικιακό εξοπλισμό και τα είδη νοικοκυριού είμαστε δεύτεροι. Στα τρόφιμα και μη αλκοολούχα ποτά τρίτοι στην Ευρωζώνη. Παντού πρωτιές σ’ αυτόν τον τομέα; 
      Δυστυχώς, όμως, δεν έχουμε πρωτιά στις αυξήσεις των μισθών. Δυστυχώς, δεν έχουμε πρωτιά στην ενίσχυση της ανταγωνιστικότητας, όπου πάμε συνεχώς προς τα πίσω. Δυστυχώς, δεν έχουμε πρωτιά στην άνοδο της ελληνικής οικονομίας. Έχουμε πρωτιές άσχημες για τον πολίτη, έχουμε αρνητικές πρωτιές στα ζητήματα που έχουν να κάνουν με αυτά που τον επιβαρύνουν και δυσκολεύουν το επίπεδο ζωής του. Καταθέτω το σχετικό πίνακα. 
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Την ίδια ώρα τι κάνει η Κυβέρνηση; Όλα είναι καλά, τίποτα δεν συμβαίνει. Κανένα πρόβλημα δεν υπάρχει, κατά τους Υπουργούς. Ο κ. Κοντοπυράκης αλλάζει κατά το δοκούν τη στάθμιση των συντελεστών, όπως αλλάζει και το ποσοστό του πληθωρισμού. Τον Απρίλιο μας ανακοίνωσε υπερηφάνως το εξής: «Εγώ θεωρώ ότι πρέπει να αλλάξουν οι συντελεστές διότι έτσι έκρινα» και βγάζουμε διαφορετικό ποσοστό στον πληθωρισμό. 
      Είναι ο ίδιος ο κ. Κοντοπυράκης, ο οποίος επίσης υπερηφάνως μας ανακοίνωσε ότι είμαστε πλουσιότεροι κατά 25% πρόσφατα, διότι έκρινε ότι πρέπει να αλλάξει τον τρόπο υπολογισμού του Ακαθάριστου Εθνικού Προϊόντος και ο Πρωθυπουργός είναι απών. Είναι απών από ό,τι είναι δύσκολο, από ό,τι θίγει, ανεξαρτήτως, του ότι αυτό μπορεί να είναι το κρισιμότερο ζήτημα για το επίπεδο διαβίωσης των ασθενέστερων, κυρίως, οικονομικά τάξεων. 
      Θα με ρωτήσει ο κύριος  Υπουργός: «Μα, καλά όλα αυτά. Όμως, πού συγκεκριμένα φταίει η Κυβέρνηση;». Θα σας πω πού φταίει η Κυβέρνηση. Το πρώτο ζήτημα με την ακρίβεια έχει να κάνει με τη γενικότερη οικονομική κατάσταση. Όταν υπάρχει αβεβαιότητα στην οικονομία, υπάρχει έξαρση της ακρίβειας. Όταν υπάρχει η λογική του «δος ημίν σήμερον» και δεν μπορεί να κάνει ο πολίτης σταθερά τον προγραμματισμό του, υπάρχει άνθηση της κερδοσκοπίας.
      Και περιμένετε να υπάρχει σταθερότητα στην οικονομία με την απογραφή; Περιμένετε να υπάρχει σταθερότητα στην οικονομία και να μην πυροδοτούνται κύματα ακρίβειας με τις φοροεπιδρομές; Περιμένετε να υπάρχει σταθερότητα στην οικονομία με τις συνεχείς αυξήσεις των ναύλων όλο το καλοκαίρι, με τις αυξήσεις των φαρμάκων, με τις αρνητικές συνέπειες που και φέτος βίωσε η ελληνική οικογένεια μ' αυτό που κάνατε, κύριε Υπουργέ, την απελευθέρωση των διδάκτρων στα φροντιστήρια και τις ξένες γλώσσες που βαραίνουν δυστυχώς όσο ποτέ; Δεν ξεκίνησε τώρα. Και επί δικής μας εποχής υπήρχε. Τώρα, όμως, βαραίνουν πολύ περισσότερο από ποτέ την ελληνική οικογένεια. 
      Να, πού είναι η δική σας αρνητική συμβολή στην έξαρση της ακρίβειας μέσα από τις συνθήκες που έχετε διαμορφώσει στην οικονομία. Αν τουλάχιστον ερχόσασταν με συγκεκριμένα ζητήματα, με συγκεκριμένες παρεμβάσεις να προστατεύσετε τον πολίτη, θα λέγαμε ότι κάνετε μία προσπάθεια. Μήπως αυξάνετε το εισόδημά του σε τρόπο που να καλύψει την έξαρση της ακρίβειας; Όχι. Η λιτότητα θίγει όσο ποτέ τα εισοδήματα των μισθωτών και των συνταξιούχων. 
      Ακόμα και σ' αυτό τούτο το επίδομα θέρμανσης που σας ζητήσαμε να δώσετε στους χαμηλόμισθους, στους ανέργους και τους χαμηλοσυνταξιούχους από τα αυξημένα έσοδα του κρατικού προϋπολογισμού, από τα αυξημένα έσοδα των καυσίμων και των φόρων που τέθηκαν, εσείς αρνηθήκατε και αφήσατε κάποιες τράπεζες να μετατρέψουν σε προϊόν κερδοσκοπίας αυτήν την ανάγκη του ελληνικού λαού. 
      Έρχομαι στην Επιτροπή Ανταγωνισμού. Τι κάνει η Επιτροπή Ανταγωνισμού; Ξεπέρασε το σκάνδαλο; Μπορεί να προχωρήσει; Σήμερα, γνωρίζοντας για την επερώτηση, φροντίσατε να καταθέσετε υπογραφές, με πρώτη του κ. Σιούφα και τη δική σας, κύριε Υπουργέ, για την Αναθεώρηση του Συντάγματος και τη μετατροπή –λέει- της Επιτροπής Ανταγωνισμού σε ανεξάρτητη Αρχή. Δεν θα διαφωνήσουμε στο να γίνει η Επιτροπή Ανταγωνισμού ανεξάρτητη Αρχή. Σας πληροφορώ, όμως, ότι για τον διαφορετικό τρόπο, αλλαγής της εκλογής, της υπόδειξης, του ορισμού της Επιτροπής Ανταγωνισμού, δεν χρειάζεται κατ’ ανάγκην συνταγματική αλλαγή. Υπάρχει μόνον η ανάγκη –και σας το είχαμε πει όταν συζητούσαμε το σχετικό νομοσχέδιο για την Επιτροπή Ανταγωνισμού- μιας πρόβλεψης μέσα στο νόμο. Και επειδή εσείς αρνείστε να κάνετε την πρόβλεψη στο νόμο και τα παραπέμπετε όλα στο Σύνταγμα, ουσιαστικά, δηλαδή μετά από τέσσερα χρόνια -διότι αυτή είναι πραγματικά η παρέμβασή σας- σας λέμε ότι αν το θέλετε, φέρτε τώρα τροπολογία να το ψηφίσουμε, να γίνεται αλλιώς αυτή η εκλογή. Και μην αναζητείτε συνταγματικά κωλύματα.
      Και σε τελική ανάλυση, το θέμα δεν είναι μόνο το ποιος υποδεικνύει την Επιτροπή Ανταγωνισμού. Το θέμα είναι και το πώς λειτουργεί η Επιτροπή Ανταγωνισμού. Και εκεί, κατ’ εμένα, είναι η καρδιά του προβλήματος. Σήμερα η Επιτροπή Ανταγωνισμού δεν λειτουργεί. Έχει χάσει την αξιοπιστία της. Πρόσφατα ο κ. Ζησιμόπουλος έδωσε μια συνέντευξη στην εφημερίδα «ΒΗΜΑ» και μεταξύ άλλων, αφού μας εξήγησε γιατί δεν υπέβαλε την παραίτησή του, μας είπε ότι ως τις 15 Νοεμβρίου θα έχουν βγει τα αποτελέσματα των ερευνών για τα ξενόγλωσσα βιβλία με εναρμονισμένες πρακτικές, για την «BP» και τη «SCHELL» –ένα τεράστιο ζήτημα με τα καύσιμα- και για τον Ο.Λ.Π. κι ότι μέχρι το τέλος Νοεμβρίου θα ολοκληρωθεί η έρευνα για το γάλα και ως το τέλος Απριλίου για τις τράπεζες, τη μπύρα και την ακτοπλοΐα. Σήμερα έχουμε 20 Νοεμβρίου και δεν έχει γίνει τίποτα. Και εγώ φοβάμαι ότι ούτε και στις 30 Νοεμβρίου θα έχει γίνει τίποτα, γιατί δεν ξέρω εάν η Επιτροπή Ανταγωνισμού, με τον τρόπο που κατήντησε και με τον τρόπο που κινείται και με τις αντιλήψεις, οι οποίες επικρατούν, θα μπορέσει να κάνει το αναντικατάστατο έργο που έχει, δηλαδή, την αντιμετώπιση των ολιγοπωλιακών καταστάσεων, την πραγματική απελευθέρωση και την ομαλή λειτουργία της αγοράς. 
      Έρχομαι στο θέμα των ελέγχων. Μας λέτε συνεχώς ότι κάνετε ελέγχους. Ο Ε.Φ.Ε.Τ. έχει κάνει κάποιους ελέγχους.  Στο Υπουργείο Ανάπτυξης η κατάσταση δεν είναι ίδια. Και το καλοκαίρι, επειδή έκανα μια ερώτηση, στα τουριστικά κέντρα έκανε τρεις ελέγχους μόνον το Υπουργείο Ανάπτυξης. Σας διέσωσε ο Ε.Φ.Ε.Τ., κύριε Υφυπουργέ, ο οποίος έκανε πολύ περισσότερους. Και μην μου πείτε ότι και αυτός Υπουργείο είναι. Είναι ένας Οργανισμός με διαφορετικό ρόλο. 
      Και θα σας πω και το εξής. Μιλάτε  για ελέγχους. Ωραία. 
      Πρώτον, πληροφορηθήκαμε από τηλεοπτικό κανάλι –και συγκεκριμένα, από το «MEGA»- προχθές, ότι γνωστή μάρκα ζυμαρικών και γνωστή μάρκα αλευριού πουλάνε με λιγότερη ποσότητα μέσα στις συσκευασίες τους, απ’ ό,τι γράφει η συσκευασία έξω. Θέλω να μάθω αν ασχοληθήκατε με την καταγγελία αυτή και τι εντολές έχετε δώσει.
      Δεύτερον, πληροφορηθήκαμε από τηλεοπτικό σταθμό ότι υπάρχουν τρεις συγκεκριμένες μάρκες –μία γνωστή μάρκα απορρυπαντικού, μια γνωστή μάρκα χαρτιών υγείας και μια γνωστή μάρκα κουτάκια με τόνο- όπου βάζουν λιγότερο προϊόν στη συσκευασία, το γράφουν απέξω, το πουλάνε με την ίδια τιμή, αλλά ο πολίτης δεν βλέπει τα μικρά γράμματα, ότι δηλαδή, έχει αλλάξει η ποσότητα του προϊόντος, βλέπει την ίδια τιμή και το αγοράζει, χωρίς να ξέρει ότι το προϊόν το οποίο περιέχεται, είναι λιγότερο. Άρα ουσιαστικά το πληρώνει πολύ ακριβότερα. Πήρατε κανένα μέτρο -παρ’ ότι σας το προτείναμε με δημόσια ανακοίνωση- για την ενημέρωση του καταναλωτή, να γράφεται πάνω στο κουτάκι ότι υπάρχει νέα συσκευασία, να βλέπει ευκρινώς ο καταναλωτής ότι ουσιαστικά έχει αυξηθεί η τιμή του προϊόντος ή αδιαφορήσατε και γι’ αυτό; Περιμένω μια συγκεκριμένη απάντηση. 
      Για τις τράπεζες τα είπαμε.
      Και τέλος, με το καταναλωτικό κίνημα, για να έρθω και στις προτάσεις και να κλείσω, δεν περιμένουμε πολλά πράγματα, κύριε Υπουργέ. Να δούμε αν το νομοσχέδιό σας θα ανταποκριθεί στο γεγονός ότι χρειάζεται εξυγίανση και κριτήρια πιστοποίησης και ενίσχυσης του καταναλωτικού κινήματος ή αν θα μείνουμε στην ιστορία των αδιαφανών χορηγήσεων ή στη γνωστή ιστορία των καταναλωτικών οργανώσεων, οι οποίες τραβάνε το δρόμο τους χωρίς την απαραίτητη βοήθεια, την οργανωμένη και με κανόνες βοήθεια, και όχι τη διάθεση ελέγχου από την πολιτεία. 
      Και έρχομαι, για να κλείσω, στο θέμα των προτάσεων πολύ συνοπτικά. Θα μου πείτε: Τι να κάνω; Θα σας πω τι να κάνετε. 
      Κατ’ αρχάς, να δώσετε πραγματικές αυξήσεις στους εργαζόμενους και στους συνταξιούχους, για να αναπληρώσουν το εισόδημά τους που θίγεται σήμερα.
      Δεύτερον, να μην κάνετε καμία αύξηση στα τιμολόγια των Δ.Ε.Κ.Ο. μέσα στους επόμενους μήνες.
      Τρίτον, να χορηγήσετε το επίδομα θέρμανσης. Έχετε πάρει περίπου 1.000.000.000 ευρώ παραπάνω απ’ ό,τι υπολογίζατε, από την αύξηση της τιμής των καυσίμων που υπήρξε μέσα στη χρονιά και το φόρο τον οποίο βάλατε. 
Δώστε ένα κομμάτι απ’ αυτά στο επίδομα θέρμανσης και μην αφήσετε να παίζουν οι τράπεζες εν ου παικτοίς!
      Λειτουργείστε πραγματικά την Επιτροπή Ανταγωνισμού και δείξτε την αναγκαία αποφασιστικότητα, ώστε να μπορέσει να εκπληρώσει το ρόλο της. Ένα απλό νομοσχέδιο χρειάζεται για να μπορέσει ν’ αλλάξει ο τρόπος διορισμού και να ενισχυθεί πραγματικά η Επιτροπή Ανταγωνισμού. Εάν δεν το κάνετε εσείς, θα σας το φέρουμε εμείς και δεν πειθόμαστε από τα ψευδεπίγραφα αιτήματα για το Σύνταγμα που παραπέμπουν το θέμα για μετά από τέσσερα χρόνια και εάν όχι τέσσερα, μετά από δύο ή τρία χρόνια, διότι περί αυτού πρόκειται!
      ΔΗΜΗΤΡΙΟΣ ΠΙΠΕΡΓΙΑΣ: Τουλάχιστον τρία-τέσσερα χρόνια!
      ΧΡΗΣΤΟΣ ΠΡΩΤΟΠΑΠΑΣ: Προχωρήστε σε ουσιαστικούς ελέγχους και φτιάξτε τους ελεγκτικούς μηχανισμούς. Αποδεχτείτε τις προτάσεις μας για την προστασία των καταναλωτών κατά τον τραπεζικό δανεισμό και αποδεχτείτε και τις προτάσεις που σας έχουμε καταθέσει και θα επαναφέρουμε σε αυτήν εδώ την Αίθουσα για την ενίσχυση και την πιστοποίηση του καταναλωτικού κινήματος. 
      Εάν τα κάνετε αυτά, παρά τη γενικότερη αποτυχία της οικονομικής σας πολιτικής, ίσως τουλάχιστον ανακουφιστούν οι πολίτες. Εάν ούτε αυτά δεν κάνετε, δεν απομένει παρά να διογκωθεί το κίνημα της αντίδρασης που υπάρχει στην πολιτική σας και βεβαίως, να βρεθείτε προ ιδιαίτερα δυσαρέστων εκπλήξεων στις επερχόμενες εκλογές, όποτε και αυτές γίνουν. 
      Σας ευχαριστούμε πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Τα δύο λεπτά βέβαια θα κρατηθούν από τη δευτερολογία σας. 
      ΧΡΗΣΤΟΣ ΠΡΩΤΟΠΑΠΑΣ: Τώρα για δύο λεπτά, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Δύο λεπτά, αυτό είναι. Τι να κάνουμε; Το χρονόμετρο είναι αμείλικτο. 
      ΧΡΗΣΤΟΣ ΠΡΩΤΟΠΑΠΑΣ: Δεν έχω αντίρρηση, αλλά να το κάνετε και στην Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, κύριε Υπουργέ, καταθέσαμε την επερώτηση για την ακρίβεια γιατί πιστεύουμε ότι πραγματικά μαζί με την ανεργία αποτελούν τις δύο μεγάλες μάστιγες της εποχής. 
      Θέλω να σας θυμίσω ότι ουσιαστικά οι Έλληνες πολίτες που σας εμπιστεύτηκαν, δεν σας εμπιστεύτηκαν για να κάνετε κάτι μεγάλο. Είχαν προλάβει οι προηγούμενες κυβερνήσεις να τα κάνουν. Οι Έλληνες πολίτες σας τίμησαν με την εμπιστοσύνη τους για να κάνετε ένα πολύ απλό πράγμα: να βελτιώσετε την καθημερινότητά τους. Και όταν λέω να βελτιώσετε την καθημερινότητα, εννοώ και την ακρίβεια να μειώσετε και να καταφέρετε οι δημόσιες υπηρεσίες να λειτουργούν λίγο καλύτερα. Δυστυχώς αποτύχατε παταγωδώς και στα δύο αυτά θέματα.
      Γνωρίζω πολύ καλά την τεκμηρίωση ότι τα ζητήματα της ακρίβειας είναι θέματα αγοράς. Δεν μας αφορά η προσέγγιση αυτή. Η αγορά ελεύθερα προσδιορίζει τις τιμές. Κύριε Υπουργέ, το θέμα της ακρίβειας είναι ένα μείζον, είναι ίσως το μείζον πολιτικό πρόβλημα, ένα πρόβλημα το οποίο απαιτεί και πολιτικές αποφάσεις. 
      Τους τελευταίους μήνες κάνουμε κάποιους υπολογισμούς. Δώσατε αυξήσεις, όποιες δώσατε, στους μισθούς, αλλά ταυτόχρονα αυξήθηκε και το κόστος επιβίωσης. Για δύο χρόνια μόνο υπολογίζουμε ότι από το μέσο ελληνικό νοικοκυριό θα λείψουν περίπου 250 ευρώ το μήνα. Επαναλαμβάνω: 250 ευρώ το μήνα αυτήν τη χρονιά, σε σχέση με πριν δύο-τρία χρόνια, θα λείψουν από το μέσο ελληνικό νοικοκυριό. Και έχετε χρέος να το αναπληρώσετε.
      Ο Έλληνας καταναλωτής αισθάνεται απροστάτευτος. Και ξέρετε πολύ καλά και το μεγάλο κλίμα απαισιοδοξίας που υπάρχει σε όλη την ελληνική κοινωνία. Οι κερδοσκόποι πανηγυρίζουν και  τα καρτέλ δουλεύουν ασύδοτα.
      Να σας θυμίσω μόνο ότι ενώ τον τελευταίο καιρό διεθνώς η τιμή της αμόλυβδης έπεσε κατά 35%, εσείς πανηγυρίσατε γιατί στην Ελλάδα έπεσε κατά 16%. Φθάσαμε στο σημείο η Επιτροπή Ανταγωνισμού, ο θεματοφύλακας της ελεύθερης οικονομίας, να είναι απολύτως απαξιωμένη και να προσπαθείτε να βρείτε φύλλο συκής στο ότι εάν την περάσουμε ως ανεξάρτητη αρχή στο Σύνταγμα, τότε θα αναβαθμιστεί. Όχι, κύριε Υπουργέ! Αυτό έχει να κάνει με τον τρόπο που η Κυβέρνησή σας αντιλαμβάνεται τη λειτουργία στοιχειωδών μηχανισμών προστασίας του μέσου Έλληνα πολίτη.
      Αυξήσατε τους φόρους και διαλέξατε έξυπνα και με βάση την ταξική σας στόχευση πού θα τους αυξήσετε. Τους αυξήσατε στα τσιγάρα και μάλιστα τα φθηνά τσιγάρα, αυτά που καταναλώνει ο λαός. Αυξήσατε τους φόρους στα κινητά, στα καύσιμα, στη Δ.Ε.Η., στα ναύλα των ακτοπλοϊκών συγκοινωνιών και φροντίσατε πρόσφατα να αυξήσετε και τις τιμές και στα φάρμακα. 
      Ξέρετε πόσο αυξήθηκε  η ΑΣΠΙΡΙΝΗ; Φαντάζομαι το ξέρετε: 26%!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεκατρία λεπτά! 
        ΙΩΑΝΝΗΣ ΜΑΝΙΑΤΗΣ: Ξέρετε πόσο αυξήθηκε το PANADOL; Αυξήθηκε κατά 25% ...
        ΧΡΗΣΤΟΣ ΠΡΩΤΟΠΑΠΑΣ: Υπολογίστε δεκατρία λεπτά …
        ΙΩΑΝΝΗΣ ΜΑΝΙΑΤΗΣ: Η ΑΣΠΙΡΙΝΗ 26% και το PANADOL 25%.
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ξέρετε σε πόσα μειώσαμε τη τιμή;
        ΙΩΑΝΝΗΣ ΜΑΝΙΑΤΗΣ: Ξέρετε πόσο αυξήθηκε ο δανεισμός των ελληνικών νοικοκυριών; Καταφέρατε μέσα σε τρία χρόνια να διπλασιάσετε το δανεισμό του μέσου ελληνικού νοικοκυριού. Έχετε αφήσει να μεγαλώνει η ψαλίδα ανάμεσα στα επιτόκια καταθέσεων για όσους πολίτες έχουν τη δυνατότητα να καταθέσουν. Έχουμε χαμηλά επιτόκια καταθέσεων και εξαιρετικά υψηλά επιτόκια δανεισμού ή επιτόκια σε πιστωτικές κάρτες. Ουσιαστικά έχετε υποθηκεύσει το μέλλον της ελληνικής οικονομίας για τα επόμενα τρία χρόνια. Μηδέν αποταμιεύσεις και μας λέτε για ρυθμούς ανάπτυξης, όταν ξέρετε ότι αυτοί οι ρυθμοί ανάπτυξης γίνονται σε μεγάλο βαθμό με δανεικά.
        Μία κουβέντα για το καταναλωτικό κίνημα. Ξέρετε, εδώ στην Αθήνα υπάρχουν κάποιες καταναλωτικές οργανώσεις –το καταναλωτικό κίνημα- οι οποίες προσπαθούν πραγματικά να προστατεύσουν τον μέσο Έλληνα πολίτη. Στη περιφέρεια υπάρχει η απόλυτη ασυδοσία και δεν έχετε λάβει κανένα μέτρο για να ενισχύσετε την αυτοοργάνωση των πολιτών, ώστε στοιχειωδώς να μπορούν να προστατεύσουν την αξιοπρέπειά τους, όχι τίποτα παραπάνω. 
        Ξέραμε μέχρι τώρα τα γνωστά κόλπα: Άλλες τιμές στο ράφι, άλλες τιμές στο ταμείο. Δεύτερο κόλπο: Άλλες τιμές στην Ελλάδα, άλλες τιμές για το ίδιο προϊόν στο εξωτερικό.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Κύριε Πρόεδρε, θα πάρω λίγο και από τη δευτερολογία μου. 
        Τώρα ανακαλύφθηκε καινούργιο κόλπο: Ίδια συσκευασία, ίδιο εξωτερικό περίβλημα, αλλά έλα που είναι λιγότερο το περιεχόμενο! Και αναρωτιέμαι πόσοι συνταξιούχοι πηγαίνοντας να ψωνίσουν μπορούν να εντοπίσουν αυτές τις διαφορές.
        Τι ζητάμε να κάνετε: Πρώτον, να δώσετε πραγματικές αυξήσεις στους μισθούς και τις συντάξεις. Τέρμα πια αυτή η κοροϊδία. 
        Δεύτερον, να δώσετε το επίδομα θέρμανσης. Να δώσετε ένα μέρος από αυτά που μας πήρατε. Τα έχετε ήδη προεισπράξει.
        Τρίτον, να ενδιαφερθείτε ουσιαστικά για την ανταγωνιστικότητα των εφτακοσίων πενήντα χιλιάδων οικογενειών μικρομεσαίων επιχειρήσεων. Δεν είναι δυνατόν να μην εφαρμόζεται σχεδόν ποτέ η πολεοδομική νομοθεσία για το πού θα εγκατασταθούν τα υπερκαταστήματα και να γίνονται περίεργα πράγματα με αποτέλεσμα να κλείνουν εμπορικά καταστήματα, μικρά καταστήματα τροφίμων, επειδή ακριβώς τα μεγάλα καταστήματα ξέρουν που θέλουν να πάνε να εγκατασταθούν χωρίς μείωση των τιμών για τον τελικό καταναλωτή. 
        Δεσμευθήκατε να μειώσετε το κόστος στην αγροτική παραγωγή. Σας θυμίζω ότι θα μειώνατε το Φ.Π.Α. στα αγροτικά μηχανήματα. Σας θυμίζω ότι υποσχεθήκατε να μειώσετε τη Δ.Ε.Η. για τους αγρότες. Σας θυμίζω ότι υποσχεθήκατε να κάνετε παρεμβάσεις για μείωση των τιμών στα λιπάσματα και τα φυτοφάρμακα. Έναντι αυτού οι μεσάζοντες στον αγροτικό τομέα λειτουργούν ασύδοτα. Φθηνές τιμές στο χωράφι, ακριβές τιμές στο ράφι. 
        Τέλος, κύριε Υπουργέ, έχετε χρέος να ενισχύσετε τους ελεγκτικούς μηχανισμούς. Οι νομαρχιακές αυτοδιοικήσεις και ο Ε.Φ.Ε.Τ. δεν φθάνουν πια για να καλύψουν τις αδυναμίες της Κυβέρνησης. Αντί να προσλαμβάνετε αγροφύλακες τουλάχιστον να προσλάβετε νοσηλευτές για την υγεία και ανθρώπους που θα προστατεύουν τη δημόσια υγεία και τον καταναλωτή στην αγορά, γιατί αλλιώτικα οι εκπλήξεις στις επόμενες εκλογές θα είναι εξαιρετικά δυσάρεστες για την Κυβέρνησή σας.
        Ευχαριστώ, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, νομίζω ότι τελειώσατε και με τη δευτερολογία σας.
        Ο συνάδελφος κ. Κεγκέρογλου έχει το λόγο.
        ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, θα πάρω όλο το χρόνο μου.
        Κυρίες και κύριοι συνάδελφοι, στην ενδιάμεση έκθεση της Τράπεζας της Ελλάδος που δημοσιεύθηκε πρόσφατα επισημαίνεται ότι η αύξηση του κοινωνικού μερίσματος στη χώρα μας δεν διαχέεται προς όλους με αποτέλεσμα ο ένας στους πέντε Έλληνες να είναι κάτω από τα όρια της φτώχειας.
        Η ορθή αυτή διαπίστωση μέρος μόνο της πραγματικότητας αποδίδει, αφού τα πλατιά λαϊκά στρώματα αντιμετωπίζουν καθημερινά όλο και περισσότερα προβλήματα για την επιβίωσή τους. Ο πολίτης νιώθει απροστάτευτος απέναντι στην αισχροκέρδεια και την εκμετάλλευση που τείνουν, δυστυχώς, να γίνουν καθεστώς.
      Η Κυβέρνηση όχι μόνο δεν συγκινείται από την όξυνση και τη διεύρυνση των κοινωνικών αντιθέσεων που η ίδια η πολιτική της προκαλεί, αλλά επιμένει στην ίδια κατεύθυνση. Η χώρα οδηγήθηκε στη γνωστή περιπέτεια της απογραφής και της επιτήρησης για να βρεθούν αληθοφανείς δικαιολογίες, για την αθέτηση των προεκλογικών υποσχέσεων και την εφαρμογή της ανάλγητης πολιτικής.
      Δυόμισι χρόνια τώρα η Κυβέρνηση δίνει συντάξεις απογραφής και μισθούς απογραφής. Αρνείται πεισματικά να στηρίξει τους μικρομεσαίους και τους αγρότες στο δύσκολο αγώνα που δίνουν στα πλαίσια του έντονα ανταγωνιστικού περιβάλλοντος. 
      Η Κυβέρνηση, από την άλλη μεριά, εφαρμόζει με ευλάβεια την κρυφή ατζέντα. Έστησε και ισχυροποιεί ένα μηχανισμό αναδιανομής του εισοδήματος από τους πολλούς στους λίγους και ταυτόχρονα αναδεικνύεται με τις πολιτικές της ως ο μέγας χορηγός της αισχροκέρδειας και της ακρίβειας. Δεν είναι αποφάσεις κανενός άλλου, παρά της Κυβέρνησης, η αύξηση του Φ.Π.Α. από 8% σε 9%, δηλαδή κατά 5,55%, η αύξηση από 18% σε 19%, δηλαδή κατά 12,5% που επιβαρύνουν τα ευρύτερα λαϊκά στρώματα, τις ασθενέστερες κοινωνικές ομάδες.
      Ποιος εισπράττει; Το κράτος. Το ίδιο κράτος που αρνείται την ίδια ώρα να δώσει την οποιαδήποτε στήριξη, έστω μέσα από το επίδομα θέρμανσης. 
      Στους ίδιους απευθύνονται και οι αυξήσεις στα τιμολόγια της Δ.Ε.Η., στα τιμολόγια της κινητής τηλεφωνίας, οι αυξήσεις των ειδικών φόρων στα καύσιμα, στα τσιγάρα και στα είδη λαϊκής κατανάλωσης. 
      Η απαξίωση της Επιτροπής Ανταγωνισμού και η παντελής έλλειψη ελέγχων και κανόνων στην αγορά έχουν οδηγήσει τις μεγάλες αυξήσεις στα καύσιμα που τροφοδοτούν τις αλλεπάλληλες ανατιμήσεις σε όλα τα καταναλωτικά είδη.
      Στην αγορά των καυσίμων έχουμε μια πανευρωπαϊκή πρωτοτυπία. Όταν οι διεθνείς τιμές αργού πετρελαίου ανεβαίνουν, οι τιμές των καυσίμων λιανικής στη χώρα μας ανεβαίνουν πολύ υψηλότερα και όταν αυτές οι τιμές πέφτουν, όπως συμβαίνει αυτήν την περίοδο, οι τιμές στη χώρα μας πέφτουν πολύ λιγότερο. Ανέφερε ο κ. Πρωτόπαπας το παράδειγμα για ένα συγκεκριμένο διάστημα, όπου ο μέσος όρος της πτώσης είναι 34,8% και στη χώρα μας είναι μόνο 17,4%.
      Η αγορά, κύριε Υπουργέ, αφέθηκε εντελώς ανεξέλεγκτη. Επί Κυβερνήσεώς σας, δυστυχώς, τα κανάλια πραγματοποιούν τους ελέγχους, καλύπτοντας το κενό που έχει αφήσει η Κυβέρνηση. Η ελεύθερη αγορά λειτουργεί περισσότερο ως ασύδοτη αγορά, χωρίς υγιή ανταγωνισμό. Η επιβάρυνση των καταναλωτών είναι συνεχής. Είτε άμεσα είτε έμμεσα, στους καταναλωτές μετακυλύεται το κόστος. Η μείωση κατά 30% των φορολογικών συντελεστών ευνοεί μόνο τις πολύ μεγάλες επιχειρήσεις. 
      Η απόφαση που πήρατε για το διευρυμένο ωράριο των καταστημάτων ενισχύει πάλι μόνο τις μεγάλες επιχειρήσεις. Κλείνουν σταδιακά οι μικρότερες και έτσι δημιουργείται ένα νέο πεδίο έλλειψης ανταγωνισμού που και αυτό αποβαίνει εις βάρος των καταναλωτών. 
      Οι ανεξέλεγκτες εισαγωγές αγροτικών προϊόντων και μάλιστα χωρίς πιστοποίηση της ποιότητας, χωρίς έλεγχο της ποιότητας, εξασφαλίζουν μεν υπερκέρδη στους μεγαλοεισαγωγείς, αλλά δεν συμβάλλουν στην ομαλοποίηση της αγοράς. Η συνεχής μείωση του εισοδήματος των Ελλήνων αγροτών δεν μεταφράζεται σε αντίστοιχη μείωση στις τιμές λιανικής και έτσι έχουμε το παράδοξο φαινόμενο –πάλι πρωτοπορεί η χώρα μας- ο καταναλωτής να πληρώνει τέσσερις έως οκτώ φορές περισσότερο από τις τιμές παραγωγού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, λοιπόν, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Οι αυξήσεις στα εισιτήρια των ακτοπλοϊκών συγκοινωνιών εξασφαλίζουν ακόμα μεγαλύτερα κέρδη στις εταιρείες. Επιβαρύνουν βέβαια τα εκατομμύρια των επιβατών.
      Με το πρόσχημα της βάσης του δέκα(10) -που δεν είναι επιστημονικά τεκμηριωμένη, γιατί και οι βαθμολογίες είναι σχετικές στη χώρα μας- αποκλείστηκαν δεκάδες χιλιάδες νέοι οι οποίοι οδηγούνται στην ιδιωτική αγορά, με αποτέλεσμα να πληρώνουν πάλι οι οικογενειακοί προϋπολογισμοί των πολιτών.
      Κυρίες και κύριοι συνάδελφοι, το κόστος ζωής, όπως αναφέρθηκε προηγουμένως και από τους συναδέλφους, ανέβηκε τα τρία τελευταία χρόνια 250 ευρώ το μήνα. Το αδιέξοδο στο οποίο οδηγούνται τα ελληνικά νοικοκυριά, αποτυπώνεται από τη μεγάλη αύξηση που έχουμε το αντίστοιχο διάστημα από το δανεισμό, δηλαδή 105% και το τελευταίο εννιάμηνο μόνο, 30%. 
      Η Κυβέρνηση στρέφει τους περισσότερους Έλληνες στο δανεισμό, χωρίς ταυτόχρονα να παίρνει μέτρα προστασίας τους από τις τράπεζες. Οι μικρομεσαίες επιχειρήσεις προσπαθούν να επιβιώσουν μέσα σ’ ένα ασφυκτικό περιβάλλον, μέσα σ’ ένα πιεστικό κλίμα που δημιουργεί η πολιτική της Κυβέρνησης. Πραγματικά, η αύξηση των ακάλυπτων επιταγών είναι πρωτοφανής. Οι μικρές και οικογενειακές επιχειρήσεις κυρίως αδυνατούν να αντεπεξέλθουν και αυτός ο φαύλος κύκλος δανεισμού και ακάλυπτων επιταγών οδηγεί στο τέλμα.
      Η Κυβέρνηση, αντί να πάρει μέτρα τα οποία θα τονώσουν την αγορά στα πλαίσια ενός συγκεκριμένου σχεδίου με σαφή προσδιορισμό του αναπτυξιακού ρόλου του πιστωτικού συστήματος, παίρνει μονομερώς μέτρα για τη στήριξη μόνο των μεγάλων επιχειρήσεων. 
      Το γεγονός ότι οι τράπεζες στη χώρα μας σημειώνουν υπερκέρδη, νομίζω ότι δεν αμφισβητείται από κανέναν. Η Ευρωπαϊκή Επιτροπή έχει διαπιστώσει για την Ελλάδα πολύ μεγάλη διαφορά ανάμεσα στα επιτόκια χορηγήσεων και στα επιτόκια καταθέσεων που είναι μια από τις μεγαλύτερες στην Ευρώπη. Ταυτόχρονα υπάρχουν υψηλές χρεώσεις των καταναλωτών στις τραπεζικές τους συναλλαγές. Και αυτές οι διαπιστώσεις έχουν πάρει και τη μορφή δικαστικών αποφάσεων στη χώρα μας.
      Η Κυβέρνηση, μετά απ’ αυτές τις διαπιστώσεις, αποφάσισε να μετάσχει στην καταλήστευση των δανειοληπτών. Αντί να πάρει μέτρα για να τους προστατεύσει από τα υπερκέρδη των τραπεζών, τους αφήνει στο έλεος και φορολογεί τα αποθεματικά –με την πρόσφατη ρύθμιση που έκανε- κατά 15%, συμμετέχοντας στη ληστρική εκμετάλλευσή τους, αλλά αφήνοντας ανέπαφη την κάθε τράπεζα να καταδυναστεύει τους δανειολήπτες.
      Για όλα αυτά, κύριε Υπουργέ, σας επερωτούμε και σας εγκαλούμε σήμερα. Εφαρμόζονται πολιτικές υπέρ των λίγων και ισχυρών. Αφήνετε τους πολίτες απροστάτευτους να διακατέχονται από ένα κλίμα ανασφάλειας και αβεβαιότητας για το αύριο. 
      Το ΠΑ.ΣΟ.Κ., εκτός από την αποκάλυψη της επιζήμιας για τον τόπο πολιτικής της Κυβέρνησης, προχωρεί σε δικές του επεξεργασίες, σε νέες προτάσεις, όπως κάναμε πρόσφατα και με την πρόταση νόμου για την προστασία των καταναλωτών που ήδη καταθέσαμε. 
      Δείχνει έτσι, κύριε Υπουργέ, κύριε Πρόεδρε και κύριοι συνάδελφοι, την υπευθυνότητά του σήμερα ως Αντιπολίτευση και αυτό προοιωνίζει την αποτελεσματικότητά του αύριο ως κυβέρνηση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρία και κύριοι συνάδελφοι, τα τρία χρόνια διακυβέρνησης της χώρας από τη Νέα Δημοκρατία, ο ελληνικός λαός βρίσκεται αντιμέτωπος μ’ ένα πρωτοφανές κύμα ακρίβειας που είναι αποτέλεσμα των αλλεπάλληλων ανατιμήσεων σε βασικά καταναλωτικά αγαθά και υπηρεσίες.
      Η Νέα Δημοκρατία ως αντιπολίτευση είχε κάνει σημαία της την ακρίβεια. Προεκλογικά, χύνατε κροκοδείλια δάκρυα για το καλάθι της νοικοκυράς. Δεσμευόσαστε ότι θα πάρετε μέτρα και ότι θα ακολουθήσετε πολιτικές που θα μείωναν την ακρίβεια. Στο προεκλογικό σας πρόγραμμα υποσχεθήκατε ότι θα απελευθερώσετε τις αγορές και ότι θα καταργήσετε τα μονοπώλια –όπου υπάρχουν- και ότι θα κάνετε ελέγχους στην αγορά, για να αντιμετωπίσετε την κερδοσκοπία.
      Σήμερα, ως Κυβέρνηση, αντί να απελευθερώσετε τις αγορές, τις δεσμεύετε με την εξυπηρέτηση συγκεκριμένων συμφερόντων. Και όταν αυτές λειτουργούν ασύδοτα, παρακολουθείτε ως θεατής τις εξελίξεις. Αδυνατείτε να παρέμβετε και αυτό γιατί έχετε οδηγήσει σε αποσύνθεση και διάλυση τους ελεγκτικούς και ρυθμιστικούς μηχανισμούς. Τρανό παράδειγμα η αγορά της ηλεκτρικής ενέργειας, όπου οι τιμές της χονδρεμπορικής ημερήσιας αγοράς μεταξύ του Σεπτεμβρίου του 2006 και του Σεπτεμβρίου του 2004 αυξήθηκαν κατά το πολύ μικρό ποσοστό –κατά την εκτίμησή σας- 129,3%. 
    Δέσμιοι των νεοφιλελεύθερων δοξασιών σας, έχετε εναποθέσει τις ελπίδες σας στις θαυματουργές δυνάμεις της αγοράς. Πιστεύετε ότι μπορούν να ρυθμιστούν με τρόπο περίπου αυτόματο οι ανισορροπίες της αγοράς -όπου παρουσιάζονται στη λειτουργία της- ακόμα και όταν εσείς με παρεμβάσεις σας τις δημιουργείτε. 
    Μέχρι τώρα, οχυρωνόσασταν πίσω από τις αυξήσεις των τιμών του πετρελαίου στις διεθνείς αγορές και προσπαθούσατε να αποδώσετε την ακρίβεια που πλήττει βαρύτατα το εισόδημα των εργαζομένων και των συνταξιούχων και των πλατειών λαϊκών στρωμάτων στη διεθνή συγκυρία και τους εξωγενείς παράγοντες.
    Όμως, η αλήθεια είναι ότι το φαινόμενο της ακρίβειας είναι αποτέλεσμα της αντιλαϊκής πολιτικής σας που ασκείται υπέρ των ολίγων και σε βάρος των πολλών. Είναι αποτέλεσμα των συνθηκών ασφυξίας που επικρατούν στην αγορά, λόγω της μείωσης του εισοδήματος των μισθωτών και των συνταξιούχων, με την υπερχρέωση των νοικοκυριών, με τις ακάλυπτες επιταγές να «χτυπούν κόκκινο», όπως προειδοποίησε πρόσφατα ο Διοικητής της Τράπεζας της Ελλάδας, και της προσπάθειας των επιχειρήσεων μέσα σ’ αυτό το κλίμα της ασφυξίας να διατηρήσουν το τζίρο, άρα και τα περιθώρια κέρδους, μέσα από συνεχείς ανατιμήσεις. 
    Η ολιγοπωλιακή διάρθρωση της αγοράς ευνοεί φαινόμενα εναρμονισμένων πρακτικών, τα οποία σε συνδυασμό με τη διάλυση των ελεγκτικών μηχανισμών που  έχουν γίνει  και εξαιτίας της κομματικοποίησης του κράτους, έχουν οδηγήσει στη δημιουργία ενός κλίματος κερδοσκοπίας στην αγορά και στη δημιουργία καρτέλ. 
    Η υπόθεση εκβιασμού της «ΜΕΒΓΑΛ» από «το τρίγωνο των κουμπάρων» έφερε στην επιφάνεια απλώς την ανεξέλεγκτη δράση των διαφόρων καρτέλ σε όλους σχεδόν τους κλάδους της παραγωγής του εμπορίου και των υπηρεσιών. 
    Επανειλημμένα έχουμε επισημάνει –και με γραπτές παρεμβάσεις μας, με ερωτήσεις μας- ότι η Κυβέρνηση δεν θέλει να παρέμβει εκεί που πραγματικά  υπάρχουν φαινόμενα συγκέντρωσης και εναρμονισμένων πρακτικών. 
    Αναδείξαμε τις εναρμονισμένες πρακτικές που εφαρμόζουν πολλές βιομηχανικές επιχειρήσεις σε κλάδους με μεγάλη συγκέντρωση. Μάλιστα, αποτελεί σύστημά τους όταν κάνουν πωλήσεις στη χώρα μας, ακόμη και οι εγχώριες βιομηχανίες. 
    Σύμφωνα με τα στοιχεία της Εθνικής Στατιστικής Υπηρεσίας, ο γενικός δείκτης τιμών παραγωγού στη βιομηχανία εγχώριας αγοράς αυξήθηκε το Σεπτέμβρη του 2006 σε σχέση με τον Απρίλιο του 2004 κατά 16,75%. 
    Την ίδια ώρα, ο γενικός δείκτης τιμών παραγωγού εξωτερικής αγοράς για τις χώρες της Ευρωζώνης αυξήθηκε μόνο κατά 3,4% -διαφορά σχεδόν 14%- την οποία επιβαρύνονται οι εγχώριοι καταναλωτές και όχι της Ευρωζώνης. Τον Ιούνιο του 2005, όταν με ερώτησή μας θέσαμε το θέμα, η Επιτροπή Ανταγωνισμού αναγνώρισε την ύπαρξη προβλήματος, διαβεβαιώνοντας ότι έχει καταλήξει για το νομικό τρόπο αντιμετώπισης παρόμοιων φαινομένων.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Είχε καταλήξει, δηλαδή, η Επιτροπή ότι έχει ήδη ξεκινήσει σημαντικό αριθμό 
αυτεπάγγελτων ελέγχων σε ορισμένους κλάδους της βιομηχανίας και ότι με την ολοκλήρωση των ελέγχων θα προχωρήσει σε συγκεκριμένες ενέργειες για την καταστολή αυτών των φαινομένων. 
     Παράλληλα, η Κυβέρνηση υποστήριζε ότι με την πολιτική της θα εξαλειφθούν αυτά τα φαινόμενα. 
     Καταθέτω τη σχετική ερώτηση και τις σχετικές απαντήσεις που μας είχατε δώσει τότε.
     (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τον Ιούνιο του 2006 επαναφέραμε το θέμα στη Βουλή, γιατί δεν είχε γίνει τίποτε. Σ’ αυτή, λοιπόν, την επαναφορά …
     ΠΡΟΕΔΡΕΥΩΝ (Ιωάννης Τραγάκης): Πιο ήρεμα, κύριε συνάδελφε.
     ΔΗΜΗΤΡΙΟΣ ΠΙΠΕΡΓΙΑΣ: Παίρνω και τη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Σας το επιτρέπω αυτό, αλλά θα ήθελα πιο ήρεμα τη φωνή σας. 
     ΔΗΜΗΤΡΙΟΣ ΠΙΠΕΡΓΙΑΣ: Σε επόμενη, λοιπόν, ερώτηση μας είπατε ότι η όποια τιμολογιακή πολιτική των βιομηχανικών επιχειρήσεων δεν εμπίπτει στις αρμοδιότητες της Επιτροπής και ότι ο δε αρμόδιος επί της ακρίβειας Υφυπουργός Ανάπτυξης κ. Παπαθανασίου  είπε ότι οι τιμές πώλησης αγαθών διαμορφώνονται ελεύθερα, είτε απευθύνονται στην εξωτερική αγορά είτε απευθύνονται στην εσωτερική αγορά στα πλαίσια του ανταγωνισμού και των συνθηκών κάθε αγοράς. Δηλαδή είπε ότι δεν υπάρχουν προβλήματα εναρμονισμένων πρακτικών, ότι δεν υπάρχει μέθοδος εκπτώσεων προς τα σούπερ μάρκετ, που αυξάνουν τα υπερκέρδη τους και ότι η συγκέντρωση δυνάμεων και οι εναρμονισμένες πρακτικές στη χάραξη της τιμολογιακής πολιτικής δεν νοθεύουν τον ανταγωνισμό, δεν παρακωλύουν τη λειτουργία της αγοράς. Και ο κ. Παπαθανασίου και η Επιτροπή Ανταγωνισμού ουδόλως ανησυχούν!
      Άραγε τι άλλο χρειάζεται για να αποδειχθούν οι ευθύνες της Κυβέρνησης για την κατάσταση που επικρατεί στην αγορά, την κερδοσκοπία που ανθεί και τα καρτέλ που ζουν και βασιλεύουν; 
      Κύριοι της Κυβέρνησης, έχετε τεράστια ευθύνη για την ακρίβεια και την κερδοσκοπία, που έχει καταβαραθρώσει το εισόδημα και το βιοτικό επίπεδο των νοικοκυριών, γιατί επιδεικνύετε μια προκλητική αδιαφορία και δεν παίρνετε κανένα μέτρο. Δίνετε μάλιστα το παράδειγμα με τις αυξήσεις στους έμμεσους φόρους!  Πρώτοι στην κερδοσκοπία, πρώτοι να επιβάλουμε φόρους στα κινητά, πρώτοι στην αύξηση του Φ.Π.Α., πρώτοι στις αυξήσεις στα φθηνά τσιγάρα.
       Αδυνατείτε να καταπολεμήσετε τις ολιγοπωλιακές και εναρμονισμένες πρακτικές στην αγορά και έχετε οδηγήσει σε πλήρη ανυποληψία την Επιτροπή Ανταγωνισμού, τη λειτουργία της οποίας υποτίθεται ότι θα αναβαθμίζατε και σημειωτέον ότι, όπως είπε και ο εισηγητής μας, ακόμη περιμένουμε την πρώτη έκθεσή της, σύμφωνα με τις δεσμεύσεις της, και ακόμη δεν έχει έρθει. 
      Έχετε αποτύχει παταγωδώς σε όσα υποσχεθήκατε στον ελληνικό λαό, τον οποίο εμπαίζετε απροκάλυπτα με τα επικοινωνιακά εφευρήματά σας! Γι’ αυτό είναι βέβαιο ότι πολύ σύντομα θα σας καταδικάσει. 
      Εγώ καταθέτω και την απάντηση που μου δώσατε το 2006, όταν ρώτησα στη Βουλή για τις εναρμονισμένες πρακτικές των βιομηχανικών επιχειρήσεων στην εγχώρια αγορά, όπως επίσης και έναν πίνακα της EUROSTAT όπου μετά από σύγκριση μεταξύ Οκτώβρη του 2006 και Οκτώβρη του 2004 εμφανίζεται ότι σε όλους τους τομείς είμαστε σε μεγάλη διαφορά: 
      Στη διατροφή και στα αλκοολούχα ποτά 7,33 στην Ελλάδα, 3,94 στην Ευρωζώνη. Στο κρέας 7,51 στην Ελλάδα, 4,39 στην Ευρωζώνη. Στο γάλα, στο τυρί και στα αβγά –εκεί όπου δεν υπάρχουν εναρμονισμένες πρακτικές- 8,09 στην Ελλάδα, 0,99 στην Ευρώπη. Μα, να πούμε στα καύσιμα; Στα καύσιμα 40,50 εδώ, 15,39 στις χώρες της Ευρωζώνης. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΔΗΜΗΤΡΙΟΣ ΠΙΠΕΡΓΙΑΣ: Σε όλους τους τομείς, σε όλους τους δείκτες η EUROSTAT δείχνει την ακρίβεια που υπάρχει. Ουσιαστικά δείχνει το ότι εσείς και η πολιτική σας καλύπτει τους κερδοσκόπους. Γι’ αυτό και ο λαός, οποτεδήποτε και αν κληθεί στις κάλπες, θα καταδικάσει την πολιτική σας, θα καταδικάσει την πρακτική σας, θα σας καλέσει να μάθετε για μια ακόμη φορά τα πράγματα από τα έδρανα της Αντιπολίτευσης. 
      Σας ευχαριστώ.
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Αντωνίου. Θα πάρετε και εσείς, κυρία συνάδελφε, τη δευτερολογία σας, απ’ ό,τι κατάλαβα; 
      ΤΟΝΙΑ ΑΝΤΩΝΙΟΥ: Μάλιστα, κύριε Πρόεδρε. 
      Κύριε Πρόεδρε, κύριοι Υπουργοί, κύριοι συνάδελφοι, ο πιο σημαντικός λόγος για τον οποίο καταθέσαμε αυτήν την επερώτηση δεν είναι μόνο επειδή υπάρχει ακρίβεια. Είναι επειδή η Κυβέρνηση αρνείται ότι υπάρχει ακρίβεια και κρύβεται πίσω από στατιστικές και αριθμούς. Είναι επειδή η Κυβέρνηση δεν έχει ούτε τη διαχειριστική ικανότητα αλλά ούτε και την πολιτική βούληση να την αντιμετωπίσει. Είναι επειδή η Κυβέρνηση αποδεικνύεται για μια ακόμη φορά αναξιόπιστη. 
      Έλεγε στον ελληνικό λαό προεκλογικά ότι η αντιμετώπιση της ακρίβειας είναι μια από τις πρώτες προτεραιότητές της. Έκανε την ακρίβεια σημαία της. Σήμερα η σημαία της ακρίβειας διπλώθηκε και μπήκε στο συρτάρι. Η Κυβέρνηση γνωρίζει τα αίτια της ακρίβειας. Γνωρίζει τους παράγοντες που την τροφοδοτούν. Όμως, αναφέρει μόνο τα στοιχεία που τη συμφέρουν και όχι όσα την εκθέτουν. Δεν εξηγεί για ποιο λόγο η Ελλάδα είναι από τους πρώτους που παρακολουθούν τις αυξήσεις στις διεθνείς τιμές καυσίμων, αλλά η τελευταία που ενσωματώνει τις μειώσεις. Δεν εξηγεί γιατί οι μειώσεις στη χώρα μας είναι πάντοτε μικρότερες από τις διεθνείς ή και ανύπαρκτες. 
      Η επιλογή της να μην παίρνει μέτρα και πρωτοβουλίες που να προστατεύουν τον καταναλωτή από την αισχροκέρδεια και την εκμετάλλευση είναι πολιτική επιλογή. Με αυτήν την επιλογή ευνοεί τα συμφέροντα λίγων και ισχυρών εις βάρος των πολλών και των αδυνάμων. 
      Η Κυβέρνηση γνωρίζει τις στρεβλώσεις στη λειτουργία των αγορών, γνωρίζει τα φαινόμενα ατελούς ανταγωνισμού, την παρουσία ολιγοπωλιακών ή μονοπωλιακών καταστάσεων, τις συμφωνίες των καρτέλ και τις εναρμονισμένες πρακτικές. 
Γνωρίζει πόσο συμβάλλουν όλα αυτά στην ακρίβεια και ροκανίζουν το διαθέσιμο εισόδημα του καταναλωτή. Και τι κάνει; Παραπέμπει στην Επιτροπή Ανταγωνισμού. 
     Αυτή η επιτροπή ήταν και είναι το πολιτικό άλλοθι της Κυβέρνησης. Κάθε φορά που φθάνει μια σοβαρή καταγγελία η Κυβέρνηση παραπέμπει  στην Επιτροπή Ανταγωνισμού: Για το καρτέλ των εταιρειών καυσίμων που κερδοσκοπούν είτε υπάρχει αύξηση είτε υπάρχει μείωση στις διεθνείς τιμές, για το καρτέλ των βιομηχανιών που αγοράζουν σε εξευτελιστικές τιμές τα προϊόντα από τον παραγωγό και ανεβάζουν στα ύψη τις τιμές για τον καταναλωτή, για το καρτέλ των εμπόρων που κάνουν εισαγωγές την περίοδο της συγκομιδής των ελληνικών προϊόντων και νοθεύουν τον ανταγωνισμό με χαμηλής ποιότητας και επικίνδυνα για τη δημόσια υγεία προϊόντα, για το καρτέλ των τραπεζών που οδηγούν σε υπερχρέωση τα ελληνικά νοικοκυριά με επιτόκια πολύ πάνω από τα ευρωπαϊκά και με τοκογλυφικές πρακτικές όπως η κατάσχεση του σπιτιού για μικροποσά και μικροκαθυστερήσεις.
     Κύριε Υπουργέ, το ΠΑ.ΣΟ.Κ. κατέθεσε πρόταση νόμου για να αντιμετωπίσουμε τον υπερδανεισμό -και εδώ και εσείς θα πρέπει να συμφωνήσετε, μια και μέχρι στιγμής δεν έχετε κάνει τίποτα γι’ αυτό το τεράστιο πρόβλημα- για να αντιμετωπίσουμε τις πολύ κακές καταστάσεις που βιώνουν οι ελληνικές οικογένειες.
     Για τα καρτέλ των πολυεθνικών επιχειρήσεων που πουλάνε το ίδιο προϊόν πιο ακριβά στην Ελλάδα απ’ ό,τι σε άλλες ευρωπαϊκές χώρες, για μια σειρά από στρεβλώσεις της αγοράς που κοστίζουν ακριβά στον καταναλωτή, η Κυβέρνηση παραπέμπει στην Επιτροπή Ανταγωνισμού. Μόνο που αυτό το άλλοθι κατέπεσε πριν λίγο καιρό αναδεικνύοντας οσμή σκανδάλου και αποδεικνύοντας όλη η προσπάθεια της Κυβέρνησης να ελέγξει και να χειραγωγήσει την Επιτροπή, οδήγησε σ’ αυτήν την κατάσταση που έχουμε σήμερα.
     Οι ευθύνες, όμως, της Κυβέρνησης δεν περιορίζονται εδώ. Δεν θέλω να μιλήσω για τις φοροεπιδρομές, για την άδικη φορολογία, για τα τεχνάσματα με τις αυξήσεις στους μισθούς που γίνονται τελικά μειώσεις μέσα από τη φορολογία. Δεν θα μιλήσω για τις χαριστικές ρυθμίσεις στους μεγαλοοφειλέτες και στους κακοπληρωτές που αφαιρούν από τους πολλούς για να δώσουν στους λίγους. Αυτά θα τα συζητήσουμε στον προϋπολογισμό σε λίγες μέρες. Θα μιλήσω, όμως, για την προσπάθεια της Κυβέρνησης να χειραγωγήσει πέρα από την Επιτροπή Ανταγωνισμού και όλους τους άλλους μηχανισμούς πρόληψης και αποτροπής τέτοιων φαινομένων. Για την προσπάθεια να χειραγωγήσει τις καταναλωτικές οργανώσεις και να περιορίσει το ρόλο τους, αντί να τις ενισχύσει και να τις ενθαρρύνει και να δημιουργήσει και νέες -όπως είπε πριν κάποιος συνάδελφος- και στην ελληνική περιφέρεια, που εκεί δεν υπάρχει τίποτα.
     Για τη διακοπή της λειτουργίας του Παρατηρητηρίου Τιμών εδώ και δύο χρόνια, ενός εργαλείου πολύ σημαντικού για την ενημέρωση του καταναλωτή αλλά και για την αυτορρύθμιση της αγοράς. Η κυβέρνηση του ΠΑ.ΣΟ.Κ. είχε εντάξει το έργο προϋπολογισμού 2,4 δισεκατομμυρίων ευρώ στο πρόγραμμα «Κοινωνία της Πληροφορίας» προκειμένου να το αναβαθμίσει. Από την ημέρα που ανέλαβε η Νέα Δημοκρατία και έκλεισε το Παρατηρητήριο και το έργο της αναβάθμισης δεν προχωρά.
     Κύριε Υπουργέ, γιατί το κλείσατε; Μήπως για να μπορεί ο Υπουργός να ισχυρίζεται ότι δεν υπάρχει ακρίβεια; 
     Θα μιλήσω, τέλος, για τη χειραγώγηση των αριθμών από τη Στατιστική Υπηρεσία, που βλέπει τον τιμάριθμο να πέφτει. Άραγε πέφτει με τον ίδιο τρόπο που πέφτει και η ανεργία, δηλαδή με τεχνάσματα και μαγειρέματα; Αλλά ακόμη και έτσι να είναι, θα θυμίσω τη μελέτη που έχει δημοσιεύσει η Τράπεζα της Ελλάδας και δείχνει ότι οι χαμηλότερες εισοδηματικά πληθυσμιακές ομάδες αντιμετωπίζουν ένα μέσο ετήσιο πληθωρισμό σημαντικά υψηλότερο από τον ετήσιο γενικό πληθωρισμό. Για τους οικονομικά ασθενέστερους οι τιμές αυξάνονται σε ετήσια βάση κατά μισή περίπου εκατοστιαία μονάδα περισσότερο απ’ ότι για το σύνολο του πληθυσμού. 
     Όμως η Κυβέρνηση δεν εφαρμόζει ούτε καν στοχευμένες πολιτικές για να ενισχύσει τους πιο αδύναμους. Δεν συγκινείται με τίποτα. Αρνείται να χορηγήσει το επίδομα θέρμανσης ακόμη και σε χαμηλόμισθους και άπορους σε ορεινές περιοχές. Στέλνει για άλλη μια φορά τους καταναλωτές στην αγκαλιά των τραπεζών που χορηγούν πλέον δάνεια για πετρέλαιο και για καυσόξυλα. Έτσι οι πολίτες καταναλωτές βρίσκονται αντιμέτωποι από τη μία μεριά με νέα χρέη προς τις τράπεζες και από την άλλη μεριά με το κύκλωμα διακίνησης καυσίμων που τους κατακλέβει χωρίς κανέναν έλεγχο.
      Κύριε Υπουργέ, πριν από λίγες μέρες σε γνωστό κανάλι, στον «ΑΝΤ-1» μία εκπομπή ανέδειξε τουλάχιστον δέκα τρόπους που κλέβουν οι εταιρείες διανομής τον καταναλωτή και μάλιστα είπαν και ανέδειξαν μέσα από το ρεπορτάζ το τρομερό γεγονός: οι άνθρωποι που είναι οδηγοί στα φορτηγά που πάνε το πετρέλαιο δεν είναι μισθωτοί εργαζόμενοι! Πηγαίνουν και βγάζουν το μισθό τους από την κλοπή που κάνουν στον καταναλωτή. Και περιμένουμε να μας πείτε τι θα κάνετε γι’ αυτό. Είναι πολύ εύκολο για σας να το ελέγξετε και να αντιμετωπίσετε αυτά τα φαινόμενα. 
      Κύριε Υπουργέ, πάνω από δύο εκατομμύρια ΄Ελληνες βρίσκονται σήμερα κάτω από το όριο της φτώχειας. Είμαστε Ευρωπαίοι στις τιμές, αλλά τριτοκοσμικοί στους μισθούς. Ο δανεισμός των νοικοκυριών που το 2003 ήταν στο 26% του Α.Ε.Π., σήμερα έχει ξεπεράσει το 40% και οι προβλέψεις μιλούν για 60% μέχρι το 2008. Πρόκειται για μία εφιαλτική προοπτική. Όλη η Ελλάδα, κύριε Υπουργέ, είναι ένα δάνειο και η Κυβέρνηση παρακολουθεί αδιάφορη και απαθής αυτά που συμβαίνουν γύρω της.
       Κλείνοντας, θα ήθελα, κύριε Υπουργέ, να καταθέσω μία δική σας συνέντευξη στη Θεσσαλία με την ιδιότητα βέβαια τότε του Γενικού Γραμματέα της Κοινοβουλευτικής Ομάδας της Νέας Δημοκρατίας που εδώ λέτε για τις προτάσεις του κόμματός σας για την αντιμετώπιση της ακρίβειας. Θα το καταθέσω και νομίζω ότι είναι πάρα πολύ χρήσιμο για σας και την Κυβέρνησή σας να το ξαναδιαβάσετε και να μας απαντήσετε τι από αυτά τα δεκατρία σημεία κάνατε. Παραδείγματος χάριν, λέτε στο σημείο 3: «Καμία αύξηση στα τιμολόγιο των Δ.Ε.Κ.Ο. κατά το επόμενο χρονικό διάστημα. Δεν μπορεί να περηφανεύεται η κυβέρνηση του ΠΑ.ΣΟ.Κ. ότι η Δ.Ε.Η. έχει τεράστια κέρδη και την ίδια στιγμή να συζητά εισηγήσεις για αύξηση της τιμής του ρεύματος». 
      Κύριε Υπουργέ, εσείς έχετε καταφέρει σε τρία χρόνια και να αυξήσετε τα τιμολόγια της Δ.Ε.Η. και η Δ.Ε.Η. να έχει μείωση κερδών. Μπορείτε να μας πείτε, κύριε Υπουργέ, πώς το έχετε καταφέρει; Και αυτό το κάνετε σε όλες τις Δ.Ε.Κ.Ο. Πληρώνουν οι καταναλωτές και τελικά οι Δ.Ε.Κ.Ο. δημιουργούν περισσότερα χρέη για να τις απαξιώσετε και να τις πουλήσετε. 
      Δεν θέλω να πω βέβαια, γιατί το είπαν και άλλοι συνάδελφοι για τη μείωση του Φ.Π.Α.. Όλες  οι προτάσεις σας εδώ είναι προτάσεις, οι οποίες έχουν μείνει στα χαρτιά. Βέβαια δεν μας παραξενεύει, διότι για άλλα δεσμευτήκατε και εδώ και τρία χρόνια άλλα κάνετε, όπως για τους συμβασιούχους, όπως για τους τρίτεκνους, όπως για τους αστυνομικούς. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε. Παρασυρθήκαμε από το διάβασμα. 
      ΤΟΝΙΑ ΑΝΤΩΝΙΟΥ: Κλείνω, κύριε Υπουργέ. 
      Το καταθέτω για τα Πρακτικά και ελπίζω ο κύριος  Υπουργός να ξαναδιαβάσει τις δηλώσεις του και επιτέλους να τις κάνει πράξη.
      Σας ευχαριστώ.
      (Στο σημείο αυτό η Βουλευτής κ. Τόνια Αντωνίου καταθέτει για τα Πρακτικά την προαναφερθείσα συνέντευξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αγαπητοί συνάδελφοι του κόμματος της Αξιωματικής Αντιπολίτευσης, για μία ακόμη φορά με τον τρόπο με τον οποίο χειρίζεστε τον αντιπολιτευτικό λόγο και τα επιχειρήματα, οδηγείτε το κόμμα σας σε μία ακόμα περιπέτεια αναξιοπιστίας και θα σας αποδείξω γιατί.
      Πρώτον, βλέπετε τον εαυτό σας στον καθρέπτη και νομίζετε ότι βλέπετε την Κυβέρνηση και από εκεί και πέρα αρχίζετε και κάνετε λάθη.
      ΘΕΟΔΩΡΟΣ ΠΑΓΚΑΛΟΣ: Όχι, αυτό είναι εφιάλτης. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι εξαιρετικά σαφές αυτό που λέτε, κύριε Πάγκαλε, και το αντιλαμβάνεστε και θα αποδείξω γιατί. 
      Μιλάτε για αρνητική κατάσταση στην αγορά και για τις δυσμενείς επιπτώσεις στα νοικοκυριά στην επερώτησή σας και ξεχνάτε εύκολα αυτά τα οποία υπήρχαν την περίοδο της διακυβέρνησής σας. Μιλάτε για απαράδεκτες πρακτικές των τραπεζών και ξεχνάτε εύκολα. Ξεχάσατε το πρόβλημα των πανωτοκίων, στο οποίο αυτή η Κυβέρνηση επιχείρησε και έδωσε μία κατ’ αρχήν ικανοποιητική λύση. Ξεχνάτε, επίσης, πότε καταργήθηκε το όριο των 3.000 ευρώ για τα προσωπικά δάνεια και των 25.000 ευρώ στα καταναλωτικά δάνεια. Να σας τα θυμίσω λίγο αυτά; 
      Το Φεβρουάριο του 2001 είχε γραφτεί σε εφημερίδες και σε ανακοινώσεις του Επιμελητηρίου ότι δύο εκατομμύρια τριακόσιες χιλιάδες άνθρωποι έχουν καταστραφεί οικονομικά από τα πανωτόκια, ότι σε εκατόν τριάντα χιλιάδες υπολογίζονται οι πλειστηριασμοί που βρίσκονται σε εξέλιξη σε όλη τη χώρα, ενώ τριάντα χιλιάδες μικρομεσαίες επιχειρήσεις υπολογίζεται ότι έκλεισαν, μη μπορώντας να αντεπεξέλθουν στα τραπεζικά χρέη. 
      Μιλάτε για ανάπτυξη με δανεικά. Και πάλι ξεχνάτε. Ξεχνάτε ότι μετά το σκάσιμο της φούσκας του Χρηματιστηρίου το Σεπτέμβριο του 1999 επιτρέψατε τη χορήγηση μετοχοδανείων, τα οποία βούλιαξαν και επιχειρήσεις και επενδυτές. 
      Να σας υπενθυμίσω αυτό το άγος; Και θα μου επιτρέψετε να ξεκινήσω προς αυτήν την κατεύθυνση αναφερόμενος σε συγκεκριμένες εφημερίδες και τίτλους εκείνης της εποχής: 12 Νοεμβρίου 2000 εφημερίδα «ΤΟ ΒΗΜΑ» «Πνίγουν τα μετοχοδάνεια, πόσα έχασαν εκείνοι που έκαναν χρήση των δανείων με προτροπή της Κυβέρνησης για αγορά μετοχών». «ΕΛΕΥΘΕΡΟΤΥΠΙΑ»  29 Δεκεμβρίου 2003: «Μέρα, νύχτα μας κατακλύζουν σε όλα τα τηλεοπτικά κανάλια οι διαφημίσεις των τραπεζών για να πάρουμε εορτοδάνειο, εξοχοδάνειο, μετοχοδάνειο, σιδεροδάνειο και ένα σωρό άλλα δάνεια και κάρτες με επιτόκια που πλησιάζουν το 10% όταν το επιτόκιο ταμιευτηρίου είναι 0,25% έως 0,50%». «ΤΟ ΒΗΜΑ» 25 Αυγούστου 2003: «Τα μετοχοδάνεια βούλιαξαν τις επιχειρήσεις και ενδυνάμωσαν τις τράπεζες». «ΕΛΕΥΘΕΡΟΤΥΠΙΑ» 5 Ιουλίου 2004: «Οι περισσότεροι επιχειρηματίες των εισηγμένων εταιρειών είναι φεσωμένοι μέχρι τα αυτιά από τα μετοχοδάνεια που πήραν σωρηδόν» με προτροπές της Κυβέρνησής σας. «ΤΟ ΒΗΜΑ» 28 Ιανουαρίου 2001: «Το μέτρο των δανείων για την αγορά μετοχών εφαρμόστηκε στο παρελθόν και ήταν θανατηφόρο για πολλούς επενδυτές ιδιαίτερα σε περιόδους πτώσης της χρηματιστηριακής αγοράς. «ΤΟ ΒΗΜΑ» αναδημοσιεύτηκε και στην «ΕΛΕΥΘΕΡΟΤΥΠΙΑ» 19 Ιανουαρίου 2003: «Τα μετοχοδάνεια έχουν φτάσει τα 800.000.000 ευρώ». «ΤΟ ΒΗΜΑ» 19 Ιανουαρίου 2003: «Το μεγάλο γεγονός στο χώρο της λιανικής τραπεζικής το 2003 αναμένεται να είναι η κατάργηση των ορίων των 3.000 ευρώ στα προσωπικά δάνεια και των 25.000 ευρώ στα καταναλωτικά δάνεια. Και 19 Ιανουαρίου 2003 πάλι στην ίδια εφημερίδα: «Τα δάνεια για χρηματοδότηση αυξημένης κατανάλωσης συμβάλλουν στους υψηλούς αναπτυξιακούς ρυθμούς της ελληνικής οικονομίας». 
      Καταθέτω, κυρίες και κύριοι συνάδελφοι, όλα αυτά τα δημοσιεύματα για να τα αναγνώσουν οι κύριοι συνάδελφοι και να δουν τι ακριβώς γραφόταν την περίοδο της διακυβέρνησής σας. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παίρνω και ορισμένους άλλους τίτλους: «Φορολογική αφαίμαξη», «ΤΑ ΝΕΑ» 29 Οκτωβρίου 1998. «27,3% παραπάνω φόρο από πέρυσι πληρώνουν οι μισθωτοί». «Σοκ από τα εκκαθαριστικά». «ΤΑ ΝΕΑ» 1η Ιουνίου 2000: «Πρωταθλητές στα βάρη οι μισθωτοί και οι συνταξιούχοι το 1999». Πλήρωσαν περισσότερο φόρο μέχρι 24,3%. Συμμετείχαν στο φόρο του 1999 με ποσοστό 59,1%.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Να έρθουμε τώρα στα δάνεια των νοικοκυριών. «ΤΑ ΝΕΑ» 16 Φεβρουαρίου 1995: «Ασφυκτιά η αγορά, σε έξαρση τα φέσια και τα κανόνια». «ΤΑ ΝΕΑ» 20 Ιουλίου 1995: «Καταναλώνουν με δανεικά». «ΤΑ ΝΕΑ» 21 Σεπτεμβρίου 1995: «Αγορές με δανεικά». «Τα βερεσέδια διογκώνονται» 9 Ιανουαρίου 1997. «ΤΑ ΝΕΑ» 24 Απριλίου 1997: «Οι καταναλωτές φεσώνονται με κάρτες και δάνεια από στέγη μέχρι και το φαγητό». «ΤΑ ΝΕΑ» 18 Νοεμβρίου 1999: «Πνιγμένοι οι δανειολήπτες. Δάνεια, κάρτες βουλιάζουν καταναλωτές και δηλώνουν αδυναμία να ανταποκριθούν στα δάνεια τα οποία πήραν». 
      Ποιος καλλιέργησε την κουλτούρα του δανεισμού; Ποιος προέτρεπε τους πολίτες να δανειστούν, για να έρχεστε τώρα να μιλάτε ότι αυτό αποτελεί φαινόμενο αυτής της περιόδου των τριάντα δύο μηνών της νέας διακυβέρνησης; 
      Και έρχομαι τώρα και στην τιμή της βενζίνης και θα παρακαλέσω τον κ. Πάγκαλο να ελέγξει τη στατιστική υπηρεσία της Χαριλάου Τρικούπη, που κάνει λάθος λογαριασμό, διότι συγκρίνει την τελική τιμή της αμόλυβδης βενζίνης που το 50% αποτελείται από ανελαστικό περιεχόμενο, που είναι οι φόροι και οι δασμοί ενώ η μεταβολή της τιμής του πετρελαίου και το βαρέλι ή με την τιμή platts αναφέρεται μόνο στο υπόλοιπο 50%. Οι συνάδελφοί σας εκθέτουν και το Κόμμα και όλους σας  με το να λογαριάζουν την τελική τιμή του προϊόντος. Παρακολουθήστε τώρα να δείτε τι έγινε για να μιλάει με τόση υπερηφάνεια ο κ. Πρωτόπαπας. 
      Πρώτον, η τελική τιμή καυσίμων σε όλα τα κράτη-μέλη της Ευρωπαϊκής Ένωσης περιλαμβάνει φόρους και δασμούς που αποτελούν ανελαστικό μέγεθος, γεγονός που σημαίνει ότι η μείωση των διεθνών χρηματιστηριακών τιμών δεν μπορεί να συγκρίνεται ευθέως με τις τελικές τιμές του καταναλωτή. Δείτε την πραγματική εικόνα. 
      ΘΕΟΔΩΡΟΣ ΠΑΓΚΑΛΟΣ: Στοιχεία...
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πάγκαλε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν το επιτρέπετε, κύριε Πρόεδρε, δεν έχω πρόβλημα. 
      ΠΡΟΕΔΡΕΥΩΝ (Γεώργιος Σούρλας): Δεν ζητήσατε το λόγο, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Στοιχεία για τη βενζίνη και το πετρέλαιο που χρησιμοποιήσαμε είναι από τη δική σας υπηρεσία. Ποια Χαριλάου Τρικούπη μας λέτε τώρα; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Απαντώ. Το λάθος που κάνουν οι στατιστικολόγοι της Χαριλάου Τρικούπη είναι ότι συγκρίνουν την τελική τιμή καταναλωτή με τη διαμόρφωση της τιμής του πετρελαίου, χωρίς να λαμβάνουν υπ’ όψιν ότι το 50% αποτελείται από ανελαστική δαπάνη και λογαριάζουν και αυτό. Δείτε την πραγματική εικόνα. Θα το καταθέσω για τα Πρακτικά, για να κάνετε έλεγχο.
      Δεύτερον, η πραγματική εικόνα είναι μια: η Ελλάδα το χρονικό διάστημα από 17 Ιουλίου 2006 (υψηλότερες διεθνείς τιμές πετρελαίου και βενζίνης) μέχρι σήμερα έχει τη δεύτερη μεγαλύτερη μείωση τιμών στην Ευρώπη των δεκαπέντε, σύμφωνα με τα επίσημα στοιχεία που περιλαμβάνονται στο European Oil Commission Bulletin, δηλαδή μείωση 16,27% στη χώρα μας, που υπολείπεται μόνο κατά ελάχιστον της μείωσης που καταγράφηκε στο Βέλγιο, ενώ σε όλα τα υπόλοιπα κράτη - μέλη από τους δεκαπέντε οι μειώσεις ήταν σημαντικά χαμηλότερες. 
      Και, τρίτον, η μέση μείωση των τιμών της αμόλυβδης βενζίνης στην Ευρώπη μέχρι τις 13-11-2006, που αφορά το τελευταίο Bulletin, είναι στα επίπεδα του 13,11% αναδεικνύοντας και αποδεικνύοντας ότι στη χώρα μας οι μειώσεις των διεθνών τιμών των καυσίμων ενσωματώθηκαν με υψηλότερο ρυθμό σε σχέση με όλα τα κράτη-μέλη της Ευρωπαϊκής Ένωσης. Αυτή είναι η πραγματικότητα. 
      Το καταθέτω για τα Πρακτικά και ελέγξτε το, για να δείτε που κάνουν λάθη οι στατιστικολόγοι σας. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελ. 93 και 94)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως, θα μπορούσα να αναφερθώ και στην περίοδο της δικής σας διακυβέρνησης –όμως, δεν είναι αυτό το ζητούμενο- ότι ενώ μειώνονταν οι τιμές του πετρελαίου, αυξάνετο η τιμή της βενζίνης στη λογική την οποία σήμερα καταγγέλλετε, αλλά δεν είναι αυτή η πραγματικότητα ούτε ο σκοπός της σημερινής μας συζήτησης. 
      Θα σταθώ σε δύο άλλα θέματα. Πότε είπε η Κυβέρνηση ότι δεν υπάρχει ακρίβεια; Και το Υπουργείο Ανάπτυξης και ο ίδιος ο Πρωθυπουργός είπαν «ναι, υπάρχει ακρίβεια» και η προσπάθεια που κάνει η Κυβέρνηση είναι αυτή να κινείται γύρω από τον πληθωρισμό. Αυτή είναι η πραγματικότητα και ούτε υπάρχει κανένα μαγικό ραβδί που να μπορεί να διορθώσει μακροχρόνιες αγκυλώσεις στη λειτουργία των αγορών. 
      Τον τελευταίο καιρό γίνεται μία προσπάθεια  -όχι από εσάς, κύριε Πάγκαλε, αλλά από συνάδελφό σας-  να απαξιωθεί η Επιτροπή Ανταγωνισμού. Όταν έγινε η συζήτηση στις 27 Σεπτεμβρίου 2006, σας αποδείξαμε με στοιχεία τι ακριβώς έχει συμβεί. Κι εδώ είναι το πολύ μεγάλο ερώτημα. Αντί να στηρίξετε την Επιτροπή Ανταγωνισμού να κάνει πολύ καλά τη δουλειά της και να παίξει το ρυθμιστικό ρόλο που έχει στην ομαλή λειτουργία των αγορών, δεν χάνετε την ευκαιρία να επιτίθεστε εναντίον της. Και είναι πολύ μεγάλο αυτό το ερωτηματικό.
      Έρχομαι τώρα στον τρόπο με τον οποίο συγκροτείται η Επιτροπή Ανταγωνισμού, γιατί ενοχληθήκατε από την πρόταση που κάναμε πενήντα έξι Βουλευτές σήμερα. Δεσμεύτηκα στην Εθνική Αντιπροσωπεία την ημέρα εκείνη ότι θα κάνουμε πρόταση να περιληφθεί στη συνταγματική Αναθεώρηση και η Επιτροπή Ανταγωνισμού και η Ρυθμιστική Αρχή Ενέργειας στις συνταγματικά προβλεπόμενες από το άρθρο 101 του Συντάγματος ανεξάρτητες αρχές και ο τρόπος του διορισμού τους. 
      Ήρθε ή δεν ήρθε αυτή η Κυβέρνηση να πει να επιλέγεται και ο πρόεδρος και τα μέλη της Επιτροπής Ανταγωνισμού από τη Διάσκεψη των Προέδρων με τα 4/5, όπως προβλέπεται για τις αναφερόμενες στο Σύνταγμα ανεξάρτητες αρχές; Είναι ή δεν είναι πραγματικότητα ότι ο Συνήγορος του Πολίτη ήρθε και είπε ότι δεν μπορεί καμία άλλη ανεξάρτητη αρχή να ακολουθήσει αυτήν τη διαδικασία; Είναι ή δεν είναι πραγματικότητα ότι το Επιστημονικό Συμβούλιο της Βουλής ήρθε και έκανε το ίδιο και είπε ότι καμία άλλη ανεξάρτητη αρχή, πλην εκείνων που περιλαμβάνονται στο Σύνταγμα, δεν μπορεί να ακολουθήσει τη διαδικασία επιλογής του προέδρου και των μελών της Επιτροπής από τη Διάσκεψη των Προέδρων;
Και λέτε τώρα να το αποφασίσουμε, να το φτιάξουμε. Το προτείναμε και δεν κατέστη εφικτό και μας καταγγέλλετε γι’ αυτό το πράγμα. 
	Έρχομαι στις πρακτικές των τραπεζών. Σας έχω πει και άλλη φορά να μη χρησιμοποιείτε με τόση μεγάλη ευκολία, για να καταγγέλλετε κλάδους, τη λέξη «καρτέλ», χωρίς αυτό να αποδεικνύεται, γιατί κάνετε ζημιά και στους κλάδους και στην ίδια την εθνική οικονομία, διότι με αφορισμούς, με καταγγελίες ουσιαστικά δυσφημείτε την ελληνική παραγωγή. Για «καρτέλ» θα μιλήσουμε όταν θα έχουμε τις αποδείξεις, όταν θα υπάρξουν οι αποφάσεις της Επιτροπής Ανταγωνισμού και όχι να λέμε με τέτοια ευκολία «παντού υπάρχουν καρτέλ». 
     Τι έκανε η πολιτική ηγεσία του Υπουργείου και ο κ. Παπαθανασίου; Στις 9 Οκτωβρίου αποστείλαμε μια επιστολή στον κ. Γκαργκάνα, μετά από όσα δήλωσε η κ. Κρουζ για τις διαπιστώσεις σε ολόκληρο τον ευρωπαϊκό χώρο, για υψηλές χρεώσεις σε καταναλωτικά δάνεια και σε κάρτες. Την καταθέτω στην Εθνική Αντιπροσωπεία την επιστολή μου αυτή την κρατούσα και δεν την έδωσα στη δημοσιότητα για να έχετε πλήρως την εικόνα ότι δεν μένουμε με σταυρωμένα χέρια. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα επιστολή η οποία έχει ως εξής:
      (Να φωτογραφηθεί η σελ. 98)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και έχω και την απάντηση του κ. Γκαργκάνα, για το τι ακριβώς έχει γίνει και πως λειτουργούν τα σχετικά θέματα. Την καταθέτω.
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα απάντηση, η οποία έχει ως εξής:
      (Να φωτογραφηθούν οι σελ. 100 και 101)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά και επί όλων αυτών των θεμάτων και από την πλευρά σας υπάρχει μόνο σιωπή, καταγγελίες αναπόδεικτες και τίποτα περισσότερο. 
     Βεβαίως υπάρχει ένα πρόβλημα και η έκταση αυτού του προβλήματος είναι ευθύνη όλων μας για να το αντιμετωπίσουμε. Και κάνουμε αυτές τις προσπάθειες και δεν περιμέναμε. Εγώ δεν έχω διαβάσει την πρόταση νόμου την οποία καταθέσατε, θα τη μελετήσουμε. Η Κυβέρνηση δεν έχει μείνει σε καμία περίπτωση και για κανένα από τα θέματα με σταυρωμένα τα χέρια.
      Έχουν κατατεθεί ερωτήσεις στο Ευρωκοινοβούλιο, από συναδέλφους Βουλευτές του Ευρωκοινοβουλίου, και ορισμένες από τις απαντήσεις αυτές που έχει δώσει και η κ. Κρουζ και ο κ. Αλμούνια θα τις δώσω στην Εθνική Αντιπροσωπεία. 
     Στην ερώτηση την οποία έκανε ο κ. Χατζηδάκης για το εάν είναι υψηλά τα επιτόκια στην Ελλάδα και αν υπάρχει τραπεζικό καρτέλ στην Ελλάδα, δείτε τι απαντά η κ. Κρούζ στον κ. Χατζηδάκη. Το καταθέτω στα Πρακτικά. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Την ίδια ερώτηση έκανε και ο συνάδελφος κ. Σηφουνάκης και ο κ. Παπαστάμκου. Και εδώ επίσης υπάρχουν οι σχετικές απαντήσεις, για να έχετε μια εικόνα. Πάντως έχουμε πολύ μεγάλη ευκολία για να μιλάμε για καρτέλ και για οτιδήποτε άλλο, απλά και μόνο για να γινόμαστε αρεστοί, προσωρινά, εκθέτοντας και βάζοντας την ίδια στιγμή σε δοκιμασία την αξιοπιστία του συστήματος και των αρχών, που έχουν την ευθύνη της εποπτείας των αγορών, μεταξύ των οποίων είναι και η Τράπεζα της Ελλάδας. Τις καταθέτω στα Πρακτικά. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Είδα και πριν από λίγο ορισμένοι από εσάς να καταγγέλλετε τη Στατιστική Υπηρεσία και τον κ. Κοντοπυράκη, αλλά ορισμένοι από τους συναδέλφους, από αυτό το Βήμα, χρησιμοποίησαν στοιχεία από τη Στατιστική Υπηρεσία για να θεμελιώσουν την εναντίον μας κριτική. Διαλέξτε τι από τα δύο ισχύει. 
     Αλλά γιατί ενοχλείστε που ο πληθωρισμός κατέβηκε στο 2,8% τον Οκτώβριο μήνα; Έπρεπε να χαιρόσασταν γι’ αυτού του είδους την εξέλιξη. Και αν ο πληθωρισμός είναι αποτέλεσμα μεθοδεύσεων της Στατιστικής Υπηρεσίας, όπως λέτε,  είναι και η EUROSTAT εδώ, κύριε Πρωτόπαπα, που ελέγχει τις ανακοινώσεις, οι οποίες γίνονται. Δεν είμαστε μόνοι στην Ευρωπαϊκή Ένωση και ούτε κάνει ο κάθε ένας ό,τι θέλει, αλλά έχετε μια κεκτημένη ταχύτητα να τα βλέπετε όλα μαύρα, δικαιολογημένα από το χώρο στον οποίο βρίσκεστε. Σας συμπονούμε γι’ αυτήν την πραγματικότητα, αλλά και δεν μπορούμε να συμφωνήσουμε απλά για να συμφωνήσουμε μαζί σας. 
     Δύο άλλα θέματα τα οποία επίσης χρήζουν απάντησης από όσα είπατε μέχρι στιγμής: 
     Θα ξεκινήσω με το πρώτο για το βιοτικό επίπεδο, ότι δεν υπάρχει μέτρο σύγκρισης. Υπολειπόμαστε. Και η προσπάθεια όλων που κάνουμε είναι να πλησιάσουμε το βιοτικό επίπεδο των άλλων χωρών. Υπάρχουν βέβαια και πλευρές στις οποίες οι αποκλίσεις είναι πολύ μεγάλες. Μακάρι να είχαμε ένα μαγικό ραβδί για να μπορέσουμε και να το διορθώσουμε. 
    Αλλά και η εικόνα την οποία παρουσιάζετε δεν είναι αυτή την οποία θέλετε να δώσετε για την ελληνική κοινωνία. Οι ρυθμοί είναι διαφορετικοί, είναι αισιόδοξοι. Είμαστε σε σωστό δρόμο. Πιστεύουμε ότι θα τα καταφέρουμε. Οι ελεγκτικοί μηχανισμοί αγρυπνούν σε κάθε σημείο. Αλλά την ίδια ώρα καλούμε και τους ίδιους τους πολίτες να συμμετέχουν και να συντρέχουν σε αυτήν την προσπάθεια, γιατί έχουν και αυτοί ευθύνη και ρόλο για να ελέγχουν αυτό το οποίο γίνεται και αυτό το οποίο παραλαμβάνουν. Παραδείγματος χάριν, στις παραδόσεις των πετρελαίων. Δεν είναι δυνατόν σ’ ένα εκατομμύριο σημεία να βρίσκεται παντού η πολιτεία. Οι έλεγχοι γίνονται. Αλλά και οι πολίτες οφείλουν να ελέγχουν στις παραδόσεις που γίνονται, των πετρελαίων παραδείγματος χάριν ή σε οποιοδήποτε άλλο σημείο με τη δική τους συμμετοχή, ώστε εκείνοι οι οποίοι επιχειρούν να αυθαιρετούν να έχουν την πορεία, την κατεύθυνση, τις κυρώσεις και τις επιπτώσεις που προβλέπει η νομοθεσία μας. 
    Για την αμόλυβδη βενζίνη επίσης σας μίλησα. Για τις φορολογικές επιδρομές σάς μίλησα και κατέθεσα στοιχεία. Για τα φάρμακα θα σας μιλήσει ο συνάδελφος κ. Παπαθανασίου, όπως επίσης και για τους ελέγχους. 
    Θα μου επιτρέψετε να σας πω, σχετικά μ’ αυτό που λέτε ότι η Κυβέρνηση παρακολουθεί ως θεατής, δυο θέματα που σχετίζονται ακόμα με το χώρο και τον τρόπο της λειτουργίας των αγορών. Παρεμβαίνουμε όταν πρέπει. Και επιβάλλονται και πρόστιμα. Η Τράπεζα της Ελλάδος δυο φορές έβαλε εξαιρετικά υψηλά πρόστιμα, όταν παρατήρησε παραβίαση των κανόνων λειτουργίας του τραπεζικού συστήματος. Και το Υπουργείο Ανάπτυξης έκανε το ίδιο σε πέντε τράπεζες. Καταθέτω τη σχετική αναφορά για να δείτε ότι αγρυπνούμε. Εκεί που διαπιστώνονται παραβιάσεις αυτές έχουν τις επιβαλλόμενες συνέπειες, όπως το ίδιο πράγμα ακριβώς έχει κάνει και η Τράπεζα της Ελλάδος. 
    (Στο σημείο αυτό ο Υπουργός Ανάπτυξης κ. Δημήτριος Σιούφας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Θέλω επίσης ακόμα να καταθέσω μια σειρά από στοιχεία, για να έχετε την πλήρη εικόνα και να ελέγξετε τον τρόπο με τον οποίο επιχειρείτε να τα παρουσιάσετε και να δίνετε στοιχεία χωρίς να λαμβάνετε υπ’ όψιν τον τρόπο με τον οποίο γίνονται αυτές οι έρευνες όπως και αυτά τα οποία δώσατε στη δημοσιότητα στις 4 Οκτωβρίου, σ’ αυτή την περίφημη συνέντευξη. Επίσης, σας καταθέτω αριθμούς και νούμερα που σχετίζονται με την εξέλιξη των δανείων προς τα νοικοκυριά. 
    Εκείνο που είναι πραγματικότητα είναι ότι, ενώ στις ευρωπαϊκές χώρες ο δανεισμός χρειάστηκε πάρα πολλά χρόνια για να φτάσει στα επίπεδα στα οποία έχει φτάσει, στην Ελλάδα έχουμε μια έκρηξη, ιδιαίτερα μετά το 1998, γιατί εσείς, οι πολιτικές των κυβερνήσεών σας καλλιέργησαν αυτό που εγώ λέω «κουλτούρα του δανείζεσθαι». Ουσιαστικά λέγατε «πάρε μπάρμπα». Την ίδια ώρα το αξιοποίησαν με κάθε τρόπο –και διαφημιστικό- οι ίδιες οι τράπεζες προς τις οποίες και από αυτό το Βήμα απευθύνω έκκληση για αυτοσυγκράτηση στον τρόπο με τον οποίο πωλούν τα προϊόντα τους και μάλιστα μέσω διαφημίσεων από την τηλεόραση. Γιατί και αυτό μπορεί να συμβάλει στο να έχουμε έναν αυτοπεριορισμό του συνεχώς δανείζεσθαι, χωρίς να μετρούμε τη δυνατότητα, την οποία έχουμε στον υπερδανεισμό που κάνουμε. 
    Και έρχομαι τώρα -και κλείνω με αυτό- σε ό,τι αφορά στην ευνοϊκή μεταχείριση των καταναλωτικών οργανώσεων και τι θα περιλαμβάνει ο νόμος που γνωρίζετε ότι βρίσκεται σε δημόσια διαβούλευση. Μήπως σας λέει τίποτα το όνομα Νίκος Τσεμπερλίδης, κύριε Πρωτόπαπα;
    ΧΡΗΣΤΟΣ ΠΡΩΤΟΠΑΠΑΣ: Τον ξέρετε και τον ξέρω. 
    ΘΕΟΔΩΡΟΣ ΠΑΓΚΑΛΟΣ: Είναι κουμπάρος του;
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι. Τον γνωρίζει, όμως, πολιτικά, κύριε Πάγκαλε. Και τον γνωρίζει γιατί είναι πρόεδρος μιας από τις μεγαλύτερες καταναλωτικές οργανώσεις στην Ελλάδα και με προτροπή δική μας ο κ. Τσεμπερλίδης εξελέγη Πρόεδρος του Εθνικού Συμβουλίου Καταναλωτή. Πού βλέπετε εσείς τη διαφορετική μεταχείριση προς τις καταναλωτικές οργανώσεις; 
    Και ξεχνάτε ότι είχατε επί έξι χρόνια τη Γενική Γραμματεία Καταναλωτή χωρίς γενικό γραμματέα; Γιατί δεν αναγνωρίζετε ότι αυτή η Κυβέρνηση είχε την τόλμη να θεσμοθετήσει το Συνήγορο του Καταναλωτή και να βρίσκεται δίπλα στον πολίτη; Σε αυτό πρέπει να απαντήσετε. Γιατί επί έξι χρόνια δεν είχε γενικό γραμματέα και δεν λειτουργούσε επί των ημερών των κυβερνήσεών σας η Γενική Γραμματεία Καταναλωτή; Για να γίνεστε σήμερα τιμητές του ότι μεταχειριζόμαστε με διαφορετικό τρόπο τις καταναλωτικές οργανώσεις;
      Το αντίθετο, κύριε Πρωτόπαπα. Και να έρθετε σε μία από τις συνεδριάσεις του Εθνικού Συμβουλίου Καταναλωτή, όπου συμμετέχουν εκεί, για να ακούσετε τις καταναλωτικές οργανώσεις, την κριτική την οποία κάνουν, τις σωστές ιδέες, τις οποίες έχουν, αλλά και τη δημόσια διαβούλευση που γίνεται για την αναμόρφωση της νομοθεσίας για τον καταναλωτή, που ισχύει από το 1994 - 1995.
      ΧΡΗΣΤΟΣ ΠΡΩΤΟΠΑΠΑΣ: Βεβαίως. Θα έρθω.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν μένουμε με σταυρωμένα χέρια. Αγρυπνούμε και παρακολουθούμε τις αγορές και συστηματικοί έλεγχοι γίνονται. Και ποτέ δεν ισχυριστήκαμε ότι δεν υπάρχει ακρίβεια. Υπάρχει ακρίβεια. Και υπάρχουν εισοδήματα και στρώματα του πληθυσμού, που πραγματικά αντιμετωπίζουν πολύ μεγάλα προβλήματα. Ουδέποτε το αρνήθηκε αυτό η Κυβέρνηση. Και επαναλαμβάνω για μία ακόμα φορά ότι η προσπάθειά μας είναι η ακρίβεια να κινείται γύρω από τον πληθωρισμό.
      Αυτές είναι οι πολιτικές παρεμβάσεις, που κάνει η Κυβέρνηση.
      Συνεπώς αυτή η προσπάθεια και η επιχείρηση, την οποία κάνατε σήμερα με αυτήν την επερώτηση προς την Κυβέρνηση και ο κοινοβουλευτικός έλεγχος, δυστυχώς, κατέληξε να στραφεί εις βάρος σας και εναντίον σας, όπως έγινε και πολλές άλλες φορές στο παρελθόν με ανάλογα θέματα. 
      Αυτή είναι η πραγματικότητα. Βιάζεστε πάρα πολύ στα καθήκοντα που έχετε αναλάβει, κάνετε λάθη, ρίχνετε πυροτεχνήματα στον αέρα, χωρίς επιχειρήματα και στο τέλος οδηγείστε σε μία ακόμα κοινοβουλευτική πανωλεθρία, όπως είναι η σημερινή, που έχετε υποστεί.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υπουργός Ανάπτυξης κ. Δημήτριος Σιούφας                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΧΡΗΣΤΟΣ ΠΡΩΤΟΠΑΠΑΣ: Μακάρι να ήταν έτσι οι πανωλεθρίες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εάν έπαιρνα στα σοβαρά τον κύριο Υπουργό, εννοώ από την άποψη του ύφους και όχι από την άποψη της ουσίας, θα αισθανόμουν πράγματι κατατροπωμένος, μετά από μία πανωλεθρία, όπως είπε, κάπως όπως αποχώρησαν οι σύμμαχοι στρατηγοί από το μέτωπο της μάχης του Βαγκράμ. Ευτυχώς που ο κ. Σιούφας πέραν του αναστήματος, τίποτα άλλο κοινό δεν έχει με το Μέγα Ναπολέοντα. Ο Μέγας Ναπολέοντας ήταν περίπου στο ανάστημά σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν αντιλαμβάνομαι τη σύγκριση, κύριε συνάδελφε.
      ΘΕΟΔΩΡΟΣ ΠΑΓΚΑΛΟΣ: Δεν είναι δυσάρεστη. Διότι μιλήσατε για πανωλεθρία.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ουδέποτε εζήλωσα κάτι τέτοιο. Για το ανάστημά μου είμαι υπερήφανος. Δεν έχω, βέβαια, τα δικά σας κυβικά, αλλά για το ανάστημά μου είμαι εξαιρετικά υπερήφανος.
      ΘΕΟΔΩΡΟΣ ΠΑΓΚΑΛΟΣ: Χαίρομαι ιδιαίτερα γι’ αυτό.
      Κύριε Υπουργέ, μιλήσατε για πανωλεθρία και ασχοληθήκατε -πέραν της γνωστής πλέον πρακτικής να αφιερώσετε το χρόνο σας όχι στην υποστήριξη της πολιτικής σας, αλλά στην προβολή προτάσεων της Κυβερνήσεώς σας, όπως κάνετε πάντα, κατά κόρον, από τότε που εκλεγήκατε ως Κυβέρνηση και έχετε την Πλειοψηφία στη Βουλή με το παρελθόν. 
      Πέραν, όμως, αυτού κάνατε και κάτι άλλο, το οποίο θα μου επιτρέψετε να το χαρακτηρίσω ως ανοίκειον. Μας κηδεμονεύετε και μας φροντίζετε, για να μην πάθουμε κακό. Μας δίνετε συμβουλές για το πώς θα κάνουμε το αντιπολιτευτικό μας έργο. Αυτό, θα με συγχωρήσετε που θα σας το πω, δεν είναι αρμόζον. 
      Με την ευκαιρία αυτή θα ήθελα να κάνω και μία παρατήρηση για το Προεδρείο της Βουλής. Ο προηγούμενος επί της Έδρας Πρόεδρος, ο κ. Τραγάκης, έκανε παρατήρηση σε προλαλήσαντα συνάδελφο του ΠΑΣΟΚ, διότι είχε υψηλό τόνο φωνής. Αυτός, τουλάχιστον, το δικαιούται, διότι ήταν συνδικαλιστής σε όλη του τη ζωή και ως γνωστόν οι συνδικαλιστές ωρύονται στις συγκεντρώσεις με διάφορες ντουντούκες. 
      Εσάς, όμως, ο κύριος Πρόεδρος σας άφησε να ωρύεστε, να γρονθοκοπείτε το έδρανο και να μας απειλείτε με τον τόνο της φωνής σας.
      Επειδή, λοιπόν, γνωρίζω και το πράον του χαρακτήρα σας και την εντιμότητα των προθέσεών σας, σας διαβεβαιώνω ότι είμαι μια χαρά. Και θα δείτε αμέσως, γιατί αισθάνομαι μια χαρά.
      Πρώτον, ας πάρουμε αυτό το απλό θέμα του πετρελαίου θέρμανσης. Μας είπατε ότι υπάρχουν στατιστικολόγοι στην οδό Χαριλάου Τρικούπη, δηλαδή στατιστικολόγοι του ΠΑ.ΣΟ.Κ.. Εμείς χρησιμοποιήσαμε αποκλειστικά δικά σας στοιχεία. Όλα αυτά, που μας είπατε, είναι ενδιαφέροντα, εάν κατάλαβε κάποιος τίποτε από αυτούς που μας ακούνε, αλλά εγώ θα σας ζητήσω να μας πείτε γιατί στις 15 Μαρτίου του 2004 η Ελλάδα είχε τιμές πετρελαίου θέρμανσης για ένα τόνο, για χίλια λίτρα 257,50 ευρώ προ φόρων και δασμών και με τον τρόπο αυτό ήταν η ένατη στην πυραμίδα της ακρίβειας στην Ευρώπη επί δεκαπέντε χωρών, ή εάν θέλετε να το πω αλλιώς, η έκτη φθηνότερη χώρα και μετά από δύο χρόνια διακυβέρνησης δικής σας η Ελλάδα με 584,92 ευρώ για ένα τόνο είναι η δεύτερη χώρα στην ακρίβεια, μετά την Ιρλανδία. Και πάλι με δικά σας στοιχεία η μεταβολή είναι η μεγαλύτερη στην Ευρώπη. Κυριολεκτικά απογειώνεται το πετρέλαιο θέρμανσης. Η μεταβολή είναι 127,15% σε δύο χρόνια. Έτσι, μια από τις φθηνότερες χώρες της Ευρώπης στο πετρέλαιο θέρμανσης, την κάνατε μια από τις ακριβότερες. Αυτό είναι γεγονός. Το λέτε εσείς οι ίδιοι και δεν μπορείτε να το κρύψετε ή να το φτιασιδώστε. 
      Είπατε αυτό το ρητορικό: «Τι να κάνουμε; Να είμαστε σε κάθε παραλαβή πετρελαίου;». Έχετε δίκιο, δεν μπορείτε προφανώς να είσαστε σε κάθε παραλαβή πετρελαίου. Εδώ, όμως, σας καταγγέλθηκε από τους συναδέλφους κάτι το οποίο εμένα προσωπικά μου έκανε πολύ μεγάλη εντύπωση, δηλαδή ότι οι οδηγοί των βυτιοφόρων δεν εισπράττουν μισθό από τους εργοδότες τους, αλλά πληρώνονται με την πώληση των υπολοίπων, δηλαδή με τις ποσότητες πετρελαίου, που κλέβουν από τους καταναλωτές. Αυτό είναι πολύ απλό να το ελέγξετε. Εισπράττουν μισθό ή δεν εισπράττουν μισθό; Στείλτε τις υπηρεσίες σας να δουν. Ανάλογα με το έργο το οποίο παράγουν αυτές οι εταιρείες, υπάρχουν παραστατικά για μισθούς, για ένσημα του ΙΚΑ κ.λπ.; Εάν δεν υπάρχουν, τότε αυτή η φρικτή καταγγελία φαίνεται ότι ανταποκρίνεται στην πραγματικότητα. Θα μου συγχωρήσετε να πω ότι αυτό είναι πραγματικότητα τριτοκοσμικής χώρας. Δεν ξέρω πώς ήταν τα πράγματα όταν κυβερνούσε το ΠΑ.ΣΟ.Κ. -κατά την προσφιλή σας συνήθεια πιθανόν να ψάχνετε εκεί μια δικαιολογία- αλλά, εν πάση περιπτώσει, κανείς δεν είχε καταγγείλει κάτι τέτοιο.
      Θα μου επιτρέψετε να σας πω, επίσης, κάτι άλλο, επειδή κατά καιρούς αναφέρεσθε στη EUROSTAT και στη Στατιστική σας Υπηρεσία. Εγώ δεν έχω προσωπικά με τον κ. Κοντοπυράκη, μάλλον θα έλεγα ότι μου είναι συμπαθής και αυτός και η οικογένειά του, διότι συχνάζω στα Χανιά, για διαφόρους λόγους και έχω πολλαπλές συνάφειες και συναναστροφές. Δεν έχω τίποτα, λοιπόν, επί προσωπικού επιπέδου. Είναι γεγονός, όμως, ότι στην επιστολή Αλμούνια ρητά ο τότε Επίτροπος, που διαπίστωνε τη δυνατότητα να εξέλθουμε από το καθεστώς επιτήρησης, όταν του ζήτησε ο κ. Αλογοσκούφης την επανεκτίμηση του Ακαθάριστου Εθνικού Προϊόντος μας, ώστε να αυξηθεί κατά 30%, είπε «Τέλος πάντων, δεν μπορούμε να παίρνουμε και ακριβώς τοις μετρητοίς τι μας λένε οι στατιστικές σας υπηρεσίες, γιατί αυτά είναι πολύ αμφιλεγόμενα και πολύ αμφισβητήσιμα». Και αναγκάστηκα τότε να πω εγώ ότι διαβάζοντας την επιστολή αυτή, αισθάνθηκα μια ντροπή, διότι είμαι πολίτης της χώρας, η οποία έτσι χαρακτηρίζεται από τον αρμόδιο Επίτροπο.
      Δεν θα πω βέβαια και για το γραφικό ότι με τις γνωστές του σκέψεις για την εκτίμηση και την προσθήκη του αγοραίου έρωτος εις το εθνικό μας προϊόν, γίναμε πρώτη σελίδα σε όλο το διεθνή Τύπο.
      Σε όλες τις πρώτες σελίδες όλων των ευρωπαϊκών εφημερίδων η Ελλάς εγελοιοποιείτο, διότι ο κ. Κοντοπυράκης έχει αυτήν την αντίληψη για τα καθήκοντά του, δηλαδή έχει πολιτική, κομματική αντίληψη, κύριε Υπουργέ. Περί αυτού πρόκειται. Θα με συγχωρέσετε να σας πω ότι μέχρι και σήμερα, ενώ είχα ασχοληθεί με τα οικονομικά στην παρελθούσα Βουλή, δεν θυμάμαι, ούτε θα θυμηθώ ποτέ ούτε ίσως θα μάθω ποτέ ποιοι ήταν οι προϊστάμενοι της Στατιστικής Υπηρεσίας επί κυβερνήσεων ΠΑ.ΣΟ.Κ.. Ήταν σεμνοί και ταπεινοί δημόσιοι υπάλληλοι, που έκαναν τη δουλειά τους. 
      Καλό είναι να μας καταθέτετε στοιχεία, τα οποία πλουτίζουν το διάλογο και, βεβαίως, μπορούμε να τα συμβουλευτούμε και αργότερα, αλλά μη δημιουργείτε εντυπώσεις, κύριε Υπουργέ. Γιατί στον κ. Χατζηδάκη απαντά η Επίτροπος ως εξής: «Στην απάντησή της», λέει το επίσημο δελτίο Tύπου της δικής σας κομματικής οργάνωσης, «η Επίτροπος επιβεβαιώνει ότι οι τράπεζες στην Ελλάδα έχουν από τα υψηλότερα περιθώρια διαμεσολάβησης στη ζώνη του ευρώ, διαφορά μεταξύ επιτοκίων καταθέσεων και χορηγήσεων». Και συνεχίζει, λέγοντας: «Ωστόσο», υποστηρίζει «ότι η ύπαρξη σημαντικών διαφορών μεταξύ επιτοκίων καταθέσεων και δανείων δεν αποτελεί επαρκή απόδειξη για σύσταση καρτέλ». Ναι, με συγχωρείτε, αυτό είναι για την Επίτροπο. Όμως, η Επίτροπος δεν είναι όργανο διά να ανιχνεύει τα καρτέλ! 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μπορώ να σας απαντήσω; 
      ΘΕΟΔΩΡΟΣ ΠΑΓΚΑΛΟΣ: Παρακαλώ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γνωρίζετε ότι η Επιτροπή Ανταγωνισμού ένα από τα θέματα, τα οποία ελέγχει -και το ελέγχει συστηματικά και με εξαιρετικά μεγάλη προσοχή- είναι και ο τρόπος που λειτουργούν οι τράπεζες και εάν υπάρχουν εκεί παραβιάσεις των κανόνων του ανταγωνισμού. Δεν έχει μείνει κανείς με σταυρωμένα χέρια, ούτε να περιμένει θετική ή αρνητική απάντηση. Εγώ επικαλέστηκα αυτό το επιχείρημα, για να σας αποδείξω ότι πρέπει να είμαστε εξαιρετικά προσεκτικοί, όταν χρησιμοποιούμε τη λέξη «καρτέλ» σε κάθε κλάδο της ελληνικής οικονομίας, ακόμα και στο χώρο των τραπεζών. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, θέλω να πω στον κύριο Υπουργό ότι εμείς είμαστε εξαιρετικά προσεκτικοί και δεν χρησιμοποιούμε εδώ και εκεί τον όρο «καρτέλ». 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν τον χρησιμοποιείτε εσείς, το κάνουν, όμως, οι συνάδελφοί σας. 
      ΘΕΟΔΩΡΟΣ ΠΑΓΚΑΛΟΣ: Με συγχωρείτε, αλλά ομιλώ ως κόμμα αυτήν τη στιγμή. Είμαι Κοινοβουλευτικός Εκπρόσωπος. 
      Υπάρχει σοβαρό πρόβλημα. Και το πρόβλημα αυτό εμείς προσπαθήσαμε, επειδή είμαστε υπεύθυνοι, να το αντιμετωπίσουμε με μία πρόταση νόμου. Άκουσα ότι την έχετε υπ' όψιν σας και ελπίζω αυτή η πρόταση νόμου να ληφθεί ως βάση για κάποια κίνηση, στο θέμα αυτό. Δεν μπορώ να ονειρευτώ ότι θα ψηφίσετε τη δική μας πρόταση νόμου, γιατί επί του προκειμένου υπάρχει και πολύ κακή κοινοβουλευτική πρακτική, την οποία επανειλημμένως έχω στιγματίσει και αφορά και το χώρο σας και το χώρο μας. Όμως, τουλάχιστον αυτά τα στοιχεία, όταν θα προκύψει σχετική συζήτηση, χρησιμοποιήστε διά να τα αποκρούσετε ή διά να τα υιοθετήσετε, για να πάμε μπροστά. Διότι η λύση δεν είναι να συζητάμε, αν θέλετε, για το τι είπε η τάδε Επίτροπος για τα καρτέλ ή το τι δεν είπε, λύση είναι να αντιμετωπίσουμε τα προβλήματα, που εκατοντάδες χιλιάδες συμπολίτες μας έχουν στην καθημερινή τους ζωή. 
      Μας λέτε τώρα ότι το ΠΑ.ΣΟ.Κ. δημιούργησε την κατάσταση αυτή, που δανειζόμαστε. Ε, βέβαια, το ΠΑ.ΣΟ.Κ. τη δημιούργησε, γιατί το ΠΑ.ΣΟ.Κ. εξυγίανε την οικονομία, το ΠΑ.ΣΟ.Κ. έφερε τα επιτόκια κάτω από το 5%, το ΠΑ.ΣΟ.Κ. κατέστησε δυνατή την καταναλωτική πίστη στη χώρα μας. Πριν δεν ήταν δυνατό, όταν δηλαδή είχαμε διπλάσιο πληθωρισμό, όπως είχαμε πριν από το 1981 και όπως είχαμε στην τριετή περίοδο διακυβέρνησης της χώρας από εσάς 1990-1993. Τότε, βεβαίως, δανεισμός δεν μπορούσε να γίνει. Από τη στιγμή, όμως, που εξυγιαίνεται η οικονομία, μπαίνουμε στην Ο.Ν.Ε. και αναπτύσσονται ίσως υπέρμετρα και με μεγαλύτερη ταχύτητα απ’ ό,τι θα έπρεπε, όπως είπατε –και σ' αυτό συμφωνώ μαζί σας- οι τάσεις δανεισμού. Ακούστε, όμως, ποια είναι η πραγματικότητα σε σχέση με τα καταναλωτικά δάνεια. Εδώ έχουμε το Δεκέμβριο του 2003 ένα σύνολο προσωπικών δανείων, πιστωτικών καρτών κ.λπ., τα οποία μεταβάλλονται ραγδαία μέσα σε τρία χρόνια. Η άνοδος κατ’ έτος του συνόλου είναι από 37,4% με χαμηλότερο ρυθμό το 23,3%.
      Το Δεκέμβριο του 2003 είχαμε 12.409.000 ευρώ συνολική οφειλή για καταναλωτικά δάνεια, πιστωτικές κάρτες κ.λπ. Το Σεπτέμβριο του 2006 έχουμε 25.395.000 ευρώ. Διπλασιασμό δηλαδή. Μια αύξηση 104,65%. Και το χειρότερο είναι ότι η πιο μεγάλη μεταβολή σημειώνεται στα λεγόμενα προσωπικά δάνεια, όπου από 4.097.000 ευρώ, πάμε στα 11.842.000 ευρώ. Μεταβολή 189%. Και αυτό το τελευταίο δείχνει ακριβώς την αδυναμία του μέσου νοικοκυριού, να αντεπεξέλθει στη σημερινή πραγματικότητα, όπως τη διαμορφώνουν οι πραγματικές τιμές και όχι όπως τη διαμορφώνουν οι φανταστικές αυτές τιμές, τις οποίες  μπορεί κάποιος να φτιάξει, αλλάζοντας τη σύνθεση του πανεριού της νοικοκυράς. Είναι γνωστές οι μεθοδεύσεις, που μπορεί να υπάρξουν εκεί. 
      Έχουμε επίσης από τις δικές σας υπηρεσίες, τις οφειλές των νοικοκυριών. Το 2003  οι συνολικές οφειλές από στεγαστικά δάνεια, καταναλωτικά δάνεια κ.λπ. ήταν 40.198.000 ευρώ. Το 2006 οι συνολικές οφειλές είναι 76.493.000 ευρώ. Αύξηση 90%. Πρόκειται για μια κατάσταση, η οποία επιδεινώνεται. Δεν ξέρω ποιος έφταιγε, ποιος ξεκίνησε, ποιος ανάπτυξε τη ψυχολογία και ποιος άνοιξε τις ορέξεις. Αλλά η κατάσταση επιδεινώνεται, επί των ημερών σας και πρέπει να το αντιμετωπίσετε με μεγαλύτερη σοβαρότητα, θα μου επιτρέψετε να σας πω, κύριε Υπουργέ, από το να ψάχνετε να βρείτε, ποιες είναι οι ευθύνες του παρελθόντος στο ΠΑ.ΣΟ.Κ,  ευθύνες που ως γνωστόν, ο ελληνικός λαός εξετίμησε δεόντως και γι’ αυτό εξάλλου σας έφερε στην Κυβέρνηση.
       Έχω εδώ ακόμα ένα στοιχείο, επειδή είπατε ότι δεν θα φορολογήσετε και είπατε κάτι για τους φόρους του παρελθόντος. Εγώ ακούω, αν δεν κάνω λάθος, ακόμα την υπόσχεσή σας, η οποία επανελήφθη και κατ’ έτος επαναλαμβάνεται, ότι δεν θα βάλετε νέους φόρους. Με βάση την πρότασή σας για το 2007, με βάση την πρόταση του προϋπολογισμού που έχουμε υπ' όψιν μας, ένας μισθωτός με ετήσιο εισόδημα 14.000 ευρώ, θα έχει αύξηση φόρου 22%. Ένας μισθωτός με ετήσιο εισόδημα 17.000 ευρώ, θα  έχει αύξηση φόρου 9%. Αυτές είναι σοβαρές αυξήσεις του φορολογικού βάρους. Τι σχέση έχουν με τις προηγούμενες εξαγγελίες σας; 
      Κύριε Υπουργέ, είναι εύκολο εδώ, σ’ αυτήν την αίθουσα, να διασταυρώσουμε τα ξίφη των αριθμών και να μιλήσουμε για πανωλεθρίες, ήττες και νίκες. Την πραγματικότητα, όμως,  θα τη ζήσουμε όλοι, δηλαδή και εμείς, αλλά κατά κύριο λόγο εσείς, όταν θα συναντήσουμε τους πολίτες. Και φοβάμαι ότι η αφύπνιση θα είναι πολύ δυσάρεστη για σας. 
      Εγώ είχα την τιμή και την ευτυχία να επισκεφθώ την εκλογική σας περιφέρεια, όπου είδα τα καταστραμμένα βαμβακοχώραφα, εις το μέσο των  οποίων υπήρχαν –ήταν οργωμένα πολλά από αυτά- σειρές από καμένες και καταστραμμένες μπαμπακιές. Ρώτησα: «Μα, γιατί δεν το οργώνετε ολόκληρο το χωράφι;» -γιατί δεν κατάλαβα στην αρχή περί τίνος πρόκειται- και μου είπαν: «Αφήνουμε μια σειρά από καταστραμμένες μπαμπακιές, μήπως και έλθει ο έλεγχος των ζημιών, που από τον Αύγουστο μας έχει υποσχεθεί η Κυβέρνηση.  Λάβετέ το υπ' όψιν σας. Ξέρετε πόσο σας συμπαθώ, γι’ αυτό σας μεταφέρω αυτήν την εμπειρία. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Και εμείς σας ευχαριστούμε, κύριε Πάγκαλε.
      Πάντως, επειδή είναι πραγματικό το ενδιαφέρον σας, σίγουρα και επειδή  και εγώ είμαι από περιοχή όμορη του κ. Σιούφα, σας πληροφορώ ότι σήμερα, τριμελείς επιτροπές του ΕΛ.ΓΑ επισκέπτονται τους νομούς της Θεσσαλίας, για να κάνουν εκτιμήσεις για το βαμβάκι. 
      ΘΕΟΔΩΡΟΣ ΠΑΓΚΑΛΟΣ: Είδατε; Μόλις πήγα εγώ, πήγαν και οι επιτροπές. 
      ΠΡΟΕΔΡΕΥΩΝ (Γεώργιος Σούρλας): Ναι, είδατε; Αμέσως, αυτομάτως κινήθηκαν οι διαδικασίες. Γεγονός είναι πάντως αυτό, ότι αρχίζει η εκτίμηση και αυτές οι βαμβακιές έμειναν για μάρτυρες. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν ξέρω αν οφείλεται αυτή η εξέλιξη στο πέρασμα του κ. Πάγκαλου, το οποίο ήταν δυναμικό και το παρακολουθήσαμε όλοι από τις τηλεοράσεις. Αυτό που είναι σίγουρο είναι ότι ο κ. Πάγκαλος, με την παρουσία του, έσωσε την εικόνα που προσπάθησαν να καλλιεργήσουν οι υπόλοιποι Βουλευτές του ΠΑ.ΣΟ.Κ.. 
     Και γιατί λέω «έσωσε»; Γιατί ακριβώς παραδέχθηκε ότι είναι πάρα πολύ δύσκολο –πολύ καλύτερος γνώστης της οικονομικής θεωρίας και της οικονομικής πρακτικής από εμένα είναι ο κ. Πάγκαλος- σε μια τέτοια αίθουσα να μιλάμε για καρτέλ και οπουδήποτε υπάρχει πρόβλημα στην αγορά, οπουδήποτε βλέπουμε ενδεχομένως όχι καλές συνθήκες ανταγωνισμού, να καταλήγουμε στην έκφραση «καρτέλ». Δυστυχώς, όμως, η ίδια η επερώτηση, την οποία συζητάμε, αναφέρεται στα «καρτέλ». Και λέει ότι αυτή η κερδοσκοπία και τα «καρτέλ» ζουν και βασιλεύουν. Και μέχρι σήμερα πραγματικά θα ήταν σκόπιμο να είχαμε καταφέρει να αποδείξουμε σε αυτήν εδώ την αίθουσα τους τρόπους με τους οποίους λειτουργούν τα «καρτέλ». Γιατί ακριβώς τότε και η Επιτροπή Ανταγωνισμού και οι πολίτες και η πολιτεία και η Κυβέρνηση θα είχαν οπλοστάσιο επιχειρημάτων ακριβώς για να επέμβουν. Δυστυχώς, όμως, κάτι τέτοιο δεν καταφέρατε να το αποδείξετε. Και δεν καταφέρατε να το αποδείξετε γιατί αφ’ ενός είναι πάρα πολύ δύσκολο να αποδείξεις την ύπαρξη ενός «καρτέλ» και από την άλλη, τα πολύπλοκα στοιχεία του ανταγωνισμού απαιτούν μία πολύ ενδελεχή μελέτη, για να καταλήξουμε σε κάτι. 
     Και θα σας έλεγα, κυρίες και κύριοι συνάδελφοι, ότι σίγουρα κανείς πολίτης δεν μπορεί να αισθάνεται άνετα στο οικονομικό περιβάλλον και στις οικονομικές συνθήκες που ζει. Σίγουρα έχει αυξηθεί ο υπερδανεισμός των νοικοκυριών. Τι έχει κάνει, όμως, η Κυβέρνηση για να αντιμετωπίσει αυτήν την επιδρομή υψηλών επιτοκίων, που καλλιεργήθηκε υπέρμετρα όλη την προηγούμενη περίοδο; Μπορώ να σας πω χαρακτηριστικά ότι μόνο το Ταχυδρομικό Ταμιευτήριο, πριν ακόμα μπει στο Χρηματιστήριο Αξιών Αθηνών, προσέφερε συνολικό επιτόκιο -και για προηγούμενες οφειλές, για πιστωτικές κάρτες- σημαντικά χαμηλότερο, 30% με 40% χαμηλότερο, από το επιτόκιο της αγοράς, με αποτέλεσμα όλες οι τράπεζες συνολικά να ρίξουν τα επιτόκια των πιστωτικών καρτών, τα οποία ήταν περίπου δέκα μονάδες πάνω από το επιτόκιο καταθέσεων. Αυτό δεν ήταν μία επιτυχία; Δεν ήταν μία πρακτική και μία πολιτική της Κυβέρνησης; Τίνος ήταν; 
     Αν σήμερα έχουμε ορισμένα όπλα στα χέρια μας, αυτά είναι ακριβώς ότι υπάρχει συμμετοχή ή πίεση της Κυβέρνησης σε κάποιες αποφάσεις, οι οποίες λαμβάνονται στο οικονομικό πεδίο, γιατί, όπως ξέρετε, καμία τράπεζα –και ευτυχώς καμία- δεν ελέγχεται απολύτως από την Κυβέρνηση σε επίπεδο ώστε να διαμορφώσει το κλίμα στην αγορά. Αυτό το οποίο καταφέραμε, είναι να ολοκληρώσουμε με επιτυχία μία μεγάλη αποκρατικοποίηση τράπεζας, ώστε να δούμε να αναπτύσσονται συνθήκες ανταγωνισμού πολύ περισσότερο στον ελληνικό τραπεζικό χώρο. Η ολοκλήρωση της αποκρατικοποίησης της Εμπορικής, μας κάνει αισιόδοξους για το ότι θα μπορέσουμε να δούμε νέες πρακτικές στον ελληνικό τραπεζικό χώρο, που μαστίζεται από έναν εθνοκρατισμό, όπως λένε πολλές φορές και οι άνθρωποι της αγοράς.
     Σε ό,τι αφορά τα καύσιμα, νομίζω ότι είναι συντριπτικά τα στοιχεία, τα οποία με συνέπεια το Υπουργείο Ανάπτυξης δημοσιεύει σχεδόν κάθε μήνα. Και τα αναφέρω έτσι, πολύ χαρακτηριστικά: 
     Για την τιμή της αμόλυβδης, αυτήν που χρησιμοποιεί ο κάθε πολίτης στην καθημερινή του μετακίνηση, για το αυτοκίνητό του: Μέση τιμή στις αρχές του 2004, 0,73. Μέση τιμή στις 10-11-2006, 0,90. Η μεταβολή των τιμών από το 2004 μέχρι τώρα στην τσέπη του καταναλωτή ήταν 23%. Την ίδια περίοδο, για την αύξηση στο μετρικό τόνο της βενζίνης, η διεθνής τιμή ήταν 77% και στο πετρέλαιο μπρεντ 89%. Δεν καταφέραμε να συγκρατήσουμε σαν Κυβέρνηση ακριβώς αυτό το κόστος για τον καταναλωτή; 
      Αφήστε το τι διαμορφώνεται, πού διαμορφώνεται και γιατί διαμορφώνεται. Τι πληρώνει ο καταναλωτής; Σε συγκυρίες αυξήσεων, σε διπλασιασμούς σχεδόν των τιμών του πετρελαίου, εμείς καταφέραμε να γεμίζει ο καταναλωτής σήμερα το ρεζερβουάρ του όχι με φθηνή βενζίνη, αλλά με τη φθηνότερη στην Ευρώπη. Και αυτό είναι επιτυχία. 
      Ας πάμε στο άλλο που συζητείται και έχουμε συζητήσει πολλές φορές και είχαμε την ευκαιρία να το συζητήσουμε εδώ πριν από μία εβδομάδα: οι τιμές στην ακτοπλοΐα. Το λέω, επειδή το αναφέρετε στην επερώτησή σας. Είναι γεγονός ότι από τη στιγμή που απελευθερώσαμε τις τιμές, μειώθηκαν σημαντικά οι τιμές οι οποίες προσφέρονται για τις θέσεις. Παραδείγματος χάριν, στο βόρειο Αιγαίο, από εκεί που ήταν διαμορφωμένη στα 23 ευρώ η οικονομική θέση με απόφαση του Υπουργού, έπεσε ξαφνικά -και μόνο διά μέσου της ενίσχυσης του ανταγωνισμού- στα 10 ευρώ και προσεφέρθη φέτος το καλοκαίρι από εταιρεία η οικονομική θέση, για να πας στη Μυτιλήνη, στην τιμή των 10 ευρώ. Δεν είναι σοβαρή αυτή η βελτίωση;
      Και έρχομαι και στα στοιχεία, τα οποία εσείς καταθέσατε, τα οποία δεν έχω λόγο να αμφισβητώ, αν και δεν αναφέρεται η πηγή. Στις τηλεπικοινωνίες, από το Σεπτέμβριο του 2005 στο Σεπτέμβριο του 2006, η αύξηση στη χώρα μας ήταν 0,2%, σημαντικά κάτω από τον πληθωρισμό. Στην ένδυση και στην υπόδηση η αύξηση σ’ ένα χρόνο ήταν 3%, σημαντικά κάτω από άλλες ευρωπαϊκές χώρες οι οποίες επιλέγονται στην τύχη βάσει των συγκριτικών στοιχείων τα οποία φέρνετε εδώ,  δηλαδή στα όρια του πληθωρισμού. Έπιπλα, οικιακός εξοπλισμός και είδη νοικοκυριού: αύξηση 2%, κάτω από τον πληθωρισμό.  Τρόφιμα και μη αλκοολούχα ποτά στο 4,1%, με συγκεκριμένες συγκυρίες σε συγκεκριμένα προϊόντα μαζικής κατανάλωσης, τα οποία ευνοούν και την ελληνική οικονομία. Το γεγονός ότι την προηγούμενη χρονιά είχαμε μια σημαντική αύξηση στις τιμές του ελαιολάδου, πείτε ότι είναι κακό στους ελαιοπαραγωγούς όλης της χώρας, οι οποίοι ευνοήθηκαν και είδαν όλοι να μπαίνουν λεφτά στην τσέπη τους μετά από πολλά χρόνια. 
      Κυρίες και κύριοι συνάδελφοι, λυπάμαι, διότι η απάντηση του ΠΑ.ΣΟ.Κ. στον προβληματισμό γύρω από τα προβλήματα στην αγορά δεν είναι τίποτε άλλο παρά «Δώστε αυξήσεις, κάντε παροχές, μειώστε δηλαδή όλο αυτό το οικονομικό επίτευγμα και πλεόνασμα που έχετε καταφέρει τα τελευταία χρόνια, μόνο και μόνο για να ικανοποιήσετε τρέχουσες ανάγκες». 
      Επίσης, βομβαρδίζουμε, πυροβολούμε, κατακεραυνώνουμε την Επιτροπή Ανταγωνισμού, με αποτέλεσμα τη στιγμή που θα πάρει κρίσιμες αποφάσεις, να μην μπορούμε να τη στηρίξουμε. Δεν φταίει ο τρόπος με τον οποίο επιλέγουμε την ηγεσία της Επιτροπής Ανταγωνισμού. Άλλωστε, αυτή η Κυβέρνηση δεν επενέβη στην ηγεσία της Επιτροπής Ανταγωνισμού. Διατήρησε τον ίδιο Πρόεδρο τον οποίο είχε επιλέξει η προηγούμενη κυβέρνηση. Και αν τον άνθρωπο τον οποίο φέρατε από τις Βρυξέλλες, για να κάνει αυτήν τη δουλειά, σήμερα εσείς τον βομβαρδίζετε, τότε  νομίζω ότι έχετε ευθύνη και για την παλιότερή σας επιλογή, αλλά πάνω απ’ όλα, θα έχετε ευθύνη για το μέλλον, τη στιγμή που θα χρειαστεί να ενισχύσουμε με αποφασιστικότητα τις αποφάσεις της Επιτροπής Ανταγωνισμού, όταν θα ρυθμίζει θέματα που είναι καίριου οικονομικού ενδιαφέροντος και θα δούμε συνολική πολεμική ενάντια σ’ αυτές τις αποφάσεις από πολύ καλοπληρωμένους ανθρώπους που κυκλοφορούν στα Μέσα Μαζικής Ενημέρωσης. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Το λόγο έχει ο κ. Πρωτόπαπας, για να δευτερολογήσει ως πρώτος επερωτών.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, νομίζω ότι ο κύριος Υπουργός έχει κάποια ανειλημμένη υποχρέωση.  Εν πάση περιπτώσει, θα μας ακούσει. Η Κυβέρνηση εκπροσωπείται διά του κυρίου Υφυπουργού βεβαίως, αλλά το λέω μια και μίλησε ο κύριος Υπουργός. 
      Ο Υπουργός κ. Σιούφας, μη έχων τι να απαντήσει επί της ουσίας, αφιέρωσε το μισό χρόνο της ομιλίας του σε επίθεση στο παρελθόν. Του συστήνω να βρει και εφημερίδες του 1964, που και τότε η κυβέρνηση ήταν της λεγόμενης δημοκρατικής παράταξης, για να εμπλουτίσει τα επιχειρήματά του. Εκεί θα φθάσει. 
      Κάθε φορά που αναφέρονται συγκεκριμένα επιχειρήματα για το σήμερα, κάθε φορά που εκφράζεται η αγωνία μας για το αύριο, κάθε φορά που κατατίθενται συγκεκριμένες προτάσεις, όπως οι πρωτοβουλίες που πρόσφατα πήραμε για τις φθίνουσες περιοχές και για το θέμα του τραπεζικού δανεισμού, η Κυβέρνηση της Νέας Δημοκρατίας κοιτάει προς τα πίσω, όλο και πιο πίσω, διότι «απορία ψάλτου, βηξ». Τι άλλο άραγε έχει να πει;
      Και γίνομαι συγκεκριμένος για το σήμερα και το αύριο, στη συνέχεια και της ομιλίας του κ. Πάγκαλου. Στον τραπεζικό δανεισμό, υπάρχει ή όχι αρνητική κατάσταση, η οποία έχει διαμορφωθεί στην ελληνική αγορά, κύριε Υπουργέ; Αυξήθηκαν ή δεν αυξήθηκαν κατά 104,65% τα καταναλωτικά δάνεια, διότι, αδύναμος ο πολίτης να ανταποκριθεί στις στοιχειώδεις βιοτικές του ανάγκες, καταφεύγει στον ανεξέλεγκτο τραπεζικό δανεισμό; Τρεις φορές, αναλογικά, παραπάνω είναι οι κακοπληρωτές απ’ ό,τι είναι στην υπόλοιπη Ευρωπαϊκή Ένωση. Τι θα κάνετε; Περιμένουμε απάντηση. Σας έχουμε δώσει τη διέξοδο. Εκμεταλλευτείτε την και σταματήστε να ασχολείστε με το τι δήθεν έγινε ή τι δήθεν έγραψε μια εφημερίδα για το 1995, διότι στο τέλος θα καταντήσετε αστείοι, αστείοι πραγματικά.
      Δεύτερον, Επιτροπή Ανταγωνισμού: Εφημερίδα “το ΒΗΜΑ”, Κυριακή 5 Νοεμβρίου, Σπύρος Ζησιμόπουλος: «Τι θα γίνει με τα καρτέλ που λυμαίνονται την αγορά;». Υπάρχει και η ίδια η δήλωση του κ. Ζησιμόπουλου -είναι ενώπιον όλων των δημοσιογράφων- ότι στην ελληνική αγορά υπάρχουν καρτέλ, τα οποία «Θα αποδείξουμε» –είπε τότε, πριν από δύο μήνες ή μάλλον πριν από τρεις μήνες, προτού ξεσπάσει το σκάνδαλο- «με συγκεκριμένα στοιχεία, προκειμένου να τεκμηριώσουμε την αντίδρασή μας». Δεν το είπα εγώ, το είπε ο κ. Ζησιμόπουλος. Το ζήτημα που τίθεται, είναι ότι «ο κόσμος το’ χει τούμπανο και εμείς κρυφό καμάρι» το αν υπάρχουν ή δεν υπάρχουν καρτέλ στην ελληνική αγορά. Αυξάνεται η βενζίνη ένα στην Ευρώπη, δύο εδώ. Μειώνεται η βενζίνη δύο στην Ευρώπη, ένα εδώ. Ποιος κερδίζει τη διαφορά; Ποιος καρπούται τη διαφορά αυτής της ιστορίας; Και μη λέμε τώρα τι είναι ανελαστικό και τι δεν είναι ανελαστικό, διότι σε τελική ανάλυση, αν η διαφορά ήταν μικρή, θα μπορούσα να δεχθώ αυτά τα επιχειρήματα. Με 50% διαφορά, όλα αυτά ακούγονται πραγματικά εκτός τόπου και χρόνου, εκτός τόπου και χρόνου έχετε γίνει πια.
      Τι θα κάνει η Επιτροπή Ανταγωνισμού; Εδώ μας λέει ο κ. Ζησιμόπουλος -σε συνέντευξή του, δεν τα λέω εγώ- ότι ως τις 15 Νοεμβρίου, θα βγει εναρμονισμένη πρακτική  για τα ξενόγλωσσα βιβλία, τη BPSL και τον Ο.Λ.Π.. Σήμερα έχει 20 ο Νοέμβρης. Να τα περιμένουμε αύριο τουλάχιστον; Να τα περιμένουμε μέχρι τέλος Νοεμβρίου μαζί με το γάλα,  για το οποίο δεσμεύτηκε ότι θα ολοκληρωθεί η έρευνα και θα βγουν τα αποτελέσματα; Να το περιμένουμε μαζί με τα καύσιμα, που του έδωσε τρεις μήνες προθεσμία ο κ. Σιούφας τον Αύγουστο και αυτοί οι τρεις μήνες ουσιαστικά έχουν παρέλθει; Αν το  θέμα είναι για μια εβδομάδα, να το περιμένουμε. Αν το θέμα είναι για δύο εβδομάδες, το ίδιο. Αλλά για τρία τέρμινα, φυσικά δεν πρόκειται να το περιμένουμε, κύριε Υπουργέ και φυσικά θα αντιδράσουμε και φυσικά θα λέμε τα πράγματα με το όνομά τους, διότι ο κόσμος υποφέρει, διότι η αγορά υφίσταται αυτές τις συνέπειες και εδώ καθόμαστε και συζητάμε, κατά τον κ. Βαρβιτσιώτη, αν υπάρχει ή αν δεν υπάρχει καρτέλ. 
      Παίζουμε εδώ; Θα μιλήσουμε, ναι ή όχι, τη γλώσσα της αλήθειας; Θα αντιμετωπίσουμε, ναι ή όχι, την πραγματικότητα; Θα δούμε τη δυσμενή κατάσταση που αντιμετωπίζει ο Έλληνας στην αγορά ή όχι; Δεν υπάρχουν ολιγοπωλιακές τακτικές; Υπάρχει κάποιος που να το ισχυρίζεται σοβαρά εδώ πέρα; Και ο ρόλος της Επιτροπής Ανταγωνισμού είναι να το τεκμηριώσει και να το αποδείξει. Αυτό θέλουμε και γι’ αυτό πιέζουμε. Και είμαστε οι πρώτοι που θα πούμε «μπράβο» σε οποιαδήποτε σωστή απόφαση. Αλλά να υπάρξει. Η αναβολή δεν είναι αιτία πια. Δεν μπορεί να κρύβεται κανείς πίσω από το δάκτυλό του και κανείς δεν έχει δικαίωμα να καθυστερεί, να κωλυσιεργεί και να αντιμετωπίζει με δημοσιοϋπαλληλική αεργία το πιο κρίσιμο ζήτημα σήμερα για τον καταναλωτή. 
      Στο θέμα του βιοτικού επιπέδου, απαντώ στον κ. Σιούφα που λέει ότι είναι χαμηλό ακόμη. Το ερώτημα που θέσαμε εμείς, δεν ήταν αυτό. Το ζήτημα στο  οποίο απέφυγε επιμελώς να τοποθετηθεί, δεν ήταν αυτό, αν ήταν χαμηλό ή υψηλό. Το ζήτημα στο οποίο δεν τοποθετήθηκε, είναι: Συγκλίνει ή αποκλίνει; Πάμε προς σύγκλιση των επιπέδων διαβίωσης ή προς απόκλιση των επιπέδων διαβίωσης; Εμείς αποδείξαμε ότι αποκλίνουμε, ότι συγκλίνουμε, δυστυχώς, στις τιμές και αποκλίνουμε στους μισθούς. Και αποδείξαμε με συγκεκριμένα στοιχεία, τα οποία καταθέσαμε και δεν έχω πάρει απάντηση από τον κ. Σιούφα, ότι το καλάθι της νοικοκυράς ήταν στο 85, με μέσο όρο το 100 της Ευρωπαϊκής Ένωσης το 2004 και πήγε στο 88. Αυξήθηκε μόνο στην Ελλάδα σε σχέση με όλες τις άλλες ευρωπαϊκές χώρες. 
      Και δυστυχώς αυτή η πρωτιά –σύμφωνα μ’ έναν άλλο πίνακα που καταθέσαμε και δεν πήραμε απάντηση- οφείλεται κατά μείζονα λόγο στη δραστηριότητά σας, στις κυβερνητικές παρεμβάσεις. Στα κοινόχρηστα, στους λογαριασμούς νερού, ρεύματος και στα καύσιμα, είμαστε η πρώτη χώρα στην Ευρωπαϊκή Ένωση, στην ευρωζώνη ειδικά, μέσα σ’ ένα χρόνο έχουμε 3% διαφορά από το δεύτερο. Συγκλίνουμε ή αποκλίνουμε, κύριε Υπουργέ, στο επίπεδο διαβίωσης; Αυτό είναι το ερώτημα. Και η απάντηση είναι μία και δεν μπορείτε να έχετε δεύτερη, γι’ αυτό και δεν μιλάτε: Αποκλίνουμε και αποκλίνουμε με γοργούς ρυθμούς.
      Λέτε ότι κάνετε ελέγχους. Τι ελέγχους κάνετε; Έθεσα δύο ερωτήματα: Ποια συγκεκριμένα –γιατί οφείλετε να τα ελέγχετε όλα- ήταν  η αντίδραση του Υπουργείου Ανάπτυξης στις καταγγελίες που έγιναν από συγκεκριμένους τηλεοπτικούς σταθμούς γύρω από το γνωστό ζήτημα της αλλαγής συσκευασίας ή μάλλον της αλλαγής της ποσότητας του προϊόντος στην ίδια συσκευασία. Καμία απάντηση. Και μη μου πείτε ότι είναι νόμιμο, γιατί αναγράφεται επάνω με μικρά γράμματα το ποσόν. Περιμένουμε να μας πείτε. Έχουμε  κάνει συγκεκριμένη πρόταση...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός  Ανάπτυξης): Θα πάρετε την απάντηση. 
      ΧΡΗΣΤΟΣ ΠΡΩΤΟΠΑΠΑΣ: Σας προτείναμε συγκεκριμένα πράγματα και περιμένουμε την απάντηση. Μακάρι να την έχετε. Δύο φορές σας ρώτησα, για να την πάρω. 
      Τρίτον, ποια είναι η συγκεκριμένη απάντηση του  Υπουργείου Ανάπτυξης στην καταγγελία τηλεοπτικών σταθμών ότι συγκεκριμένες επιχειρήσεις –εμείς τις έχουμε βρει και αν θέλετε, μπορώ να σας πω τα ονόματα, αλλά δεν θέλω να μου πει κάποιος ότι στηρίζουμε κάποιο ανταγωνιστή, εάν τα πούμε από του Βήματος- βάζουν στη συσκευασία τους παρ’ ότι γράφουν  απ’ έξω Χ-ποσότητα, Χ-200, Χ-300, Χ-400 γραμμάρια; Τι συγκεκριμένα κάνατε για να ελέγξετε την καταγγελία που την άκουσε όλος ο ελληνικός λαός; 
      Έρχομαι στο θέμα της λαθρεμπορίας των καυσίμων. Κύριε Υπουργέ, πριν από ένα χρόνο και μερικούς μήνες με τη γνωστή μέθοδό σας των μεγάλων δηλώσεων, μαζί με τον τότε Υφυπουργό Οικονομικών, εξαγγείλατε ότι πάει, τελείωσε το γνωστό θέμα της λαθρεμπορίας και ότι θα εφαρμόζατε ριζοσπαστικά μέτρα, για να αντιμετωπίσετε τη λαθρεμπορία των καυσίμων. Το σύνολο των μέτρων, τα οποία εξαγγείλατε, κατέρρευσε. Αναβάλλεται συνεχώς και δεν εφαρμόζεται. Κάποιος είπε χαρακτηριστικά ότι έχετε κάνει «μια τρύπα στο πετρέλαιο». Ερωτώ: «Τι θα γίνει με το θέμα της λαθρεμπορίας καυσίμων;» Προτίθεσθε, ναι ή όχι, να αναλάβετε συγκεκριμένη πρωτοβουλία; Γιατί, καλές είναι οι έρευνες που κάνουν τα κανάλια -και καλά κάνουν που τις κάνουν- αλλά πάνω απ’ όλα καλές είναι οι έρευνες και τα μέτρα που παίρνει το αρμόδιο Υπουργείο. Εάν δεν το κάνετε εσείς, εμείς πολύ σύντομα θα ζητήσουμε να συγκληθεί η επιτροπή, προκειμένου να συζητηθεί το σχετικό θέμα με συγκεκριμένες προτάσεις. Περιμένω την απάντησή σας. 
      Όσον αφορά τις καταναλωτικές οργανώσεις με γεια τους, με χαρά τους, αν εξέλεξαν τον κ. Τσιμπερλίδη. Είναι και Πρόεδρος μιας υπαρκτής και ιδιαίτερα δραστήριας καταναλωτικής οργάνωσης και καλά κάνουν και τον εκλέγουν και καλά κάνει και είναι Πρόεδρος της Ένωσης Καταναλωτών. Το θέμα είναι προς ποια κατεύθυνση είναι το νομοσχέδιό σας. Σας έχουμε καταθέσει συγκεκριμένες προτάσεις για τις καταναλωτικές οργανώσεις. Πάτε προς αυτήν την κατεύθυνση ή πάτε προς την αντίθετη κατεύθυνση, σαν και αυτήν που επιδεικνύετε καμιά φορά; Θα περιμένουμε να δούμε το νομοσχέδιο, γιατί οι πληροφορίες που έχουμε, είναι ιδιαίτερα ανησυχητικές. 
      Κλείνω, λέγοντας ότι δεν ξέρω εάν εσείς μείνατε με την εντύπωση ότι μας κατατροπώσατε. Εγώ θα έλεγα ότι εκείνο που έχετε κατατροπώσει, είναι η τσέπη του Έλληνα καταναλωτή με την πολιτική σας. Και επειδή αυτό γίνεται όλο και πιο πολύ συνείδηση στον ελληνικό λαό, να έχετε υπ' όψιν σας ότι οι εκλογές είναι κοντά και ο καταναλωτής-πολίτης σας περιμένει στη γωνία. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):Ξεκινώ από την τελευταία παρατήρηση του κ. Πρωτόπαπα, που σήμερα την άκουσα από πολλούς Βουλευτές. Έχετε πολύ μεγάλο θάρρος, το παραδέχομαι, γιατί ενώ όλες οι μετρήσεις σάς δείχνουν πολύ πίσω, εσείς επισείετε τις εκλογές ως δήθεν φόβητρο. 
      Είπατε ότι εμείς ισχυριστήκαμε ότι όλα είναι καλά. Το είπε και ο Υπουργός και το επαναλαμβάνω, ουδείς ισχυρίστηκε ότι όλα είναι καλά. Ουδείς ισχυρίστηκε ότι δεν υπάρχει ακρίβεια. Ποτέ δεν το είπαμε. Απλώς, λέμε ότι κάνουμε βήματα προς τη σωστή κατεύθυνση και ότι αυτό αποδεικνύεται από τα πράγματα. Μαχόμεθα για να λύσουμε ένα πρόβλημα, που το κληρονομήσαμε, ένα πρόβλημα υπαρκτό και σοβαρό. Έχουμε και συγκεκριμένη πολιτική και στρατηγική γ’ αυτό. 
      Αναφέρατε σαν στοιχείο της ακρίβειας –επαναλαμβάνω ότι υπάρχει- αυτό που εσείς ονομάζετε απόδειξη, δηλαδή την αύξηση του κόστους διαβίωσης κατά 26,83%. Αμφισβητώ ευθέως τον τρόπο με τον οποίο κάνετε τις τιμοληψίες. Μπορεί κανείς εύκολα από τα πενήντα χιλιάδες είδη που υπάρχουν στην αγορά, να βρει πέντε και δέκα και εκατό να βγάλει αυτήν την αύξηση ή και ενδεχομένως μεγαλύτερη; Όμως, έχω και εγώ στα χέρια μου τιμοληψίες με εβδομήντα δύο είδη, που σας βεβαιώνω ότι είναι καθημερινής χρήσεως, συγκεκριμένα και επώνυμα. Και είναι τιμοληψίες όχι από ένα και δύο μαγαζιά, στα οποία εσείς έχετε προτίμηση, αλλά από τα πέντε μεγαλύτερα...
      ΧΡΗΣΤΟΣ ΠΡΩΤΟΠΑΠΑΣ: Όχι αυτά σ’ εμένα!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχήν, πώς μιλάτε έτσι; Τι εννοείτε «όχι σ’ εσάς;» Εγώ μιλάω για το κόμμα σας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, σας παρακαλώ!
      ΠΡΟΕΔΡΕΥΩΝ (Γεώργιος Σούρλας):  Κύριε Πρωτόπαπα…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όταν υφίστασθε κριτική, να κρατάτε και την ψυχραιμία σας. 
      ΧΡΗΣΤΟΣ ΠΡΩΤΟΠΑΠΑΣ: Το Προεδρείο οφείλει να σας ανακαλέσει στην τάξη.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επαναλαμβάνω ότι εμείς, όταν κάνουμε τιμοληψίες…
      ΧΡΗΣΤΟΣ ΠΡΩΤΟΠΑΠΑΣ: Αυτοί είναι απαράδεκτοι υπαινιγμοί εκ μέρους σας και οφείλω να αντιδράσω.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρωτόπαπα, δεν έχετε το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Παπαθανασίου, επιτρέπετε στον κ. Πρωτόπαπα να παρέμβει; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, δεν επιτρέπω παρέμβαση, κύριε Πρόεδρε. Γιατί να επιτρέψω;
      Ξαναλέω το εξής: Όταν κάνουμε τιμοληψίες, αναφέρουμε τις πηγές. Όταν κάνουμε τιμοληψίες από σούπερ μάρκετ, πρέπει να παίρνουμε τιμές τουλάχιστον από τα τρία ή πέντε μεγαλύτερα. Αν κάνατε αυτό, που δεν το κάνετε, τότε θα φτάνατε σε άλλα συμπεράσματα. 
      Έχω και εγώ μία λίστα από εβδομήντα δύο είδη, την οποία πήρα από τις πέντε μεγαλύτερες επιχειρήσεις και θα δείτε ότι οι αυξήσεις σ’ αυτά τα εβδομήντα δύο επώνυμα και καθημερινά είδη, μέσα στο χρόνο, είναι από 1,28%, στο σύνολο, μέχρι 2,32%. Τι να κάνουμε, που εσείς  λειτουργείτε επιλεκτικά;
      Εν πάση περιπτώσει, ας μιλήσουμε για τα συγκεκριμένα που αναφέρατε. Μα, ειλικρινά, τολμάτε να κάνετε συγκρίσεις και να μιλάτε για ελέγχους; Πρώτον, δεν βρήκαμε στο Υπουργείο –δεν φταίτε εσείς, δεν ήσαστε στο συγκεκριμένο Υπουργείο- κανένα απολογιστικό στοιχείο για το τι είχατε κάνει. Γιατί, προφανώς, οι έλεγχοι σ’ εσάς περιορίζονταν στις κάμερες, στις τηλεοράσεις, όπου πρέπει να πάρουμε τα βίντεο των διαφόρων τηλεοπτικών σταθμών, για να δούμε κάθε πότε πήγαινε ο αρμόδιος Υπουργός και τι έκανε. 
      Εκεί, όμως, που βρήκαμε στοιχεία, ήταν στη Γενική Γραμματεία Καταναλωτή, την οποία είχατε καταργήσει. Εκεί, λοιπόν, το 2003 είχατε εσείς επιβάλλει 61.934 ευρώ πρόστιμα. Αυτά ήταν όλα. Τα πρόστιμα που έχουμε επιβάλλει εμείς από το 2004 έως σήμερα –δύο χρόνια- δεν είναι διπλάσια απλώς, δεν είναι 120.000 ευρώ, αλλά είναι 2.214.000 ευρώ. 
      Στον Ε.Φ.Ε.Τ, που εκεί υπήρχε συγκρίσιμο στοιχείο, είχατε επιβάλει πρόστιμο σε τέσσερις επιχειρήσεις. Το συνολικό πρόστιμο ήταν 81.500 ευρώ. Εμείς λοιπόν από  το 2004 μέχρι σήμερα, μέσα σε δύο χρόνια, δεν έχουμε βάλει πρόστιμο μόνο σε οκτώ επιχειρήσεις αλλά σε εκατόν πενήντα πέντε επιχειρήσεις και έχουμε βάλει 2.061.000 ευρώ πρόστιμο. Και τολμάτε να μιλάτε για ελέγχους, ποιος έκανε ελέγχους και τι γίνεται τώρα; 
      ΔΗΜΗΤΡΙΟΣ ΠΙΠΕΡΓΙΑΣ: Πότε έγινε και πότε οργανώθηκε ο Ε.Φ.Ε.Τ. ; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Νομαρχιακές Αυτοδιοικήσεις: Πρώτον, εμείς στους ελέγχους αναφέρουμε πάντοτε ονόματα, διευθύνσεις, συγκεκριμένες επιχειρήσεις. Δεν μιλάμε γενικώς και αορίστως. Με δική μας παραίνεση άρχισαν να το κάνουν αυτό και οι νομαρχίες. Θέλουμε τη συνεργασία των νομαρχιών, διότι την ευθύνη στην περιφέρεια την έχουν οι νομαρχίες. 
      Πρέπει να πω ότι με συνεχείς παροτρύνσεις -μετά από εντολές του Υπουργού, δικές μου και του γενικού γραμματέα- και οι Νομαρχιακές Αυτοδιοικήσεις έχουν αύξηση ελέγχων φέτος, σε σχέση με πέρυσι, που εγγίζει το 49%, παρ’ όλο που ήμαστε σε προεκλογική περίοδο και αυτό είναι προς τιμήν  τους. Και οι δικοί μας έλεγχοι είναι αυξημένοι κατά περίπου 11% φέτος σε σχέση με πέρυσι. 
      Πάμε τώρα στο δεύτερο κομμάτι που είναι ο καταναλωτής, διότι όλοι αναγνωρίζουμε ότι δεν μπορεί το κράτος να είναι σε κάθε σημείο αστυφύλακας και να ελέγχει τα πάντα. Θέλουμε έναν καταναλωτή σωστά ενημερωμένο, ο οποίος να διεκδικεί τα δικαιώματά του, αλλά να μπορεί να βρει και το δίκιο του.
      Επί των ημερών μας, λοιπόν, θεσπίσαμε τον Γενικό Γραμματέα Καταναλωτή που έκανε πολύ καλή δουλειά. Η γραμμή «1520» δίνει καθημερινά πληροφορίες και έχουν αυξηθεί κατά πολύ οι καταγγελίες. Ο καταναλωτής δεν είναι πλέον ανήμπορος. Επίσης, έχει ξεκινήσει ο θεσμός του Συνηγόρου του Καταναλωτή. 
      Πρέπει να δούμε και τις καταναλωτικές οργανώσεις, για τις οποίες μιλάτε. Βεβαίως, η πολυδιάσπαση του καταναλωτικού κινήματος είναι ένα ελληνικό πρόβλημα, είναι αρνητικό και πρέπει να έχουμε μεγαλύτερες και ισχυρότερες οργανώσεις, οι οποίες είναι σύμμαχοι στην προσπάθεια κάθε κυβέρνησης. Και εκεί, όμως, πρέπει να σας πω ότι κάθε χρόνο διπλασιάζουμε τα ελάχιστα χρήματα που έπαιρναν. Άρα, λοιπόν, όχι να κατηγορούμαστε κιόλας ότι δεν ενισχύουμε τις καταναλωτικές οργανώσεις, όταν τις θέλουμε δίπλα μας. 
      Βέβαια, την ίδια ώρα που ενισχύουμε τις καταναλωτικές οργανώσεις, έχουμε και το θάρρος να στείλουμε στον εισαγγελέα εκείνες τις καταναλωτικές οργανώσεις, οι οποίες σκοπίμως κοροϊδεύουν τον κόσμο και χρησιμοποιούν και παραποιούν τα δικά τους στοιχεία. Βλέπετε ότι και το σύνολο των υπολοίπων καταναλωτικών οργανώσεων στήριξε αυτές τις αποφάσεις, διότι θέλουμε καταναλωτικές οργανώσεις που να μην κάνουν θόρυβο για το θόρυβο, αλλά να ενημερώνουν σωστά. 
      Τώρα όσον αφορά το νόμο για τον οποίο λέτε ότι ελπίζετε, με βάση τις πληροφορίες σας, να κινείται στη σωστή κατεύθυνση, δεν έχετε πάρει χαμπάρι 
–παρ’ ότι παρακολουθείτε αυτόν τον τομέα- ότι ο νόμος έχει βγει σε δημόσια διαβούλευση εδώ και ενάμιση μήνα; Δεν έχετε δει ότι είναι στο site; Άρα, τι πληροφορίες…
      ΧΡΗΣΤΟΣ ΠΡΩΤΟΠΑΠΑΣ: Λέτε για αλλαγές. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Βεβαίως έχει και αλλαγές, γιατί η δημόσια διαβούλευση δεν γίνεται για να γίνει. Γίνεται για να ακούσουμε πραγματικά προτάσεις, τις οποίες λαμβάνουμε υπόψη μας. Βεβαίως στο κείμενο που θα έρθει στη Βουλή –εκεί περιμένω να τοποθετηθούν τα κόμματα μέσα στη Βουλή- θα κάνουμε δεκτή όποια πρόταση είναι καλή, γιατί ο σκοπός μας είναι να φτιάξουμε ένα νόμο, ο οποίος θα ευνοεί τελικά τον καταναλωτή, που για μας είναι πρώτη προτεραιότητα.
      Έρχομαι τώρα και σε δυο άλλα θέματα που θίξατε. Είπατε κάτι για τα δίδακτρα. Μα καλά, δεν είδατε ότι από τότε που απελευθερώσαμε τα δίδακτρα στα φροντιστήρια, αντί να αυξάνουν όλα κατά το ποσοστό που υποτίθεται ότι δίνατε, η συντριπτική πλειοψηφία κινείται από 0 έως 4%; Καλά, δεν είδατε ότι στα σχολεία μπήκε επιτέλους μια τάξη; Και όχι μόνο αυτό, αλλά γίνεται και έλεγχος για την εφαρμογή του νόμου και μπαίνουν και πρόστιμα σε αντίθεση μ’ αυτό που γινόταν επί των δικών σας ημερών, όχι από σας, αλλά από άλλο Υπουργό, ο οποίος έσβηνε τα πρόστιμα που ο προηγούμενος Υπουργός σας είχε βάλει; Δεν ζείτε σ’ αυτήν τη χώρα; Καταλαβαίνω ότι μπορεί να σας ενοχλεί το ότι μια πολιτική, την οποία τόσο πολύ πολεμήσατε, απεδείχθη πραγματικά πολύ αποτελεσματική, αλλά πάντως είναι αστείο τουλάχιστον, να επικαλείστε στα δίδακτρα, ότι η πολιτική μας οδήγησε σε αύξηση. 
      Τώρα, να μιλήσουμε  για τις ασφαλιστικές; Να μιλήσουμε για εκείνο το χάος που υπήρχε; Ο κ. Πάγκαλος, προς τιμήν του, ήταν ο τελευταίος Υπουργός που είχε κλείσει ασφαλιστικές και είχε βάλει τάξη. Να πούμε ότι δεν είχαν τα απαραίτητα κεφάλαια, δεν είχαν τα απαραίτητα αποθεματικά και όμως έπαιρναν πιστοποιητικά φερεγγυότητας και υποτίθεται ότι ο κόσμος ήταν ασφαλισμένος και τελικά δεν ήταν ασφαλισμένος; Και με τη δική μας πολιτική, κλείσαμε δυστυχώς έξι ασφαλιστικές -και λέω «δυστυχώς», διότι ο σκοπός δεν είναι να κλείνεις ασφαλιστικές, ο σκοπός είναι να τις εξυγιαίνεις- και μπήκαν μέσα στην αγορά εξαιρετικά σημαντικά κεφάλαια και πέρυσι και φέτος, για να εξυγιανθεί…
      ΧΡΗΣΤΟΣ ΠΡΩΤΟΠΑΠΑΣ: Σας στηρίξαμε στις ασφαλιστικές, ναι ή όχι;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας παρακαλώ! Καταλαβαίνω τον εκνευρισμό σας, αλλά αφήστε να μιλήσει κάποιος.
      ΠΡΟΕΔΡΕΥΩΝ (Γεώργιος Σούρλας):  Κύριε Πρωτόπαπα, μη διακόπτετε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και εν πάση περιπτώσει…
      ΧΡΗΣΤΟΣ ΠΡΩΤΟΠΑΠΑΣ: Σας συγχαίρουμε, κύριε Υπουργέ.
      ΘΕΟΔΩΡΟΣ ΠΑΓΚΑΛΟΣ: Σας λέμε «μπράβο».
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το ακούω το «μπράβο» και χαίρομαι για το Υπουργείο, για το «μπράβο». 
      Και, ταυτόχρονα, έγινε και το άλλο: Πέσανε και τα ασφάλιστρα. Γι’ αυτό δεν μιλάει κανείς, για τον ανταγωνισμό. 
      Έρχομαι τώρα σε κάτι που είπατε για την Επιτροπή Ανταγωνισμού. Είπατε πολλά και ελέχθησαν πολλά. Κατ’ αρχήν θα ήθελα να υπενθυμίσω ότι μέχρις ότου έρθουμε εμείς στην εξουσία, η Επιτροπή Ανταγωνισμού ήταν πανελληνίως άγνωστη. Όταν ο Υπουργός κι εγώ μιλούσαμε στην αρχή για Επιτροπή Ανταγωνισμού, θεωρούμασταν «γραφικοί», για το ότι περιμένουμε από την Επιτροπή Ανταγωνισμού. 
      Για την ανεξαρτησία της επιτροπής, πέρα απ’ αυτό που σας είπε ο Υπουργός όσον αφορά την επιλογή του προέδρου, θα ήθελα να θυμίσω την αναλυτική ενημέρωση που έκανε για καθένα από τα μέλη της Επιτροπής Ανταγωνισμού, που πολύ σωστά η δική σας κυβέρνηση, λόγω της αξίας τους, τους είχε χρησιμοποιήσει και σε άλλες θέσεις. Αλλά από εκεί και πέρα, να θυμίσω ότι, πέρα από την ανεξαρτησία, σημασία έχει πράγματι το τι κάνει η επιτροπή. Μετά την τελευταία της ταλαιπωρία λόγω του γεγονότος, το οποίο εμείς αναδείξαμε, υπάρχει μια καθυστέρηση. Αλλά από εκεί και πέρα, η επιτροπή είναι ανεξάρτητη. Και όταν λέμε «ανεξάρτητη», πρέπει να το εννοούμε. Δεν μπορεί από τη μια μεριά να λέμε «ανεξάρτητη» και από την άλλη μεριά ο κ. Πολυζωγόπουλος, μέλος της Κεντρικής σας Επιτροπής, να ζητάει ανοιχτά παρέμβαση, όπως έκανε  στην υπόθεση των φορτοεκφορτωτών. Δεν μπορεί να μιλάμε για ανεξάρτητη Επιτροπή Ανταγωνισμού και εσείς να μου λέτε τι γίνεται και αν θα βγει σε μία ή δύο εβδομάδες. Να εγκαλέσουμε τον κ. Ζησιμόπουλο; Βεβαίως. Αλλά να ξέρετε πολύ καλά -και ελέχθη πολλές φορές εδώ- ότι οι υποθέσεις της Επιτροπής Ανταγωνισμού πρέπει να βγαίνουν και να είναι σωστά στοιχειοθετημένες, για να στέκονται και στα δικαστήρια. Άρα, λοιπόν, η ανωμαλία αυτή που δημιουργήθηκε δημιούργησε πράγματι μια καθυστέρηση, αλλά πρέπει να τη στηρίξουμε όλοι. Να τη στηρίξουμε στην πράξη και όχι στα λόγια και να μην την υπονομεύουμε, δηλαδή από τη μια μεριά να λέμε ότι τη στηρίζουμε και από την άλλη μεριά με κάθε μας δήλωση να την υπονομεύουμε.
      Και θα μου επιτρέψετε να σας πω ότι ο ανταγωνισμός, που, πράγματι, ρίχνει τις τιμές, είναι αυτός που αναπτύσσεται ελεύθερα και όχι με υπογραφές Υπουργών και «συμφωνίες κυρίων», σαν κι αυτή που, τουλάχιστον, στα σούπερ μάρκετ είχαμε δει, να έχει υπογράψει ο τότε Υπουργός κ. Χριστοδουλάκης, να έχουν συμφωνήσει τα σούπερ μάρκετ με τις  βιομηχανίες και να έχουμε φθάσει σ’ αυτήν την απαράδεκτη κατάσταση των εκβιασμών, την οποία η Επιτροπή Ανταγωνισμού, επί των δικών μας ημερών, έσπασε και αποτέλεσμα αυτής της κατάργησης των συμφωνιών και των «συμφωνιών κυρίων» ή έστω και με την υπογραφή του Υπουργού –αν είναι ποτέ δυνατόν!- να έχουμε φθάσει τώρα να βλέπουμε προϊόντα ιδιωτικής ετικέτας στο ράφι, να βλέπουμε να υπάρχει και γάλα, που είναι και επίκαιρο σήμερα, με 0,80 ευρώ, να βλέπουμε να υπάρχει γάλα σε μικρά μαγαζιά με τιμή, η οποία μέχρι πρότινος δεν ήταν πουθενά ορατή. Αυτό είναι αποτέλεσμα της δικής μας πολιτικής, της Επιτροπής Ανταγωνισμού, της απόφασης και του ανοίγματος των αγορών, την  οποία εμείς επιζητούμε και κάνουμε.
      Και κάτι άλλο για τα καρτέλ. Ξαναλέω κι εγώ και προσθέτω ότι το καρτέλ δεν το αποφασίζει ούτε ο Υπουργός Ανάπτυξης, ούτε ο Βουλευτής της Αντιπολίτευσης ή ο πρώην Υπουργός. Το αποφασίζει η Επιτροπή Ανταγωνισμού και μόνον αυτή. Και αν υπάρχουν, θα ήθελα απλώς να ρωτήσω εάν αυτά δημιουργήθηκαν  σε δύο χρόνια ή αν οι ολιγοπωλιακές καταστάσεις ή τα καρτέλ είναι αποτέλεσμα μιας πολιτικής που ακολουθήθηκε επί πολλά χρόνια. Δεν φαντάζομαι να πιστεύει κάποιος ότι στον τελευταίο ενάμιση χρόνο δημιουργήθηκαν καρτέλ –εάν υπάρχουν ή όποια υπάρχουν- ή δημιουργήθηκαν ολιγοπωλιακές καταστάσεις. 
      Τώρα, για τα φάρμακα. Τα φάρμακα απορώ γιατί τα αναφέρετε. Σας παρακολούθησα. Μιλήσατε για αυξήσεις. Τις μειώσεις δεν τις βλέπετε; Μήπως θέλετε να σας συστήσω κανένα φάρμακο, για να βλέπετε και τα μεν και τα δε;
      ΧΡΗΣΤΟΣ ΠΡΩΤΟΠΑΠΑΣ: Να είναι ευπρεπέστερος ο κύριος Υπουργός!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μειώσαμε εκατόν ογδόντα ένα φάρμακα και αυξήθηκαν εκατόν τριάντα εννιά, νομίζω.
        Οι μειώσεις πάντως είτε σας αρέσει είτε δεν σας αρέσει, έγιναν για πρώτη φορά σε φάρμακα των οποίων λήγει η πατέντα. Και ήμασταν  η μοναδική χώρα που όταν έληγε η πατέντα σ’ ένα φάρμακο δεν άλλαζε τίποτα. Μειώθηκαν, λοιπόν, 20% και απ’ αυτήν την εξοικονόμηση είχαμε, είτε σας αρέσει είτε δεν σας αρέσει, 80.000.000 ευρώ το χρόνο εξοικονόμηση με βάση τις πωλήσεις του 2005. Με βάση τις πωλήσεις του 2006 μπορεί να είναι και παραπάνω.
        Οι αυξήσεις που δώσαμε σε συγκεκριμένα φάρμακα, είναι σε φάρμακα που είχαν να πάρουν αύξηση πάνω από οκτώ χρόνια, είναι 50.000.000. 
        ΧΡΗΣΤΟΣ ΠΡΩΤΟΠΑΠΑΣ: Είναι εκατόν ογδόντα πέντε φάρμακα.
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Η διαφορά είναι 27.000.000 ευρώ και κάτι. Και τα φάρμακα αυτά τα οποία αυξήσαμε, τα αυξήσαμε διότι αν δεν το κάναμε θα ερχόντουσαν από το παράθυρο –όπως ερχόντουσαν- πολύ ακριβότερα. Διότι εσείς, για να μην πάρετε το πολιτικό κόστος να ακριβύνετε λίγο τα φάρμακα, τα αφήνατε εκεί παγωμένα και έκανε εισαγωγή ο Ι.Φ.Ε.Τ. με τιμές μέχρι και δέκα φορές παραπάνω –το vomex είναι χαρακτηριστική περίπτωση- ή γινόντουσαν εισαγωγές μ’ άλλη συσκευασία ή μ’ άλλο όνομα. Και, τελικά, εσείς δήθεν ασκούσατε κοινωνική πολιτική και στην πράξη πλήρωναν οι καταναλωτές πολύ περισσότερα και τα ταμεία πολύ περισσότερα. 
        Επί των ημερών μας, επίσης, καθιερώσαμε έκπτωση στα ταμεία για πρώτη φορά 4% στον τζίρο τους. Ποια μεγάλη επιχείρηση δεν έχει καλύτερη τιμή από τον μεγάλο προμηθευτή της; Και αυτό το 4% είναι πάνω από 80.000.000 ευρώ και το οποίο δεν έχει σημασία αν δεν το πήραμε ακόμη, θα  το πάρουμε, όμως, στο τέλος του χρόνου για το 2006. 
        Άρα, λοιπόν, η συνολική εξοικονόμηση για το καταναλωτικό σύνολο και τα ταμεία ξεπερνάει τα 107.000.000 ευρώ, είτε σας αρέσει επαναλαμβάνω είτε δεν σας αρέσει. Και τα φάρμακα τα οποία μειώθηκαν είναι τα φάρμακα τα οποία είναι ακριβά, είναι φάρμακα τα οποία παίρνουν σε μόνιμη βάση, καρδιακά, καρκινικά, πίεσης. Και, βεβαίως, ακρίβυναν και ορισμένα φάρμακα. 
        ΧΡΗΣΤΟΣ ΠΡΩΤΟΠΑΠΑΣ: Στο 50%.
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Το 25% που ακρίβυνε η ασπιρίνη είναι 13 λεπτά, αλλά υπήρχαν και φάρμακα –δε θέλω να αναφέρω συγκεκριμένα ονόματα- με μείωση 5 και 6 ευρώ το καθένα. 
        ΧΡΗΣΤΟΣ ΠΡΩΤΟΠΑΠΑΣ: Αυτό είναι το θέμα μας; Πόσα ευρώ είναι;
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Εν πάση περιπτώσει, τα μαθηματικά δεν μπορείτε να τα αλλάξετε, η συνολική εξοικονόμηση ήταν της τάξεως των 27.000.000 ευρώ άμεσα και πάνω από 80.000.000 ευρώ, λόγω της επιστροφής στα ταμεία. 
        Ο κ. Μανιάτης είπε κάτι για την ανταγωνιστικότητα των μικρομεσαίων επιχειρήσεων. Εδώ θα ήθελα, απλώς, να υπενθυμίσω ότι το κόμμα, το οποίο πάλεψε τη μείωση των φορολογικών συντελεστών στις μικρομεσαίες επιχειρήσεις ήταν το κόμμα σας και το οποίο μας κατηγορούσε γιατί μειώσαμε τη φορολογία. Διότι εμείς μειώσαμε τη φορολογία, εντάξαμε το εμπόριο στα ευρωπαϊκά προγράμματα, μεταφέραμε χρήματα σε δράσεις, οι οποίες ενδιαφέρουν τις μικρομεσαίες επιχειρήσεις και μία σειρά από άλλα μέτρα και αυτό έγινε για να μπορούν να επιβιώσουν οι μικρομεσαίες επιχειρήσεις, όπως και το κάναμε, να αναπτυχθούν και γι’ αυτό είχαμε και μείωση της ανεργίας. 
        Επειδή αναφέρθηκε κάτι και για το ωράριο σας θυμίζω ότι εδώ σ’  αυτήν την Αίθουσα λέγατε ότι θα κλείσουν οι επιχειρήσεις ότι δεν υπάρχουν λεφτά. Εγώ θα ήθελα να σας θυμίσω ότι με βάση τα πιο επίσημα στοιχεία και περισσότερες επιχειρήσεις άνοιξαν και ο τζίρος των λιανικών πωλήσεων αυξήθηκε επισήμως 10% και επιπλέον αυξήθηκε και η απασχόληση στο λιανικό εμπόριο  2,5% το δεύτερο τρίμηνο εν σχέση με πέρυσι. 
        Ας αφήσετε, λοιπόν, την καταστροφολογία. Σταματήστε να είστε κόμμα διαμαρτυρίας. Στο κάτω – κάτω κόμμα που διεκδικεί την εξουσία είστε, δεν είστε κόμμα του περιθωρίου. Ασκείστε εποικοδομητική κριτική, εάν θέλετε να γίνετε εσείς αξιόπιστοι, να γίνετε εσείς πιστευτοί. 
        Για τα άλλα θέματα που αναφέρατε περί αυξήσεως μισθών, θα ήθελα να κλείσω με την παρατήρηση ότι βεβαίως αυτά θα συζητηθούν όλα κατά τη διάρκεια συζήτησης του προϋπολογισμού στη Βουλή και εκεί θα μας δοθεί η δυνατότητα να συζητήσουμε ακριβώς αυτά τα θέματα. Αλλά αυτό το οποίο κάνουμε είναι ότι δημιουργούμε τις δημοσιονομικές συνθήκες –και αυτό κάναμε τόσο καιρό- να βάλουμε τάξη σ’ αυτήν την αταξία που επικρατούσε, προκειμένου να μπορέσουμε από υγιείς πόρους να δώσουμε και το Ε.Κ.Α.Σ. που υποσχεθήκαμε και την αύξηση του Ο.Γ.Α. που υποσχεθήκαμε και την αύξηση του επιδόματος ανεργίας και είχαμε την κατάργηση του χαρτοσήμου του ενοικίου και την αύξηση του αφορολογήτου και τη μείωση των φορολογικών συντελεστών.
         Όλα αυτά, λοιπόν, τα οποία αποτυπώνονται στο φετινό προϋπολογισμό είναι μειώσεις φόρων. Το συνολικό είναι κέρδος για τις επιχειρήσεις. Και τα 176 ευρώ τα οποία δεν είχατε δώσει –μόνο την πρώτη δόση είχατε δώσει και τις υπόλοιπες τις ξεχάσατε κάπου καθ’ οδόν- και αυτά τα δίνουμε.
        Άρα, λοιπόν, θα μας δοθεί η ευκαιρία να συζητήσουμε αναλυτικά γι’ αυτά. Αλλά αυτό που θα ήθελα να σας πω είναι ότι αυτά τα οποία κάνουμε, τα κάνουμε με υγιείς πόρους και όχι με δανεικά και με σοβαρότητα και με ειλικρίνεια στους πολίτες γι’ αυτό και ανταμείβουν οι πολίτες αυτήν την ειλικρίνεια. 
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
        Κύριε Πάγκαλε, θέλετε το λόγο.
        ΘΕΟΔΩΡΟΣ ΠΑΓΚΑΛΟΣ:  Όχι τώρα, μετά. 
        ΠΡΟΕΔΡΕΥΩΝ (Γεώργιος Σούρλας):  Όχι μετά. Τώρα δικαιούστε εσείς να δευτερολογήσετε για οκτώ λεπτά.
        Ορίστε, έχετε το λόγο.
        ΘΕΟΔΩΡΟΣ ΠΑΓΚΑΛΟΣ:  Κύριε Πρόεδρε, θα ήταν ενδιαφέρουσα η ομιλία του κυρίου Υπουργού, εάν δεν παραποιούσε την αλήθεια, όπως τη ζουν και την αισθάνονται καθημερινά εκατομμύρια συμπολίτες μας.
      Διότι εκατομμύρια συμπολίτες μας ζουν το δράμα της ακρίβειας, ζουν τη στασιμότητα των μισθών και των ημερομισθίων, ζουν το γεγονός ότι οι υποσχέσεις που έδωσε προεκλογικά η κυβερνώσα παράταξη δεν έχουν υλοποιηθεί μέχρι αυτήν τη στιγμή που μιλάμε και αυτό είναι που δημιουργεί και την πολύ αρνητική ατμόσφαιρα που υπάρχει γενικά για το έργο της Κυβέρνησης και την πρακτική της.
      Δυστυχώς, κλείνουμε την τετραετία, βαίνουμε προς το τέλος αυτής της περιόδου, χωρίς η Κυβέρνηση να έχει αποκομίσει, αν θέλετε, αρκετή αυτοπεποίθηση από την ανενόχλητη σχεδόν άσκηση της εξουσίας, η οποία προηγήθηκε, ώστε να κάνει συγκεκριμένες προτάσεις για το μέλλον.
      Άκουσα πάλι τον κ. Παπαθανασίου να μας λέει διάφορα, τα οποία αυτοί θα δώσουν, ενώ εμείς δεν τα είχαμε δώσει. Μα αυτό είναι το προεκλογικό πρόγραμμα της Νέας Δημοκρατίας. Αυτό όλο είναι οι προγραμματικές δεσμεύσεις της Κυβέρνησης. Είναι δυνατόν θριαμβευτικά να μας αναγγέλλετε στο τέταρτο και τελευταίο έτος της διακυβέρνησής σας ότι επιτέλους θα αρχίσετε εν μέρει ή εν όλω να εκπληρώνετε τις υποσχέσεις που δώσατε το 2004; Διότι περί αυτού πρόκειται!
      Θα μου επιτρέψετε να σας πω και κάτι άλλο, μια και είστε εδώ παρόντες. Βέβαια, εσείς είστε δυο εργατικοί Υπουργοί, της πιάτσας –θα έλεγα- διότι ασχολείστε με την αγορά και με την οικονομία και ίσως να μη μετέχετε σε προβληματισμούς που γίνονται σ’ άλλες σφαίρες, αλλά εδώ είναι εμφανές ότι στελέχη της παράταξής σας προαναγγέλλουν τις εκλογές. 
      Ο κ. Μεϊμαράκης ήρθε να μας προαναγγείλει αλλαγή του εκλογικού συστήματος, η οποία θα πρέπει να πάει πίσω από την τροποποίηση Σκανδαλίδη. Απ’ ό,τι καταλαβαίνω αυτό που επιθυμεί ο κ. Μεϊμαράκης είναι με πολύ μικρή διαφορά ψήφων να έχεις εξασφαλισμένη άνετη πλειοψηφία, μια επιδείνωση δηλαδή εις βάρος της αναλογικότητας του ισχύοντος συστήματος. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν το θέλετε αυτό, αφού λέτε ότι θα κερδίσετε τις εκλογές;
      ΘΕΟΔΩΡΟΣ ΠΑΓΚΑΛΟΣ: Εμείς δεν θέλουμε καμία αλλαγή του εκλογικού συστήματος, κύριε Παπαθανασίου, διότι εμείς δεν είμαστε παίχτες. Έχουμε αρχές και αξίες, στις οποίες πιστεύουμε. Δεν είμαστε στη ρουλέτα. Θέλουμε να κερδίσουμε τις εκλογές με την αξία μας και με μεγάλη πλειοψηφία. Δεν υπολογίζουμε με ποιο τρόπο θα διατηρηθούμε στην εξουσία, γιατί η εξουσία για εμάς δεν είναι αυτοσκοπός. Είναι μέσο για να προωθήσουμε συγκεκριμένες πολιτικές αλλαγές.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Στο παρελθόν δεν το είχατε κάνει.
      ΘΕΟΔΩΡΟΣ ΠΑΓΚΑΛΟΣ: Σας απάντησα στη μία διακοπή σας. Δεν μπορούμε να μετατρέψουμε την ομιλία μου σε πηγαδάκι, όταν μάλιστα με τόσο αμείλικτο ύφος και τόσο κακούς τρόπους εμποδίζετε τους συναδέλφους να σας διακόψουν κάθε φορά που μιλάτε! Αν ήσασταν κάποιος που παρέχει τη δυνατότητα διαλόγου, θα σας απαντούσα επ’ άπειρον.
      ΠΡΟΕΔΡΕΥΩΝ (Γεώργιος Σούρλας): Άλλωστε, μιλάμε για τις μεθεπόμενες εκλογές. 
      ΘΕΟΔΩΡΟΣ ΠΑΓΚΑΛΟΣ: Τι είπατε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Είπα ότι μιλάμε για τις μεθεπόμενες εκλογές. 
      ΘΕΟΔΩΡΟΣ ΠΑΓΚΑΛΟΣ: Όχι, ο κ. Μεϊμαράκης επρόλαβε αυτό και είπε ότι αν συμφωνήσει το ΠΑ.ΣΟ.Κ., μπορούμε να τροποποιήσουμε το εκλογικό σύστημα. Είναι σαφές, λοιπόν, ότι εμείς δεν συμφωνούμε σε καμία χειραγώγηση του λαϊκού φρονήματος και καμία μεθόδευση γύρω από το εκλογικό σύστημα.
      Το ερώτημα που τίθεται είναι γιατί του ήρθε τώρα του κ. Μεϊμαράκη αυτό. Διότι αυτό προαναγγέλλει εκλογές όχι για τον Οκτώβριο, όπου λίγο-πολύ και ο κύριος Πρωθυπουργός μας έχει πει ότι θα προκαλέσει που θα είναι πρόωρες, αλλά δεν θα είναι και τόσο πρόωρες, θα είναι ολίγον έγκυος ή ολίγον γκαστρωμένη –να μου επιτρέψετε να το πω πιο χωριάτικα- η περίπτωση, εδώ προαναγγέλλουν εκλογές το Μάρτιο, αφού η συζήτηση άρχισε από τώρα. Και, βεβαίως, το Μάρτιο δεν θα είσαστε σε θέση τίποτα να κάνετε από όλα αυτά που προαναγγέλλετε ότι θα κάνετε και θα κάνετε αυτά που μετ’ επιτάσεως εγώ σας λέω εδώ και δυο τρεις μήνες, ότι, δηλαδή, προσπαθείτε να προσέλθετε σε εκλογές με τις ίδιες ανεκπλήρωτες υποσχέσεις και να τις κερδίσετε, να φάτε δυο φορές στο ίδιο εστιατόριο και να πληρώσετε μία φορά το λογαριασμό. Και αυτό δεν θα με πείραζε πάρα πολύ γιατί στο κάτω-κάτω στα Βαλκάνια είμαστε, στην Ανατολή, οι κατεργαριές επιτρέπονται ή, αν θέλετε, αποτελούν στοιχείο του πολιτιστικού μας δεδομένου, ας το πω έτσι. 
      Αλλά εδώ το πρόβλημα είναι άλλο. Πώς θεωρείτε ότι κάτι τέτοιο μπορεί να γίνει ανεκτό από τον ελληνικό λαό; Δηλαδή, πώς θεωρείτε ότι εκατοντάδες χιλιάδες πολίτες που σας ψήφισαν, διότι επείσθησαν ότι θα δώσετε παροχές στους τριτέκνους, διότι επείσθησαν ότι θα κάνετε μικρή και ευέλικτη Κυβέρνηση, διότι επίστεψαν ότι θα κάνετε τις αυξήσεις αυτές που είχατε προαναγγείλει εγκαίρως για το Ε.Κ.Α.Σ., για την αγροτική σύνταξη, διότι επείσθησαν οι αστυνομικοί ότι θα τους δώσετε αυτά που ρητά τους είχατε υποσχεθεί και άλλοι … και άλλοι –να μην τους αναφέρω όλους γιατί δεν προλαβαίνω βεβαίως-  όλοι αυτοί θα έρθουν τώρα να σας δουν μετά από τρία χρόνια να τους υπόσχεστε τα ίδια, ακριβώς, για το μέλλον και θα σας πιστέψουν; 
      Έχετε πολύ μεγάλη τάση υποτίμησης του ελληνικού λαού και του Έλληνα πολίτη. Τον υποτιμάτε και τον περιφρονείτε. Και αυτό ξέρετε είναι το μεγαλύτερο λάθος που μπορεί να κάνει κάποιος στην πολιτική. Να υποτιμά τον αντίπαλό του και να περιφρονεί τον πολίτη. Είναι θανάσιμο λάθος.
      Θέλω να σας πω, λοιπόν, γι’ αυτήν την ιστορία που συζητάμε, την ιστορία της ακρίβειας ότι η ακρίβεια είναι ένα μέγεθος σχετικό. Όταν ο πληθωρισμός έτρεχε με ρυθμούς 15% και 16%, οι μισθοί έτρεχαν και αυτοί με ρυθμούς αύξησης 18% και 20% και 22%. Ήταν πολύ κακό το σύστημα ως προς την ισορροπία και τη σταθερότητα της οικονομίας και ευτυχώς έχουμε βγει απ’ αυτήν την κατάσταση την οποία εμείς την έχουμε ζήσει και οι νεότεροι ίσως να μην την ζήσουν ποτέ πια.
      Εδώ το πρόβλημα δεν είναι μονάχα ο πληθωρισμός. Το θέμα είναι ποια είναι η ισορροπία των πραγματικών εισοδημάτων. Και αυτό δεν μπορείτε να το αμφισβητήσετε. Τα πραγματικά εισοδήματα, αυτά που βάζει στην τσέπη του ο εργαζόμενος μειώνονται κάθε χρόνο διακυβέρνησής σας. Τα αγροτικά εισοδήματα για πρώτη φορά μετά από δεκαετίες μειώθηκαν κάθε χρόνο διακυβέρνησής σας. Παντού, όπου υπάρχουν εργαζόμενοι είτε στον αγρό, είτε στη πόλη, είτε σε εργοστάσια, είτε σε υπηρεσίες υπάρχει αυτήν τη στιγμή τραγικό πρόβλημα, πρόβλημα επιβίωσης. Και αυτό το πρόβλημα, αν δεν το δημιουργήσατε εσείς, δεν κάνατε τίποτα για να το αποτρέψετε και το επιδεινώσατε με την προχειρότητα, τις πρωτοβουλίες σας και την υποδούλωσή σας στα συμφέροντα τα οποία δεν μπορείτε να αποσείσετε και τα οποία συσσωρεύουν κέρδη.
      Ξέρετε ποιο είναι το κορυφαίο λάθος που κάνετε; Θεωρείτε ότι τα κέρδη αυτομάτως γίνονται αποταμίευση, άρα μπορεί να γίνουν επενδύσεις. Είναι κορυφαίο λάθος σας. Τα χρόνια που κυβερνήσατε τα κέρδη συσσωρεύτηκαν, δεν αποταμιεύθηκαν σε μεγάλο βαθμό και όσα αποταμιεύθηκαν δεν οδήγησαν σε επενδύσεις στη χώρα, δεν δημιούργησαν νέες απασχολήσεις, δεν δημιούργησαν ανάπτυξη και πρόοδο. Αποτύχατε στην οικονομική σας πολιτική γιατί είχατε υπερβολική εμπιστοσύνη στο ιδιωτικό κεφάλαιο, στην ελευθερία της οικονομίας, στις μονεταριστικές σας πεποιθήσεις και αυτό θα αποδειχθεί περίτρανα, όταν θα γίνει ο απολογισμός της κυβερνητικής σας θητείας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο.
      Ο κύριος Υπουργός έχει το λόγο, για να ολοκληρώσουμε τη συζήτησή μας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, η συζήτηση εξελίχθηκε με εξαιρετικό ενδιαφέρον και η αντιπαράθεση ήταν υψηλού επιπέδου, θα έλεγα αναστήματος για τα κοινοβουλευτικά μας χρονικά και ήθη. 
      Θα μου επιτρέψετε όμως, να σταθώ σε δυο θέματα. 
      Το πρώτο αφορά το ηλεκτρικό ρεύμα. Πήρατε ένα δείκτη από τη Eurostat, ο οποίος έχει αρκετά στοιχεία μέσα, αλλά θα μείνω στον τομέα της ευθύνης μου σ’ ό,τι αφορά το ηλεκτρικό ρεύμα και την τελευταία, στις 13/10/2006 ανακοίνωση της Eurostat όπου αποδεικνύεται ότι  η Ελλάδα έχει το φθηνότερο ηλεκτρικό ρεύμα και στα νοικοκυριά, αλλά και στις επιχειρήσεις. 
      Θα καταθέσω το σχετικό απόσπασμα από τη Eurostat, για να μην έχει κάποιος αμφιβολία μέσα στην Αίθουσα περί του τι συμβαίνει.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Nα φωτογραφηθεί η σελ. 160)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):Αλλά περίμενα, κύριε Πρωτόπαπα, να αναγνωρίσετε ότι η πολιτική την οποία έχει ακολουθήσει η σημερινή Κυβέρνηση και η πολιτική ηγεσία του Υπουργείου Ανάπτυξης σ’ ό,τι αφορά τα τιμολόγια της Δ.Ε.Η., είναι μια ριζοσπαστική, με έγνοια και για τα νοικοκυριά και για τις επιχειρήσεις, πολιτική.
      Το 2004 οι αυξήσεις που δόθηκαν ήταν 2,5%, πολύ κάτω από τον πληθωρισμό και την ίδια ώρα υπήρξε για πρώτη φορά έγνοια για τους πολύτεκνους. Κάναμε ειδική διαμόρφωση για όταν ξεπερνούν τις 3.500 ΚWh.  Σύμφωνα με την πολιτική που είχε ακολουθηθεί από την πλευρά τη δική σας πλήρωναν ολόκληρο το ρεύμα. Εμείς το κλιμακώσαμε ανάλογα με τον αριθμό των τέκνων για να στηρίξουμε την πολύτεκνη οικογένεια. Έτσι όταν υπερβαίνουν τη συγκεκριμένη κατανάλωση, πληρώνουν το ρεύμα για το επιπλέον και όχι για ολόκληρη την κατανάλωση. Και δεν το αναγνωρίσατε. 
      Έρχομαι τώρα στο 2005. Αγνοείτε ότι το 50% των νοικοκυριών το 2005 δεν πλήρωσε καμία απολύτως αύξηση, δηλαδή ότι ήταν 0 η αύξηση μέχρι τις 800 KWh; Αγνοείτε ότι το ίδιο έγινε και το 2006, ότι για κατανάλωση μέχρι 800 KWh  που είναι το 50% των ελληνικών νοικοκυριών- δεν υπήρξε καθόλου αύξηση, ότι ήταν μηδενική η αύξηση; 
      Καταθέτω, κυρίες και κύριοι συνάδελφοι, για μελέτη αυτές τις ανακοινώσεις και τις αυξήσεις, για να υπάρξει επιτέλους ένας έλεγχος στο Κοινοβούλιο, στον ελληνικό λαό που μας παρακολουθεί, για το τι ακριβώς συμβαίνει, για το 8,5% για το οποίο μιλάτε εσείς και τα στοιχεία γι’ αυτά που πληρώνει το ελληνικό νοικοκυριό.
      (Στο σημείο αυτό ο Υπουργός Ανάπτυξης κ. Δημήτριος Σιούφας  καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα πρέπει πάντα να λαμβάνετε υπ’ όψιν και ένα άλλο θέμα. Η Δ.Ε.Η. έχει επιβαρυνθεί τα δύο τελευταία χρόνια σχεδόν με 300.000.000 ευρώ από το ράλι των τιμών του πετρελαίου και του φυσικού αερίου, το οποίο εσείς δεν λαμβάνετε υπ’ όψιν στο λογαριασμό σας και θέλετε «και το σκύλο χορτάτο και την πίτα ολάκερη». Θέλετε και κέρδη να έχει η Δ.Ε.Η. και καλές αυξήσεις να παίρνουν οι εργαζόμενοι και να μη δοθούν αυξήσεις στις τιμές του ηλεκτρικού ρεύματος. Ε, τέτοιο μαγικό συνδυασμό, τετραγωνισμό του κύκλου δεν μπορεί να τον κάνει η σημερινή Κυβέρνηση. Αν εσείς έχετε αυτήν τη συνταγή, καταθέστε την για να την κρίνει ο ελληνικός λαός. Αυτή είναι η πραγματικότητα.
      ΧΡΗΣΤΟΣ ΠΡΩΤΟΠΑΠΑΣ: Την έχουμε καταθέσει στην επερώτηση μας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δυο πράγματα ακόμη, κυρίες και κύριοι συνάδελφοι, για το θέμα των τραπεζών που θέσατε και για τον τρόπο με τον οποίο λειτουργούν. 
      Εμένα θα μου επιτρέψετε από θέση ευθύνης να επαναλάβω αυτό το οποίο είπα πριν, ότι είναι αναγκαίο να υπάρξει απ’ όλους αυτοσυγκράτηση, αυτοπεριορισμός, αλλά και ωριμότητα και σοβαρότητα. 
      Οι τράπεζες οφείλουν να αντιληφθούν την κατάσταση και να αυτοπεριοριστούν, όσον αφορά τον τρόπο και την ένταση με την οποία προωθούν τα καταναλωτικά δάνεια. Οι τράπεζες οφείλουν να μην υπερχρεώνουν με ιδιαίτερα υψηλά επιτόκια τους καταναλωτές για τα δάνειά τους και, κυρίως, για τις πιστωτικές τους κάρτες. Οι τράπεζες οφείλουν να δείξουν αυξημένη προσοχή και αυστηρότητα στον τρόπο με τον οποίο εγκρίνουν τα καταναλωτικά δάνεια και τις πιστωτικές κάρτες, εφαρμόζοντας αυστηρότερες πολιτικές και διαδικασίες. Οι τράπεζες θα πρέπει να αναπτύξουν και να εφαρμόσουν ένα σοβαρό κώδικα δεοντολογίας στη διαφήμιση των δανείων, να σταματήσουν να βομβαρδίζουν τους καταναλωτές με διαφημίσεις για εορτοδάνεια, δωροδάνεια, δάνεια διακοπών, δάνεια για αποπληρωμή άλλων δανείων, έκδοση πιστωτικών καρτών για αποπληρωμή υπολοίπων άλλων πιστωτικών καρτών κ.ο.κ.. 
      Οι καταναλωτές, όμως και τα νοικοκυριά πρέπει να δείξουν μεγαλύτερη και περισσότερη αυτοσυγκράτηση σ’ ό,τι αφορά την κατανόηση της πιστοληπτικής τους ικανότητας, καθώς και των επιπτώσεων στα εισοδήματά τους από τον υπερδανεισμό και των συνεπειών από την αδυναμία εκπλήρωσης των υποχρεώσεών τους. Οι καταναλωτές και τα νοικοκυριά πρέπει να δείξουν αυτοσυγκράτηση και αυτοέλεγχο και να μην παρασύρονται από τις διαφημίσεις και τις επιθετικές πωλήσεις προώθησης καταναλωτικών δανείων και καρτών. 
      Επίσης η πολιτεία, εμείς, οφείλουμε να εξασφαλίσουμε το μέγιστο δυνατό επίπεδο ανταγωνισμού στον τραπεζικό τομέα. Και σε μια τέτοια κατεύθυνση ήταν και η αποκρατικοποίηση της Εμπορικής Τραπέζης. Σε συνεργασία με την Τράπεζα της Ελλάδος μελετούμε όλες αυτές τις συνθήκες για να μπορέσουμε να πάρουμε ακόμη περισσότερα μέτρα, ώστε το περιβάλλον αυτό να κινείται με περισσότερο ορθολογικό και υγιή τρόπο. Και, βεβαίως, η Γενική Γραμματεία Καταναλωτή και σε αυτήν την κατεύθυνση θα αναλάβει πολιτικές ενημέρωσης του κοινού.
      Ο πλέον ενδεδειγμένος τρόπος για τον περιορισμό και την εξάλειψη αυτών των αρνητικών επιπτώσεων –το επαναλαμβάνω και θέλω την προσοχή σας σ’ αυτό το σημείο, κύριε Πάγκαλε και, κύριε Πρωτόπαπα- είναι η αυτοσυγκράτηση, ο αυτοέλεγχος, ο αυτοπεριορισμός, η ωριμότητα και η σοβαρότητα και εκ μέρους των καταναλωτών και εκ μέρους των τραπεζών.
      Συγκεκριμένα, οι σημαντικότερες έννοιες που πρέπει να γίνουν κατανοητές και αποδεκτές είναι, πρώτον, η μη υπερχρέωση και ο περιορισμός της επιθετικής προώθησης των δανείων από τις τράπεζες και, δεύτερον, η αυτοσυγκράτηση και η ωριμότητα από τους καταναλωτές.
      Θα αναφερθώ τώρα, κύριε Πρόεδρε, σε τρέχοντα θέματα. Πρώτα-πρώτα, θα ήθελα να ευχαριστήσω τον κ. Πάγκαλο για την επίσκεψή του στην Καρδίτσα και για την επισήμανση την οποία έκανε σ’ ό,τι αφορά τις εκτιμήσεις που πρέπει να κάνουν οι υπηρεσίες του ΕΛ.ΓΑ. και στους συμπολίτες αγρότες μου. Ο Πρόεδρος σας ανέφερε πριν ότι βρίσκονται ήδη εκεί τα συνεργεία τα οποία κάνουν αυτές τις εκτιμήσεις. 
      Δεύτερον, μίλησε για καθήλωση των αμοιβών των εργαζομένων. Πιστεύω, κύριε Πάγκαλε, να γνωρίζετε την τελευταία εθνική συλλογική σύμβαση διετούς διάρκειας που υπέγραψαν οι μεγάλες οργανώσεις των εργαζομένων με τις εργοδοτικές οργανώσεις που πιστεύω ότι εκτιμήθηκε ότι ήταν σε αρκετά ικανοποιητικά επίπεδα. Γι’ αυτό προσήλθε και η Γ.Σ.Ε.Ε. και οι υπόλοιπες οργανώσεις και υπέγραψαν αυτήν την εθνική συλλογική σύμβαση.
      Δεύτερον, σας σεβόμαστε ως αντιπάλους, αλλά τιμούμε και τους πολίτες, γιατί αυτή η Κυβέρνηση έχει αποδείξει με έργα και όχι με λόγια ότι είναι η Κυβέρνηση όλων των Ελλήνων. Βεβαίως και κινούμεθα με προοπτική τετραετίας και γνωρίζετε ότι, τουλάχιστον, ο απευθυνόμενος προς εσάς, με πολλές ευκαιρίες έχει καταθέσει την άποψη ότι οι κυβερνήσεις πρέπει να ολοκληρώνουν ολόκληρη τη θητεία τους. 
      Η Κυβέρνηση λειτουργεί με προοπτική και εργάζεται με ορίζοντα τις εκλογές το Μάρτιο του 2008. Αυτό το λέω γιατί συνήθως η εκλογολογία που καλλιεργείται από ορισμένες πλευρές, δεν κάνει τίποτε άλλο. Κυρίως εσάς δεν σας βοηθάει καθόλου και μάλιστα τώρα που πάτε και σε συνέδριο, αλλά έτερον εκάτερον. 
      Ήρθατε όμως και κάνατε και μία άλλη σοβαρή διαπίστωση, σχετικά με το γιατί δεν εκπληρώσαμε από τον πρώτο χρόνο τις υποχρεώσεις μας. Αγνοείτε ότι παραλάβαμε ένα έλλειμμα, όπως το είχατε καταγεγραμμένο, που ήταν 1,7% του Α.Ε.Π. και στο τέλος δεν βρέθηκε απλά δύο ή τρεις φορές παραπάνω, αλλά ξεπέρασε το 7% του Ακαθαρίστου Εγχωρίου Προϊόντος; Τι έπρεπε να προηγηθεί; Έπρεπε να προηγηθεί η εκπλήρωση των υποχρεώσεων με μεγάλωμα του ελλείμματος και με νέα δανεικά ή η δημοσιονομική εξυγίανση;
       Εμείς προτιμήσαμε το τελευταίο. Τα έχουμε καταφέρει αρκετά καλά σ’ αυτό το σημείο και τώρα σταδιακά και πριν ολοκληρωθεί η τετραετία –γιατί ένα κυβερνητικό πρόγραμμα είναι πρόγραμμα τετραετίας- εκπληρώνουμε τις κυβερνητικές δεσμεύσεις, για τις οποίες μας εξέλεξε ο ελληνικός λαός.
      Θα ήθελα, κύριε Πρόεδρε, να πω δύο πράγματα και να κλείσω. 
      Είπατε, κύριε Πάγκαλε, ότι εδώ είναι Βαλκάνια. Η δική μου πεποίθηση είναι διαφορετική. Εδώ είναι Ελλάδα και είναι ευρωπαϊκή Ελλάδα. Προς αυτήν την κατεύθυνση πρέπει να κινούμαστε όλοι. Το ότι μπορούν να υπάρχουν αγκυλώσεις, αδυναμίες ή παθογένειες, αυτό δεν είναι το μείζον. Σημασία έχει ότι πρέπει να έχουμε και να βλέπουμε τα περισσότερα και αυτά που είναι καλά. 
      Έχει συντελεστεί πρόοδος όλα αυτά τα χρόνια και επί των δικών σας κυβερνήσεων –εκεί πάνω σε ό,τι καλό βρήκαμε χτίζουμε, δεν έπεσε από τον ουρανό- αλλά εφαρμόζουμε κιόλας ένα συγκροτημένο πρόγραμμα, το οποίο ενέκρινε ο ελληνικός λαός που θα μας δώσει τη δυνατότητα αξιόπιστα να εμφανιστούμε μπροστά τους και να διεκδικήσουμε νέα επανεκλογή της νέας διακυβέρνησης του Κώστα Καραμανλή.
      Τώρα σε ό,τι αφορά τις δικές σας προβλέψεις, ελπίζω ότι αυτές θα είναι το ίδιο με εκείνο το οποίο λέγατε πέρυσι «περιμένετε τον Ιούνιο του 2006», όταν ήδη το ΠΑ.ΣΟ.Κ. θα ξεπεράσει την Κυβέρνηση και στις δημοσκοπήσεις. 
      Το αποτέλεσμα όμως και η πρόβλεψή σας αυτή διαψεύστηκαν παταγωδώς από τα πράγματα. Το ίδιο θα συμβεί και τους επόμενους μήνες, μέχρι τις εκλογές του Μαρτίου του 2008. 
      Ευχαριστώ πολύ, κυρίες και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
      Το λόγο έχει ο κύριος Υφυπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρωτόπαπα, σας οφείλω μία απάντηση, σχετικά με τα συγκεκριμένα που θέσατε. 
      Πρώτον, ερευνήσαμε και τα συγκεκριμένα και θα σας δώσω και την απάντηση όταν θα τα έχουμε. 
      Δεύτερον, με αφορμή αυτό, στείλαμε μια επιπλέον εγκύκλιο προς όλες τις νομαρχίες και όλους τους φορείς να κάνουν ειδικούς ελέγχους για ελλιποβάρεια και στα συσκευασμένα τρόφιμα και εδώ και στην επαρχία.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαθανασίου.
     Κηρύσσεται περαιωμένη η συζήτηση επί της υπ’ αριθμόν 24/18/24.10.2006 επερώτησης είκοσι Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τις επιπτώσεις στον καταναλωτή και τα νοικοκυριά από τις εξελίξεις στην αγορά. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.40΄ λύεται η συνεδρίαση για αύριο ημέρα Τρίτη 21 Νοεμβρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΟΛΟΜΕΛΕΙΑ 20-11-06	ΣΕΛ. 2



