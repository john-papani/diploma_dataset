ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΞΒ’

Παρασκευή 13 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Φ. Τσαλίδη, σελ.
2. Ανακοινώνεται ότι τη συνεδρίαση παρακολουθούν μαθητές από το 9ο Λύκειο Αμαρουσίου και το 2ο Πειραματικό Γυμνάσιο Πατρών Αχαΐας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 16 Ιανουαρίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τη λήψη μέτρων για την ενίσχυση των κανόνων ανταγωνισμού στην οικονομία κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων: 
i. σχετικά με τις πρόσφατες πλημμύρες στον ‘Εβρο, τη διακρατική συνεργασία των όμορων χωρών κ.λπ. σελ.
ii. σχετικά με την αντισεισμική θωράκιση της χώρας μας, σελ.
γ) Προς τον Υπουργό Πολιτισμού σχετικά με τη δημιουργία πρασίνου στο χώρο του πρώην ιπποδρόμου, σελ.
5. Συζήτηση Επίκαιρης Επερώτησης Βουλευτών του ΠΑΣΟΚ προς τον  Υπουργό Πολιτισμού σχετικά με την κατασκευή εκθεσιακού και συνεδριακού κέντρου στους χώρους του Ολυμπιακού Σταδίου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Οργάνωση και λειτουργία αρχών ελέγχου κυκλοφορίας των Οχημάτων, ρυθμίσεις για τις επιβατικές μεταφοράς και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΑΝΩΜΕΡΙΤΗΣ Γ., σελ.
ΓΕΙΤΟΝΑΣ Κ., σελ.
ΞΑΝΘΟΠΟΥΛΟΣ Θ., σελ.
ΣΙΟΥΦΑΣ Δ., σελ.
ΤΑΤΟΥΛΗΣ Π., σελ.

Β. Επί της Επίκαιρης Επερώτησης:
ΑΡΑΠΟΓΛΟΥ Χ., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΟΡΦΑΝΟΣ Γ., σελ.
ΠΑΠΑΓΕΩΡΓΙΟΥ Α., σελ.
ΡΟΒΛΙΑΣ Κ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ ΞΒ’
      Παρασκευή 13 Ιανουαρίου 2006
      Αθήνα, σήμερα στις 13 Ιανουαρίου 2006, ημέρα Παρασκευή και ώρα 10.52’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Ανωμερίτη, Βουλευτή Β’ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Εταιρεία «Αφοί  Παναγιωτίδη και ΣΙΑ Ο.Ε.» ζητεί τη ρύθμιση οικονομικού της θέματος προς την Α.Τ.Ε. και τη Διεύθυνση Αναδάσωσης Πιερίας.
      2) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία η Κοινότητα Βερδικούσας Λάρισας ζητεί έκτακτη οικονομική ενίσχυση για την αποκατάσταση των ζημιών που προκάλεσαν οι πρόσφατες  πλημμύρες στην περιοχή της.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η ’Ενωση Πολυτέκνων Νομού Μαγνησίας ζητεί να απαλειφθούν διατάξεις του νομοσχεδίου που αφορούν τους πολύτεκνους.
      4) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύλλογος Οικογενειών  Ατόμων με ειδικές ανάγκες του Δήμου Συκέων Θεσσαλονίκης ζητεί τη λήψη μέτρων στήριξης των μελών του.
      5) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία ζητεί την εφαρμογή της διοικητικής πρακτικής και της νομολογίας των δικαστηρίων στο ζήτημα της πληρωμής φόρων δεύτερης κατοικίας στο Νομό Χαλκιδικής.
      6) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια ’Ενωση Τεχνολόγων Τροφίμων ζητεί την ενίσχυση και αναβάθμιση του Ε.Φ.Ε.Τ. κ.λπ..
      7) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Δήμαρχος Παμβώτιδος Ιωαννίνων ζητεί οικονομική ενίσχυση για τη σύνταξη μελέτης οικιστικής καταλληλότητας Δ.Δ. του Δήμου του και την αποκατάσταση ζημιών.
      8) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Σερραίων Μονάχου διαμαρτύρεται για τη δίωξη εκπαιδευτικού και ζητεί την ποιοτική αναβάθμιση των σχολείων της Βαυαρίας.
      9) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το Αστικό Κ.Τ.Ε.Λ. Σερρών Α.Ε. ζητεί την επιδότηση του εισιτηρίου των Αστικών Κ.Τ.Ε.Λ..
      10) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Συμβασιούχων στα Κέντρα Εξυπηρέτησης Πολιτών Μακεδονίας – Θράκης – Θεσσαλίας ζητεί μονιμοποίηση των εργαζομένων στα Κ.Ε.Π..
      11) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το Επιμελητήριο Σερρών ζητεί τη μελέτη προτάσεων σχετικά με το σχέδιο προεδρικού διατάγματος του Κανονισμού Προμηθειών του Δημοσίου.
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία πολίτες της Νάξου καταγγέλλουν την συμπεριφορά του Προϊσταμένου του 2ου Γραφείου  Δευτεροβάθμιας Εκπαίδευσης Κυκλάδων.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αιτήματα ιδιοκτητών στην περιοχή του έλους της Αγυιάς για την άρση των απαλλοτριώσεων των περιουσιών τους.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία παράνομου λατομείου στο Σανταμέρι του Νομού Αχαΐας.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας Κυκλάδων ζητεί έκτακτη χρηματοδότηση του Δήμου του για την επισκευή και συντήρηση σχολικών κτηρίων.
      16) Ο Βουλευτής Εύβοιας κ. ΔΗΜΗΤΡΗΣ ΠΙΠΕΡΓΙΑΣ κατέθεσε δημοσίευμα εφημερίδας το οποίο αναφέρεται στην επιχορήγηση συλλόγου της Κύμης.
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Εταιρεία Ευβοϊκών Σπουδών ζητεί να χαρακτηρισθεί πολιτιστικό πάρκο  η περιοχή των Δήμων Αρτάκης και Μεσσοπίων Εύβοιας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διαδικασία προσλήψεων στο ΑΤΕΙ της Πάτρας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις επισημάνσεις που έγιναν σε ημερίδα με θέμα τη διδασκαλία των φιλολογικών μαθημάτων.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού ζητεί την αύξηση των ακτοπλοϊκών δρομολογίων για την εξυπηρέτηση των κατοίκων του νησιού.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Συντονιστική Επιτροπή Αμοργιανών Συλλόγων ζητεί την καλύτερη ακτοπλοϊκή εξυπηρέτηση των κατοίκων της Αμοργού με τον Πειραιά.
      22) Οι Βουλευτές Β΄ Θεσσαλονίκης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ ΚΑΙ ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία το Εργατικό Κέντρο Νομού Λάρισας και το Σωματείο Κεραμοποιών-Πλινθοποιών και Αγγειοπλαστών Λαρίσης και Περιχώρων ζητούν να σταματήσουν οι απολύσεις εργαζομένων του κλάδου, να μη δίνονται στα εργοστάσια κεραμοποιείας άδειες καύσεις ΠΕΤ-ΚΟΚ. κ.λπ..
      23) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΙΟΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία το Σωματείο Εργαζομένων Καζίνο-Ξενοδοχείου και Τελεφερίκ Πάρνηθας διαμαρτύρεται για την παρακράτηση εισφορών των εργαζομένων στο Καζίνο-Ξενοδοχείο-Τελεφερίκ Πάρνηθας.
      24) Οι Βουλευτές Β΄ Θεσσαλονίκης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και η κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία το Εργατοϋπαλληλικό Κέντρο ’Αρτας ζητεί την ικανοποίηση αιτημάτων των εργαζομένων συνταξιούχων και ανέργων του Νομού Άρτας.
      25) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΙΟΣ  ΣΚΥΛΛΑΚΟΣ και η κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία το Δημοτικό Συμβούλιο Δήμου Ταύρου Πειραιά διαμαρτύρεται για τις απολύσεις εργαζομένων από την επιχείρηση «SEX FORM».
      26) Οι Βουλευτές Β΄ Θεσσαλονίκης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία η Ομοσπονδία Εμπορικών Συλλόγων Θεσσαλίας ζητεί την επίλυση του προβλήματος λειτουργίας των καταστημάτων και την Κυριακή αργία.
      27) Οι Βουλευτές Β΄ Θεσσαλονίκης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Εμπορικός Σύλλογος Λάρισας ζητεί την επίλυση του ζητήματος της λειτουργίας των καταστημάτων και την Κυριακή αργία.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αποτελέσματα των μετρήσεων ακτινοβολίας που έγιναν σε σημεία της Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην επικινδυνότητα οδικών σημείων της Πάτρας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να τεθούν όρια και  κριτήρια στην ανακοίνωση ονομάτων επιχειρήσεων τροφίμων, στις οποίες εντοπίζονται παραβάσεις.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα το οποίο αναφέρεται στην ανάγκη ενίσχυσης των μέτρων προστασίας στο Νοσοκομείο «’Αγιος Ανδρέας» στην Πάτρα.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην πρόταση του Εθνολογικού Μουσείου για αξιοποίηση των καταφυγίων.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην επικινδυνότητα του 1ου Δημοτικού Σχολείου Κάτω Αχαΐας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην αναστολή λειτουργίας της Μ.Ε.Θ. Παίδων του Π.Π.Γ.Ν.Π..
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην καταγραφή της περιουσίας του Δήμου Πατρέων.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην εγκατάλειψη των δρόμων που περιβάλλουν το 1ο γυμνάσιο Κάτω Αχαΐας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στη νέα χάραξη της Εθνικής οδού Αθηνών-Πάτρας.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η θέσπιση ενιαίου μισθολογίου για τους ιεροψάλτες.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται σε κύκλωμα μεσαζόντων το οποίο δρα σε βάρος των πατατοπαραγωγών Αχαΐας και Ηλείας.
      40) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται σε καταγγελίες για μετακινήσεις στελεχών της Δ.Α.Κ.Ε. στο Πανεπιστημιακό Νοσοκομείο Πατρών.
      41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην ελλιπή χρηματοδότηση του προγράμματος σχολικής στέγης στο Νομό Αχαΐας.
      42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στους κινδύνους που εγκυμονεί η γειτνίαση, αλιευτικών σκαφών και υδροπλάνων.
      43) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται στην ακαταλληλότητα της παραλίας Καμαρών, εξαιτίας των μπαζωμάτων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 614/21.7.05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 264/12.9.05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 21/07/2005 ερώτησης του Βουλευτή κ. Ιωάννη Δραγασάκη, σας γνωρίζουμε ότι το Δημοτικό Στάδιο Περιστερίου έχει μεταβιβαστεί στον Δήμο Περιστερίου ήδη με την υπ' αριθμ. 19750/1998 (ΦΕΚ 1042/Β/1998) υπουργική απόφαση. Από τότε επομένως η Γ.Γ.Α. δεν έχει αρμοδιότητα για τη συντήρηση, επισκευή ή ανακατασκευή του εν λόγω σταδίου.
      Όσον αφορά στην ασφαλή χρήση αυτού, έχουμε ήδη εκδώσει, δυνάμει της εξουσιοδότησης του άρθρου 56 Α ν.2725/1999, την ΚΥΑ 46596/2004 (ΦΕΚ 1793/Β/2004), σύμφωνα με την οποία οι έλεγχοι καταλληλότητας των γηπέδων γίνονται από ειδική επιτροπή που λειτουργεί σε κάθε Νομό ή Νομαρχιακή Αυτοδιοίκηση με απόφαση του Γενικού Γραμματέα της Περιφέρειας (άρθρο 56 Α, παρ.2 ν.2725/1999), η οποία και εισηγείται σ' αυτόν τη χορήγηση, μη χορήγηση ή ανάκληση της άδειας λειτουργίας της εγκατάστασης, ανάλογα με το πόρισμά της.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      2. Στην με αριθμό 1316/18.8.05 ερώτηση των Βουλευτών κυρίων Νικολάου Γκατζή, Δημητρίου Τσιόγκα και Αντωνίου Σκυλλάκου δόθηκε με το υπ’ αριθμ. 281/2.9.05 έγγραφο από τον Υφυπουργό Πολιτισμού η ακόλουθη απάντηση:
       «Σε απάντηση της από 18/08/2005 ερώτησης των Βουλευτών κ.κ. Νικολάου Γκατζή, Τάκη Τσιόγκα και Αντωνίου Σκυλλάκου, σας γνωρίζουμε ότι η Γενική Γραμματεία Αθλητισμού λόγω της οικτρής οικονομικής καταστάσεως που παρέλαβε από την προηγούμενη Κυβέρνηση, έθεσε ως στόχο την εκπλήρωση όλων των τρεχουσών οικονομικών υποχρεώσεών της από το έτος 2004 και εντεύθεν και παράλληλα έχει αρχίσει και την σταδιακή εξόφληση των υποχρεώσεων των προγενέστερων ετών.
      Όσον αφορά στη χορήγηση έκτακτων επιχορηγήσεων, αυτή έχει περιοριστεί σε ιδιαίτερες περιπτώσεις και μετά από αξιολόγηση συγκεκριμένων δράσεων και στόχων των σωματείων, που τις καθιστούν απολύτως αναγκαίες.
      Τέλος, σας ενημερώνουμε ότι ο «Ορειβατικός Σύλλογος Βόλου» έχει ήδη λάβει την τακτική επιχορήγηση του έτους 2004 για τα αθλήματα της χιονοδρομίας και της ορειβασίας με τις υπ' αριθμ. 50298/13-12-2004 και 50230/13-12-2004 αποφάσεις αντίστοιχα.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      3. Στην με αριθμό 396/14.7.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 419/01.08.2005 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 396/14-07-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Κ. Καΐσερλη, που κατατέθηκε στη Βουλή των Ελλήνων, σας γνωρίζουμε τ’ ακόλουθα:
      1. Με το π.δ. 381/2001 (ΦΕΚ Α'252/22-10-2001) κυρώθηκε ο Κανονισμός περί μεγίστου χρόνου απασχόλησης πληρωμάτων της ειδικής κατηγορίας των επιβατηγών και επιβατηγών-οχηματαγωγών ταχυπλόων πλοίων, όπως είναι το επιβατηγό-οχηματαγωγό «ΔΩΔΕΚΑΝΗΣΟΣ PRIDE».
      2. Τα ταχύπλοα πλοία αποτελούν μια ιδιαίτερη κατηγορία πλοίων, που η κύρια διαφοροποίησή τους σε σχέση με τα συμβατικά πλοία είναι οι υψηλές ταχύτητες που επιτυγχάνουν κατά την εκτέλεση του πλου. Οι υψηλές αυτές ταχύτητες αναβαθμίζουν τις παρεχόμενες στο επιβατικό κοινό υπηρεσίες θαλασσίων μεταφορών και δημιουργούν ειδικές συνθήκες όσον αφορά την απασχόληση των ναυτικών που στελεχώνουν τα πλοία αυτής της κατηγορίας.
      3. Ο καθορισμός του μεγίστου χρόνου απασχόλησης των πληρωμάτων επιβατηγών και επιβατηγών-οχηματαγωγών ταχυπλόων πλοίων, σύμφωνα με το π.δ. 381/2001, αποσκοπεί στην πρόληψη της κόπωσης του προσωπικού των πλοίων αυτής της κατηγορίας, λόγω των ειδικών χαρακτηριστικών δραστηριοποίησής τους και κατ' επέκταση την εξασφάλιση επαρκούς χρόνου ανάπαυσης που συνδέεται με τη διαμόρφωση των απαιτούμενων επιπέδων ασφαλούς λειτουργίας τους.
      4. Σημειώνεται ότι με το Νόμο 2974/2001(ΦΕΚ Α'293/31-12-2001) κυρώθηκε η 180 Διεθνής Σύμβαση Εργασίας «για τις ώρες εργασίας των ναυτικών και την επάνδρωση των πλοίων». Η πιο πάνω Διεθνής Σύμβαση καθορίζει απαιτήσεις για το χρόνο εργασίας ή ανάπαυσης των ναυτικών που απασχολούνται σε θαλασσοπλοούντα πλοία, ενώ στο άρθρο τρίτο παρ. 2 του υπόψη αυξημένης τυπικής ισχύος Νόμου ρητά ορίζεται ότι η θέση σε' ισχύ αυτού δεν θίγει την εφάρμογή ειδικών διατάξεων που ρυθμίζουν θέματα χρόνου απασχόλησης προσωπικού πλοίων ειδικών κατηγοριών. Τα ταχύπλοα πλοία προφανώς αποτελούν ειδική κατηγορία πλοίων.
      5. Εκτός από τα παραπάνω, το γεγονός ότι το π.δ. 381/2001 διατηρείται σε .ισχύ και εφαρμόζεται και μετά τη δημοσίευση του π.δ. 152/2003 « Περί οργάνωσης του χρόνου εργασίας των ναυτικών σε συμμόρφωση προς τις Οδηγίες 1999/63/ΕΚ και 1999/95/ΕΚ » (το οποίο περιέχει πανομοιότυπες απαιτήσεις με αυτές της Δ.Σ. 180) ενισχύεται από τη ρητή μνεία του ν. 2974/2001 στο σημείο 3 του προοιμίου του π.δ. 152/2003.
      6. Επισημαίνεται ότι το π.δ. 381/2001 περιέχει αυστηρότερες απαιτήσεις για το χρόνο απασχόλησης των πληρωμάτων της ειδικής κατηγορίας των ταχυπλόων πλοίων, σε σχέση με τις απαιτήσεις του π.δ. 152/2003 και προσδιορίζει τους σχετικούς όρους που εφαρμόζονται στα επιβατηγά και επιβατηγά-οχηματαγωγά ταχύπλοα πλοία που είναι δρομολογημένα σήμερα στις θαλάσσιες ενδομεταφορές.
      7. Με πρόσφατη απόφασή της η Επιτροπή Αναστολών του ΣτΕ και για λόγους που σχετίζονται με την πιθανολογούμενη οικονομική βλάβη στην εταιρεία του επιβατηγού-οχηματαγωγού «ΔΩΔΕΚΑΝΗΣΟΣ PRIDE» αναστέλλει προσωρινά τον όρο εφαρμογής του π.δ. 381/2001 (που τέθηκε στην απόφαση του Υπουργού Αιγαίου και Νησιωτικής Πολιτικής, με την οποία εγκρίθηκε η έκτακτη δρομολόγηση του υπόψη πλοίου) και επιτρέπει την εκτέλεση των εγκεκριμένων δρομολογίων του έως και την 20η Αυγούστου 2005, ώστε να δοθεί η δυνατότητα πρόσληψης δεύτερου πληρώματος.
      8. Ανεξάρτητα από τα παραπάνω, το Υπουργείο Εμπορικής Ναυτιλίας ύστερα από ομόφωνη απόφαση του ΣΕΝ προωθεί διαδικασίες για την τροποποίηση του π.δ. 381/2001 προκειμένου, παράλληλα με την αναβάθμιση των επιπέδων ασφαλείας στην κατηγορία ταχυπλόων πλοίων, να παρέχονται οι δυνατότητες καλύτερης οργάνωσης των δρομολογίων τους, ιδιαίτερα όσον αφορά την σύνδεση μικρών νησιών με μεγαλύτερα αστικά κέντρα.
      9. Όσον αφορά τα θέματα που σχετίζονται με την ενδοδωδεκανησιακή σύνδεση, αυτά εμπίπτουν στην αρμοδιότητα του Υπουργείου Αιγαίου και Νησιωτικής Πολιτικής που είναι και αποδέκτης της ερώτησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      4. Στην με αριθμό 260/11.7.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ10035/18620/892/2.8.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη παραπάνω ερώτηση, που κατατέθηκε στη Βουλή από το Βουλευτή κ. Β. Κεγκέρογλου, σχετικά με την προώθηση ρύθμισης εξόφλησης οφειλών από ασφαλιστικές εισφορές στον Ο.Α.Ε.Ε., σας γνωρίζουμε τα εξής:
      Οι ασφαλιστικές εισφορές που καταβάλλουν οι ασφαλισμένοι, αποτελούν την κυριότερη πηγή εσόδων για τους Οργανισμούς και η έγκαιρη καταβολή τους αποτελεί προϋπόθεση ομαλής λειτουργίας του κοινωνικοασφαλιστικού συστήματος και εξασφαλίζει τη βιωσιμότητα των ασφαλιστικών Ταμείων. Για τον λόγο αυτό, για την έναρξη καταβολής της σύνταξης στον ασφαλισμένο ορίζεται ως προαπαιτούμενο η προηγούμενη εξόφληση των εισφορών προς τον οικείο ασφαλιστικό φορέα ή ο διακανονισμός με βάση την ισχύουσα νομοθεσία.
      1. Το Υπουργείο μας, εξαντλώντας όλα τα περιθώρια για την εξεύρεση της καλύτερης δυνατής λύσης με στόχο τόσο την εξυπηρέτηση του πολίτη όσο και την εξασφάλιση της βιωσιμότητας των ασφαλιστικών φορέων, έχει εντάξει διάταξη στο νομοσχέδιο «Ρυθμίσεις για την προώθηση της απασχόλησης....», η συζήτηση του οποίου έχει ήδη αρχίσει από τη Βουλή, με την οποία προβλέπεται η ευνοϊκή τροποποίηση των διατάξεων των παραγράφων 9 και 10 του άρθρου 61, του ν. 2676/99, έτσι ώστε εάν το οφειλόμενο ποσό δεν υπερβαίνει τις 20 μηνιαίες συντάξεις κατωτάτων ορίων (αντί των 10 μηνιαίων συντάξεων κατωτάτων ορίων που ίσχυαν) να καταβάλλεται η σύνταξη από την ημερομηνία που ορίζουν οι καταστατικές διατάξεις κάθε ασφαλιστικού οργανισμού.
      Τα ανωτέρω ποσά οφειλής προσαυξημένα με τα πρόσθετα τέλη συμψηφίζονται ή παρακρατούνται από τα ποσά των συντάξεων σε ίσες μηνιαίες δόσεις που δεν μπορεί να είναι περισσότερες των σαράντα (40), η δε πρώτη δόση θα παρακρατείται από τον πρώτο μήνα που απονέμεται η σύνταξη.
      Ειδικότερα, στον Ο.Α.Ε.Ε.-Τ.Ε.Β.Ε., οι 20 μηνιαίες συντάξεις κατωτάτων ορίων αντιστοιχούν, για το έτος 2005, σε € 7.140,00 (€ 357,00Χ20).
      Κατ' αυτόν τον τρόπο με τις νέες ευνοϊκές διατάξεις ικανοποιείται το πάγιο αίτημα των ασφαλισμένων και συνταξιούχων, καθώς και των συνδικαλιστικών των ενώσεων, για αύξηση του ρυθμιζόμενου-διακανονιζόμενου ποσού οφειλής για συνταξιοδότηση.
      2. Επιπλέον, η Πολιτεία λαμβάνοντας υπόψη τις αντικειμενικές δυσκολίες που αντιμετωπίζουν οι ασφαλισμένοι προχωρεί σε μεταβατικής ισχύος ευνοϊκές νομοθετικές ρυθμίσεις εξόφλησης καθυστερούμενων εισφορών πέραν των πάγιων διατάξεων του ν.2676/99. Έτσι, με διάταξη, που έχει ενταχθεί στο κατά τα άνω νομοσχέδιο, επαναφέρονται σε ισχύ και παρατείνονται από την επόμενη της λήξης της μέχρι το τέλος του τρίτου μήνα από τη δημοσίευσή της, οι ρυθμίσεις της παραγράφου 13 του άρθρου 17 του ν.3144/03, όπως είχαν τροποποιηθεί με τις διατάξεις, του άρθρου 26, του ν. 3227/04, και της παραγράφου 1, του άρθρου 9, του 3250/04, που προβλέπουν:
      α) εξόφληση καθυστερούμενων εισφορών εφάπαξ με έκπτωση σε ποσοστό 80 % επί των προσθέτων τελών και λοιπών επιβαρύνσεων ή
      β) έως και 80 ισόποσες μηνιαίες δόσεις με έκπτωση 50 % επί των προσθέτων τελών και λοιπών προσαυξήσεων, με την προϋπόθεση ότι το ποσό της κάθε δόσης δεν μπορεί να είναι μικρότερο από το ποσό των € 150,00.
      Σε περίπτωση επιλογής της ρύθμισης των οφειλών σε δόσεις η προκαταβολή ορίζεται σε ποσοστό μόλις 5 % επί της κεφαλαιοποιούμενης συνολικής οφειλής.
      Σε περίπτωση ένταξης σ' αυτή τη ρύθμιση η σύνταξη καταβάλλεται από τον επόμενο μήνα εξόφλησης χωρίς αναδρομικά.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στις με αριθμό 416/14.7.05, 421/14.7.05, 459/15.7.05, 470/15.7.05 και 499/18.7.05 ερωτήσεις των Βουλευτών κυρίων Βασιλείου Κεγκέρογλου, Ευαγγελίας Σχοιναράκη-Ηλιάκη, Στυλιανού Ματζαπετάκη, Εμμανουήλ Φραγκιαδουλάκη και Ασημίνας Ξηροτύρη-Αικατερινάρη δόθηκε με το υπ’ αριθμ. 56/1.8.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ.. Β. Kεγκέρoγλoυ, Ε. Σχοιναράκη-Ηλιάκη, Σ. Ματζαπετάκης, Μ. Φραγκιαδουλάκης, Α. Ξηροτύρη - Αικατερινάρη, σας πληροφορούμε τα εξής:
      Οι ισχύοντες κανονισμοί 1456/1997 και 1594/1998 διαμόρφωσαν την απαίτηση στρεμματικής απόδοσης στα 280. κιλά/στρέμμα και 300 κιλά/στρέμμα αντίστοιχα και καθόρισαν τους όρους καταβολής της στρεμματικής ενίσχυσης.
      Η Ευρωπαϊκή Επιτροπή (Ε.Ε), στα πλαίσια της διαχειριστικής επιτροπής της 12η Ιουλίου 2005, έφερε προς ψήφιση το σχέδιο Κανονισμού για τον καθορισμό της στρεμματικής ενίσχυσης σταφίδας (σουλτανίνας και κορινθιακής), εμπορικής περιόδου 20052006, καθώς και τον Κανονισμό για τον καθορισμό των τιμών αγοράς προϊόντων που θα οδηγηθούν στην αποθεματοποίηση, για την ίδια εμπορική περίοδο. Το σχέδιο Κανονισμού καθόριζε διατήρηση της στρεμματικής ενίσχυσης για την κορινθιακή σταφίδα και τη muscatel στα περσινά επίπεδα και μείωση της στρεμματικής ενίσχυσης για τη σουλτανίνα, της τάξης του 7,2% , λόγω αντίστοιχης αύξησης της καλλιεργούμενης επιδοτούμενης έκτασης.
      Η Ε.Ε. εκτιμά ότι η κατάσταση στον τομέα της σουλτανίνας (αύξηση της καλλιεργούμενης έκτασης στη χώρα κατά 7,2% που επιτρέπεται απ' τον Κοινοτικό Κανονισμό) είναι καλή σε σχέση με τις άλλες καλλιεργούμενες σταφίδες στην κοινότητα, δηλαδή την κορινθιακή (που είχε σχεδόν σταθερή έκταση με' πτωτικές τάσεις) και τη moscatel ( με μειωμένη έκταση), το ίδιο θεωρεί και για τη στρεμματική απόδοση, τη συνολική παραγωγή και την επιβαλλόμενη δημοσιονομική ουδετερότητα. Το τελικό ποσό που εισπράττει η χώρα είναι συνολικά φέτος το μεγαλύτερο από οποτεδήποτε. Σημειώνεται ότι τα αποτελέσματα των ελέγχων που πραγματοποίησε ο FEOGA στο Ηράκλειο της Κρήτης στα τέλη Ιουνίου, είχαν ως αποτέλεσμα να καταγραφούν απ' τους κοινοτικούς ελεγκτές συγκεκριμένες παρατυπίες, σύμφωνα με δηλώσεις και των ίδιων των παραγωγών.
      Μάλιστα για τις χρήσεις των ετών 1999/2000,2000/2001, 2001/2002, η χώρα έχει επιβαρυνθεί με κοινοτικούς καταλογισμούς ύψους 54 εκ.€.
      Η χώρα μας στη διαχειριστική επιτροπή εκπροσωπήθηκε από γεωπόνο υπάλληλο της Μόνιμης Ελληνικής Αντιπροσωπείας, που πριν υπηρετούσε στο τμήμα Οίνου και Αμπέλου και είναι καλός γνώστης του αντικειμένου, ο οποίος και καταψήφισε τα σχέδια των παραπάνω Κανονισμών. Δεν υπήρξε ποτέ προηγούμενο εκπροσώπησης της χώρας σε υψηλότερο επίπεδο στη Διαχειριστική Επιτροπή.
      Το Υπουργείο Αγροτικής Ανάπτυξης και Τροφίμων μετά τη σύσκεψη που πραγματοποίησε στις 2/6/2005 με φορείς σουλτανίνας και κορινθιακή ς, σε σχετικό έγγραφό του προς την Ε.Ε. από τις 21/6/2005, όπου εξέθετε την κακή κατάσταση της παγκόσμιας αγοράς στον τομέα της σταφίδας, είχε ζητήσει την αύξηση της στρεμματικής ενίσχυσης για στήριξη του εισοδήματος των παραγωγών και τη διατήρηση της καλλιέργειας, αιτήματα όμως, που δεν έγιναν αποδεκτά από την Ε.Ε. για τους πιο πάνω λόγους.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      6. Στην με αριθμό 220/11.7.05 ερώτηση των Βουλευτών κυρίων Δημητρίου Πιπεριγά και Βασιλείου Κεγκέρογλου δόθηκε με το υπ’ αριθμ. 14889/3.8.2005 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στη σχετική ερώτηση που κατέθεσαν στη Βουλή οι Βουλευτές κ.κ. Δημήτρης Πιπεργιάς και Βασίλης Κεγκέρογλου, σας πληροφορούμε ότι η Κυβέρνηση μελετώντας την βέλτιστη λύση για το θέμα της πάταξης του λαθρεμπορίου, ανακοίνωσε τις θέσεις της για την περιστολή της φοροδιαφυγής στο χώρο του πετρελαίου.
      Επισημαίνεται ότι είναι η πρώτη φορά, μετά από δεκαετίες που κυβέρνηση λαμβάνει μια πλήρη δέσμη μέτρων στη κατεύθυνση αυτή.
      Επισυνάπτεται η κοινή ανακοίνωση των Υπουργείων Οικονομίας και Οικονομικών και Ανάπτυξης που καλύπτουν το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 323/12.7.05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 14887/3.8.05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στη σχετική ερώτηση που κατέθεσε στη Βουλή η Βουλευτής Τόνια Αντωνίου και έτεροι δέκα (10) συνερωτώντες Βουλευτές, σας πληροφορούμε ότι η Κυβέρνηση μελετώντας την βέλτιστη λύση για το θέμα της πάταξης του λαθρεμπορίου, ανακοίνωσε τις θέσεις της για την περιστολή της φοροδιαφυγής στο χώρο του πετρελαίου.
      Επισημαίνεται ότι είναι η πρώτη φορά, μετά από δεκαετίες που κυβέρνηση λαμβάνει μια πλήρη δέσμη μέτρων στη κατεύθυνση αυτή.
      Επισυνάπτεται η κοινή ανακοίνωση των Υπουργείων Οικονομίας και Οικονομικών και Ανάπτυξης που καλύπτουν το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3709/20-10-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 41935/ΕΥΣ/10092/5-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρου σχετικού και σύμφωνα με τα στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας σας πληροφορούμε τα ακόλουθα:
      Οι λόγοι που οδήγησαν κατά την διαδικασία Αναθεώρησης του ΠΕΠ Στερεάς Ελλάδας 2000-2006, στη μείωση του Μέτρου 3.1 (Ενίσχυση μεταφορών) κατά 65 εκ € είναι οι εξής:
      1) Στο αρχικό Πρόγραμμα περιλαμβανόταν ο άξονας «Χαλκίδα - Σχηματάρι» με προϋπολογισμό 58 εκ €, και ποσοστό συγχρηματοδότησης 75 - 25% δηλαδή η Εθνική συμμετοχή ανερχόταν στο ποσό των 14,5 εκ. €. Στο ισχύον Πρόγραμμα είχε προβλεφθεί να ενταχθεί ο άξονας «Χαλκίδα - Σχηματάρι» με προϋπολογισμό 80,2 εκ. € και ποσοστό συγχρηματοδότησης 50-50% δηλαδή οι Εθνική συμμετοχή θα ανερχόταν στο ποσό των 40,1 εκ. €. Προς τούτο είχε ενισχυθεί η Εθνική συμμετοχή στο ΠΕΠ με ποσό 25,6 εκ € από καθαρά Εθνικούς πόρους προκειμένου να κατασκευασθεί το έργο. Στο μεταξύ όμως διάστημα το εν λόγω έργο εξ αιτίας επικαιροποίησης τιμών λόγω νέων τιμολογίων, το ποσοστό συγχρηματοδότησης έγινε πάλι 75-25%. Κατά συνέπεια οι αμιγείς Εθνικοί πόροι των 25,6 εκ. € αφαιρούνται ξανά από το Πρόγραμμα.
      2) Στις κατευθύνσεις των αποφάσεων της 7ης Επιτροπής Παρακολούθησης του ΚΠΣ περιλαμβάνεται η ενίσχυση της Ανταγωνιστικότητας, του Περιβάλλοντος, του Πολιτισμού, ανθρώπινων πόρων και της Καινοτομίας, καθώς και η πρόβλεψη χρηματοδότησης Μελετών ωρίμανσης και προετοιμασίας του Δ΄ ΚΠΣ σε κάθε Επιχειρησιακό Πρόγραμμα.
      3) Τα μέχρι σήμερα ενταγμένα έργα στο Μέτρο 3.1 που αφορούν οδοποιίες, έχουν αργό ρυθμό υλοποίησης, με συνέπεια το Μέτρο αυτό να εμφανίζει πολύ χαμηλή απορροφητικότητα, σε σχέση με τα Μέτρα που ενισχύονται με την πρόταση αναθεώρησης.
      4) Το έργο «Ολοκλήρωση εργασιών Γενικού Νοσοκομείου Λαμίας, νέου κτιριακού συγκροτήματος 300 κλινών» είναι ενταγμένο στο ΠΕΠ με 11,7 εκ €. Η σύμβαση του έργου ανέρχεται στα 24,2 εκ €. Η διαφορά καλυπτόταν από Εθνικούς πόρους. Με την πρόταση αναθεώρησης η διαφορά αυτή (12,5 εκ €) εντάσσεται στο ΠΕΠ στο Μέτρο 3.2 με μεταφορά πόρων από το Μέτρο 3.1 και συγχρηματοδοτείται από την Ε.Ε καθόσον είναι ένα έργο που υλοποιείται με ταχείς ρυθμούς και απορροφά πόρους.
      5) Ελήφθησαν υπόψη εκτιμώμενες εκπτώσεις των έργων που δεν έχουν ακόμα δημοπρατηθεί καθώς και διαθέσιμα υπόλοιπα στο πλαίσιο των διαδικασιών εξυγίανσης του ΠΕΠ.
      Σε ότι αφορά τα λιμάνια Κύμης, Μαντουδίου, Σκύρου, Καρύστου, Μαρμαρίου σας γνωστοποιούμε ότι:
      - Την 8/8/05 εντάχθηκε στο Μέτρο 3.1 του ΠΕΠ το έργο «Εκσυγχρονισμός και επέκταση λιμένος Καρύστου» με προϋπολογισμό 2.700.000 € και Τελικό Δικαιούχο τη Ν .Α. Εύβοιας
      - Την 5/9/05 εντάχθηκε στο Μέτρο 2.4 το έργο «Κατασκευή αγκυροβολίου τουριστικών σκαφών στο λιμάνι Κύμης» με προϋπολογισμό 1.400.000 € και Τελικό Δικαιούχο τη Ν .Α. Εύβοιας
      - Την 20/10/05 εντάχθηκε στο Μέτρο 2.4 το έργο «Βελτίωση λιμενικών εγκαταστάσεων για τουριστική χρήση στο λιμάνι Λιναριάς Σκύρου» με προϋπολογισμό 900.000 € και Τελικό Δικαιούχο τη Ν.Α. Εύβοιας
      - Δεν έχει υποβληθεί πρόταση για ένταξη στο ΠΕΠ έργων που να αφορούν τα λιμάνια Μαντουδίου και Μαρμαρίου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 3933/26-10-05 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 1109099/14187/ΔΕ-Γ΄/17-11-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή από το Βουλευτή κ. Γεώργιο Σούρλα, αναφορικά με τις ισχύουσες διατάξεις σε σχέση με το φαινόμενο των πλαστών και εικονικών φορολογικών στοιχείων, σας γνωρίζουμε τα εξής:
      Με τον ν.3259/04 καθιερώθηκε ειδικός προαιρετικός τρόπος περαίωσης των εκκρεμών φορολογικών υποθέσεων και ουδεμία μεταβολή επήλθε με τις διατάξεις του νόμου αυτού στις διατάξεις που αφορούν τις ποινικές ή διοικητικές κυρώσεις που επισύρει η έκδοση ή λήψη εικονικών φορολογικών στοιχείων.
      Ειδικότερα και σε ότι .αφορά την ποινικοποίηση της έκδοσης πλαστών και εικονικών φορολογικών στοιχείων, συνεχίζουν να ισχύουν και εφαρμόζονται σε κάθε περίπτωση οι διατάξεις των άρθρων 19 και 21 του ν.2523/97, όπως αυτές συμπληρώθηκαν με τις διατάξεις του άρθρου 40 του ν.3220/2004 με τις οποίες, μεταξύ άλλων, χαρακτηρίζεται ως κακούργημα η έκδοση εικονικών φορολογικών. στοιχείων για ανύπαρκτη συναλλαγή στο σύνολό της ή μέρος αυτής σε περίπτωση που η συνολική αξία των εικονικών φορολογικών στοιχείων υπερβαίνει το ποσό των 150.000 Ευρώ.
      Τονίζεται ότι οι διατάξεις του άρθρου 40 του v.3220/2004 συνεχίζουν να ισχύουν από της δημοσιεύσεώς τους στο Φ.Ε.Κ (28.1.2004) έως σήμερα, χωρίς καμία μεταβολή.
      Κατά συνέπεια όπου προβλέπεται, εξακολουθεί να υφίσταται η υποχρέωση των αρμοδίων ελεγκτικών αρχών για υποβολή μηνυτήριας αναφοράς προς τις Εισαγγελικές Αρχές καθόσον με τις μεταγενέστερες του ν.3220/04 νομοθετικές τροποποιήσεις δεν επήλθε μεταβολή σε ότι αφορά την υποχρέωση αυτή και ως εκ τούτου δεν υφίσταται θέμα σύγκρισης αποτελεσματικότητας των ισχυουσών διατάξεων.
      Ο Υφυπουργός
      ΑΝΤΩΝΙΟΣ ΦΟΥΣΑΣ»
      10. Στην με αριθμό 2636/27-9-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 38743/ΕΥΣ9149/11-11-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Στο πλαίσιο των αποφάσεων της 7ης συνεδρίασης της Επιτροπής Παρακολούθησης του Κοινοτικού Πλαισίου Στήριξης, με βάση τα στοιχεία προόδου των προγραμμάτων, όπως αυτά έχουν καταχωρηθεί στο ΟΠΣ και σε ό,τι αφορά την αποφυγή των επιπτώσεων εφαρμογής του κανόνα αυτόματης αποδέσμευσης πόρων (κανόνας Ν+2) για το έτος 2005, προωθήθηκαν μία. σειρά προληπτικών και διορθωτικών ενεργειών για την αντιμετώπιση των προβλημάτων που συνδέονται με την υλοποίηση και τον προγραμματισμό των Επιχειρησιακών Προγραμμάτων:
      - Ολοκλήρωση της μεταρρύθμισης του συστήματος παραγωγής δημοσίων έργων.
      - Λειτουργία δικτύου παρακολούθησης του Ν+2.
      - Εφαρμογή ειδικού προγράμματος επιτάχυνσης για κάθε Επιχ. Πρόγραμμα.
      Πέραν των ανωτέρω ενεργειών, η Επιτροπή Παρακολούθησης του ΚΠΣ 2000-2006 εκτίμησε σκόπιμη και αναγκαία την αναθεώρηση των Επιχ. Προγραμμάτων διαχειριστικού και όχι στρατηγικού χαρακτήρα, με προτεραιότητα τη δυνατότητα εσωτερικής ανακατανομής πόρων.
      Προς αυτήν την κατεύθυνση αξιοποιήθηκαν οι διαθέσιμοι πόροι που απελευθερώθηκαν, εφαρμόζοντας τις διαδικασίες εξυγίανσης και τις ενέργειες προγραμματικής υπερδέσμευσης, σύμφωνα με τις οδηγίες της Διαχειριστικής Αρχής του ΚΠΣ.
      Με βάση τις παραπάνω αρχές, η προτεινόμενη Αναθεώρηση του ΠΕΠ Βορέίου Αιγαίου από τη Γενική Γραμματεία Περιφέρειας κατευθύνθηκε στα εξής σημεία:
      - Ενδυνάμωση της επιχειρηματικότητας και ανταγωνιστικότητας και κυρίως μέσω της ενίσχυσης των ιδιωτικών επενδύσεων.
      - Ενίσχυση των δράσεων για την αναβάθμιση του δομημένου περιβάλλοντος μέσω της υποστήριξης έργων ΒΙΟΚΑ, ΧΑΔΑ κ.λπ.
      - Ενίσχυση των υποδομών για την εκπαίδευση και των δράσεων των ανθρωπίνων πόρων.
      - Δημιουργία ενός νέου Μέτρου για την «Υποστήριξη Μικρών Νησιών» και ενός επιπλέον για την «Ωρίμανση και Προετοιμασία Μελετών για τη Νέα Προγραμματική Περίοδο».
      - Κύριος στόχος της προτεινόμενης Αναθεώρησης του ΠΕΠ Βορείου Αιγαίου είναι η πλήρης εξασφάλιση της απρόσκοπτης διαδικασίας υλοποίησης των έργων του προγράμματος και ταυτόχρονα η διασφάλιση της μη απώλειας πόρων από την εφαρμογή του κανόνα Ν+2 για το έτος 2005.
      Για τα επιμέρους θέματα του Υπουργείου Πολιτισμού θα απαντήσει το ΥΠ.ΠΟ., προς το οποίο σuναπευθύνεται η ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 16 Ιανουαρίου 2006. 
      A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού  της Βουλής)
      1. Η με αριθμό 324/9.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευαγγέλου Αργύρη προς τον Υπουργό Αγροτικής Ανάπτυξης και Τροφίμων, σχετικά με τις επικείμενες διαπραγματεύσεις στον Παγκόσμιο Οργανισμό Εμπορίου και τις εξελίξεις στο βαμβάκι.
      2. Η με αριθμό 339/10.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Οικονομίας και Οικονομικών, σχετικά με τη διαγραφή των πανωτοκίων για τους αγρότες κ.λπ..
      3. Η με αριθμό 342/10.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την καταβολή των δεδουλευμένων αποδοχών και των υπερωριών στους εκπαιδευτικούς της Δωδεκανήσου.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της  Βουλής)
      1. Η με αριθμό 325/9.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό των δικαιωμάτων των τευτλοπαραγωγών σύμφωνα με την εφαρμογή της νέας Κ.Α.Π. κ.λπ..
      2. Η με αριθμό 340/10.1.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την επαναπρόσληψη των απολυθέντων στον όμιλο «ΙΑΣΩ» κ.λπ..
      3. Η με αριθμό 343/10.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με την υλοποίηση του Επιχειρησιακού Προγράμματος των Σιδηροδρόμων κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Κύριε Σιούφα, έχετε ζητήσει να προηγηθείτε;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ, να προηγηθεί ο Πρόεδρος του Συνασπισμού.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Έχω αρκετό χρόνο.
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις πρώτου κύκλου: Θα συζητηθεί η τρίτη με αριθμό 341/10.1.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις πρόσφατες πλημμύρες στον Έβρο, τη διακρατική συνεργασία των όμορων χωρών κ.λπ.. 
      Η επίκαιρη ερώτηση του κ. Αλαβάνου έχει ως εξής:
      «Μετά τις περυσινές καταστροφικές πλημμύρες στο Νομού Έβρου και φέτος η στάθμη των νερών στον ποταμό Έβρο ξεπέρασε το όριο επικινδυνότητας με αποτέλεσμα μέχρι στιγμής να έχουν κατακλυσθεί πενήντα χιλιάδες στρέμματα από όγκους νερού και εκφράζονται βάσιμες υποψίες ότι οι ζημιές θα διευρυνθούν. Τα αναχώματα από την περυσινή μεγάλη κρίση παραμένουν «τραυματισμένα» και παρά τις δεσμεύσεις της Κυβέρνησης αποδεικνύεται ότι: α) η προχειρότητα στην αποκατάσταση των αναχωμάτων μετά τις περυσινές καταστροφές β) ο χαμηλός διακρατικός συντονισμός και εφαρμογή κοινών προγραμμάτων και γ) η αδυναμία και η ολιγωρία της Κυβέρνησης να προωθήσει την κατασκευή φραγμάτων και αντιπλημμυρικής προστασίας έργων στην ελληνική περιοχή του ποταμού Έβρου. 
      Λαμβάνοντας υπ’ όψιν τα παραπάνω, ερωτάται ο κύριος Υπουργός: 
      1. Τι βήματα έχουν γίνει, προκειμένου να υπάρξει ουσιαστική και αποτελεσματική διακρατική συνεργασία Ελλάδας – Βουλγαρίας - Τουρκίας, αξιοποιώντας τις υφιστάμενες κοινοτικές οδηγίες για την πορεία ένταξης της Βουλγαρίας και της Τουρκίας στην Ευρωπαϊκή Ένωση;
      2. Τι μέτρα έχουν ληφθεί για την προώθηση της κατασκευής του φράγματος Ασπρονερίου - Μικρού Δερίου; Έχει αξιοποιήσει για το σκοπό αυτό την αναθεώρηση του Γ' Κοινοτικού Πλαισίου Στήριξης; Τι δαπάνες προβλέπει το πρόγραμμα δημοσίων επενδύσεων;»
      Στην επίκαιρη ερώτηση του Προέδρου κ. Αλαβάνου θα απαντήσει ο Υφυπουργός κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, πρόκειται για το πολύ παλιό και γνωστό εδώ και εκατοντάδες χρόνια πρόβλημα πλημμυρών στον Έβρο. Επειδή εκεί έχω ασχοληθεί ως ειδικός επιστήμονας παλαιότερα, επιτρέψτε μου να το συνοψίσω με δύο λόγια.  
      Ο Έβρος αυτός καθ’ αυτός έχει μία τεράστια παροχή, η οποία σε κρίσιμες περιόδους πλημμυρών ενισχύεται κυρίως από τον Άρδα, ο οποίος έχει ένα μεγάλο μέρος της λεκάνης απορροής του στη Βουλγαρία, εξ ου και εδώ και πάρα πολλά χρόνια επιδιώκεται μια συννενόηση με τη βουλγαρική πλευρά, έτσι ώστε να μπορεί πράγματι σε τέτοιες περιπτώσεις να υπάρχει μία ανάσχεση πλημμυρών στα φράγματα του Άρδα -αναφέρω ειδικότερα το Ιβαΐλογκραντ που είναι κοντά στα σύνορά μας- ώστε κατά τη διάρκεια της πλημμύρας και να μη γίνουν ζημιές στην ελληνική πλευρά. 
      Η συννενόηση αυτή δεν μπορούμε να πούμε ότι έχει καταλήξει σε θεαματικά αποτελέσματα και εδώ έχει δίκιο ο κύριος Πρόεδρος. Παρά ταύτα, οι προσπάθειες εντείνονται τον τελευταίο καιρό και επιτέλους θα γίνει μια πρώτη καινούργια επίσκεψη εργασίας στη Σόφια του κ. Νάκου, του αρμόδιου Υφυπουργού, στις 12 και 13 Ιανουαρίου, για να δούμε υπό το φως και της νέας οδηγίας, που ορθώς αναφέρετε, της οδηγίας 2000/60 σχετικά με τις λεκάνες απορροής ποταμών, τι ακριβώς μπορεί επιτέλους να γίνει. 
      Ποια είναι η αλήθεια; Η αλήθεια είναι ότι η ορεινή Ροδόπη με τα φράγματα στη Βουλγαρία, όταν έρχεται η πλημμύρα δεν αφήνει περιθώριο στα φράγματα ανάσχεσης της πλημμύρας. Είναι δηλαδή υψηλή η στάθμη των φραγμάτων, ενώ θα έπρεπε να έχει κατέβει, έτσι ώστε να υποδεχθεί και να εκτονώσει ένα μέρος της πλημμύρας.
      Επιπλέον, στο πλαίσιο του ΙΝΤΕRRΕG II  η επιτροπή καθοδήγησης, η οποία είναι αρμόδια για το όλο θέμα, παρακολουθεί συστηματικά τα ποσοτικά και ποιοτικά χαρακτηριστικά των ποταμών Eρυθροποτάμου, Άρδα και Έβρου και υπάρχει γι’ αυτό μια ειδική πίστωση που έχει εγκριθεί πρόσφατα, για να γίνει μια συστηματικότερη πρόγνωση των πλημμυρών, να ξέρουμε έγκαιρα και εμείς και οι Βούλγαροι –αλλά κυρίως εμείς που είμαστε απέναντι- τι έρχεται από την Βουλγαρία με ακρίβεια και αντικειμενικότητα. 
      Τώρα, όσον αφορά το φράγμα του Δερίου, το οποίο λέτε «Ασπρονερίου» σωστά, αλλά έχει επικρατήσει ο όρος «Δερίου» τώρα, το φράγμα αυτό είναι ένα ακριβό αρδευτικό φράγμα, που όμως δεν θα έλυνε το πρόβλημα, θα το περιόριζε πάντως κατά τι. Έχει ήδη αποσυρθεί η υλοποίηση του από το 1998, διότι ήταν πάρα πολύ ακριβό. Το κόστος είναι πάνω από 300.000.000 ευρώ σε σημερινές τιμές, με πανάκριβες απαλλοτριώσεις κ.λπ.. Έχει επομένως εγκαταληφθεί αυτό ως ιδέα, δεδομένου μάλιστα ότι δεν χρηματοδοτείται και από την Ευρωπαϊκή Επιτροπή ως αρδευτικό έργο, και πρέπει να καλυφθεί από εθνικούς πόρους. Αντίθετα, ενισχύονται οι πιστώσεις για τα αντιπλημμυρικά έργα και ήδη αυτήν τη στιγμή εκτελούνται δέκα έργα ύψους περίπου 7.000.000 ευρώ για την ενίσχυση όλης αυτής της προστασίας.
      Κύριε Πρόεδρε, για να μην κάνω κατάχρηση του χρόνου, αν μου επιτρέπετε, θα συνεχίσω στη δευτερολογία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρόεδρος του Συνασπισμού κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ πολύ τον κύριο Υπουργό.  Πιστεύω ότι  είναι γνώστης του προβλήματος και κατανοεί τα ζητήματα και νομίζω ότι θα συμφωνήσει ότι έχουμε φτάσει σε ένα χάος στον Έβρο. Δηλαδή είναι ένας νομός που πλημμυρίζει στο νερό το χειμώνα και έχει ξηρασία το καλοκαίρι, είναι ένας νομός που αυτές τις μέρες είναι βουτηγμένος στο νερό και πηγαίνουν με υδροφόρες στα πλημμυρισμένα χωριά να τους δώσουν νερό, γιατί υπάρχει ρύπανση του Έβρου. 
      Νομίζω ότι υπάρχει μια μεγάλη καθυστέρηση παρεμβάσεων στην Κυβέρνηση για τα φράγματα κατ’ αρχήν, τα οποία μπορούν να δώσουν μία δομική, ας το πούμε, ανακούφιση και όχι τα αντιπλημμυρικά έργα τα οποία είναι έργα άμυνας που δεν αντέχουν. 
      Πέρυσι ο κ. Παυλόπουλος μου είχε απαντήσει για το Ασπρονέρι και το Μικρό Δέριο ότι «είναι έργα πνοής», ότι «χωρίς αυτά δεν μπορεί να λειτουργήσει το σύστημα αντιπλημμυρικής προστασίας» και ότι «κατά προτεραιότητα θα ενταχθούν για χρηματοδότηση». Είναι λέξεις του κ. Παυλόπουλου, κύριε Υπουργέ.
      Τώρα έχουμε ως αποτέλεσμα να μας λέτε ότι το Ασπρονέρι είναι ακριβό, γι’ αυτό και απεντάχθηκε από το Γ’ Κοινοτικό Πλαίσιο Στήριξης. Όσον αφορά το έργο του Μικρού Δερίου, δεν έχει γίνει καμία κίνηση, και το φράγμα Αρδανίου – Καβισσού που έχει ενταχθεί μεν στο Γ’ Κοινοτικό Πλαίσιο Στήριξης, αλλά δεν υπάρχει ούτε καν προμελέτη. Αυτό είναι το ένα.
      Δεύτερον και όσον αφορά τη Βουλγαρία, είναι σωστά αυτά που είπατε για τον Άρδα και λοιπά. Υπάρχει το INTERREG Ελλάδας - Βουλγαρίας και έχει προϋπολογισμό 181.000.000 ευρώ, ενώ υπάρχουν αδιάθετα 116.000.000 ευρώ. Δηλαδή, μεγάλο ποσοστό των κονδυλίων του  INTERREG είναι αδιάθετα και μόνο ένα μικρό ποσό –μισό εκατομμύριο- έχει πάει γι’ αυτούς τους μηχανισμούς προειδοποίησης. Γιατί, λοιπόν,  δεν αξιοποιούμε, όπως έχουν αξιοποιηθεί προγράμματα ανάμεσα στην Ολλανδία, το Βέλγιο, τη Γαλλία, το Λουξεμβούργο, τη Γερμανία για αντίστοιχες περιπτώσεις; 
      Το τρίτο και τελευταίο σημείο –και τελειώνω, κύριε Πρόεδρε- είναι το εξής: Θεωρώ ότι είναι λυπηρό, κύριε Υπουργέ, να έρχεται πριν δυο-τρεις μέρες, απαντώντας στον Ευρωβουλευτή του Συνασπισμού κ. Παπαδημούλη, ο κ. Δήμας και να λέει ότι η Ελλάδα παραπέμπεται στο Ευρωπαϊκό Δικαστήριο λόγω του ότι δεν έχει πλήρως ενσωματώσει στη νομοθεσία της την οδηγία 60/2000 για τη διαχείριση των υπογείων και επιφανειακών υδάτων. Γιατί δεν υπάρχει στην Ελλάδα μία κεντρική υπηρεσία υδάτων, την οποία προβλέπει και ο νόμος των οποίο ψηφίσατε και εσείς. Γιατί η Ελλάδα δεν υποβάλλει εκθέσεις εφαρμογής που θα προσδιορίζουν τις λεκάνες απορροής των ποταμών.
      Θέλω να πω –και λυπάμαι, κύριε Υπουργέ- ότι υπάρχει μια παράλυση και μια πλήρης ανικανότητα της Κυβέρνησης να ανταποκριθεί σε ένα ζήτημα το οποίο χρόνο με το χρόνο επαναλαμβάνεται και δημιουργεί τόσα προβλήματα στους αγρότες και σε όλη την περιοχή του Έβρου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε. 
      Το λόγο έχει ο κύριος Υπουργός για να δευτερολογήσει.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Νομίζω ότι όσον αφορά τα δύο πρώτα σημεία, πρέπει να πούμε ποια είναι η αλήθεια, ότι δυστυχώς οι ευθύνες δεν βρίσκονται στην ελληνική Κυβέρνηση, αλλά σε μία δυστοκία, θα έλεγα –για να χρησιμοποιήσω τη διπλωματική γλώσσα- της βουλγαρικής πλευράς να υπακούσει σε διεθνείς κανόνες, οι οποίοι ουσιαστικώς μειώνουν τη δική της ελεύθερη διαχείριση των νερών. 
      Αυτή είναι μια δύσκολη επιχείρηση, η οποία επιχειρείται εδώ και πολλές δεκαετίες και πιστεύω ότι τώρα μόλις –και σ’ αυτό το σημείο πρέπει να συγχαρούμε τη σημερινή Κυβέρνηση- αρχίζει επιτέλους να φαίνεται φως, γιατί γίνεται επικοινωνία σε υψηλό επίπεδο. Και αυτό, διότι με τις επιτροπές εμπειρογνωμόνων που τα προηγούμενα πενήντα χρόνια –τριάντα έως σαράντα τουλάχιστον- γίνονταν διάφορες συσκέψεις με ωραίο ποτό στο τέλος κ.λπ., δεν έβγαινε τίποτα. Ήταν μία ιστορία που δεν κατέληγε πουθενά. Βρισκόμασταν μερικοί ειδικοί, τα λέγαμε, συμφωνούσαμε ή διαφωνούσαμε, πίναμε κάτι και τελειώναμε.
      Επί κυβερνήσεων ΠΑ.ΣΟ.Κ. ξεκίνησε –και αυτό είναι προς τιμήν τους- μια ουσιαστικότερη προσπάθεια αναβάθμισης των συνομιλιών και συνεχίζεται σήμερα πολύ δριμύτερη. Από εκεί και μόνο μπορεί να υπάρξει φως, ώστε να καταλάβουν οι Βούλγαροι ότι έχουν υποχρέωση να σεβαστούν τις διεθνείς συνθήκες. Εκεί βρίσκεται και το πρόβλημα.
      Το δεύτερο θέμα είναι τα φράγματα. Πράγματι, όπως σας είπα και προηγουμένως, το ’98 είχε απενταχθεί αυτό το μεγάλο φράγμα για το οποίο μιλάτε, το φράγμα του Ασπρονερίου. Θεωρώ και εγώ ως ειδικός ότι πράγματι είναι ένα εξαιρετικά πολυδάπανο έργο, το οποίο όμως μπορεί να αντικατασταθεί από μερικά άλλα μικρότερα, τα οποία αναφέρατε.
      Θεωρώ ότι αυτό δεν είναι θέμα του Υ.ΠΕ.ΧΩ.ΔΕ. –δεν το χειριζόμαστε εμείς απευθείας- αλλά άλλων Υπουργείων και αν πραγματικώς υπάρχει η πολιτική βούληση –και πιστεύω ότι υπάρχει διά του κ. Παυλόπουλου- πρέπει εγκαίρως να ωριμάσουν τα έργα. Δηλαδή, η ωρίμανση των έργων προκειμένου αυτά να μπουν στο Δ΄ Κοινοτικό Πλαίσιο Στήριξης στην επόμενη προγραμματική περίοδο, δείχνει ότι είμαστε ήδη στο κόκκινο. Θα έπρεπε να έχουν αρχίσει από χθες τις μελέτες ωρίμανσης για να ολοκληρωθεί πράγματι αυτή η προσπάθεια.
      Είχαν, όμως, εγκαταλειφθεί αυτά τελείως μέχρι το 2004. Επαναλαμβάνω ότι αυτό έγινε για οικονομικούς λόγους, που δεν είναι ανυπόστατοι. Έχουν κάποια βάση. 
      Πάμε τώρα στο τρίτο και τελευταίο σημείο. Εκεί πιστεύω ότι είστε άδικος, κύριε Πρόεδρε, διότι όχι μόνο έχει ολοκληρωθεί η ένταξη της περίφημης οδηγίας 2000/60 στο εθνικό μας δίκαιο ως οδηγία αυτή καθ’ εαυτή, αλλά έχει ήδη συγκροτηθεί με τις υποχρεώσεις των συναρμοδίων Υπουργών η κεντρική υπηρεσία υδάτων. Υπογράφονται και οι περιφερειακές υπηρεσίες υδάτων και ήδη αναζητούμε τα στελέχη που θα τις στηρίξουν και θα τις προωθήσουν. Η προηγούμενη Υπουργός ενέταξε την οδηγία. Εμείς κάναμε τις απαραίτητες ή -αν θέλετε- αναλυτικές προσεγγίσεις του θέματος, ώστε να υπάρχουν σωστές δομές στις νέες υπηρεσίες –κυρίως στην κεντρική υπηρεσία και στις περιφερειακές- και ήδη μπαίνουμε στη φάση της στελέχωσης. Ξεκινάμε εντός του 2006 ουσιαστικά την εφαρμογή της οδηγίας στην πράξη και στην τελευταία ελληνική περιφέρεια. Όχι μόνο στο κέντρο, δηλαδή στην Αθήνα. 
      	Συνεπώς πιστεύω ότι είμαστε εμπρόθεσμοι και ήδη έχει προγραμματιστεί μια απάντηση προς τον κ. Παπαδημούλη και τον κ. Δήμα, ώστε να είναι ενημερωμένοι για την πορεία των έργων αυτών, αλλά και του θεσμικού έργου που έκανε η Κυβέρνηση και να μην υπάρχουν αυτές οι παρεξηγήσεις που πράγματι μας διασύρουν –αδίκως όμως- και διεθνώς. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Προχωρούμε στη συζήτηση τής με αριθμό 333/19/10-1-2006 επίκαιρης ερώτησης δευτέρου κύκλου του Ανεξάρτητου Βουλευτή κ. Ανδρέα Ανδριανόπουλου προς τον Πρωθυπουργό, σχετικά με τη λήψη μέτρων για την ενίσχυση των κανόνων ανταγωνισμού στην οικονομία κλπ.
      Η επίκαιρη ερώτηση του κυρίου συναδέλφου αναλυτικότερα έχει ως εξής:
      «Σύμφωνα με έρευνα της διεθνούς κύρους οικονομικής εφημερίδας  «Wall Street Journal» η Ελλάδα βρίσκεται πολύ χαμηλά στην αξιολόγηση χωρών στις οποίες κυριαρχεί η ελευθερία στις οικονομικές κυρίως σχέσεις. Οι εκτεταμένες παρεμβάσεις του  δημοσίου στη γενική οικονομική δραστηριότητα, τα μεγάλα δημόσια ελλείμματα, οι υπερβολικές διοικητικές ρυθμίσεις στη λειτουργία των αγορών και η σχετική υποβάθμιση των κανόνων του γνήσιου ανταγωνισμού με την ανοχή της συμπεριφοράς δημοσίων κυρίως μονοπωλίων. Με βάση όλα τα παραπάνω, αποτελεί μάλλον φενάκη η ελπίδα προσέλκυσης διεθνών ιδιωτικών επενδύσεων για την ενίσχυση της αναπτυξιακής προσπάθειας της χώρας. 
      Ερωτάται, λοιπόν, ο κύριος Πρωθυπουργός εάν προτίθεται να προωθήσει τις εξαγγελίες του περί επανίδρυσης του κράτους, με στόχο ακριβώς τον περιορισμό των ανελεύθερων διοικητικό - ρυθμιστικών του παρεμβάσεων αλλά και την ενίσχυση των κανόνων ανταγωνισμού στην οικονομία και τον αυστηρότερο έλεγχο των μονοπωλιακών συμπεριφορών πολλών δημοσίων επιχειρήσεων.»
       Θα απαντήσει ο Υπουργός Ανάπτυξης κ. Σιούφας. 
      Κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ, κύριε Πρόεδρε.
      Το πρώτο που θέλω να σημειώσω είναι πως είναι απορίας άξιον ότι ο εκλεκτός συνάδελφος, φίλος από τα πανεπιστημιακά έδρανα και για πάρα πολλά χρόνια ιδεολογικός και πολιτικός συμπορευτής μου, χρειάστηκε να επικαλεστεί ξένη εφημερίδα για να  υποβάλει αυτή την ερώτηση. 
      Αξιοπρόσεκτο είναι και το γεγονός ότι από το σύνολο των δεικτών που αφορούν την οικονομία μας επέλεξε, απομόνωσε και ανέδειξε την επισήμανση για την υστέρηση της χώρας μας σε ό,τι αφορά τις οικονομικές σχέσεις. 
      Το πρώτο που θέλω να υπογραμμίσω είναι ότι εμείς ουδέποτε αποκρύψαμε τα προβλήματα που υπάρχουν στις δομές του κράτους και της οικονομίας. Από την πρώτη στιγμή που αναλάβαμε την ευθύνη της διακυβέρνησης του τόπου επιλέξαμε το δρόμο της ειλικρίνειας, αλλά και της ευθύνης απέναντι στους πολίτες. Αποκαλύψαμε την πραγματικότητα. Αναγνωρίσαμε τα προβλήματα. Εντοπίσαμε τα αίτιά τους και παίρνουμε τις επιβαλλόμενες αποφάσεις. Αντιμετωπίζουμε χρόνιες παθογένειες του κράτους αλλά και σοβαρές αδυναμίες στις δομές της οικονομίας. 
      Είναι πολλά και σοβαρά τα προβλήματα, αγαπητέ συνάδελφε κύριε Ανδριανόπουλε, που κληροδότησε το παρελθόν. Υπογραμμίζω μερικά από αυτά:
      Το δημόσιο χρέος από 25% του Α.Ε.Π. το 1981 ξεπέρασε το 2004 το 110% του Α.Ε.Π.. 
      Το έλλειμμα στο τέλος του  2004 ήταν πενταπλάσιο από αυτό που αναφερόταν στον προϋπολογισμό. 
      Η ανταγωνιστικότητα της οικονομίας μας τα τελευταία χρόνια βρισκόταν σε κάθετη πτώση. 
      Το κράτος, εξαιτίας της γραφειοκρατίας,  των αγκυλώσεων, αλλά και της έκτασης του ευρύτερου δημόσιου τομέα, αντί να αποτελεί αρωγό της ιδιωτικής πρωτοβουλίας, λειτουργούσε ως χειραγωγός της.
      Στους είκοσι δύο μήνες που πέρασαν και που έχουμε την ευθύνη της διακυβέρνησης του τόπου, έχουμε προχωρήσει ένα νέο αναπτυξιακό πρότυπο με ξεκάθαρους στόχους, ένα πρότυπο που βελτιώνει το επενδυτικό περιβάλλον, στηρίζει την επιχειρηματικότητα του Έλληνα, ενισχύει την ανταγωνιστικότητα και ενδυναμώνει την εξωστρέφεια της οικονομίας. Σε λιγότερο από δύο χρόνια προωθήσαμε αλλαγές και μεταρρυθμίσεις που ούτε καν απασχόλησαν όλα τα προηγούμενα χρόνια τις κυβερνήσεις και καλύπτουμε με αποφασιστικούς και γρήγορους ρυθμούς χρόνιες αδυναμίες, συσσωρευμένα διαρθρωτικά προβλήματα, κενά και παραλείψεις του παρελθόντος με εφαρμογή συγκροτημένου σχεδίου αλλαγών και μεταρρυθμίσεων, που απαιτεί η νέα εποχή, αλλά και που έχει τη στήριξη της κοινωνίας. 
      Επειδή ο αγαπητός συνάδελφος με την ερώτησή του αυτή έδειξε ότι το ρολόι του έχει σταματήσει την περίοδο του ΠΑ.ΣΟ.Κ., θέλω να ρωτήσω: Προς ποια κατεύθυνση κινείται ο νόμος για τις συμπράξεις δημόσιου και ιδιωτικού τομέα; Προς ποια κατεύθυνση κινείται ο νόμος για την εξυγίανση των Δ.Ε.Κ.Ο.; Ενισχύει, ναι ή όχι, τον υγιή ανταγωνισμό η νέα γενιά αποκρατικοποιήσεων; Σημαίνουν, ναι ή όχι, ενίσχυση της επιχειρηματικότητας, του ανταγωνισμού και της οικονομικής ελευθερίας οι απελευθερώσεις των αγορών στο φυσικό αέριο και τον ηλεκτρισμό; Είναι ξεκάθαρα ερωτήματα, στα οποία όλοι χρειάζεται να δώσουμε απαντήσεις. Εμείς τις απαντήσεις αυτές τις έχουμε δώσει καθαρά και σε πείσμα όλων εκείνων –δεν αφορά εσάς αυτό, κύριε  Ανδριανόπουλε- οι οποίοι επενδύουν στο γκρίζο της παραπληροφόρησης. Και αυτό δείχνει, με τα στοιχεία που θα σας δώσω στη συνέχεια, ότι πραγματικά μπαίνουμε σε μια νέα τροχιά δυναμικής, επιθετικής και σταθερής οικονομικής ανάπτυξης.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, κατ’ αρχήν να σημειώσω ότι με τον κ. Σιούφα πράγματι έχουμε παλιές φιλικές σχέσεις και από το πανεπιστήμιο. Να σημειώσω, επίσης, ότι είναι και μεγαλύτερος από εμένα. Για να μην μπερδεύουμε τις χρονικές μας διαφορές.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εσείς είσαστε είκοσι επτά ετών κι εγώ είκοσι εννέα, κύριε Ανδριανόπουλε! Δύο χρόνια διαφορά!
      ΠΡΟΕΔΡΕΥΩΝ (Γεώργιος Σούρλας): Κύριε Ανδριανόπουλε, αυτό εμπίπτει στα προσωπικά δεδομένα και απαγορεύεται!
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Το δεύτερο θέμα: Θέλω να τον συγχαρώ για την αναβάθμισή του, διότι ουσιαστικά η ερώτηση απευθύνεται στον Πρωθυπουργό και αφορά όλη την κυβερνητική πολιτική. Και σίγουρα εδώ απήντησε ως οιονεί αντιπρόεδρος της Κυβερνήσεως, αναφερόμενος σε όλη την κυβερνητική πολιτική. Ελπίζω ο επικείμενος ανασχηματισμός να αναδείξει και στην πράξη τη σημερινή του πολιτική παρουσία εδώ. 
      Το τρίτο θέμα: Δεν κατάλαβα την κριτική γιατί προσέτρεξα σε μία εφημερίδα του εξωτερικού. Είναι η μόνη έρευνα που έχει γίνει για όλες τις χώρες του κόσμου, που τις έχει κατατάξει σε μία βαθμίδα οικονομικής ελευθερίας. Αυτό ήταν το ερώτημά μου και επ’ αυτού δεν πήρα απάντηση: ότι, δηλαδή, έχουμε έναν πάρα πολύ εκτεταμένο δημόσιο τομέα. 
      Αυτό το index, αυτός ο δείκτης, αφορά το 2006, κύριε Υπουργέ. Δεν αφορά το 2002, το 2003 ή το 2004, που ήταν άλλη κυβέρνηση στην εξουσία. Αφορά το 2006, λοιπόν και υποδηλώνει ότι τα δύο τελευταία χρόνια παραμένει αμετάβλητη η θέση της χώρας. Δεν έχει υπάρξει δηλαδή, σύμφωνα με τους διεθνείς παρατηρητές, η παραμικρή βελτίωση, παρά αυτά τα οποία είπατε. Η δε απάντηση στους νόμους που μου αναφέρατε είναι ότι σχεδόν όλοι απηχούν κρατισμό. Και μίλησα εδώ, από τα έδρανα της Βουλής, στο νόμο για τις Δ.Ε.Κ.Ο. και εξήγησα ότι ναι μεν επί της αρχής συμφωνούσα ότι πρέπει όλοι οι Έλληνες εργαζόμενοι να έχουν ίδιες συνθήκες εργασίας, αλλά διαφώνησα στα άρθρα και στο σύνολο, διότι οι ρυθμίσεις που προωθούσατε ήταν ρυθμίσεις ενός εκτεταμένου κρατικού παρεμβατισμού. Δεν καταλαβαίνω ποια λογική μπορεί να υπάρχει σε μείωση του κρατισμού και να ελέγχετε εσείς τις σχέσεις εργασίας και τις συλλογικές συμβάσεις. Είναι τελείως εξωπραγματικό.
      Και κλείνω, κύριε Πρόεδρε, απλώς αναφερόμενος ενδεικτικά σε δύο πράγματα: Η Ελλάδα στο κομμάτι της κρατικής παρέμβασης είναι χειρότερα από παραδοσιακά σοσιαλδημοκρατικές και οιονεί σοσιαλιστικές χώρες. Και όχι μόνο αυτό, αλλά έχουμε το μεγαλύτερο κομμάτι ελέγχου της οικονομίας από πολλές από τις χώρες αυτές, οι οποίες εισπράττουν εξαπλάσια και δεκαπλάσια από τις κρατικές επιχειρήσεις για το σύνολο του κρατικού τους προϋπολογισμού. Και ερωτώ: Ποια είναι η λογική της μεγάλης κρατικής παρέμβασης, όταν δεν έχει κανένα απολύτως πρακτικό οικονομικό αποτέλεσμα; Επ’ αυτού, δυστυχώς, δεν πήρα καμία απάντηση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Σιούφας, έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, χαίρομαι για όλα όσα είπε ο αγαπητός συνάδελφος. Ελπίζω οι αποστροφές της ομιλίας του να μη δημιουργήσουν ακόμη μια μεγάλη ένταση στο χώρο του κόμματος, με τη σημαία του οποίου εξελέγη. Σήμερα βέβαια είναι Aνεξάρτητος Βουλευτής.
      Θα είμαι συγκεκριμένος. Τα στοιχεία που χρησιμοποιούνται στη σύνταξη της εν λόγω μελέτης, που δημοσίευσε η έγκριτη και έγκυρη διεθνώς εφημερίδα στο κεφάλαιο 5, εξηγώντας στους παράγοντες τους δείκτες της οικονομικής ελευθερίας, αφορούν την περίοδο μέχρι τον Ιούνιο του 2005, δηλαδή διακυβέρνηση της χώρας δεκαπέντε μηνών από τη νέα Κυβέρνηση. Όπως είναι εύκολα αντιληπτό σ’ ένα τόσο μικρό χρονικό διάστημα δεν ήταν δυνατόν να ανατραπεί αντιαναπτυξιακή πολιτική δεκαετιών και κυριότερα της τελευταίας εικοσαετίας. 
      Ωστόσο αξίζει να σημειωθεί ότι και γι’ αυτήν την έρευνα η χώρα μας τα δύο τελευταία χρόνια βελτίωσε την κατάταξή της κατά τρεις θέσεις, από την εξηκοστή θέση, μεταξύ των εκατόν πενήντα πέντε χωρών που περιελάμβανε το 2004, βρίσκεται τώρα στην πεντηκοστή έβδομη θέση κατάταξης μεταξύ εκατόν πενήντα επτά χωρών.
      Επιπλέον τα στοιχεία της μελέτης της έγκυρης εφημερίδας δεν είναι ανακριβή. Ωστόσο δεν είναι σε μεγάλο βαθμό επικαιροποιημένα και για το λόγο αυτό δεν έλαβαν υπόψη τους σημαντικά γεγονότα τα οποία μεσολάβησαν το δεύτερο εξάμηνο του 2006. Θα σας αναφέρω ορισμένα από αυτά. 
      Σημαντική αύξηση των εξαγωγών τους πρώτους δέκα μήνες κατά 12,8% και μείωση των εισαγωγών από το 11%, που σταθερά αυξανόταν τα προηγούμενα χρόνια, στο 2,5%. Άνοδος των αφίξεων των τουριστών κατά 8% την ίδια περίοδο και άνοδος των εσόδων κατά 10%. Μικρή μείωση της ανεργίας από το 10,4% στο 9,8%. Και στα ποιοτικά στοιχεία, όμως, στη μακροχρόνια ανεργία πήγαμε από το 5,7% στο 5,2%. 
      Για δεύτερη συνεχή χρονιά, κύριε Ανδριανόπουλε, βελτιώνεται η θέση της χώρας μας στη διεθνή κατάταξη του δείκτη αντιλήψεως της διαφθοράς. Από την πεντηκοστή θέση που είχε καταλάβει το 2003 μεταξύ εκατόν τριάντα τριών χωρών, το 2004 ανέβηκε στην τεσσαρακοστή ένατη θέση μεταξύ εκατόν σαράντα έξι χωρών και φέτος βελτίωσε ακόμη περισσότερο τη θέση της, κατατασσόμενη στην τεσσαρακοστή έβδομη θέση μεταξύ εκατόν πενήντα εννέα κρατών. 
      Θα σας πω ένα στοιχείο ακόμα το οποίο πρέπει να αξιολογήσετε μια και παρακολουθείτε τα διεθνή έγκυρα έντυπα ιδιαιτέρως. Η ετήσια έκθεση του «World Investing Report» του 2005 του Οργανισμού Ηνωμένων Εθνών σημειώνει ότι οι εισροές ξένων επενδύσεων στην Ελλάδα το 2004 ανήλθαν σε 1.351 δισεκατομμύρια δολάρια, ενώ οι αντίστοιχες εισροές για το 2003 ήταν 661.000.000 δολάρια και το 2002 μόνο 50.000.000 δολάρια. 
      Αυτή είναι η πραγματικότητα, αγαπητέ κύριε συνάδελφε. Και δεν περίμενα την αποστροφή την οποία κάνατε, γιατί αν άκουγε κανείς και την ερώτηση που διάβασε ο κύριος Πρόεδρος και αυτά που είπατε, θα νόμιζε ότι πλανάται πάνω από την Ελλάδα φάντασμα οικονομικής ανελευθερίας. Αυτό θα μπορούσε να σκεφθεί ο οποιοσδήποτε παρατηρητής και όχι οι συντάκτες της μελέτης της συγκεκριμένης εφημερίδας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μπορεί, όμως, να ισχυριστεί κάποιος τεκμηριωμένα, σοβαρά ότι στην Ελλάδα απουσιάζουν οικονομικές ελευθερίες; Υπάρχει έστω και ένας μέσα σ’ αυτήν την Αίθουσα; Καλώ τους συναδέλφους του ΠΑ.ΣΟ.Κ. που είναι εδώ, να σκεφθούν και να απαντήσουν. Υπάρχει σήμερα απουσία οικονομικών ελευθεριών στην Ελλάδα; Αν αυτό υπάρχει και στο βαθμό που υπάρχει, τους καλώ να μας πουν πότε δημιουργήθηκε αυτή η οικονομική ανελευθερία, τα προηγούμενα είκοσι πέντε χρόνια ή τους δεκαπέντε μήνες της νέας διακυβέρνησης; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θέλω να πω ότι κάθε φορά που χρησιμοποιούμε τέτοιου είδους πολιτικές και ιδεολογικές επιθέσεις, θα πρέπει να έχουμε και την αντίστοιχη τεκμηρίωση. Σας ανέφερα τα στοιχεία της έκθεσης και τη βελτίωση της θέσης της χώρας μέσα από αυτήν την έκθεση, έστω και στους δεκαπέντε μήνες. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Εισερχόμεθα στη συζήτηση της πρώτης με αριθμό 334/10.1.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων σχετικά με τη λήψη μέτρων για την αντισεισμική θωράκιση της χώρας μας κλπ.. 
      Αναλυτικότερα η επίκαιρη ερώτηση του κ. Γείτονα, τον οποίο ευχαριστούμε που συγκατατέθηκε να προηγηθούν οι άλλες ερωτήσεις, έχει ως εξής:
      «Ο χθεσινός μεγάλος σεισμός στα Κύθηρα, που ευτυχώς δεν είχε επιπτώσεις, επιβεβαίωσε τις επιστημονικές εκτιμήσεις για αναμενόμενη, στο προσεχές μέλλον, σεισμική διέγερση γνωστών «ρηγμάτων» στη χώρα. 
      Η Ελλάδα είναι σε σεισμογόνο ζώνη και επιβάλλεται συνεχής εγρήγορση για αποτελεσματικά μέτρα πολιτικής προστασίας. Η αξιοποίηση των νέων επιστημονικών εκτιμήσεων από τους κρατικούς μηχανισμούς για την αντισεισμική θωράκιση της χώρας είναι  καίριο ζήτημα.
      Η ερώτησή μου έρχεται σε συνέχεια σχετικής επίκαιρης ερώτησης, που κατέθεσα στον Ιανουάριο του 2005, μετά τους σεισμούς στον Ινδικό Ωκεανό, των προτάσεων που υπέβαλα στην Ειδική Επιτροπή ‘Ερευνας και Τεχνολογίας της Βουλής το Μάιο του 2005 και σχετικής επίκαιρης ερώτησης που συζητήθηκε στις 22.11.2005. Είχα τότε ζητήσει από το Υ.ΠΕ.ΧΩ.Δ.Ε. και την κυρία Πρόεδρο της Βουλής να αναλάβουν πρωτοβουλία, υπό το φως νέων δεδομένων, για τη σύσταση υποεπιτροπής παρακολούθησης των εξελίξεων, επικαιροποίησης των σχεδίων αντισεισμικής προστασίας της χώρας και λήψης πρόσθετων μέτρων πολιτικής προστασίας. 
      Κατόπιν και του τελευταίου σεισμού, η πρότασή μου καθίσταται λίαν επίκαιρη και ερωτάται ο κύριος Υπουργός:
      Εάν σκοπεύει να αναλάβει πρωτοβουλία, σε συνεργασία με την κυρία Πρόεδρο της Βουλής, για τη σύσταση υποεπιτροπής, στο πλαίσιο της Ειδικής Μόνιμης Επιτροπής Αποτίμησης Τεχνολογίας (άρθρο 43Α), με στόχο την οργανωμένη δημόσια διαβούλευση για επικαιροποίηση της στρατηγικής, ιεράρχηση των προτεραιοτήτων στην αντισεισμική άμυνα της χώρας, με βάση τα νέα δεδομένα και τις νέες επιστημονικές εκτιμήσεις, καθώς και την παρακολούθηση της εφαρμογής μέτρων πολιτικής προστασίας με αιχμή το προσεισμικό έλεγχο και ενίσχυση των κτηρίων ειδικής σημασίας και εν γένει των οικοδομών».
      Στην επίκαιρη ερώτηση του κ. Γείτονα θα απαντήσει ο Υφυπουργός κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Επειδή πράγματι μετά τον τελευταίο σεισμό, που όπως ορθά λέτε ευτυχώς δεν δημιούργησε πολλά προβλήματα, ξαναγεννήθηκε όλη αυτή η ανάγκη προστασίας της χώρας μας, που είναι, δυστυχώς, η πρώτη στην Ευρώπη σε σεισμοπάθεια, πρέπει να πούμε μερικές αλήθειες, τις οποίες και ο κ. Γείτονας πιστεύω ότι τις συμμερίζεται.
      Τα τελευταία μόλις επτά χρόνια, μετά το σεισμό της Αθήνας, πήρε μια νέα μεγάλη ώθηση το θέμα της αντισεισμικής πολιτικής της χώρας η οποία, για να την ορθολογήσουμε, έχει δύο άξονες: Τα προσεισμικά μέτρα και τα μετασεισμικά μέτρα. Αυτή είναι η πραγματικότητα.
      Κύριε Γείτονα, έγιναν πολλά πράγματα τα τελευταία χρόνια στον τομέα αυτό. Ξεκινώντας από το δεύτερο σκέλος θα σας πω ότι σε χρόνο ρεκόρ οι όποιες ζημιές έγιναν στα Κύθηρα, στα Χανιά και στη νότιο Πελοπόννησο, έχουν ήδη περάσει και το δευτεροβάθμιο έλεγχο και τη Δευτέρα ξεκινάει η υπογραφή της κοινής υπουργικής απόφασης για την αποκατάσταση των ζημιών. Και αυτό οργανώθηκε από τις προηγούμενες κυβερνήσεις και συνεχίστηκε εντατικά και από εμάς. Αυτήν τη στιγμή δηλαδή είμαστε πολύ καλά και διεθνώς από πλευράς μετασεισμικών μέτρων. 
      Το ερώτημα είναι τι κάνουμε προσεισμικά. Και εκεί έγιναν πολλά πράγματα. Ενδεικτικά αναφέρω ότι το 2001 έχουμε ένα νέο Αντισεισμικό Κανονισμό, ο οποίος είναι πράγματι ο καλύτερος στον κόσμο ενδεχομένως και εξαιρετικά ασφαλής για τα νέα κτήρια. Έχουμε ένα νέο αντισεισμικό χάρτη το 2004 που δείχνει την πραγματικότητα του ελληνικού χώρου βάσει και των τελευταίων ερευνών των σεισμολόγων. Στις 31.12.2005, δηλαδή προ ολίγων ημερών, υπεβλήθη το δεύτερο σχέδιο κανονισμού επισκευών-ενισχύσεων, που είναι μείζονος σημασίας, για να μπορούμε πράγματι συστηματικά σε όλη την Ελλάδα να κάνουμε παρεμβάσεις στα κτήρια που εντοπίζεται ότι έχουν πρόβλημα.
      ‘Οσον αφορά το μείζον θέμα που θίγετε τις ενίσχυσης των υφισταμένων κατασκευών, που είναι και το μεγάλο θέμα της Ελλάδος, να σας πω το εξής: Τα νέα κτήρια κτίζονται σωστά. Τι γίνεται, όμως, με τα παλιά κτήρια; Και εδώ υπάρχει ένα ξεκίνημα από τα προηγούμενα χρόνια όπου εντατικοποιείται τώρα. Ενδεικτικά αναφέρω ότι ήδη μέσα σε ενάμιση χρόνο δυόμισι χιλιάδες περίπου σχολικά κτήρια σε είκοσι νομούς της χώρας έχουν περάσει έναν πρώτο έλεγχο, εντοπίστηκαν τα επικίνδυνα και το ίδιο γίνεται σε πέντε χιλιάδες δημόσια κτήρια σε σαράντα νομαρχιακές αυτοδιοικήσεις. Δηλαδή έχουμε ήδη εντατικοποιήσει το λεγόμενο προσεισμικό έλεγχο.
      Αυτά όλα, όμως, δεν φθάνουν. Πρέπει στη συνέχεια –και αυτό είναι το μείζονος σημασίας πρόβλημα- να μπορέσουμε να οριστικοποιήσουμε μέτρα παρέμβασης σε επικίνδυνα κτήρια, λαμβάνοντας υπόψη και τις εκτιμήσεις, έστω και μεσοπρόθεσμες, των σεισμολόγων, τις οποίες δεν παραβλέπει η Κυβέρνηση. Ξέρουμε όλοι ότι δεν υπάρχει βραχεία πρόγνωση, υπάρχει, όμως, εντοπισμός πιθανότητας σ’ ένα μεγάλο χρονικό διάστημα ενός μεγάλου σεισμού σε μια περιοχή και θα πρέπει εκεί να είμαστε ιδιαίτερα προσεκτικοί.
      Συνεπώς νομίζω ότι η πρότασή σας, κύριε Γείτονα, είναι κατ’ αρχάς πολύ σωστή και εξετάζεται ήδη από τον Υπουργό κ. Σουφλιά. Υπάρχουν ειδικές συσκέψεις Δευτέρα και Τρίτη με τον ΟΑΣΠ, που έχει κάνει πάρα πολύ καλή δουλειά και με την Υπηρεσία Προστασίας Σεισμόπληκτων σε επίπεδο Υπουργείου και στη συνέχεια θα ενημερωθείτε για την ολοκλήρωση μιας προσέγγισης που έχει βάση την πρότασή σας, δηλαδή αυτήν την Ειδική Μόνιμη Επιτροπή Αποτίμησης Τεχνολογίας, η οποία θα έχει και μία υποεπιτροπή για την οργανωμένη δημόσια διαβούλευση για επικαιροποίηση στρατηγικής για τους σεισμούς. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, σκοπός της επίκαιρης ερώτησής μου ήταν μέσα από αυτά που εσείς θα πείτε και θα δεσμευθείτε -ιδιαίτερα μετά την ανησυχία που προκάλεσε ο τελευταίος σεισμός- να ενισχύσουμε το αίσθημα εμπιστοσύνης των πολιτών προς την πολιτεία. Μείνατε στην απάντησή σας σε άλλο μήκος κύματος. 
      Εγώ έθεσα ένα μείζον ζήτημα. Και το έχω ανακινήσει εδώ και ένα χρόνο με επανειλημμένες ερωτήσεις και παρεμβάσεις. Οι νέες εξελίξεις, τα νέα δεδομένα, η αποκτηθείσα εμπειρία, οι ανάγκες της προσεχούς δεκαετίας με τους κινδύνους συνιστούν μια επανατοποθέτηση όλης της στρατηγικής μας για την αντισεισμική άμυνα της χώρας. Ξεκίνησα από πέρυσι, αμέσως μετά το μεγάλο σεισμό του Ινδικού Ωκεανού, κάνοντας συγκεκριμένες προτάσεις για την επικαιροποίηση όλων των σχεδίων και την ενίσχυση της προστασίας, διαπιστώνοντας και την κυβερνητική αδράνεια, όλο αυτό το διάστημα. 
      Ήλπιζα σήμερα –αναφερθήκατε στον κ. Σουφλιά, εγώ δεν ήθελα να κάνω αναφορά- ότι τουλάχιστον τα πολλά Ρίχτερ των Κυθήρων θα διέγειραν, αν όχι τα χαμηλά αντανακλαστικά της Κυβέρνησης συνολικά, τουλάχιστον το ενδιαφέρον του κ. Σουφλιά, ο οποίος είναι μονίμως απών από τέτοιες συζητήσεις. Δεν είναι σοβαρό το πρόβλημα των σεισμών για την Ελλάδα; Δεν είναι σοβαρός ο σεισμικός κίνδυνος;
      Τα στοιχεία που είδαν το φως της δημοσιότητας, μετά το σεισμό, οι συζητήσεις που έγιναν -εάν εξαιρέσω τις υπερβολές τις οποίες ξέρετε και εσείς, εάν εξαιρέσω τις άκριτες επιστημονικές συγκρούσεις, τι να κάνουμε στην Ελλάδα έχουμε πόλεμο σοφών- αναδεικνύουν ότι έχουμε αδυναμίες, προβλήματα και ελλείμματα στην αντισεισμική πολιτική υπό το φως των νέων δεδομένων και των νέων κινδύνων. 
      Είπατε προηγουμένως για τα βήματα που έγιναν. Ασφαλώς έγιναν μεγάλα βήματα τα τελευταία είκοσι χρόνια. Να ξεκινήσω από τον O.A.Σ.Π., το νέο Αντισεισμικό Κανονισμό, τους Κανονισμούς Σκυροδέματος, την κατάρτιση νέου χάρτη σεισμικής επικινδυνότητας και τελευταία το Πρόγραμμα για τον Προσεισμικό Έλεγχο.
      Όμως, προχωρούν τα πράγματα, κύριε Υπουργέ, σ’ αυτήν τη διετία της θητείας σας; Είστε ικανοποιημένος; Δεν προχωρούν ούτε στον τομέα της εκτίμησης, δηλαδή της αξιοποίησης επιστημονικών δεδομένων για εκτίμηση των σεισμικών κινδύνων, παρ’ όλο που έχουμε νέα στοιχεία, όπως είπατε και εσείς, ούτε στον τομέα της κοινωνικής άμυνας ούτε πολύ περισσότερο στον τομέα της ενίσχυσης των υφιστάμενων κατασκευών. 
      Ο Ο.Α.Σ.Π., ο κύριος φορέας αντισεισμικής πολιτικής, υποβαθμίζεται και υποχρηματοδοτείται, κύριε Υπουργέ, και το ξέρετε. Από τα 3,5 εκατομμύρια ευρώ επιχορήγηση το 2000 φθάσαμε στο 1,5 εκατομμύριο το  2006. Έτσι υπολειτουργεί. Δεν ενισχύονται επαρκώς οι σεισμολογικοί φορείς. Ερευνητικά προγράμματα που είχαν ξεκινήσει, έχουν μείνει στη μέση. Είμαστε –σήμερα υπάρχουν τα στοιχεία στον Τύπο- τελευταίοι σχεδόν στη διάθεση πόρων για την έρευνα στη χώρα μας. Κακώς! 
      Για τους σεισμούς τουλάχιστον δεν θα έπρεπε να είμαστε πρωτοπόροι; Αφού έχουμε  μεγάλο σεισμικό κίνδυνο, που και ο ίδιος ο κύριος Υπουργός προηγουμένως περιέγραψε;
      Το Εθνικό Σεισμολογικό Δίκτυο δεν ολοκληρώνεται. Δεν έχει πόρους ο Ο.Α.Σ.Π., κύριε Υπουργέ, για προγράμματα ενημέρωσης πολιτών και μαθητών και εκπαιδευτικών και οι σεισμικοί έλεγχοι στα ειδικά κτήρια δεν προχωρούν. Είμαστε στο πρώτο στάδιο ακόμα. Για δε τα ιδιωτικά κτήρια δεν έχει γίνει σχεδόν τίποτα. 
      Εγώ λέω, λοιπόν, ότι μετά απ’ αυτόν το σεισμό των Κυθήρων, είναι καιρός να δούμε τα πράγματα λίγο από την αρχή. Θέλω η Κυβέρνηση να σκύψει στο πρόβλημα και να επανακαθορίσει τις προτεραιότητες. Γι’ αυτό πρότεινα την επιτροπή της Βουλής και θα χαρώ, εάν προχωρήσει, γιατί μέσα από εκεί θα αποφύγουμε και τις συγκρούσεις μεταξύ των επιστημόνων. Διευκολύνει η συγκεκριμένη Επιτροπή. 
      Κύριε Πρόεδρε, υπήρξαμε τυχεροί στον τελευταίο σεισμό. Δεν μπορούμε όμως να αφήσουμε τα πράγματα, έτσι, στην τύχη. Η επιστήμη δεν μπορεί, όπως ελέχθη, να προβλέψει τους σεισμούς, η πολιτική όμως προβλέπει, σχεδιάζει και δρα, για να μειώσει τις επιπτώσεις.
       Περιμένω η Κυβέρνηση να αναλάβει συγκεκριμένες δεσμεύσεις. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός ΠΕ.ΧΩ.Δ.Ε., κ. Θεμιστοκλής Ξανθόπουλος, έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να βάλουμε τα πράγματα σε μία αντικειμενική τάξη. Τα τελευταία χρόνια πράγματι έγιναν πολλά, αλλά πρέπει να γίνουν ακόμη περισσότερα και εδώ συμφωνούμε με τον κ. Γείτονα. 
      Πρέπει να σας πω σχετικά με τον Ο.Α.Σ.Π. ότι κάνει μεγάλο έργο. ‘Εχω τα στοιχεία μπροστά μου, που δυστυχώς λένε ότι το 2002 υποχρηματοδοτήθηκε. Από τα 3.123 εκατομμύρια ευρώ έπεσε στο 1.350 εκατομμύρια ευρώ. Τα 4.000 εκατομμύρια ευρώ πήγαν στο 1.330 και 1.243 εκατομμύρια ευρώ για το 2003. Τώρα επιτέλους έφθασε τα 1.500 εκατομμύρια ευρώ. Η κάμψη έγινε επί των κυβερνήσεων του ΠΑ.ΣΟ.Κ., όπως λένε τα στοιχεία που έχω μπροστά μου. Όμως, δεν είναι αυτό το πρόβλημα. Σημασία έχει ότι αρχίζει μία νέα περίοδος και εδώ πρέπει να σας πω ότι με την ευαισθησία που έχει ο κ. Σουφλιάς από την πρώτη στιγμή κινητοποιήθηκε και πέραν του επιτεύγματος της ολοκλήρωσης του δευτεροβάθμιου ελέγχου σε τέσσερις μέρες με τη γνωστή του δράση και εμμονή μας έστειλε όλους στο μέτωπο σχεδόν γυμνούς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπήρξε «μέτωπο», μην το μεγαλοποιούμε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Υπήρχε μέτωπο και επιπλέον έχει αντιληφθεί πλήρως και το πρόγραμμα που έχετε θέσει. Επαναλαμβάνω υπάρχει μία νέα περίοδος επανασχεδιασμού, που πρέπει να δώσει και νέα δεδομένα και νέες πρακτικές αντιμετώπισης.
      Στο πλαίσιο αυτό για να μην κουράσω περισσότερο, θεωρώ ότι θα έχουμε σύντομα αποφάσεις, θα τις ανακοινώσει ο ίδιος, που θα προβλέπουν κατά τρόπο ενεργέστερο και θα ζητούν και πόρους που είναι αναγκαίοι για την αντιμετώπιση των μεγάλων αναγκών σε περιοχές και σε κτήρια, που πράγματι είναι επικίνδυνα. Ένα παράδειγμα θα σας πω. Δεν θα έπρεπε σε όλη την Ελλάδα να ξέρουμε ποια σχολεία είναι υπό κατάρρευση σ’ ένα ισχυρό σεισμό; Σε γενικές γραμμές το ξέρουμε ήδη, αλλά νομίζω ότι θα πρέπει να το ξέρουμε ακριβέστερα και ότι πρέπει να γίνουν οι μελέτες αποκατάστασης, πριν γίνει ο σεισμός. Αυτός είναι ο νέος στόχος μας, ολοκλήρωση της πρώτης εποπτείας και να ληφθούν ουσιαστικά μέτρα ενίσχυσης εκείνων των κτηρίων, όπως σχολείων, δημοσίων υπηρεσιών κ.λπ..
      Συνεπώς στο πλαίσιο αυτό θα έχετε σύντομα ανακοινώσεις υπεύθυνες από τον κ. Σουφλιά. 
      ΠΡΟΕΔΡΕΥΩΝ (Γεώργιος Σούρλας):  Η δεύτερη με αριθμό 337/10.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνιου Σκυλλάκου προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις δικαστικές διώξεις των αγροτών, τον καταλογισμό των δικαστικών εξόδων κ.λπ. διαγράφεται, λόγω κωλύματος του κυρίου Υπουργού. 
      Επίκαιρες ερωτήσεις δεύτερου κύκλου: 
      Θα συζητηθεί η πρώτη με αριθμό 336/10.1.2006 επίκαιρη ερώτηση του Βουλευτή του Πανελληνιου Σοσιαλιστικού Κινήματος κ. Γεωργίου Ανωμερίτη προς τον Υπουργό Πολιτισμού, σχετικά με τη δημιουργία πρασίνου στο χώρο του πρώην Ιπποδρόμου.
      Η επίκαιρη ερώτηση, του κυρίου συναδέλφου, σε περίληψη έχει ως εξής:
      «Στις 16 Φεβρουαρίου 2004 κατά τη διάρκεια προεκλογικής σας ομιλίας στο Δήμο Καλλιθέας Αττικής, μεταξύ άλλων ανακοινώσατε ότι ο χώρος του πρώην Ιπποδρόμου θα μετατραπεί σε χώρο πρασίνου, όταν η Νέα Δημοκρατία θα γίνει Κυβέρνηση.
      Όπως είναι γνωστό βάσει του ν. 2730/99, του ν. 2819/00, της από 26.09.01 Απόφασης του Δ.Σ. του Ο.Ρ.Σ.Α. και του Π.Δ. 233Δ/26.03.02 το Δ.Σ. της ΚΕΔ παραχώρησε στο Δήμο Καλλιθέας.
      Ο Υφυπουργός Πολιτισμού κ. Πέτρος Τατούλης σε συνάντησή του με δημοσιογράφους κατά την περίοδο των εορτών ανακοίνωσε, όπως ανέγραψαν τα έντυπα Μ.Μ.Ε., ότι στο χώρο του παλαιού Ιπποδρόμου του Φαλήρου θα αναγερθεί το νέο κτήριο της Εθνικής Λυρικής Σκηνής, ενώ στον ίδιο χώρο θα συστεγαστούν η Κρατική Ορχήστρα Αθηνών, η Ορχήστρα των Χρωμάτων και η Κρατική Ορχήστρα Ελληνικής Μουσικής.
      Όπως αναμένετο η εξαγγελία αυτή προκάλεσε την ομόφωνη αντίδραση του Δημοτικού Συμβουλίου της Καλλιθέας, των φορέων και των κατοίκων της πόλης, αλλά και των όμορφων προαστίων, γιατί ένας χώρος πρασίνου παραχωρείται σε ιδιωτικά συμφέροντα, έστω και με τη συμμετοχή του δημοσίου, προκειμένου να μετατραπεί σ’ ένα απέραντο οικοδόμημα και θέσεις στάθμευσης.
      Ερωτάται ο κύριος Υπουργός:
      Ισχύουν οι δηλώσεις σας  της 16ης Φεβρουαρίου 2004  ή ισχύουν οι δηλώσεις του κυρίου Υφυπουργού, του οποίου προΐσταστε ως Υπουργός Πολιτισμού; Τελικά μπορεί η Κυβέρνηση να ξεκαθαρίσει  τι επιτέλους θα πράξει για το χώρο του πρώην Ιπποδρόμου;»
      Ο Υφυπουργός Πολιτισμού κ. Πέτρος Τατούλης έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είναι γνωστό ότι ο χώρος του πρώην Ιπποδρόμου με το ν. 3342/05 για τα Ολυμπιακά Ακίνητα χαρακτηρίζεται ως χώρος αστικού πρασίνου, με συντελεστή δόμησης 0,30 και συντελεστή κάλυψης 0,25. Σύμφωνα, λοιπόν, με την πολεοδομική νομοθεσία η ρύθμιση αυτή επιτρέπει περίπου να οικοδομηθούν 54.000 τ.μ. και οι χρήσεις να είναι, κυρίως, αναψυχής, πολιτισμού και αθλητισμού. Ο υπόλοιπος χώρος αυτού του οικοπέδου θα είναι ένας χώρος ενός μεγάλου πάρκου πρασίνου. 
      Το Υπουργείο Πολιτισμού παραλαμβάνοντας από τις προηγούμενες κυβερνήσεις το κτήριο της Λυρικής και τα προβλήματα που έχει από την πρώτη στιγμή προσπάθησε να αναστρέψει αυτήν την εικόνα και να δημιουργήσει όλες τις απαραίτητες προϋποθέσεις, ώστε να κατασκευαστεί το νέο κτήριο της Λυρικής, για να μπορέσει η χώρα μας μ’ ένα σύγχρονο τρόπο να δημιουργήσει υπεραξίες στο χώρο του σύγχρονου πολιτισμού και να δημιουργήσει όλες αυτές τις προϋποθέσεις που απαιτούνται, ώστε να μπορέσει το Λυρικό Θέατρο να βρει το δρόμο του. 
      Από την πρώτη στιγμή, κύριοι συνάδελφοι, κάναμε αυτήν την Επιτροπή Εργασίας στο χώρο του Υπουργείου Πολιτισμού, όπου εξέτασε διάφορες περιοχές, περιοχές όπου θα μπορούσε να γίνει η νέα κατασκευή. Τελικά μετά από επανειλημμένες συσκέψεις της επιτροπής, η πρότασή της ήταν πως ο χώρος αυτός έχει όλες τις απαραίτητες προϋποθέσεις για να μπορέσει να φιλοξενήσει την κατασκευή του νέου κτηρίου. 
      Είναι γεγονός, κύριε Πρόεδρε, ότι τα λυρικά θέατρα, σ’ όλο τον κόσμο αποτελούν σημαντικούς φορείς υπεραξίας για τις ίδιες τις χώρες, αλλά και για τις ίδιες τις περιοχές που κατασκευάζονται. Προσφάτως θα διαβάσατε στον Τύπο ότι η Όπερα του Σίδνεϋ συγκαταλέγεται στα υποψήφια επτά θαύματα του σύγχρονου κόσμου.
      Αντιλαμβάνεστε, λοιπόν, ότι μια τέτοια προοπτική ουσιαστικά αναβαθμίζει όλη αυτήν την περιοχή και δημιουργεί τις καλύτερες προϋποθέσεις για μια αναπτυξιακή και εξαιρετική προσέγγιση μέσα από τους νέους κανόνες της αισθητικής και της αρχιτεκτονικής. 
      Βρισκόμαστε στη φάση της διερεύνησης. Δεν υπάρχουν ακόμα οι οριστικές αποφάσεις. Σ’ αυτήν τη φάση της διερεύνησης και όσο προχωράει αυτή η διερεύνηση θα υπάρχει και ο αντίστοιχος διάλογος με τους τοπικούς φορείς. Όταν προχωρήσουμε, κύριε Πρόεδρε, σ’ αυτήν τη διερεύνηση και καταλήξουμε σ’ αυτήν την απόφαση, θα υπάρξει μια διαβούλευση με το Δήμο Καλλιθέας προκειμένου να δοθούν απαντήσεις σε πιθανά ερωτήματα.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
      Ο Δήμος Καλλιθέας Αττικής, κύριε Υπουργέ, είναι ο δεύτερος σε μέγεθος δήμος του Λεκανοπεδίου και ο τέταρτος στην Ελλάδα. Είναι ένας δήμος, ο οποίος δεν έχει ούτε ένα χώρο πρασίνου. Αυτός είναι και ο λόγος που μετά την απομάκρυνση του Ιπποδρόμου, που ευρίσκετο εκεί επί δεκαετίες με όλες τις αρνητικές επιπτώσεις για τους κατοίκους της περιοχής, αποφασίσαμε ομόφωνα όλοι –όλα τα κόμματα- ότι ο χώρος αυτός θα είναι πρώτα απ’ όλα χώρος πρασίνου και φυσικά με ήπιες παρεμβάσεις, χώρος πολιτισμού και αθλητισμού.
      Η μεταφορά του Ιπποδρόμου ήταν μια μεγάλη ευκαιρία για την Καλλιθέα και νομίζω ότι ορθά η Κτηματική Εταιρεία του Δημοσίου παραχώρησε με παραχωρητήριο στο Δήμο Καλλιθέας την έκταση αυτή για να υλοποιηθούν οι στόχοι που είχαν τεθεί.
      Αυτό το θέμα της Λυρικής Σκηνής έχει τεθεί, κύριε Υπουργέ, και παλαιότερα το 2001 και έχει από τότε απορριφθεί. Και μιας και αναφέρατε την Όπερα του Σίδνεϋ που είναι κάτω στο λιμάνι, γιατί δεν εξετάζετε την περίπτωση η Όπερα του Λεκανοπεδίου της Αθήνας, της Ελλάδας, η Κρατική Λυρική Σκηνή να πάει στον τεράστιο χώρο, παραδείγματος χάρη, του λιμανιού των Λιπασμάτων, που είναι εξακόσια και όχι διακόσια στρέμματα; Υπάρχουν, λοιπόν, χώροι στην Αττική για να πάει κανείς να κάνει κάτι διαφορετικό. 
      Εμείς οφείλουμε στους κατοίκους της Καλλιθέας να παραδώσουμε αυτόν το χώρο ως χώρο πρασίνου και αυτό απηχεί και το ψήφισμα που βγήκε –μετά από τις δηλώσεις σας- ομόφωνα από το Δημοτικό Συμβούλιο της Καλλιθέας.
      Θα ήθελα να πω ότι κανείς δεν διαφωνεί–αντίθετα είμαστε όλοι υπέρ- ότι πρέπει η Κρατική Λυρική Σκηνή να αποκτήσει το δικό της χώρο, εκτός από το μικρό χώρο που έχει στην οδό Ακαδημίας. Όπως θα διαβάσατε σήμερα στην «ΚΑΘΗΜΕΡΙΝΗ» ο Διευθυντής της Λυρικής κ. Λαζαρίδης θέτει θέμα και λέει ότι δεν έχει ούτε καν τα χρήματα για να λειτουργήσει η Λυρική Σκηνή, άρα πολύ περισσότερο να κάνουμε ένα κτήριο των 200.000.000 ευρώ.
      Κλείνοντας για μας, κύριε Υπουργέ, υπάρχει και ένα θέμα πολιτικό. Οι πολίτες λένε ότι η Κυβέρνησή σας αθετεί και δεν εφαρμόζει τις προεκλογικές της υποσχέσεις. Σ’ αυτήν την περίπτωση κάνει κάτι χειρότερο: Άλλα είπε προεκλογικά και άλλα έρχεται μετεκλογικά να εφαρμόσει.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κύριο Ανωμερίτη.
      Ορίστε, κύριε Υφυπουργέ, έχετε το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, είναι προφανές από την απάντηση που έδωσα ότι δεν υπάρχει καμία αντίθεση σ’ αυτά που προεκλογικά λέγαμε και σ’ αυτά που μετά τις εκλογές πράττουμε.
      Θα ήθελα να ενημερώσω τον κύριο συνάδελφο ότι δεν διαταράσσεται σε καμία περίπτωση η από το νόμο προβλεπόμενη κατεύθυνση του πρώην Ιπποδρόμου. Έδωσα σαφή στοιχεία για το συντελεστή δόμησης, για το συντελεστή κάλυψης και ασφαλώς ο χαρακτήρας όλου αυτού του χώρου, του πρώην Ιπποδρόμου, θα είναι ένας χαρακτήρας χώρου πρασίνου. 
      Από εκεί και πέρα η κάλυψη, που οι πολεοδομικές ρυθμίσεις μας δίνουν, ουσιαστικά δημιουργούν τις καλύτερες προϋποθέσεις –εάν τελικά κατευθυνθούμε προς αυτήν τη λύση- για την ανάπτυξη μιας νέας πολιτιστικής εστίας με σημαντική εμβέλεια και σημαντική υπεραξία στην περιοχή που θα δώσει νέες δυνατότητες στο Δήμο Καλλιθέας.                            
      Είναι πάρα πολύ σημαντικό, με τις σημερινές προϋποθέσεις, να δημιουργηθεί αυτό το σύνολο σ’ αυτήν την περιοχή, γιατί ο πολιτισμός εκ των πραγμάτων δημιουργεί από μόνος του συνθήκες υπεραξίας. Και σε μία υποβαθμισμένη περιοχή, ασφαλώς δεν υπάρχει τίποτα καλύτερο να γίνει απ’ αυτήν την επένδυση. Είναι μία επένδυση υψηλού επιπέδου και υψηλού κόστους. Είναι μία επένδυση η οποία θα δώσει τεράστιες δυνατότητες στην περιοχή και ουσιαστικά θα αναβαθμίσει σε υψηλό επίπεδο την ίδια τη λογική του δήμου. 
      Θα ήθελα ακόμα να σημειώσω ότι δεν διαβάσατε καλά τη συνέντευξη του κ. Λαζαρίδη. Δεν πειράζει. Εμείς συνεχίζουμε να κάνουμε την πολιτική μας σε σχέση με τη γενικότερη προσπάθειά μας να αναδείξουμε το σύγχρονο πολιτισμό, να θωρακίσουμε το σύγχρονο πολιτισμό και να δημιουργήσουμε όλες τις απαραίτητες προϋποθέσεις, ώστε η σύγχρονη ελληνική δημιουργία να βγει ανταγωνιστικά και στο διεθνές περιβάλλον. Γι’ αυτό και έχουμε εξασφαλίσει όλες τις απαραίτητες προϋποθέσεις που απαιτούνται σε οικονομικό επίπεδο, αλλά και σε θεσμικό επίπεδο, για την απρόσκοπτη εξέλιξη και λειτουργία του. 
      Τελειώνοντας, επιμένω ότι ουσιαστικά δεν αλλάζει τίποτα από την πρόβλεψη, την οροθέτηση και οριοθέτηση που προκύπτει από το ν. 3342/2005 για το χώρο του πρώην Ιπποδρόμου, που θα είναι ένας χώρος αστικού πρασίνου. Και βέβαια, όταν προχωρήσουν οι εργασίες, θα υπάρξει αυτή η ανοιχτή διαβούλευση που αποτελεί σημείο αναφοράς για μας, στο Υπουργείο Πολιτισμού, με την τοπική κοινωνία, ώστε να δοθούν εξηγήσεις για οποιαδήποτε απορία και αν υπάρξει. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η δεύτερη, η υπ’ αριθμόν 338/10.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τις πρόσφατες πλημμύρες στο Νομό Πρέβεζας, την αποζημίωση των πληγέντων κ.λπ. διαγράφεται λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 31/18/9-12-2005 επίκαιρη επερώτηση των Βουλευτών του ΠΑ.ΣΟ.Κ. κ.κ. Ιωάννη Μαγκριώτη, Χρύσας Αράπογλου, Ευαγγελίας Σχοιναράκη-Ηλιάκη, Ανδρέα Μακρυπίδη, Ροδούλας Ζήση, Εμμανουήλ Φραγκιαδουλάκη, Αθανασίου Παπαγεωργίου, Αναστάσιου Σιδηρόπουλου, Αθανασίας Μερεντίτη, Ιωάννη Δριβελέγκα, Αθανασίου Μωραϊτη, Δημητρίου Γεωργακόπουλου, Κωνσταντίνου Ρόβλια, Ανδρέα Λοβέρδου, Κωνσταντίνου Σπηλιόπουλου, Ιωάννη Διαμαντίδη, Ιωάννη Τσακλίδη, Αθανασίου (Νάσου) Αλευρά, Αριστείδη Μουσιώνη, Χαράλαμπου Καστανίδη και Δημητρίου Ρέππα, προς τον Πρόεδρο της Κυβέρνησης και Υπουργό Πολιτισμού, σχετικά με την κατασκευή εκθεσιακού και συνεδριακού κέντρου στους χώρους του Ολυμπιακού Σταδίου. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει Κοινοβουλευτικό Εκπρόσωπο τον κ. Λοβέρδο. 
      Το λόγο έχει ο πρώτος επερωτών κ. Ιωάννης Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Κυρίες και κύριοι συνάδελφοι, μετά από αρκετούς μήνες καθυστέρησης, επιτέλους η Κυβέρνηση αποφάσισε να φέρει προς συζήτηση στη Βουλή την επίκαιρη επερώτηση που έχουμε καταθέσει. Αυτό είναι ένα από τα θέματα που πρέπει να δούμε σχετικά με τη λειτουργία του Κοινοβουλίου, κατά πόσο οι επερωτήσεις καταλήγουν να είναι επίκαιρες και κατά πόσο η Κυβέρνηση έχει την ευχέρεια να διαχειρίζεται το χρόνο, πιστεύοντας ότι θα εκτονωθεί στο τέλος η λαϊκή πίεση, η δυσφορία της κοινής γνώμης και η πίεση της Αντιπολίτευσης, ώστε να μπορέσει να υλοποιήσει καλύτερα και ομαλότερα την πολιτική της, που έρχεται σε ευθεία αντίθεση με τα λαϊκά συμφέροντα. Δυστυχώς, όμως, το θέμα αυτό έχει διαχρονική επικαιρότητα, γιατί έχει πολλαπλές και αλυσιδωτές επιπτώσεις. 
      Στο θέμα αυτό, κύριε Πρόεδρε, πράγματι συγκεντρώνονται όλες οι αδυναμίες και οι ανεπάρκειες της Κυβέρνησης, όσον αφορά το περιεχόμενο της κυβερνητικής πολιτικής και όσον αφορά τη διαχείριση και τον τρόπο με τον οποίο διαχειρίζεται την κυβερνητική και κρατική εξουσία. 
      Αποκαλύπτεται περίτρανα ότι όλες αυτές οι προεκλογικές διακηρύξεις για την ανάπτυξη -και ειδικότερα της περιφέρειας- για το σεβασμό στο περιβάλλον, για την αξιοποίηση των ολυμπιακών εγκαταστάσεων, για το μόχθο και τον πλούτο, για τη μεγάλη αυτή επένδυση του ελληνικού λαού, για την έγκαιρη αξιοποίησή τους και φυσικά για το σεβασμό στη νομιμότητα, είναι κενές περιεχομένου. Για μία ακόμη φορά αποδεικνύεται απόλυτα πως είναι προπέτασμα καπνού, δημαγωγική αποκλειστικά και μόνο εξαγγελία, η θεωρία της σεμνότητας και ταπεινότητας, που «εκπέμπει» ο κύριος Πρωθυπουργός!
      Στο συγκεκριμένο θέμα, στην παράνομη και παράτυπη παραχώρηση σαράντα στρεμμάτων στον περιβάλλοντα χώρο του ΟΑΚΑ για την ανάπτυξη εκθεσιακού και συνεδριακού κέντρου, μπορούμε να διαπιστώσουμε τα εξής:
      Πρώτον, έλλειψη σχεδιασμού και αξιοποίησης των ολυμπιακών εγκαταστάσεων. Πού είναι ο νόμος που ψηφίστηκε έστω και με καθυστέρηση πολλών μηνών, ο ν. 3342, το Μάη του 2005 για αξιοποίηση των ολυμπιακών εγκαταστάσεων, με ευαισθησία στο περιβάλλον, με ευαισθησία στις τοπικές κοινωνίες, στον πολιτισμό, στον αθλητισμό; Πουλάμε ό,τι να ‘ναι και όπου να ‘ναι. Δεν είναι σύνθημα, είναι η εφαρμοζόμενη κυβερνητική πολιτική, όπως τεκμηριώνεται από την παράνομη και παράτυπη παραχώρηση των σαράντα στρεμμάτων για την κατασκευή του μεγαλύτερου εκθεσιακού κέντρου στη χώρα, ειδικότερα στο Λεκανοπέδιο.
      Δεύτερον, έλλειψη κάθε συνεργασίας στο εσωτερικό της Κυβέρνησης ακόμη και μέσα στο ίδιο Υπουργείο, το Υπουργείο Πολιτισμού, στο οποίο προΐσταται και είναι Υπουργός ο Πρωθυπουργός. Η κ. Πετραλιά τον Αύγουστο υπέγραψε μαζί με τον κ. Αλογοσκούφη και τον κ. Σουφλιά, όπως αναφέρεται στο ν. 3342 του προηγούμενου Μάη, κοινή υπουργική απόφαση για την αλλαγή χρήσης στο συγκεκριμένο χώρο και για τη νομιμοποίηση της εκχώρησης προς την ιδιωτική εταιρεία, για την αξιοποίηση του χώρου αυτού –το τονίζω, τον Αύγουστο του 2005- και στα τέλη Οκτώβρη, μετά τον πολιτικό σάλο που είχε προκληθεί και στον Πανελλήνιο, αλλά ειδικότερα στη Θεσσαλονίκη, γιατί πλήττονται ευθέως τα συμφέροντα της HELEXPO στην Αθήνα και όχι μόνο, ο Υφυπουργός Πολιτισμού, υπεύθυνος για τα θέματα αθλητισμού, ακυρώνει την κοινή υπουργική απόφαση, ακυρώνει την αναπληρωτή Υπουργό Πολιτισμού. Ουσιαστικά, ακυρώνει τον προϊστάμενό του Υπουργό Πολιτισμού και Πρωθυπουργό, γιατί κατ’ εξουσιοδότηση του κ. Καραμανλή υπογράφει η κ. Πετραλιά. Δεν κάνει του κεφαλιού της. Μέσα στο ίδιο το Υπουργείο, δηλαδή, δεν είχαν την ευκαιρία να σηκώσουν ένα τηλέφωνο και να συνεννοηθούν για το τι υπογράφουν, αν είναι νόμιμο, παράνομο, παράτυπο και εκθέτουν έτσι την Κυβέρνηση, εκθέτουν τη χώρα σε τελευταία ανάλυση; 
      Τρίτον, έλλειψη σεβασμού στη νομιμότητα, κύριε Πρόεδρε. Με απευθείας ανάθεση, χωρίς καν πρόσκληση ενδιαφέροντος, παραχωρούνται σαράντα στρέμματα στο Ο.Α.Κ.Α., στον περιβάλλοντα χώρο, παρά τη ρητή δέσμευση της Κυβέρνησης σε τούτη την Αίθουσα –και βλέπω εδώ τον κ. Ιωαννίδη, τον εισηγητή αυτού του νομοσχεδίου, που πράγματι  πίστευε ο άνθρωπος τότε, όταν εισηγούνταν το ν. 3342, πως θα πέσει άπλετο φως παντού- για διαφάνεια και νομιμότητα για να γίνονται όλα με ανοικτούς διαγωνισμούς. Κύριε Ιωαννίδη, δυστυχώς από την πρώτη εφαρμογή κιόλας αυτού του νόμου, αδιαφάνεια! 
      Τέταρτον, πρωτοφανείς μεθοδεύσεις της Κυβέρνησης με φωτογραφικές νομοθετικές ρυθμίσεις στο ν. 3342 του Μαϊου περί αξιοποίησης των ολυμπιακών εγκαταστάσεων και στην κοινή υπουργική απόφαση του Αυγούστου που δημοσιεύτηκε τον προηγούμενο Σεπτέμβρη, όπου η Κυβέρνηση νομοθετεί και νομιμοποιεί τη σύμβαση απευθείας παραχώρησης στην ιδιωτική εταιρεία από το Διοικητικό Συμβούλιο του Ο.Α.Κ.Α.. 
      Κοιτάξτε, αγαπητοί συνάδελφοι: Είναι πρωτοφανές το πώς συνεργάζεται το Διοικητικό Συμβούλιο του Ο.Α.Κ.Α. με την ιδιωτική εταιρεία. Διαμορφώνουν τη σύμβαση με συγκεκριμένους όρους, την υπογράφουν και αυτό που υπογράφουν, νομοθετείται στο ν. 3342 μετά από δύο μήνες σε ετούτη εδώ την Αίθουσα. Αυτό που φωτογραφικά νομοθετούν, το υπογράφουν οι τρεις Υπουργοί κατ’ εξουσιοδότηση του νόμου σε κοινή υπουργική απόφαση τον Αύγουστο και μόλις δημοσιεύεται, η ιδιωτική εταιρεία στέλνει πρόσκληση ενδιαφέροντος, πανηγυρίζοντας πλέον γιατί έχει σε χρήση το χώρο αυτό, με πολύ ελκυστικούς όρους για τους πελάτες της!
      Πρωτοφανές πράγματι. Εδώ πετύχατε τον απόλυτο συντονισμό Κυβέρνησης, δημόσιου τομέα και ιδιωτικής πρωτοβουλίας και σας συγχαίρω, μόνο που το κάνατε παράτυπα και παράνομα και βάλατε και τη Βουλή σ’ αυτήν τη μεθόδευση.
      	Πέμπτον: Πλήρης αγνόηση των συμφερόντων της HELEXPO, αφού το εκθεσιακό και συνεδριακό κέντρο θα κατασκευαστεί. Λέω ότι θα κατασκευαστεί, γιατί ακόμα παραμένει σε ισχύ η σύμβαση, παρ’ όλες τις αντίθετες διακηρύξεις του κυρίου Υφυπουργού, τις προθέσεις του οποίου εγώ δεν αμφισβητώ για την υποστήριξη των συμφερόντων της HELEXPO. Είμαι βέβαιος ότι αυτός ήταν ο λόγος για τον οποίο «υπερπήδησε» τρεις Υπουργούς και τον ίδιο τον Πρωθυπουργό και απ’ αυτήν την Αίθουσα, στα τέλη του Οκτώβρη, δήλωσε πως αυτή η σύμβαση δεν θα έχει ισχύ. 
      	Όμως, αρκεί η πρόθεση ενός Υφυπουργού για να λυθεί το μέγα κυβερνητικό πρόβλημα που έχει δημιουργηθεί, το μέγα πολιτικό και ηθικό πρόβλημα, κύριε Υφυπουργέ; 
      	Αυτό το συνεδριακό και εκθεσιακό κέντρο, αν λειτουργήσει, είναι λίγα μέτρα δίπλα από το συνεδριακό και εκθεσιακό κέντρο της HELEXPO στην Αθήνα, με πολύ πιο ελκυστικούς όρους και είναι πάρα πολύ απλό να αποδειχθεί αυτό, αλλά δεν μας παίρνει ο χρόνος. Αν το αμφισβητεί κανείς, μπορούμε να το κάνουμε. Είναι βέβαιο πως μέσα σε λίγους μήνες θα οδηγήσει στην πλήρη απαξίωση και στο κλείσιμο της δραστηριότητας της HELEXPO στην Αθήνα. Αυτή δεν είναι απλώς μία σημαντική και ζωτική δραστηριότητα για την HELEXPO, τον εθνικό εκθεσιακό μας φορέα, αλλά είναι και ο ρυθμιστής της εκθεσιακής αγοράς στην Αθήνα, στο μεγάλο αστικό κέντρο της πατρίδας μας, στην πρωτεύουσα, που υποβοηθά με τις ελκυστικές του τιμές την ανάπτυξη της εκθεσιακής δραστηριότητας -πέρα από το ότι είναι κερδοφόρος- επ’ ωφελεία των Ελλήνων παραγωγών είτε αγαθών είτε υπηρεσιών.
      Εγώ θα ήθελα να σας ρωτήσω, κύριε Υφυπουργέ, κάτι που είναι πολύ επίκαιρο στην πόλη μας και θα ήθελα να ξέρω τη θέση σας και τη θέση της Κυβέρνησης επ’ αυτού: H εικόνα έχει αλλάξει, γιατί μέχρι σήμερα η Κυβέρνηση δια του κ. Τσιαρτσιώνη, του αρμόδιου Υπουργού Μακεδονίας- Θράκης, συμφωνεί με τη διοίκηση της Δ.Ε.Θ. Α.Ε. και έχουν καταθέσει στο Υπουργείο Οικονομίας και Οικονομικών, στη Γραμματεία για τα συγχρηματοδοτούμενα έργα, μία πρόταση για να παραχωρηθεί το κέντρο της πόλης μας, ο χώρος της έκθεσης, για να παραχωρηθούν τα εκατόν ογδόντα στρέμματα, σε ιδιώτη Έλληνα ή ξένο επενδυτή με τη μέθοδο της αντιπαροχής. Αυτή είναι ουσιαστικά η μέθοδος για την κατασκευή ενός μεγάλου εμπορικού και εκθεσιακού κέντρου. Δεν θα μπω σε λεπτομέρειες, θα αναφερθούν και οι άλλοι συνάδελφοι σ’ αυτό. 
      Το θέμα είναι σε εξέλιξη και είναι μέγα θέμα, μέγα πολιτικό σκάνδαλο, θα έλεγα, για τη Θεσσαλονίκη, για τη λειτουργία της ‘Εκθεσης, την προοπτική της, για την ποιότητα ζωής των κατοίκων, για τον εμπορικό κόσμο της πόλης και ιδιαίτερα των περιφερειακών δήμων. Σύσσωμη η πόλη έχει ξεσηκωθεί ενάντια σ’ αυτό το σχέδιο και η Κυβέρνηση δια του κ. Τσιαρτσιώνη και του κ. Αλογοσκούφη το προωθεί και μάλιστα έχει ανακοινώσει και σχετικό χρονοδιάγραμμα. 
      	Κύριε Υφυπουργέ, θα ήθελα τη δική σας θέση. Θα είναι πάρα πολύ ευχάριστο να ακούσουμε αντίστοιχη θέση μ’ αυτήν που διατυπώσατε τον Οκτώβρη και για το Ο.Α.Κ.Α.. 
       	Έκτον, υπάρχει πλήρης διάλυση και απαξίωση των ολυμπιακών εγκαταστάσεων. Ενάμιση χρόνο και πλέον μετά το τέλος των Ολυμπιακών Αγώνων, παρουσιάζουν εικόνα ερήμωσης. Χάνεται ο πλούτος, χάνονται τα χρήματα που επενδύθηκαν, κύριε Υπουργέ. Πού είναι οι διακηρύξεις σας; Μόλις τέλειωσαν τα «βεγγαλικά», αυτή η μεγάλη γιορτή, αυτή η μεγάλη επιτυχία της χώρας και του αθλητισμού όπου τόσα επενδύθηκαν, όλα τελείωσαν. Αυτή η γιορτή κόστισε ακριβά για τη χώρα και ειδικά για τα λαϊκά στρώματα και κάθε μέρα επικαλούνται ο κ. Αλογοσκούφης και ο Πρωθυπουργός ότι ήταν πολλά τα έξοδα των Ολυμπιακών Αγώνων και ότι από ‘δω και πέρα, η περιφέρεια θα έχει προτεραιότητα και ότι όλα αυτά θα γυρίσουν πίσω, αφού θα αξιοποιηθούν παραγωγικά και αναπτυξιακά για τον ελληνικό λαό. Ενάμιση χρόνο μετά; Ερήμωση, απαξίωση!
      	Έβδομον, θα ήθελα να αναφέρω τον παράτυπο τρόπο λειτουργίας της διοίκησης του Ο.Α.Κ.Α., κύριε Υφυπουργέ. Είναι αλήθεια, κύριε Υπουργέ, ότι από τις 31/12/2004 έχει λήξει η περίοδος συμμετοχής των τεσσάρων εκπροσώπων της Ελληνικής Ολυμπιακής Επιτροπής; Συνεπώς, η σύμβαση του Ειδικού Συμβουλίου είναι παράτυπη, αφού εσείς δεν έχετε αποδεχθεί τους τέσσερις νέους που σας έχει προτείνει η Ε.Ο.Ε., που σημαίνει ότι η σύνθεση και η λειτουργία του Συμβουλίου είναι παράτυπη και μάλιστα λειτουργεί και χωρίς πρόεδρο εδώ και τέσσερις μήνες, μετά την «καρατόμηση» του προέδρου, στον οποίον επιρρίψατε τις ευθύνες αυτής της σύμβασης που συζητούμε.
      Το Συμβούλιο μιλάει για ομόφωνη απόφαση. Ποιο Συμβούλιο; Είναι νόμιμο ή λειτουργεί παράτυπα; Και αν είναι ομόφωνη η απόφαση του Συμβουλίου, μπορείτε να μας φέρετε τις υπογραφές των άλλων μελών του Διοικητικού Συμβουλίου; Και ποια είναι αυτά τα μέλη του Διοικητικού Συμβουλίου; Και αν ήταν ομόφωνη η απόφαση και υπάρχουν οι υπογραφές όλων, γιατί δεν τους καρατομήσατε όλους; Μόνο ο Πρόεδρος είχε την ευθύνη; Ο Γενικός Διευθυντής που την υπέγραψε, δεν είχε την ευθύνη;
      Τελειώνοντας, κύριε Υπουργέ, θα ήθελα να πω πως όταν είδατε το μέγα πολιτικό σάλο που ξεσηκώθηκε και τη χρέωση που ευθέως απευθύνετο στο πρόσωπο του Πρωθυπουργού και ως Υπουργού Πολιτισμού, αλλά και ως Βουλευτή Θεσσαλονίκης γι’ αυτήν τη σύμβαση, ήρθατε στην Αίθουσα της Βουλής και δηλώσατε πως δεν θα έχει ισχύ, γιατί δεν την έχετε εσείς εγκρίνει. Δηλώσατε χαρακτηριστικά ότι «Κακώς υπεγράφη η σύμβαση, αφού δεν έχει τη δική μου έγκριση».
      Κύριε Υπουργέ, από το Μάιο, όπως φαίνεται και από τα Πρακτικά του Διοικητικού Συμβουλίου του Ο.Α.Κ.Α., έχει αποσταλεί προς το γραφείο σας η σύμβαση αυτή. Είναι γνωστό -και είθισται, όπως λέει και ο κανονισμός λειτουργίας του ΟΑΚΑ- πως εσείς έχετε το δικαίωμα ελέγχου της νομιμότητας της σύμβασης και όχι της σκοπιμότητας.
      Θέλω να σας ρωτήσω ευθέως: Γιατί δεν απαντήσατε εγκαίρως στη σύμβαση αυτή, που ήταν από την άνοιξη στο γραφείο σας; Είθισται βεβαίως, όταν συμφωνεί ο προϊστάμενος Υπουργός, να μην απαντά και να προχωράει η διαδικασία.
      Έτσι ακριβώς γίνεται, κύριε Καρρά. Συμφωνώ με την κίνηση της κεφαλής σας και την κατάφαση.
      ΚΩΣΤΑΣ ΚΑΡΡΑΣ: Να μην κουνάω, δηλαδή, το κεφάλι μου; 
      ΙΩΑΝΝΗΣ ΜΑΓΚΡΙΩΤΗΣ: Το κουνάτε και πολύ καλά, θα έλεγα. Συγκατανεύσατε στο ερώτημά μου γι’ αυτό το επικαλέστηκα, κύριε Καρρά.
      ΚΩΣΤΑΣ ΚΑΡΡΑΣ: Δεν ξέρετε αν ήταν συγκατάνευση ή όχι. Ήταν κάτι άλλο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      ΙΩΑΝΝΗΣ ΜΑΓΚΡΙΩΤΗΣ: Έχετε, λοιπόν, το δικαίωμα του ελέγχου της νομιμότητας. Σας ερωτώ: Την καταργείτε –το λέω γιατί ακόμη δεν έχει καταργηθεί και υπάρχουν σημερινά δημοσιεύματα στον ημερήσιο Τύπο της Θεσσαλονίκης- γιατί είναι παράνομη ή γιατί διαφωνείτε με τη σκοπιμότητα; Τη διαφωνία σας με τη σκοπιμότητα, την έχετε διατυπώσει και από του Βήματος της Βουλής στα τέλη του Οκτώβρη και σε συνεντεύξεις σας στον τοπικό Τύπο της Θεσσαλονίκης. Εσείς, όμως, έχετε το δικαίωμα μόνο για τη νομιμότητα, δηλαδή να την καταργήσετε. 
      Δηλώστε, λοιπόν: Είναι παράνομη η σύμβαση που υπεγράφη ή την καταργείτε γιατί διαφωνείτε με τη σκοπιμότητα της σύμβασης; Χρειάζονται ξεκάθαρες δηλώσεις και θέσεις από την Κυβέρνηση.
      Κύριε Υπουργέ, αφού εκ των υστέρων, στα τέλη του Οκτώβρη, δηλώνετε ότι ο σκοπός της σύμβασης αυτής δεν είναι καλός και γι’ αυτό δεν θα την εγκρίνετε, άρα και η σύμβαση δεν έχει ισχύ, γιατί δεν ενημερώσατε τους τρεις Υπουργούς και μάλιστα και την αναπληρωτή Υπουργό κ. Πετραλιά, που είστε στο ίδιο Υπουργείο, τον κ. Αλογοσκούφη, τον κ. Σουφλιά, που υπογράφουν την κοινή υπουργική απόφαση, ότι αυτή δεν εγκρίνεται από εσάς;
      Ξανατονίζω τα ερωτήματα που έθεσα προηγουμένως και το περιεχόμενό τους. Δεν την εγκρίνετε γιατί είναι παράνομη ή γιατί δεν εγκρίνετε τη σκοπιμότητά της; Γιατί τους αφήσατε να πάνε να υπογράψουν την κοινή υπουργική απόφαση, που είναι ουσιαστικά νομοθετική ρύθμιση, να δημοσιευθεί στην Εφημερίδα της Κυβερνήσεως, να ενσωματώσει μέσα η κοινή υπουργική απόφαση το ιδιωτικό συμφωνητικό του Διοικητικού Συμβουλίου του Ο.Α.Κ.Α. και της ιδιωτικής εταιρείας και η ίδια η εταιρεία να προσφύγει εκ των υστέρων κατά του δημοσίου, μετά τη δήλωσή σας για διαφυγόντα κέρδη; Γιατί δηλώνει ότι αφού είχε όλη τη νομιμότητα -όπως αυτή εκτιμά- η σύμβαση, προχώρησε στην αγορά όλου εκείνου του μηχανολογικού εξοπλισμού για να κτίσει το εκθεσιακό και συνεδριακό κέντρο και έχει καταγγείλει, έχει κάνει μήνυση, αγωγή στο δημόσιο και ζητά αποζημίωση από το δημόσιο; Γιατί, λοιπόν, δεν ενημερώσατε τους τρεις Υπουργούς, την Κυβέρνηση, πως δεν πρέπει να την υπογράψουν, δεν πρέπει να τη νομιμοποιήσουν αυτήν τη σύμβαση γιατί είναι παράνομη ή μήπως διαφωνείτε με τη σκοπιμότητά της; 
      Κλείνοντας, κύριε Υπουργέ, θα ήθελα να πω ότι υπάρχουν δύο εκδοχές. Ή πιστεύετε ότι είμαστε τόσο αφελείς και ότι είναι τόσο αφελείς οι πολίτες και ότι όλα αυτά θα τα χάψουμε και ότι είναι μια κίνηση πυροτεχνική, ανεξάρτητα από τις προθέσεις, που μπορεί όλα αυτά να τα καλύψει ή, κύριοι συνάδελφοι,  η Κυβέρνηση πολιτεύεται επικίνδυνα.
      Η Κυβέρνηση είναι επικίνδυνη και μόνο για τον τρόπο που διαχειρίζεται το δημόσιο συμφέρον. Είναι υπόλογη και γι’ αυτό το μέγα θέμα απέναντι στον ελληνικό λαό και, ειδικότερα, απέναντι στους πολίτες της Θεσσαλονίκης και της Βόρειας Ελλάδας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
      Το λόγο έχει ο κ. Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, έχουμε κατ’ επανάληψη αποδείξει στην Αίθουσα αυτή ότι η Κυβέρνηση της Νέας Δημοκρατίας δεν διατηρεί τις καλύτερες σχέσεις ούτε με το Σύνταγμα ούτε με τις κοινοτικές οδηγίες ούτε, βέβαια, με τη νομιμότητα. Ορισμένες, δυστυχώς, απ’ αυτές τις παρανομίες της Κυβέρνησης έχουν λάβει ευρωπαϊκές διαστάσεις. Άλλες, ευτυχώς, όπως η προκείμενη, περιορίστηκαν εντός των συνόρων της χώρας μας. Δεν είναι καθόλου τυχαίο ότι τους είκοσι δύο πρώτους μήνες της διακυβέρνησης της χώρας από τη Νέα Δημοκρατία, παραβιάστηκαν σαράντα φορές το Σύνταγμα και οι κοινοτικές οδηγίες από νομοθετήματα που φέρατε σ’ αυτήν εδώ την Αίθουσα. Έχουμε καταθέσει σχετική νομική μελέτη με το συνάδελφο κ. Ανδρέα Λοβέρδο και πολιτική μελέτη, υπό την έννοια της επερώτησης, η οποία φαίνεται να καθυστερεί να συζητηθεί στην Ολομέλεια.
      Όταν, βέβαια, διαπιστώνονται τόσες παραβάσεις του Συντάγματος, των κοινοτικών οδηγιών και της νομιμότητας σε τόσο μικρό χρονικό διάστημα, ξέρετε ότι το πρόβλημα παύει να είναι νομικό και γίνεται πολιτικό. Η Κυβέρνηση και οι εκάστοτε Υπουργοί έχουν πολιτική ευθύνη για την παραβίαση της νομιμότητας και των συνταγματικών και ευρωπαϊκών θεσμών, ιδιαίτερα δε όταν εμείς επισημαίνουμε και εσείς κωφεύετε. 
      Στην περίπτωση της παράνομης μίσθωσης των σαράντα στρεμμάτων του Ολυμπιακού Αθλητικού Κέντρου Αθηνών, του Ο.Α.Κ.Α., δεν διαπιστώνουμε απλώς την καταπάτηση κάθε έννοιας διαφάνειας και την παντελή έλλειψη σοβαρότητας και σχεδιασμού, αλλά διαπιστώνουμε με λύπη μας ότι η Κυβέρνηση περιφρονεί τα δικά της νομοθετήματα, τους νόμους που η ίδια συντάσσει και ψηφίζει.
      Θα σας πω συγκεκριμένα τι εννοώ. Το Μάιο του 2005 ψηφίσατε εδώ στη Βουλή το ν.3342 για την αξιοποίηση των ολυμπιακών εγκαταστάσεων. Το άρθρο 35 αυτού του νόμου ορίζει ρητά ότι η αποκλειστική αξιοποίηση, χρήση, διαχείριση και εκμετάλλευση των ολυμπιακών συγκροτημάτων του άρθρου 9 ανατίθεται στην εταιρεία «Ολυμπιακά Ακίνητα Α.Ε.». Το άρθρο 9 του νόμου ρητά αναφέρει ότι στα ολυμπιακά συγκροτήματα περιλαμβάνεται και το Ολυμπιακό Αθλητικό Κέντρο Αθηνών και μάλιστα πρώτο-πρώτο. Η εταιρεία, λοιπόν, «Ολυμπιακά Ακίνητα Α.Ε.» ήταν η μόνη αρμόδια, βάσει του δικού σας νόμου, για τη διαχείριση των επιδίκων σαράντα στρεμμάτων του Ο.Α.Κ.Α.. 
      Παρ’ ότι, λοιπόν, έχετε ψηφίσει αυτόν το δικό σας νόμο από το Μάιο του 2005, έρχεστε τρεις Υπουργοί τον Αύγουστο του 2005 και επιχειρείτε να νομιμοποιήσετε την παράνομη μίσθωση των σαράντα στρεμμάτων με τη γνωστή υπουργική απόφασή σας, η οποία δημοσιεύτηκε μάλιστα το Σεπτέμβριο. Έρχεστε να νομιμοποιήσετε μία παράνομη σύμβαση που έγινε από αναρμόδιο όργανο. Ακούστε για ποιους λόγους –που δεν είναι ούτε ένας ούτε δύο- είναι παράνομη η σύμβασή σας. 
      Πρώτον, η σύμβαση είναι παράνομη, διότι έγινε από τον Πρόεδρο του Ο.Α.Κ.Α., ενώ έπρεπε να γίνει από την εταιρεία «Ολυμπιακά Ακίνητα Α.Ε.», που είναι η αποκλειστικά αρμόδια κρατική εταιρεία γι’ αυτόν το σκοπό.
      Δεύτερον, η μίσθωση ήταν παράνομη, διότι συνήφθη χωρίς να γίνει δημόσιος διαγωνισμός. Έγινε με απευθείας ανάθεση χωρίς διαγωνιστική διαδικασία, κατά παράβαση βασικών κανόνων του δημοσίου ελληνικού εσωτερικού δικαίου και των κοινοτικών οδηγιών.
      Τρίτον, η μίσθωση ήταν παράνομη, διότι συνήφθη χωρίς να ελεγχθεί και να εγκριθεί από το Ελεγκτικό Συνέδριο, κατά παράβαση του άρθρου 98, παράγραφος 1β΄ του Συντάγματος. Δεν την στείλατε ούτε στο Ελεγκτικό Συνέδριο.
      Τέταρτον, η μίσθωση πάσχει, διότι δεν προηγήθηκε ούτε μελέτη σκοπιμότητας ούτε μελέτη κόστους οφέλους, ώστε στοιχειωδώς να γνωρίζει το δημόσιο τι μπορεί να ωφεληθεί απ’ αυτόν το χώρο.
      Πέμπτον, παραβιάστηκε η νομιμότητα, διότι με υπουργική σας απόφαση υπερβήκατε τις διατάξεις του νόμου.
      Κύριε Υπουργέ, δεν είναι ερασιτεχνισμός, δεν είναι άγνοια. Είναι συνειδητή και πολλαπλή παραβίαση της νομιμότητας. Είναι αποδεδειγμένη η πολιτική ευθύνη, διότι με την υπουργική απόφαση επιχειρήσατε να νομιμοποιήσετε την παρανομία. Δεν αρκεί ο αποκεφαλισμός της διοίκησης του Ο.Α.Κ.Α.. Όση ευθύνη είχαν αυτοί, άλλη τόση έχουν όσοι υπέγραψαν την υπουργική απόφαση του Αυγούστου. Θα μου πείτε βέβαια ότι αν τηρούσαμε τη νομιμότητα και αν αναλάμβανε τη διαδικασία της μίσθωσης η εταιρία «Ολυμπιακά Ακίνητα», που ήταν αρμόδια, ακόμη θα περιμέναμε. Βέβαια πόσο δίκιο θα είχατε αν μας λέγατε κάτι τέτοιο για τον τρόπο με τον οποίο ενεργεί η εταιρεία «Ολυμπιακά Ακίνητα»! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου λίγο χρόνο, σας παρακαλώ, από τη δευτερολογία μου.
      Από τον Ιούλιο ξεκίνησε τους τρεις περιβόητους διαγωνισμούς, τρεις από τους δεκάδες που πρέπει να κάνει. Δεκάδες διαγωνισμούς πρέπει να κάνει η εταιρεία «Ολυμπιακά Ακίνητα» για την αξιοποίηση των ολυμπιακών εγκαταστάσεων. Ξεκίνησε στις 3 Ιουλίου. Επτά μήνες μετά, πού είμαστε; Οι διαγωνισμοί δεν έχουν τελειώσει. Οι διαγωνισμοί βαρύνονται με παραβιάσεις της νομοθεσίας στο επίπεδο των διακηρύξεών τους και θα ελεγχθεί και η διαδικασία, όπως εξελίσσεται.
      Οι ολυμπιακές εγκαταστάσεις με ευθύνη δική σας και με ευθύνη της εταιρίας Ολυμπιακά Ακίνητα, έχουν εγκαταλειφθεί στην τύχη τους. Ο ολυμπιακός πλούτος, που είναι πλούτος του ελληνικού λαού, είναι έκθετος, είναι έρημος και απαξιώνεται καθημερινά. Σχεδόν δυο χρόνια είστε στην εξουσία. Όπως και σε όλους τους άλλους τομείς δυστυχώς και στον τομέα της αξιοποίησης των ολυμπιακών εγκαταστάσεων, είστε στο μηδέν. Σας είχαμε προειδοποιήσει, σας τα είχαμε πει, δεν  μας ακούσατε. Δεν είστε απλώς στο μηδέν, αλλά με παράνομες διακηρύξεις προχωρείτε στους τρεις πρώτους διαγωνισμούς, με παράνομες διακηρύξεις που όταν θα φθάσουν τα αποτελέσματα των διαγωνισμών στο Ελεγκτικό Συνέδριο, που οφείλετε να τα πάτε, θα αποδειχθούν οι παρανομίες. 
      Ξεκινήσατε και πορεύεστε χωρίς αποτέλεσμα. «Πορεύεστε», αυτός ο Ενεστώτας Διαρκείας διερωτώμαι πόσο θα κρατήσει, μέχρι πότε θα είστε θεατές σε μια διαδρομή εξουσίας που χαρακτηρίζεται κυρίως από απραξία και δευτερευόντως από αρνητικές πολιτικές πρωτοβουλίες.
      Κύριε Υπουργέ, στο προκείμενο προσπαθήσατε κρυφά και ταπεινά να συνάψετε μια καθ΄ όλα παράνομη σύμβαση, εννοώ τα σαράντα στρέμματα του Ο.Α.Κ.Α.. Υπαναχωρήσατε μόνο όταν το θέμα πήρε δημοσιότητα. Δεν είχατε και δεν έχετε δυστυχώς καμία δυνατότητα πρόληψης. Τα στελέχη σας ενεργούν κατά το δοκούν, παραβιάζοντας τους νόμους και εσείς τους καλύπτετε με υπουργικές αποφάσεις, παραβιάζοντας και τους νόμους και το Σύνταγμα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια. 
      Η κ. Αράπογλου έχει το λόγο.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, παρά τον καιρό που παρήλθε από την κατάθεση της επίκαιρης επερώτησης, η επερώτηση δυστυχώς παραμένει επίκαιρη, γιατί εδώ και μήνες παραμένουν αναπάντητα πολύ σημαντικά ζητήματα που αφορούν στη διαφάνεια του τρόπου διακυβέρνησης, στη νομιμότητα των αποφάσεων, στο εύρος των αρμοδιοτήτων των διοικήσεων οι οποίες διορίζονται από την Κυβέρνηση, στο σχέδιο της μεταολυμπιακής διαχείρισης και μάλιστα σ’ ένα σχέδιο το οποίο δεν «βλέπει». Τώρα θα μου πείτε ότι δεν υπάρχει το σχέδιο αυτό, αλλά ακόμη και οι κινήσεις που γίνονται, αγνοούν την άλλη Ελλάδα, την υπόλοιπη περιφέρεια, που θα έπρεπε να είναι ο πρωταγωνιστής αμέσως μετά τους Ολυμπιακούς Αγώνες.
      Μπαίνουν, λοιπόν, ζητήματα -όπως προανέφεραν συνάδελφοι- αδιαφάνειας, επιλεκτικής αξιοποίησης, προσβολής των αρχιτεκτονημάτων και αμφίβολης συμβατότητας στις κατασκευές. Θα επικαλεστώ εδώ αυτό το οποίο είπε πριν από λίγο ο κ. Τατούλης, ότι ο πολιτισμός δημιουργεί συνθήκες υπεραξίας. Ποιος πολιτισμός; Αυτός που με διάφορες τέντες σε εκθεσιακούς χώρους, δηλαδή προσωρινά, υπερκαλύπτει το αρχιτεκτόνημα για το οποίο και πολλά χρήματα δόθηκαν και θεωρήθηκε το κόσμημα των Ολυμπιακών Αγώνων; Υπάρχει ζήτημα απουσίας συνολικού σχεδιασμού κοινής αποδοχής. Και θα θυμίσω ότι δύο ήταν οι λέξεις, όταν συζητείτο ο νόμος περί της μεταολυμπιακής αξιοποίησης: «διαφάνεια» και «συμμετοχή», έλεγε η κ. Πετραλιά. Πού βρίσκονται αυτά; Υπάρχουν πολλές πιθανότητες ανάδειξης προβλημάτων ασφάλειας στο αθλητικό κέντρο και κανείς μέχρι σήμερα από την πλευρά του Υπουργείου δεν καθησύχασε με τεκμήρια γι’ αυτά. 
      Υπάρχει ένα πρόβλημα από πλευράς της Κυβέρνησης, να αναγνωρίσει το δικαίωμα της αυτενέργειας στις διοικήσεις των σταδίων, μιας και διαχειρίζονται τη δική τους περιουσία. Ποιος ελέγχει, λοιπόν, αυτές τις διοικήσεις, εάν όχι οι Υπουργοί που τις διορίζουν; Υπάρχει ένα πρόβλημα στην ακύρωση της απόφασης και στη νομολογία περί χαριστικών διατάξεων. Τι επιπτώσεις υπήρξαν για τις διοικήσεις αυτές; Αρκεί η παραίτηση του Προέδρου του Ο.Α.Κ.Α.; 
      Και θα διαβάσω εδώ ένα απόσπασμα από τη συνέντευξή σας, κύριε Ορφανέ, στον «ΑΓΓΕΛΙΑΦΟΡΟ» στις 30 Οκτωβρίου του 2005. Λέτε επί λέξει: « Η σύμβαση δεν ήρθε ποτέ στο γραφείο μου. Εξάλλου, δεν ήμουν αρμόδιος για τη σύμβαση, ήμουν αρμόδιος επί των αποφάσεων του Διοικητικού Συμβουλίου του Ο.Α.Κ.Α., να ασχοληθώ με τη νομιμότητά τους. Η σύμβαση δεν έπρεπε να υπογραφεί. Η συγκεκριμένη απόφαση του Διοικητικού Συμβουλίου δεν εγκρίνεται. Κακώς υπογράφηκε στη συνέχεια η σύμβαση, η οποία δεν ισχύει. Πιστεύω ότι το μόνο λάθος ήταν από την πλευρά της διοίκησης, η οποία προχώρησε στην υπογραφή μιας σύμβασης ως μη όφειλε, γιατί δεν είχε εγκριθεί η δική της απόφαση.». 
      Και ερωτώ: Ποιος διοικεί αυτόν τον τόπο; Ποιος διοικεί αυτό το Υπουργείο; Τελικώς υπάρχουν συγκεκριμένες ευθύνες και για το θέμα αυτό και ευρύτερα; Είναι υπεύθυνος σε επίπεδο πολιτικό ο κ. Ορφανός; Είναι υπεύθυνη η κ. Πετραλιά; Η συγκεκριμένη απόφαση, είχε έστω και μία έγκριση Υπουργού; Και μη φροντίσετε να μου πείτε ότι δεν είχε, γιατί στην κοινή υπουργική απόφαση η οποία δημοσιεύτηκε το Σεπτέμβριο, υπάρχει σαφής αναφορά στη σύμβαση με τη συγκεκριμένη εταιρία. Είναι κοινή υπουργική απόφαση και έχει δημοσιευτεί στο Φ.Ε.Κ.. Πώς είναι δυνατόν εσείς μετά από ενάμιση μήνα να λέτε ότι είχατε άγνοια, όταν έχετε υπογράψει υπουργική απόφαση, η οποία ονομαστικά αναφέρει τη συγκεκριμένη εταιρεία και σαφώς τη συγκεκριμένη σύμβαση; Είναι άκυρη η συμφωνία; Τι εννοούσε ο κ. Ορφανός, λοιπόν, στη συνέντευξή του λέγοντας ότι η σύμβαση δεν έπρεπε να υπογραφεί; Έχει κινηθεί δικαστική διαδικασία εναντίον αυτών που παρανόμησαν; Θα υπάρξουν και οικονομικές επιπτώσεις και εάν ναι, ποιοι θα πληρώσουν; 
      Τέλος, το σημαντικότερο για μένα, κύριε Ορφανέ, και νομίζω ότι θα συμμεριστείτε τις απόψεις μου και τις μεγάλες ανησυχίες ημών των Θεσσαλονικέων, είναι τι είναι αυτό το οποίο επιφυλάσσετε για τη Θεσσαλονίκη ως Κυβέρνηση, τι είναι αυτό που επιφυλάσσετε για το μέλλον της HELEXPO και της Δ.Ε.Θ. την οποία και εσείς αποκαλείτε εθνικό εκθεσιακό φορέα, αλλά δεν κάνετε απολύτως τίποτα για να κατοχυρώσετε αυτόν το ρόλο. 
      Θα σας διαβάσω ένα απόσπασμα από το δελτίο Τύπου του Ο.Α.Κ.Α. στις 6 Οκτωβρίου που απαντούσε στον κ. Αθανασάκη στις δηλώσεις, δηλαδή, του εκπροσώπου Τύπου του ΠΑ.ΣΟ.Κ.. Ακούστε γλώσσα την οποία χρησιμοποιεί και καταλάβετε την ευαισθησία για τη Θεσσαλονίκη: «Το γεγονός ότι ερχόμαστε σε ανταγωνισμό με τη σύμβαση αυτή με άλλους εκθεσιακούς χώρους…» -και εννοεί ακριβώς την εκδήλωση ενδιαφέροντος από την HELEXPO-Δ.Ε.Θ.- «…είναι γνωστό αλλά και θεμιτό από τη στιγμή που ο νόμος μας δίνει το δικαίωμα να εκμεταλλευτούμε προς το συμφέρον του Ο.Α.Κ.Α. συγκεκριμένους χώρους». Ποιος είναι αυτός ο κύριος ο οποίος έχει υπογράψει ως γραφείο Τύπου του Ο.Α.Κ.Α.; Είναι ακόμα στη θέση του; 
      Τι μέλλον επιφυλάσσετε για τη Θεσσαλονίκη όταν γνωρίζετε ότι το κέντρο το οποίο βρίσκεται σε πολύ μικρή απόσταση έχει πρόβλημα στη λειτουργία, ότι υπάρχει κατάθεση εκδήλωσης ενδιαφέροντος από τη HELEXPO-Δ.Ε.Θ. ότι δεν υπάρχει απολύτως καμία απάντηση; Υπάρχουν από το Σύλλογο Εργαζομένων της HELEXPO συγκεκριμένες αιτιάσεις στις οποίες δεν έχετε δώσει απολύτως καμία απάντηση. 
      Μας αποκαλείτε κακόπιστους όλους εμάς στη συνέντευξή σας, επειδή λέει κάποιοι κακόπιστοι και το λέω ευθαρσώς, θεωρούν ότι είναι εκπρόσωποι της Θεσσαλονίκης; Μα, αν δεν υπήρχαμε εμείς οι κακόπιστοι –που μάλλον εμάς εννοείτε και τους εργαζομένους- αυτή τη στιγμή η σύμβαση θα είχε προχωρήσει και αν δεν είχε γίνει όλος αυτός ο ντόρος. Και με την ευκαιρία αυτή να σας πω ότι ο ντόρος ο οποίος θα γίνει και ξεκίνησε ήδη, το γνωρίζετε και σήμερα και από την προηγούμενη Τρίτη γι’ αυτά τα οποία ετοιμάζετε για το κέντρο της Θεσσαλονίκης, θα είναι πολύ μεγαλύτερα. Η HELEXPO και η Δ.Ε.Θ. δεν βρίσκονται στη Θεσσαλονίκη για να χτίσουν και να τσιμεντοποιήσουν τα τελευταία στρέμματα του κέντρου, ούτε να ακυρώσουν εν κρυπτώ συμφωνίες της πόλης τις οποίες έχει επικυρώσει ο Πρωθυπουργός.
      Ο κ. Καραμανλής είπε ότι ανεξαρτήτως αν δεν πήραμε την HELEXPO τα σχέδια για τη Θεσσαλονίκη θα ολοκληρωθούν και θα εφαρμοστούν. Το σχέδιο, λοιπόν, και η συμφωνία της πόλης και το λέει και ο δήμαρχος της πόλης και ο νομάρχης και οι Βουλευτές και τα επιμελητήρια και οι τεχνικοί της Θεσσαλονίκης, δεν είναι να γίνουν τα τελευταία εκατόν ογδόντα στρέμματα του κέντρου της Θεσσαλονίκης εμπορικά και εκθεσιακά κέντρα. Να κτιστεί και το Γ΄ Σώμα Στρατού και δεν ξέρουμε τι άλλο επιφυλάσσεται στα σχέδια τα οποία λαμβάνετε εν κρυπτώ και για τα οποία αρνείστε να μας ενημερώσετε. 
      Σε ερωτήσεις τις οποίες κάνουμε και σας λέμε να καταθέσετε τις απόψεις της HELEXPO και τις δικές σας ως Κυβέρνηση για το κέντρο της Θεσσαλονίκης δεν λαμβάνουμε απολύτως καμία απάντηση.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, σε έναν ακόμη μεγάλο τομέα καταγράφεται η έλλειψη πολιτικής της Κυβέρνησης, η έλλειψη οράματος και στρατηγικής. Πάνω απ’ όλα όμως καταγράφεται η ανεπάρκεια και η ανικανότητα της Κυβέρνησης. 
      Ενάμιση χρόνο τώρα οι μεγάλες υποδομές της Ολυμπιάδας παραμένουν αναξιοποίητες, φθίνουν, γκρεμίζονται και είναι έντονη πια η συνείδηση, είναι έντονη πια η πεποίθηση ότι δεν έχει σ’ αυτόν τον τομέα, όχι μόνο όραμα και σχέδιο αλλά ούτε και διαχειριστική αντίληψη η νέα διακυβέρνηση. Και φυσικά τα μεγάλα λόγια της Υπουργού κατά την παρουσίαση στις 9 Μαΐου του σχεδίου για αξιοποίηση των ολυμπιακών εγκαταστάσεων όπως και του Πρωθυπουργού στη συνέχεια, με διάφορους τρόπους, φαντάζουν σαν κενό γράμμα. Τα λόγια του Πρωθυπουργού και της Υπουργού για αξιοποίηση, για βιώσιμη ανάπτυξη και κοινωνική αξιοποίηση της μεταολυμπιακής περιουσίας είναι όντως γράμμα κενό. 
      Εκεί όμως που τα πράγματα γίνονται χειρότερα, εκεί που η αντίφαση λόγων και έργων, πράξεων και λόγων είναι προφανής, είναι στην επίκληση της διαφάνειας που προέβαλε η Υπουργός και ο Πρωθυπουργός για την αξιοποίηση της ολυμπιακής περιουσίας, τη διαβούλευση που μας υποσχέθηκε ότι θα υπάρξει με τους κοινωνικούς φορείς, για την καλύτερη κοινωνική αξιοποίηση και τη βιώσιμη ανάπτυξη αυτών των εγκαταστάσεων. 
      Δεν έγινε κανένας διαγωνισμός. Μίλησε για διαφάνεια ο Υπουργός και ο Πρωθυπουργός. Ανατέθηκε αυτό το έργο χωρίς διαγωνισμό; Πού είναι η διαφάνεια, κύριε Υπουργέ; Πού είναι τα μεγάλα λόγια, πού είναι οι μεγάλες υποσχέσεις του Πρωθυπουργού και της Υπουργού; 
      Έχουμε την υπογραφή της σύμβασης από τρεις Υπουργούς δήθεν για τη διευκόλυνση πολεοδόμησης του χώρου των ολυμπιακών εγκαταστάσεων. Μα είναι δυνατόν να λέτε για ένα μεγάλο χρονικό διάστημα ότι δεν ξέρανε και οι τρεις Υπουργοί τι γινότανε;  
      Ο πρόεδρος και το διοικητικό συμβούλιο αποφάσισε να παραχωρήσει με αδιαφανή τρόπο, να αναθέσει χωρίς διαγωνισμό τη διαχείριση αυτού του περιουσιακού στοιχείου χωρίς να ρωτήσει τις προϊστάμενες αρχές; 
      Φυσικά ξέρατε, και φυσικά κάτω από το σάλο και τη μήνιν ιδιαίτερα των Θεσσαλονικέων και  των εργαζομένων της HELEXPO αναγκαστήκατε να ακυρώσετε αυτή την απόφαση.
       Και θα πρέπει να συγχαρώ τον κύριο Υπουργό που πήρε την πρωτοβουλία πρώτος αυτός να ακυρώσει αυτή την απόφαση. Γιατί σ’ αυτή την Αίθουσα πρέπει να είμαστε ειλικρινείς και πρέπει να λέμε την αλήθεια.
       Ο Υπουργός κ. Ορφανός πήρε την πρωτοβουλία να ακυρώσει την απόφαση τριών Υπουργών. 
      Η απόφαση δεν αφορούσε τη διευκόλυνση πολεοδόμησης του χώρου αλλά αφορούσε την ανάθεση σε έναν ιδιώτη της περιουσίας των ολυμπιακών εγκαταστάσεων χωρίς διαγωνισμό με φθηνό τίμημα, με παραβίαση της αισθητικής αυτού του χώρου.
      Φυσικά, κύριε Υπουργέ, πρέπει να πούμε ότι αυτή η πολιτική δεν είναι τυχαία, δεν είναι απλά αναντίστοιχη μ’ αυτά που λέτε, δεν είναι αντίστοιχη μ’ αυτά τα οποία υπόσχεστε αλλά είστε όμηροι μιας λάγνης αντίληψης για ανάθεση των πάντων σε ιδιώτες.
       Δεν θεωρούν αυτοί που έκαναν αυτή την ενέργεια, κύριε Υπουργέ, ότι η HELEXPO μπορεί να διαχειριστεί καλύτερα τα περιουσιακά στοιχεία της Ολυμπιάδας, ότι μπορεί να επιφέρει για την οικονομία, για τον τουρισμό, για την εκθεσιακή υποδομή καλύτερο έργο.
      Και εδώ πια είναι το μεγάλο ερώτημα, η μεγάλη υπόσχεση που παίρνει κατά τη γνώμη μου το χαρακτήρα της εξαπάτησης των Ελλήνων πολιτών και ιδιαίτερα των βορειοελλαδιτών και των Θεσσαλονικέων. Τι έλεγε όλα αυτά τα χρόνια και τι λέει ακόμα η Κυβέρνηση; Ότι θα δώσει έμφαση στην προσπάθεια ανάπτυξης της υπαίθρου, στην προσπάθεια ανάπτυξης της επαρχίας, της περιφέρειας. 
      Στη Θεσσαλονίκη, αφού απωλέσαμε μετά από λάθη και παραλείψεις που έχουμε επισημάνει την ΕΧPO, που ήταν η μεγάλη μας οραματική προσέγγιση γενικότερα για την ανάπτυξη και ευκαιρία για την ανάπτυξη της βορείου Ελλάδος και της Θεσσαλονίκης, αφού, κύριε Υπουργέ, δεν υπερασπίζεστε με αποτελεσματικό τρόπο την υπόθεση της αναγωγής της Θεσσαλονίκης σε συνεδριακό κέντρο, αφού εγκαταλείψατε και αυτήν την πολιτική, ήλθατε τέλος μ’ αυτήν την πράξη να δώσετε το τελικό κτύπημα στη HELEXPO.  Η HELEXPO μπορούσε και μπορεί να αναπτύξει τους εκθεσιακούς χώρους επ’ ωφελεία της οικονομίας στη χώρα μας. Όμως δεν το κάνατε. Το κάνατε εσείς, κύριε Υπουργέ -και είναι προς τιμήν σας και το επαναλαμβάνω- όμως η Κυβέρνηση δεν τη θέλει τη HELEXPO απ’ ό,τι φαίνεται. 
      Η ανακοπή αυτής της πολιτικής ανάθεσης, της αδιαφανούς αυτής πολιτικής έγινε μετά από πίεση των φορέων, των εργαζομένων, των τοπικών παραγόντων, των νομαρχών και φυσικά εμείς θα τη χαιρετίσουμε. Ωστόσο, δεν μπορούμε να μη στιγματίσουμε αυτήν την πολιτική της αδιαφάνειας, αυτήν την πολιτική των αναθέσεων, αυτήν την πολιτική που καταδεικνύει έλλειψη οράματος για το μέλλον.
      ( Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει η κ. Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κυρίες και κύριοι συνάδελφοι, κατά τη συζήτηση του νομοσχεδίου για την αξιοποίηση των ολυμπιακών εγκαταστάσεων τον περασμένο Μάιο ως εισηγήτρια από την πλευρά της Αξιωματικής Αντιπολίτευσης είχα επισημάνει αυτήν την τακτική της Κυβέρνησης και είχα δηλώσει επί λέξει ότι τελικά η πεμπτουσία του συγκεκριμένου νομοσχεδίου είναι να προχωρήσει η Κυβέρνηση χωρίς αντιδράσεις στην παραχώρηση της προίκας του ελληνικού λαού από τους Ολυμπιακούς Αγώνες, που δεν είναι άλλο από τις ολυμπιακές εγκαταστάσεις, ως «πανωπροίκι» στους υποστηρικτές της συγκεκριμένης νέας διακυβέρνησης εξοφλώντας τις προεκλογικές υποχρεώσεις επικαλούμενη δήθεν μάλιστα, όπως έκανε κατά κόρον και τότε και στη συνέχεια, το υψηλό κόστος των εγκαταστάσεων. Εξάλλου, είχε προετοιμάσει όλο αυτό το έδαφος και τη διαδρομή από το καλοκαίρι του 2004 με το άρθρο 15 του ν. 3294 με τις απευθείας αναθέσεις πέρα και έξω, δηλαδή κατά παρέκκλιση της κείμενης νομοθεσίας, όπως ορίζεται στην τελευταία παράγραφο του συγκεκριμένου άρθρου. Και φαίνεται καθαρά η πρόθεση της Κυβέρνησης.
      Βεβαίως, να πούμε ότι εγκαταλείφθηκε εντελώς ο αθλητικός και δημόσιος χαρακτήρας των εγκαταστάσεων και αντί να έχουμε τη δημιουργία υπερτοπικών πόλων αθλητισμού, ενός τέτοιου δικτύου προς όφελος των τοπικών κοινωνιών τελικά έχουμε τις εξοφλήσεις των προεκλογικών επιταγών της σημερινής νέας διακυβέρνησης. 
      Είχα προβλέψει ακόμα, όπως και πολλοί συνάδελφοι που είχαν μιλήσει τότε, ότι ο αποκλεισμός των πολιτών από τη χρήση των ολυμπιακών εγκαταστάσεων ήταν δεδομένος και αποτελούσε ένα σκάνδαλο. Και θα συνεχίσει τελικά, κυρίες και κύριοι συνάδελφοι. Είχαμε προβλέψει ότι θα κρατήσει μέχρι τα μέσα του 2007, αλλά εμείς προβλέπουμε τώρα με βάση το γεγονός ότι δεν έχει γίνει τίποτα μέχρι σήμερα ότι θα συνεχίσει και θα κρατήσει για πάρα πολλά χρόνια ο αποκλεισμός των πολιτών απ’ αυτές τις ολυμπιακές εγκαταστάσεις. 
      Θα μου πείτε τώρα ότι ο κ. Καραμανλής ως Πρωθυπουργός και Υπουργός Πολιτισμού –να μην το ξεχνάμε, άρα έχει τη μέγιστη ευθύνη και ως Υπουργός Πολιτισμού για όλα όσα γίνονται και σε ό,τι αφορά τη μη αξιοποίηση ή την επιλεκτική αξιοποίηση των ολυμπιακών εγκαταστάσεων προς όφελος των δικών τους ανθρώπων- δήλωνε ότι η κεντρική επιλογή της Κυβέρνησης είναι ότι όλες οι διαδικασίες θα γίνουν με πλήρη διαφάνεια, με ανοικτούς και δημόσιους διεθνείς διαγωνισμούς και ξεκάθαρους όρους και προϋποθέσεις. Πού είναι όλα αυτά; Γι’ αυτό ερχόμαστε σήμερα να συζητήσουμε. Ακριβώς, γιατί δεν υπάρχουν όλα αυτά και βλέπουμε ότι οι ίδιες οι εξαγγελίες του Πρωθυπουργού μπαίνουν στο περιθώριο. Ή λοιπόν γράφετε αυτές, κύριε Υπουργέ, στα παλαιότερα των υποδημάτων σας ή ο ίδιος ο Πρωθυπουργός γνωρίζει και επικυρώνει όλη αυτήν τη λειτουργία. 
      Και η κ. Πετραλιά δήλωνε ότι το νομοσχέδιο βασίζεται στο τρίπτυχο αξιών: εμπιστοσύνη, συμμετοχή και διαφάνεια. Ας μου επιτραπεί όμως να πω ότι τα γεγονότα έκτοτε αποδεικνύουν την ορθότητα των δικών μας θέσεων και όσων τότε είχαμε βάλει ως Αξιωματική Αντιπολίτευση και βεβαίως, ταυτόχρονα, την ασυνέπεια λόγων και έργων όχι της Κυβέρνησης μόνο, αλλά και του ίδιου του Πρωθυπουργού ως Υπουργού Πολιτισμού και ως ανθρώπου που έχει το συντονισμό αυτής της Κυβέρνησης.
      Απευθείας ανάθεση, αδιαφανείς και ύποπτες διαδικασίες και όλα αυτά για την επίτευξη ενός διττού στόχου: τη στήριξη των δικών σας ανθρώπων μίας συγκεκριμένης ιδιωτικής εταιρείας και ταυτόχρονα την απαξίωση του δημοσίου κεφαλαίου, της περιουσίας ολόκληρου του ελληνικού λαού.
      Κυρίες και κύριοι συνάδελφοι, το ερώτημα είναι ξεκάθαρο, όπως το έβαλε προηγουμένως τεκμηριωμένα η Χρύσα Αράπογλου, σε ό,τι αφορά την HELEXPO: Γιατί το κράτος επί διακυβέρνησης Νέας Δημοκρατίας επιτρέπει και διευκολύνει με τέτοια θέρμη και τρόπους αδιαφανείς τη δημιουργία ενός εκθεσιακού κέντρου, δίπλα ακριβώς στο υφιστάμενο εκθεσιακό κέντρο; Δεν ζημιώνεται έτσι το υπάρχον;
      Αλλά θέλω να σταματήσω και σε ένα άλλο, ιδιαίτερα σημαντικό ζήτημα. Κυρίες και κύριοι συνάδελφοι, δεν φτάνει όλη αυτή η ιστορία. Ρομφαία είχατε κάνει προεκλογικά τη σημαία της σεμνότητας, της ταπεινότητας, των διαφανών διαδικασιών και της πάταξης της διαφθοράς. Τα όσα συζητούμε σήμερα, αποδεικνύουν ακριβώς το αντίθετο. Είχατε κάνει σημαία σας πως ό,τι λέτε, το κάνετε. 
      Διακόσιες πενήντα χιλιάδες συμβασιούχους υποσχέθηκε πως θα μονιμοποιήσει ο Πρωθυπουργός. Τι γίνεται σήμερα; Ας πάμε στο Υπουργείο Πολιτισμού. Να δούμε τον προϋπολογισμό; Με βάση τις ελλιπείς καταστάσεις που έχει το Α.Σ.Ε.Π., με βάση τα στοιχεία που εσείς στείλατε, που και αυτά είναι λάθος, και έρχονται τώρα οι συμβασιούχοι και σας τα στέλνουν ξανά πίσω και σας εγκαλούν για να διορθώσετε αυτές τις καταστάσεις, γιατί υπήρχαν τα στοιχεία, είχαν κατατεθεί και δεν ξέρουμε για ποιους λόγους δεν πήγαν στο Α.Σ.Ε.Π., είναι χίλιοι τετρακόσιοι και πλέον τον αριθμό.
      Στον προϋπολογισμό που ψηφίσατε το Δεκέμβριο του 2005, τα ποσά που έχετε βάλει για το Υπουργείο Πολιτισμού, όσον αφορά στους συμβασιούχους, είναι μόνο για εκατόν εξήντα πέντε ανθρώπους. Πείτε μου αλήθεια σε ποιο σημείο υλοποιείται αυτή η προεκλογική δέσμευση του ίδιου του Πρωθυπουργού. Εκεί φαίνεται ξεκάθαρα ότι ξεγελάσατε τον ελληνικό λαό με φρούδες ελπίδες, μόνο που ο ελληνικός λαός δυστυχώς στους είκοσι δύο μήνες διακυβέρνησης διαπίστωσε ότι έχει μία Κυβέρνηση αναξιόπιστη και έναν Πρωθυπουργό ο οποίος δεν είναι άξιος να υλοποιήσει τα όσα υποσχέθηκε. Θα μου πείτε «Βαριές κουβέντες». Ήταν πολύ βαρύτερες οι προεκλογικές υποσχέσεις, μόνο και μόνο για να υφαρπάξτε την ψήφο του ελληνικού λαού.
      Είπε ο κ. Τατούλης ότι ο πολιτισμός δημιουργεί υπεραξίες -πολύ σωστά βεβαίως- και φρόντισε να τις αξιοποιήσει για το δικό του νομό. Αξιοποιήθηκαν 21.000.000 ευρώ από τον κ. Τατούλη για τη δική του εκλογική περιφέρεια. Έλεος! Ας κάνουμε έναν έρανο για να φροντίσουμε οι υπόλοιποι Βουλευτές να επανεκλεγεί ο κύριος Υπουργός και να διαθέσει αυτό τον κόπο και τις θυσίες του ελληνικού λαού σε άλλες αποδοτικότερες για τον ελληνικό λαό και τον πολιτισμό πράξεις.
      Βεβαίως η εξέλιξη της υπόθεσης παραχώρησης του εκθεσιακού χώρου -ελπίζω να μας απαντήσει ο κ. Ορφανός σ’ αυτό- δείχνει ξεκάθαρα την πολιτική της νέας διακυβέρνησης και δείχνει ξεκάθαρα ότι πρόκειται για μία Κυβέρνηση που δεν μπορεί να φέρει σε πέρας ούτε καν το εύκολο – επιτρέψτε μου να πω γιατί, τα πήρατε έτοιμα- έργο της αξιοποίησης των ολυμπιακών εγκαταστάσεων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σχοιναράκη.
      Έχω την τιμή να ανακοινώσω στο Σώμα ότι από τα άνω δυτικά θεωρεία, παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και τρεις συνοδοί-καθηγητές του 9ου Λυκείου Αμαρουσίου.
       Η Βουλή τους καλωσορίζει και τους εύχεται καλή χρονιά και καλές σπουδές.
      (Χειροκροτήματα απ’ όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου βρίσκονται στην Αίθουσα Βουλευτές που ελέγχουν την Κυβέρνηση για πράξεις και παραλείψεις της και ο επερωτώμενος Υπουργός.
      Ο κ. Ορφανός, Υφυπουργός Πολιτισμού, έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, είναι φανερό ότι δεν σας βγήκε το θέμα. Έχετε αναγκαστεί να επεκταθείτε και σε διάφορα άλλα από νομιμότητες, συνταγματικές ρυθμίσεις, γενικά τα θέματα του πολιτισμού, τη Διεθνή Έκθεση Θεσσαλονίκης ως ευρύτερη έννοια και λειτουργία. Θα σας απαντήσω όμως και σ’ αυτά που θέσατε και σε εκείνα, τα οποία μπορεί να σκέφτεστε σε λίγο να ξανατοποθετήσετε. 
      Θα ξεκινήσω με μία δήλωση: Αυτά που η Νέα Δημοκρατία έχει υποσχεθεί στον ελληνικό λαό θα γίνουν πραγματικότητα. Όσο και αν έχετε αγωνία -που κανονικά θα έπρεπε να είστε συμπαραστάτες- εμείς αυτά, τα οποία το πρόγραμμά μας περιέχει, θα τα κάνουμε πραγματικότητα. Και αυτό φαίνεται από την εμπιστοσύνη που εξακολουθεί και δείχνει ο ελληνικός λαός παρά τις δύσκολες συνθήκες, τις οποίες βρήκαμε και προσπαθούμε να ξεπεράσουμε. Ο ελληνικός λαός εμπιστεύεται τον Κώστα Καραμανλή και αυτήν τη διακυβέρνηση και θα συνεχίσει να τον εμπιστεύεται για πολλά χρόνια. 
      Να μιλήσουμε, λοιπόν, για το συγκεκριμένο: Θέσατε θέμα για τη μεταολυμπιακή αξιοποίηση. Θα σας υπενθυμίσω, γιατί εσείς ήσασταν η κυβέρνηση που ξεκίνησε τη διαδικασία των Ολυμπιακών Αγώνων, ότι είχατε φροντίσει να αφήσετε στην επόμενη δύο εκθέσεις ιδεών για το τι θα γίνουν τα συγκεκριμένα κτήρια. Θα σας υπενθυμίσω ότι αντίστοιχα σήμερα στο Πεκίνο, όταν χωροθετούν μια καινούργια εγκατάσταση, αποφασίζουν και τη μεταολυμπιακή της χρήση. Και αυτό δεν ήταν αντικείμενο της νέας διακυβέρνησης. Ήταν αντικείμενο της δικής σας, η οποία φρόντισε να γεμίσει μπετά, ως μη όφειλε, φρόντισε σε μια έκρηξη μεγαλοϊδεατισμού να φτιάξει τεράστια κτήρια, τα οποία για να αξιοποιηθούν χρειάζονται πάρα πολλές διαδικασίες και το τρίτο, όταν όλες οι χώρες που κάνουν Ολυμπιακούς Αγώνες φροντίζουν ένα μέρος από τις κατασκευές να είναι λυόμενες, διότι δεν μπορούν να τις αξιοποιήσουν μετά, εσείς τις κάνατε όλες μόνιμες εκτός από μια. Καταλαβαίνετε, λοιπόν, τι παραλάβαμε από τη δική σας διακυβέρνηση.
      Παρ’ όλα αυτά, θυμηθείτε ότι στις 30 Σεπτεμβρίου του 2004 τελείωσαν οι Παραολυμπιακοί Αγώνες. Θα σας πω, λοιπόν, ότι δεκαοκτώ ημέρες αργότερα το Ολυμπιακό Αθλητικό Κέντρο έκανε τις πρώτες του εκδηλώσεις, όταν το αντίστοιχο του Σίδνεϊ την πρώτη του εκδήλωση την έκανε μετά από εικοσιπέντε μήνες. Όσον αφορά το νόμο για τη μεταολυμπιακή αξιοποίηση, έξι μήνες αργότερα ο νόμος ήρθε στη Βουλή μετά από διάλογο με τους φορείς, με τα επιμελητήρια, την Τοπική Αυτοδιοίκηση, τις ομοσπονδίες. Είχαμε ένα νόμο μέσα σε έξι μήνες. Και όλοι ξέρετε τι σημαίνει αυτή η διαδικασία, όταν δεν έχεις πρωτογενές υλικό, το οποίο όφειλε να μας αφήσει η προηγούμενη κυβέρνηση. Από τον προηγούμενο Μάιο, λοιπόν, υπάρχει το απαραίτητο υλικό για την αξιοποίηση των συγκεκριμένων χώρων. Φαίνεται ότι δεν παρακολουθείτε τα θέματα, διότι μιλάτε για διαφάνεια ενεργειών σε σχέση με τις δηλώσεις, οι οποίες είχαν γίνει τόσο στη Βουλή όσο και έξω απ’ αυτή. Έχω, λοιπόν, μπροστά μου τους διαγωνισμούς που κάνει η εταιρεία «Ολυμπιακά Ακίνητα».
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ ) 
      Θα ήθελα να σας τονίσω ότι στο νόμο 3342 στα «Ολυμπιακά Ακίνητα» δεν περιέχονται τρεις συγκεκριμένοι χώροι, κύριοι συνάδελφοι. Σας αφορά αυτό, επειδή θέσατε θέμα διαχείρισης νομιμότητας συνταγματικής. Σύμφωνα, λοιπόν, με το ν. 3342: Καυτατζόγλειο, Ο.Α.Κ.Α. και Σ.Ε.Φ., ενώ περιέχονται…
      ΚΩΝΣΤΑΝΤΙΝΟΣ ΡΟΒΛΙΑΣ: Ποιο άρθρο είναι, κύριε Υπουργέ;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα σας δώσω και το άρθρο. Είναι το άρθρο 35. 
      ΠΡΟΕΔΡΕΥΩΝ (Ιωάννης Τραγάκης): Ποιας χρονολογίας είναι ο νόμος, κύριε Υπουργέ;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι ο ν. 3342 του 2005. 
      …στα ολυμπιακά συγκροτήματα, δεν  περιέχονται σ’ αυτά, τα οποία διαχειρίζεται η εταιρεία «Ολυμπιακά Ακίνητα».
      ΚΩΝΣΤΑΝΤΙΝΟΣ ΡΟΒΛΙΑΣ: Κάθε άλλο. Πού το είδατε; 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι. Αφήστε τον Υπουργό να ολοκληρώσει τη σκέψη του.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το άρθρο 35 του νόμου εξαιρεί από τη διαχείριση…
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Διαβάστε, κύριε συνάδελφε. Λέει από το δ΄… 
      ΚΩΝΣΤΑΝΤΙΝΟΣ ΡΟΒΛΙΑΣ: Διαβάζω, κύριε Υπουργέ. Σας παραπληροφόρησαν οι συνεργάτες σας.
      ΠΡΟΕΔΡΕΥΩΝ (Ιωάννης Τραγάκης): Κύριε Ρόβλια, παρακαλώ, καθίστε κάτω! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Διαβάστε λιγάκι. Και απαιτώ να ζητήσετε συγγνώμη.
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, εσείς να ζητήσετε συγγνώμη.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να ζητήσετε συγγνώμη, διότι ο νόμος λέει ότι η εταιρεία «Ολυμπιακά Ακίνητα Α.Ε.» διαχειρίζεται αυτά τα οποία στο συγκεκριμένο άρθρο αρχίζουν από το δ΄ και μετά. Διαβάστε λιγάκι.
      ΑΝΔΡΕΑΣ ΛΟΒΕΡΔΟΣ: Πού δηλαδή;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Διαβάστε, κύριοι συνάδελφοι. Αν δεν ξέρετε να διαβάζετε, τι να κάνω παραπέρα; Δεν μπορώ να σας μάθω.
      ΚΩΝΣΤΑΝΤΙΝΟΣ ΡΟΒΛΙΑΣ: Για τον ιππόδρομο λέει, κύριε Υπουργέ. Δεν καταλαβαίνετε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ποιον ιππόδρομο λέτε τώρα; Καλά, εάν δεν καταλαβαίνετε, δεν θα πω τίποτε άλλο.
      Όταν τελειώσουμε, θα σας κάνω και ένα μάθημα πώς διαβάζεται ένας νόμος.
      ΚΩΝΣΤΑΝΤΙΝΟΣ ΡΟΒΛΙΑΣ: Και εγώ το ίδιο! Τυχαίνει να είμαι και νομικός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Οι τρεις συγκεκριμένοι χώροι, λοιπόν, είναι εκτός αρμοδιότητας της εταιρείας «Ολυμπιακά Ακίνητα» και τούτο γιατί είναι απλό. Το Ο.Α.Κ.Α, το Σ.Ε.Φ. και το Καυτατζόγλειο λειτουργούν εδώ και δεκαετίες, έχουν διοικήσεις, έχουν, λοιπόν, το δικό τους τρόπο λειτουργίας. Είναι νομικά πρόσωπα ιδιωτικού δικαίου τα δύο, και νομικό πρόσωπο δημοσίου δικαίου ως εκ κληροδοτήματος το τρίτο. Στην ουσία, αυτό το οποίο γίνεται με το συγκεκριμένο νόμο είναι να δοθεί η πρόσθετη δυνατότητα αξιοποίησης των συγκεκριμένων χώρων. Κάνατε τη γκάφα, παραδεχθείτε το, λοιπόν, να ξέρουμε ποιες είναι οι πραγματικότητες. 
      Ορθώς, λοιπόν, η αξιοποίηση από την εταιρεία «Ολυμπιακά Ακίνητα» ξεκίνησε. Έχουμε πέντε διαγωνισμούς με τις διαδικασίες που προβλέπονται από το ελληνικό Σύνταγμα, από τους ελληνικούς νόμους, από τους ευρωπαϊκούς νόμους, τους οποίους είναι απαραίτητο να ακολουθήσουμε. Έχουμε διαγωνισμό για το μπάτμιντον, ο οποίος ξεκίνησε στις 7/7, δημοσιεύθηκε τον Ιούνιο ο νόμος και ένα μήνα αργότερα είχαμε τη διακήρυξη. Την ίδια ώρα με τις ίδιες ημερομηνίες είχαμε διακήρυξη για την αξιοποίηση του I.B.C., για το σλάλομ-κανόε-καγιάκ και στη συνέχεια, λίγο αργότερα, για το Ολυμπιακό Κέντρο Ιστιοπλοΐας στον Άγιο Κοσμά και το Ολυμπιακό Κέντρο Γαλατσίου. 
      Να υπενθυμίσω ότι σ’ αυτούς τους συγκεκριμένους διαγωνισμούς έδειξαν τεράστιο ενδιαφέρον όλοι οι μεγάλοι κατασκευαστικοί φορείς ή αυτοί που κάνουν ευρύτερες συμφωνίες. Στο μεν πρώτο είχαμε την παρουσία πέντε μεγάλων εταιρειών, στο I.B.C. δέκα, στο σλάλομ κανόε-καγιάκ πέντε, στο Ολυμπιακό Κέντρο Ιστιοπλοΐας δεκατρείς και στο Ολυμπιακό Κέντρο Γαλατσίου δύο.
      Πού βλέπετε την αδιαφάνεια; Πού το διαπιστώσατε αυτό σε σχέση με τη διαδικασία για την αξιοποίηση των ολυμπιακών ακινήτων; Και να υπενθυμίσω ότι σε ένα μήνα από σήμερα θα έχουμε και συμβάσεις, διότι έχουμε μπει στην τελική φάση. Καταλαβαίνετε, λοιπόν, ότι ο σχεδιασμός καλά προχωρεί, έτσι όπως τον περιγράψαμε, με κανόνες διαφάνειας, με μεγάλη συμμετοχή, παρά τα αντιθέτως λεγόμενα και θρυλούμενα από τη δική σας πλευρά.
      Να έρθω και στο συγκεκριμένο θέμα. Άρα, κατερρίφθησαν όλα σας τα επιχειρήματα, αυτά που αφορούσαν την αδιαφάνεια στη λειτουργία, στην αξιοποίηση. Ό,τι δεν έχει αξιοποιηθεί μέχρι τώρα είναι γιατί δεν αφήσατε τίποτα ως στοιχείο για να προχωρήσουμε.
      Θα μιλήσω, λοιπόν, για τη συγκεκριμένη διαδικασία, ξεκινώντας κατ’ αρχάς από το νομικό καθεστώς του Ολυμπιακού Αθλητικού Κέντρου Αθηνών. Το Ο.Α.Κ.Α. ιδρύθηκε και λειτουργεί σαν νομικό πρόσωπο ιδιωτικού δικαίου, σύμφωνα με τις διατάξεις των άρθρων 12 έως 21 του ν. 1646/1986.  Σύμφωνα, λοιπόν, με το άρθρο 12 του νόμου αυτού, το  Ο.Α.Κ.Α. υπάγεται στον έλεγχο και την εποπτεία του αρμόδιου για τον αθλητισμό Υπουργού και οι αποφάσεις του διοικητικού συμβουλίου υπόκεινται στο σχετικό έλεγχο νομιμότητας, αφού τελικός σκοπός του, σύμφωνα με το άρθρο 13 παράγραφος 1 του ίδιου νόμου, είναι η ανάπτυξη του αθλητισμού. 
      Όμως, παρά τους δημοσίου συμφέροντος σκοπούς του, το  Ο.Α.Κ.Α. παραμένει ένας ιδιώτης, ο οποίος για την υλοποίηση των σκοπών του δικαιούται, σύμφωνα με το άρθρο 13 του ν. 1646/1986, να εκτελεί κάθε αναγκαίο έργο και να αναλαμβάνει κάθε σχετική υποχρέωση στο πλαίσιο του ιδιωτικού δικαίου. Μεταξύ των δραστηριοτήτων για την εκπλήρωση του σκοπού του, το άρθρο 14 του ίδιου νόμου προβλέπει και την με οιονδήποτε τρόπο εκμετάλλευση των εγκαταστάσεών του, η οποία συνήθως γίνεται με εκμίσθωσή τους προς τρίτους –Π.Α.Ε., Κ.Α.Ε., αθλητικές ομοσπονδίες- χωρίς διαγωνισμό, όπως γίνεται εδώ και είκοσι πέντε χρόνια, το ξέρετε πάρα πολύ καλά. Το ίδιο ισχύει και σύμφωνα με το άρθρο 11 του ν. 3342/2005. 
      Επίσης, σε συνδυασμό με το άρθρο 21 του ν. 1646 και το άρθρο 35 παράγραφος 2 του ν. 3342/2005 για τις μισθώσεις των χώρων του Ο.Α.Κ.Α, προκειμένου αυτοί να χρησιμοποιηθούν είτε ως κυλικεία ή μέσα διαφήμισης ή για οποιαδήποτε άλλη χρήση των ολυμπιακών συγκροτημάτων, όχι μόνο δεν εφαρμόζονται οι διατάξεις περί δημοσίου λογιστικού ή αυτές περί εμπορικών μισθώσεων, αλλά αποκλειστικά και μόνο οι περί μισθώσεων διατάξεις του Αστικού Κώδικα.
      Άρα, το Ο.Α.Κ.Α. έχει τη δυνατότητα να εκμισθώσει εφόσον κρίνει ότι υπάρχει πρόταση που το συμφέρει. Μιλάμε για τη λειτουργία του. Οι παραπάνω διατάξεις παρά το γεγονός ότι δίνουν την ευχέρεια να κάνει αναθέσεις, το Ο.Α.Κ.Α. έχει κάνει ένα σύνολο από διαγωνισμούς με πολλαπλή συμμετοχή. Και οι διαδικασίες των διαγωνισμών κατέληξαν όλες χωρίς ενστάσεις. Κι αυτό γιατί μιλάτε για τη μοναδική περίπτωση. 
      Στη συγκεκριμένη περίπτωση της εκμίσθωσης του χώρου προς την «CON.TENT Ε.Π.Ε» προκειμένου να χρησιμοποιηθούν ως εκθεσιακοί χώροι, το διοικητικό συμβούλιο του Ο.Α.Κ.Α. αποφάσισε την εκμίσθωσή τους χωρίς διαγωνισμό λόγω του προσφερθέντος πολύ υψηλού μισθώματος σε σχέση με αυτά που υπάρχουν στην αγορά. 
      Έχω έναν πίνακα με τις τιμές εκμίσθωσης από την πλευρά της Κτηματικής Εταιρείας του Δημοσίου. Μιλάμε για ανάλογες περιπτώσεις της Εταιρείας Τουριστικής Ανάπτυξης, όπου η διαφορά είναι ορατή σε αντίστοιχες λειτουργίες: 3.375 η αντιστοιχία στην Κ.Ε.Δ., 15.000 στην Ε.Τ.Α., 36.000 για πέντε μέρες διάρκεια έκθεσης το συγκεκριμένο συμφωνητικό. 
      Επειδή ίσως δεν είστε ενημερωμένοι, θα ήθελα να καταθέσω στη Βουλή μια συμφωνία απευθείας ανάθεσης στην ίδια εταιρεία από τον κ. Βερελή στο παλιό αεροδρόμιο με οικονομικές προϋποθέσεις σαφώς υποδεέστερες.
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά την προαναφερθείσα συμφωνία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταλαβαίνετε, λοιπόν, ότι όλα τα συγκριτικά στοιχεία τα οποία χρησιμοποίησε η διοίκηση του Ο.Α.Κ.Α. οδηγούσαν σε μια επωφελή μίσθωση για την οποία το Ο.Α.Κ.Α. θα εισέπραττε χρήματα αξιοποιώντας ένα κομμάτι του χώρου του. Είναι προφανές ότι αυτή η απόφαση οδηγούσε σε οικονομικό συμφέρον και τη συγκεκριμένη διοίκηση. 
      Από την άλλη η διαδικασία που αφορά την HELEXPO δεν είχε ξεκινήσει. Θα ήθελα να ακούσετε αυτό το σημείο επειδή τέθηκε στη διαδικασία της συζήτησης νωρίτερα σε σχέση με τη σύμβαση. 
      Δεν είναι στις δικές μου αρμοδιότητες να ελέγχω τη σύμβαση. Στις δικές μου αρμοδιότητες είναι να ελέγχω τις αποφάσεις του διοικητικού συμβουλίου. 
      ΙΩΑΝΝΗΣ ΜΑΓΚΡΙΩΤΗΣ: Η απόφαση είναι σύμβαση.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι τη σύμβαση, την απόφαση. Είναι δύο διαφορετικά πράγματα και το καταλαβαίνετε απόλυτα. Η σύμβαση αφορά τη διοίκηση και τον ενδιαφερόμενο. 
      Από τη δική μου πλευρά, λοιπόν, όταν ήλθε η συγκεκριμένη απόφαση μέσω των υπηρεσιών…
      ΙΩΑΝΝΗΣ ΜΑΓΚΡΙΩΤΗΣ:  Πότε; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αμέσως.
      Ενημερώθηκε από τη δική μου πλευρά η διοίκηση ότι θέλω πρόσθετα στοιχεία για να μελετήσω την όλη διαδικασία έτσι ώστε να κριθεί εάν είναι προς το ευρύτερο συμφέρον. Διότι το Ο.Α.Κ.Α. εξυπηρετεί το δικό του συμφέρον ως λειτουργία και η πολιτεία το ευρύτερο συμφέρον. 
      Στη συνέχεια ζητήθηκε η έκδοση της οικοδομικής άδειας. Αυτό πρέπει να συζητήσουμε. Η οικοδομική άδεια δεν αφορά τη συγκεκριμένη σύμβαση. 
      ΙΩΑΝΝΗΣ ΜΑΓΚΡΙΩΤΗΣ: Αυτή…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, δεν αφορά.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Μαγκριώτη, μη διακόπτετε. Τα ερωτήματά σας τα θέσατε όταν αναπτύξατε το θέμα της επερώτησης. Ο Υπουργός έχει την ευχέρεια και απαντά αμέσως. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Διότι αν πάρετε το σκεπτικό που αναφέρεται στη δημοσίευση, θα δείτε ότι πουθενά δεν υπάρχει η αναφορά στη συγκεκριμένη σύμβαση. Στα υπόψη αναφέρεται. Δεν αναφέρεται μέσα στην απόφαση. 
      ΧΡΥΣΗ ΑΡΑΠΟΓΛΟΥ: Το Φ.Ε.Κ. το αναφέρει. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι, λοιπόν, μια οικοδομική άδεια η οποία δεν έχει καμιά σχέση με τη σύμβαση. Από το ν.3342/2005 προβλέπεται ότι εκδίδεται αυτή η οικοδομική άδεια και ως εκ τούτου η άδεια η οποία εκδόθηκε έχει διαρκή χρήση. Δεν αφορά τη συγκεκριμένη εταιρεία.
      Θα σας πω ότι ο τρόπος με τον οποίο λειτουργεί κάθε διοίκηση δεν έχει να κάνει με αυτά τα οποία προβλέπει ο ν. 3342/2005. 
      Τώρα αναφέρονται στην ερώτησή σας ορισμένα στοιχεία, εάν ελήφθη υπ’ όψιν η ασφάλεια, εάν η εικόνα που θα παρουσίαζε η συγκεκριμένη κατασκευή θα ήταν αισθητικά αποδεκτή κ.λπ.. Θα σας πω, λοιπόν, ότι η διοίκηση του Ο.Α.Κ.Α. είχε λάβει μέριμνα για τα θέματα ασφάλειας της εγκατάστασης και των χρηστών, αφού με βασικό όρο της συμφωνίας, τα σχέδια και η στατική μελέτη κατασκευής θα ήταν υπογεγραμμένα από Γερμανούς μηχανικούς και πιστοποιημένα από την ΤUV, όπως προβλέπεται στη σελίδα 4 παράγραφος 5Α στίχος β΄ της σύμβασης. Αντίστοιχη μέριμνα είχε ληφθεί και για την πυροπροστασία αφού είχε ελεγχθεί από τη διοίκηση του Ο.Α.Κ.Α. ότι τα τμήματα της κατασκευής ήταν αυτά ακριβώς, ή πανομοιότυπα αυτών που είχαν χρησιμοποιηθεί στον ίδιο χώρο από την Οργανωτική Επιτροπή των Ολυμπιακών Αγώνων κατά τη διάρκεια των Ολυμπιακών Αγώνων και τα οποία στέγαζαν τους χορηγούς και το πλήθος των επισκεπτών και τα οποία είχαν για το σκοπό αυτό άδεια λειτουργίας από τη Γενική Γραμματεία Αθλητισμού με βάση την ολυμπιακή νομοθεσία, ν. 3254 άρθρο 1.
      Η διαδικασία που θα ακολουθηθεί όταν εγκατασταθεί κάποιος, είναι η έκδοση αδείας λειτουργίας. Στη διαδικασία έκδοσης αδείας λειτουργίας που πάλι είναι με μια κοινή υπουργική απόφαση προβλέπεται η γνωμοδότηση ειδικής επιτροπής, μετέχει εκπρόσωπος της Πυροσβεστικής Υπηρεσίας και με βάση τα ισχύοντα και στις αντίστοιχες περιπτώσεις αδειοδότησης αθλητικών μη ολυμπιακών εγκαταστάσεων, για την έκδοση της αδείας λειτουργίας πρωτίστως μεταξύ των άλλων ελέγχεται και η πυρασφάλεια της εγκατάστασης. Και είναι άκαιρη η ανησυχία των ερωτώντων και αβάσιμη η αμφιβολία για την τήρηση από την πλευρά της διοίκησης του Ο.Α.Κ.Α. των διατάξεων του νόμου, όσον αφορά την ασφάλεια της εγκατάστασης και των χρηστών της. 
      Για την αισθητική του χώρου, φαντάζομαι ότι δεν το μελετήσατε το θέμα, γιατί αναφερόμαστε, ακριβώς, στην ίδια περιοχή όπου στη διάρκεια των Ολυμπιακών Αγώνων είχε εγκατασταθεί το γνωστό χωριό των χορηγών.
      Δεύτερον, αναφερόμαστε στις ίδιες, ακριβώς, εγκαταστάσεις τόσο σε μορφή και όσο και σε έκταση. Το αναφέρει ρητά το συγκεκριμένο συμφωνητικό που υπέγραψε η διοίκηση του Ο.Α.Κ.Α..
      Τρίτον, αναφερόμαστε, ακριβώς, στην περιοχή που οριοθετείται με διαγράμμιση στο σχεδιάγραμμα αριθμός 1 του ν. 3342 του 2005. Για ποια, λοιπόν, αισθητική και προσβολή της αισθητικής των κατασκευών του κ. Καλατράβα μιλάμε όταν αυτές οι ίδιες τέντες στον ίδιο χώρο λειτούργησαν με τη σύμφωνη γνώμη του κ. Καλατράβα στη διάρκεια των Ολυμπιακών Αγώνων; Έγιναν αποδεκτές από τη Διεθνή Ολυμπιακή Επιτροπή και πέρασαν εκατοντάδες χιλιάδες επισκέπτες εκεί και το είδαν δισεκατομμύρια σ’ όλον τον πλανήτη. Γι’ αυτά είχαμε πάρει βραβείο ως χώρα, αφήστε τις κυβερνήσεις. Ερχόμαστε και αναιρούμε αυτά τα οποία είχαμε κάνει προηγουμένως, υπό την έννοια της απλής αντιπολίτευσης. Προσπαθώ να καταλάβω, αλλά, ουσιαστικά, δε μου δίνετε τα στοιχεία εκείνα για να είμαι δίκαιος απέναντί σας.
      ‘Όσον αφορά τα στοιχεία τα οποία αφορούν τις ανακοινώσεις που έγιναν με αφορμή το θέμα, όλα όσα αφορούν τις συγκεκριμένες ανακοινώσεις έρχονται συνακόλουθα και  σε συμφωνία με τους νόμους που έχουμε ψηφίσει, με την εφαρμογή που γίνεται από τη δική μας πλευρά. 
      Θα ήθελα να επαναλάβω ότι η κοινή υπουργική απόφαση των τριών υπουργών δεν σχετίζεται με την πράξη παραχώρησης που υπέγραψε η διοίκηση του Ο.Α.Κ.Α. με την ιδιωτική εταιρεία. Η Κ.Υ.Α. εκδόθηκε όπως υποχρεώνει το άρθρο 11 του ν. 3342/2005 ύστερα από αίτηση του ενδιαφερομένου φορέα, εν προκειμένω του Ο.Α.Κ.Α.. Μια άδεια η οποία θα έβγαινε ούτως ή άλλως για να αξιοποιήσουμε το συγκεκριμένο χώρο. 
      Είναι φανερό, λοιπόν, ότι στην ουσία τα επιχειρήματα τα οποία ακούστηκαν στη συζήτηση έχουν καταπέσει.
      Θα αναφερθώ τώρα σε δύο ακόμα σημεία που έθεσαν οι κύριοι συνάδελφοι στη συζήτηση. 
      Το ένα αφορά το αν εξακολουθεί να ισχύει ή έχει καταγγελθεί η σύμβαση. Θα καταθέσω στα Πρακτικά την από 2.11.2005 εξώδικο δήλωση απάντηση και καταγγελία σύμβασης που απέστειλε το νομικό πρόσωπο ιδιωτικού δικαίου «Ολυμπιακό Αθλητικό Κέντρο Αθηνών – Σπύρος Λούης» προς την ανώνυμη εταιρεία «ΚΟΝΤΕΝΤ Α.Ε.». Αναφέρει τους λόγους για τους οποίους θεωρεί ότι καταγγέλλεται η σύμβαση και από τις 3 Νοεμβρίου έχει παραδοθεί επίσημα από δικαστικό επιμελητή του Πρωτοδικείου Αθηνών στους ενδιαφερόμενους. 
      (Στο σημείο αυτό ο Υφυπουργός  Πολιτισμού κ. Γεώργιος Ορφανός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΙΩΑΝΝΗΣ ΜΑΓΚΡΙΩΤΗΣ: Να το καταθέσετε!
      ΧΡΥΣΗ ΑΡΑΠΟΓΛΟΥ: Να δώσετε μια φωτοτυπία για να καταλάβουμε για ποιο λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Να το καταθέσετε, κύριε Υπουργέ!  
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το έχω καταθέσει και μπορείτε να το δείτε. 
      ΠΡΟΕΔΡΕΥΩΝ (Ιωάννης Τραγάκης): Γι’ αυτό κατατίθεται, κύριε Ρόβλια, για να μπορείτε να το δείτε!
      Συνεχίστε, κύριε Υπουργέ!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όσον αφορά τη σύνθεση του Ο.Α.Κ.Α., είναι νόμιμη και σύντομα θα υπάρξει αντικατάσταση. Έχουμε ζητήσει από την Ελληνική Ολυμπιακή Επιτροπή να μας δώσει τους δικούς της εκπροσώπους. Η θέση του προέδρου έχει ήδη πληρωθεί και η απόφαση έχει πάει για δημοσίευση. 
      Όσον αφορά την αξιοποίηση της ΔΕΘ Α.Ε., κατ’ αρχήν σε σχέση με το συγκεκριμένο χώρο, υπάρχει ένα πρώτο αίτημα –αυτό θέλω να το ξεκαθαρίσω- του Νοεμβρίου του 2005…
      ΙΩΑΝΝΗΣ ΜΑΓΚΡΙΩΤΗΣ: Υπάρχει γραπτό αίτημα; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μάλιστα, γραπτό! 
      ΙΩΑΝΝΗΣ ΜΑΓΚΡΙΩΤΗΣ: Να το καταθέσετε! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σε λίγο, γιατί το έχω στα χαρτιά μου. 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό! Υποδείξεις θα κάνετε; Αφήστε τον κύριο Υπουργό να ολοκληρώσει την ομιλία του. Μην διακόπτετε! Αν θέλει να το καταθέσει, θα το καταθέσει. Εάν δεν θέλει, δεν το καταθέτει. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Υπάρχει, λοιπόν, γραπτό αίτημα και ήδη είναι σε εξέλιξη οι συζητήσεις που κάνουμε με τη διοίκηση της HELEXPO. 
      Επειδή –θέλω να προσέξετε- μπορεί να μην μελετήσατε το νόμο σε όλα τα σημεία, στο άρθρο 39 του ν. 3342/2005 αναφέρεται ότι το Ο.Α.Κ.Α. και το Σ.Ε.Φ. έχουν τη δυνατότητα κατόπιν συζητήσεως με φορείς όπου πλειοψηφεί το ελληνικό δημόσιο να συμφωνήσουν την κοινή αξιοποίηση των χώρων και μ’ έναν τρόπο, τον οποίο αναφέρει ο νόμος, το 50% των κερδών, τουλάχιστον, επιστρέφεται στη διοίκηση του Ο.Α.Κ.Α. ή του Σ.Ε.Φ. 
      Κάτω από αυτό το σκεπτικό και έχοντας και το νομικό πλαίσιο, οι συζητήσεις είναι σε εξέλιξη. Εκτιμούμε ότι το ευρύτερο συμφέρον της λειτουργίας της HELEXPO επιβάλλει να δοθεί ο συγκεκριμένος χώρος. Η διοίκηση του Ο.Α.Κ.Α. είναι θετική σ’ αυτήν την προοπτική και εκτιμούμε ότι σύντομα θα τελειώσουν οι διαδικασίες των συζητήσεων, έτσι ώστε να αξιοποιηθεί και ο συγκεκριμένος χώρος. 
      Όσον αφορά την πρόταση η οποία διακινείται από την πλευρά του Υπουργείου Μακεδονίας και Θράκης, είναι μία πρόταση. Όλες οι προτάσεις συζητούνται…
      ΧΡΥΣΗ ΑΡΑΠΟΓΛΟΥ: Σε συνέντευξη Τύπου… 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πρόταση είναι! Δεν υπάρχει καμία απόφαση! Κυρία συνάδελφε, μην διαβάζετε πολλές συνεντεύξεις! 
      ΧΡΥΣΗ ΑΡΑΠΟΓΛΟΥ: Επίσημη συνέντευξη Τύπου!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βάλατε και μένα στη συνέντευξη, αλλά δεν είπατε τίποτα διαφορετικό. Η απόφαση της Κυβέρνησης δεν έχει ληφθεί. Άρα μιλάμε επί προτάσεων. Μιλάμε επί αυτών των προτάσεων όποιας μορφής και αν είναι αυτές και εμείς θα πάρουμε τις θέσεις οι οποίες αξίζουν και αναλογούν στην πόλη.
      ΧΡΥΣΗ ΑΡΑΠΟΓΛΟΥ: Ο κ. Τσιαρτσιώνης δεν ανήκει στην Κυβέρνηση;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πρόταση είναι! Δεν δικαιούται να κάνει πρόταση; Δεν σας αρέσει! 
      ΙΩΑΝΝΗΣ ΜΑΓΚΡΙΩΤΗΣ: Άρα είναι πρόταση της Κυβέρνησης! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι μία πρόταση που κάνει ο Υπουργός που είναι ο καθ’ ύλην αρμόδιος για τη λειτουργία της Δ.Ε.Θ.. Πρόταση είναι! Δεν έγινε ούτε νόμος ούτε αξιοποίηση ούτε συμφωνία ούτε τίποτα! 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ένα λεπτό!
      Δεν ξέρετε πόσες προτάσεις Υπουργών δεν γίνονται αποδεκτές από την Κυβέρνηση; Πρώτη φορά το ακούτε εσείς, κύριε συνάδελφε; 
      ΙΩΑΝΝΗΣ ΜΑΓΚΡΙΩΤΗΣ: Εδώ βγήκαν και έκαναν δημόσια συνέντευξη Τύπου!
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να μην διακόπτετε για τέτοια θέματα! 
      Ορίστε, κύριε Υπουργέ, συνεχίστε.
      ΧΡΥΣΗ ΑΡΑΠΟΓΛΟΥ: Για την καταστροφή της Θεσσαλονίκης θα διακόπτουμε συνεχώς! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Χαίρομαι που είσθε ιδιαίτερα μαχητική! 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό, κύριε Υπουργέ.
      Σε άλλους χώρους μπορείτε να διακόπτετε. Εδώ όχι! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σας θέλουμε συμμάχους όσον αφορά στη συγκεκριμένη διαδικασία που αφορά την αξιοποίηση της πόλης μας. Καταλαβαίνετε…
      ΙΩΑΝΝΗΣ ΜΑΓΚΡΙΩΤΗΣ: Και εσείς μαζί μας είσθε! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τώρα, μαζί μας ή χώρια, αυτό το αποφασίζουμε στη διαδρομή. 
      Εκείνο που είναι σίγουρο είναι ότι οι προοπτικές ανάπτυξης της Θεσσαλονίκης είναι πλέον ορατές και αυτό, σύντομα οι πολίτες της θα το αξιολογήσουν έτσι όπως πρέπει ακόμα και στις επόμενες δημοτικές και νομαρχιακές εκλογές. 
      Από τη δική μου πλευρά και επειδή ο χρόνος ολοκληρώνεται αλλά έχω πάρα πολλά να πω σε σχέση με τη λειτουργία των ολυμπιακών συγκροτημάτων που έχουν ξεκινήσει και για τη μεταολυμπιακή χρήση τους, θα φροντίσω, κύριε Πρόεδρε, στη δευτερολογία μου να βάλουμε όλα αυτά τα θέματα στο τραπέζι.
      Γιατί η Κυβέρνηση πρέπει να ξέρει ότι εμείς, εκτός από τους αθλητές, έχουμε δώσει ένα σταθερό χώρο, για να αθλούνται οι πολίτες, πιστεύοντας ότι κυρίαρχο στοιχείο της εποχής μας είναι η δυνατότητα των πολιτών να αθλούνται. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υφυπουργέ. 
      Θα ήθελα να ανακοινώσω προς το Σώμα ότι έχει συμφωνηθεί στη Διάσκεψη των Προέδρων πως την Πέμπτη 19.1.2006 θα διεξαχθεί κοινοβουλευτικός έλεγχος αντί για νομοθετική εργασία.
      Ερωτάται το Σώμα: Γίνεται δεκτό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Επομένως το Σώμα συμφώνησε ομόφωνα. 
      Το λόγο τώρα έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος. 
      ΑΝΔΡΕΑΣ ΛΟΒΕΡΔΟΣ: Κυρίες και κύριοι συνάδελφοι, το θέμα που συζητάμε σήμερα και θα ολοκληρώσουμε σε λίγο παραπέμπει σε ένα γενικότερο θέμα, πολιτικό και συνταγματικό, που έχει να κάνει με το συντονισμό της εκτελεστικής λειτουργίας, το συντονισμό της Κυβέρνησης.
      Έχουμε ζήσει είκοσι δύο μήνες όχι μόνο την αδυναμία συντονισμού της Κυβέρνησης, που είναι εκ του Συντάγματος και της μακράς πολιτικής πρακτικής αποκλειστικό καθήκον του Πρωθυπουργού, αλλά έχουμε και το δεδομένο της αδυναμίας συντονισμού των πολιτικών ιθυνόντων του ενός και του αυτού Υπουργείου. Αυτό συνιστά μεταπολιτευτική έκπληξη! 
      Πρώτη φορά Πρόεδρος Κυβέρνησης αποδεικνύεται αδύναμος να συντονίσει τους πολιτικούς προϊσταμένους ενός και του αυτού Υπουργείου, του οποίου, μάλιστα την κυρίως πολιτική ευθύνη ανέλαβε ο ίδιος. 
      Το γενικότερο κυβερνητικό πρόβλημα συντονισμού εκδηλώνεται και σήμερα το πρωί, κυρίες και κύριοι Βουλευτές, με τις φερόμενες δηλώσεις του Υπουργού Επικρατείας σχετικά με τη δικαιοσύνη. 
      ΠΡΟΕΔΡΕΥΩΝ (Ιωάννης Τραγάκης): Τι σχέση έχει αυτό;
      ΑΝΔΡΕΑΣ ΛΟΒΕΡΔΟΣ: Θα σας πω αμέσως, αγαπητέ κύριε Πρόεδρε. 
      Με ευθύνη του αρμοδίου για τον συντονισμό, που δεν ασκεί τα καθήκοντά του, έχουμε δύο μείζονες κρατικές λειτουργίες –δικαιοσύνη και δημόσια τάξη, αστυνομία- να ερίζουν λόγω των εριδών της πολιτικής τους ηγεσίας. Πέρα από αυτό, που και σήμερα εκδηλώνεται με ανάγλυφο τρόπο, εδώ στο θέμα του Υπουργείου Πολιτισμού έχουμε την εκδήλωση του ίδιου φαινομένου επί είκοσι δύο μήνες. Περί αυτού πρόκειται. Αυτό θα προσπαθήσω με τα επιχειρήματά μου και με ορθολογικό τρόπο να αναδείξω. 
      Ό,τι βλέπει κανείς ως ασκούμενη αρμοδιότητα στο Υπουργείο, αξιότιμε κύριε Υφυπουργέ, αποτυπώνει την αποτυχία και την έλλειψη συντονισμού. Η κ. Σχοιναράκη αναφέρθηκε στις χρηματοδοτήσεις του Υπουργείου. Αντιλαμβανόμαστε όλοι οι παροικούντες την Ιερουσαλήμ ότι δεν είναι δυνατόν ένας Υπουργός να μην προσέξει και την εκλογική του περιφέρεια. Αυτό θα ήταν, κατά τη δική μου γνώμη, και παίρνω την προσωπική ευθύνη….
      ΠΡΟΕΔΡΕΥΩΝ (Ιωάννης Τραγάκης):  Να σας υπενθυμίσω το άρθρο 135, παράγραφος 5 του Κανονισμού της Βουλής, που αναφέρεται στις επερωτήσεις, και λέει ότι η συζήτηση πρέπει να περιορίζεται, αποκλειστικά, στο θέμα που αναφέρεται στο κείμενο της επερώτησης. Εάν θέλετε, κάντε άλλη επερώτηση για τα συγκεκριμένα θέματα των χρηματοδοτήσεων που θέτετε, για να σας απαντήσει ο αρμόδιος Υπουργός. 
      ΑΝΔΡΕΑΣ ΛΟΒΕΡΔΟΣ: Θα είχα κλείσει, κύριε Πρόεδρε, γιατί δεν με ενδιαφέρει αυτό το θέμα. 
      ΠΡΟΕΔΡΕΥΩΝ (Ιωάννης Τραγάκης): Ας μην το πλατειάσουμε το θέμα, γιατί μετά θα ζητάτε παράταση χρόνου!
      ΑΝΔΡΕΑΣ ΛΟΒΕΡΔΟΣ: Αγαπητέ κύριε Πρόεδρε, μην αντιδικούμε ενόψει της Κυριακής που θα είμαστε και δίπλα-δίπλα! Αυτό είναι μια εισαγωγική σκέψη μου. 
      Λέω, λοιπόν, ότι για το θέμα των χρηματοδοτήσεων παρακολουθώ απολύτως και τη λογική της εκλογικής περιφέρειας. Όμως, δεν μπορώ να παρακολουθήσω καθόλου, κυρίες και κύριοι Βουλευτές, την υπονόμευση της λειτουργίας των μειζόνων φορέων πολιτισμού στη χώρα μας, από την Εθνική Πινακοθήκη μέχρι το Εθνικό Ιστορικό και Λαογραφικό Αρχείο. Δεν γίνεται! Αυτό είναι το πρόβλημα, ότι υπονομεύονται οι μείζονες φορείς του πολιτισμού. Κλείνει το έτος 2005 και ανοίγει το 2006 με τα ίδια, ακριβώς, προβλήματα.
      Κύριε Υφυπουργέ, οι συνάδελφοί σας υπόσχονται και αδυνατούν να καταθέσουν στη Βουλή το νέο οργανισμό του Υπουργείου Πολιτισμού, το νέο νόμο για τον κινηματογράφο, που και τα δύο αυτά κείμενα προκάλεσαν καθολική διαμαρτυρία των αρμοδίων. Είναι ακόμη στις καλένδες. Τίποτα δεν έχει προχωρήσει. 
      Ακόμη, για το πόρισμα για τη Σαντορίνη, το οποίο εξεδόθη προχθές και επειδή βρισκόμαστε σε εκκρεμότητα και για το πόρισμα των εμπειρογνωμόνων της εισαγγελίας, επιφυλασσόμεθα κάνοντας καλή αντιπολίτευση και όχι κάνοντας πλιάτσικο, κύριε Υφυπουργέ, όπως έκανε η παράταξή σας επί πέντε χρόνια…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να με ενημερώνετε με στοιχεία. 
      ΑΝΔΡΕΑΣ ΛΟΒΕΡΔΟΣ: …επιφυλασσόμεθα, αλλά τονίζουμε, διαρκώς, το έκνομο της συγκεκριμένης εκείνης ενέργειας. 
      Σε ό,τι αφορά τον αθλητισμό έχετε δεσμευτεί να προσέλθετε στη Διαρκή Επιτροπή. Δεσμευτήκατε στην Αίθουσα αυτή προ μηνός και σήμερα προς τιμήν σας επαναλάβατε αυτήν τη δέσμευση για το τέλος Ιανουαρίου. Γι’ αυτό δεν κάνω καμία αναφορά. Αυτά θα τα πούμε στη Διαρκή Επιτροπή. 
      Το Ο.Α.Κ.Α., για το οποίο συζητάμε σήμερα, ο συγκεκριμένος χώρος που διατέθηκε για να μετατραπεί σε εκθεσιακό χώρο, είναι νομίζω η ακριβέστατη αποτύπωση της έλλειψης συντονισμού μεταξύ σας στο ίδιο Υπουργείο. Ως κερασάκι στην τούρτα όλων αυτών που προανέφερα αποδεικνύει ότι ο Υπουργός Πολιτισμού είναι ο χειρότερος Υπουργός αυτής της Κυβέρνησης, είναι ο χειρότερος σε παραγωγικότητα και αποδοτικότητα Υπουργός. Ο Πρωθυπουργός πρέπει να ελέγξει τον εαυτό του. Επειδή δε δεν αποχώρησε στον κατάλληλο χρόνο μετά την τέλεση των Ολυμπιακών Αγώνων…
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, σας παρακαλώ.
      ΑΝΔΡΕΑΣ ΛΟΒΕΡΔΟΣ: …τώρα η αποχώρησή του θα είναι ομολογία πλήρους αποτυχίας. 
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, σας παρακαλώ να είστε επιεικέστερος στις εκφράσεις σας προς το πρόσωπο του κυρίου Πρωθυπουργού. 
      ΑΝΔΡΕΑΣ ΛΟΒΕΡΔΟΣ: Και το Υπουργείο Πολιτισμού ως ακέφαλο…
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Αυτό είναι ευθύνη του Προεδρείου, γι αυτό σας παρακαλώ πολύ. 
      ΑΝΔΡΕΑΣ ΛΟΒΕΡΔΟΣ: …ως έχον Αναπληρώτρια Υπουργό και Υφυπουργούς χωρίς συντονιστή, εμφανίζει όσα εμφανίζει σήμερα. 
      Κύριε Υπουργέ, δηλώσατε σε μία συνέντευξή σας αναφορικά με το Ο.Α.Κ.Α., στην εφημερίδα «ΑΓΓΕΛΙΟΦΟΡΟΣ» της 30ης Οκτωβρίου, ότι η εκ μέρους σας προφορική δήλωση –ακόμα όπως με ενημερώνει ο κ. Μαγκριώτης δεν έχουμε το κείμενο της γραπτής σας απόφασης, το οποίο έχουμε ανάγκη για να δούμε τι ακριβώς, λέει το σκεπτικό και το διατακτικό του…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κάντε το σχόλιο σας για να διαψευστείτε. 
      ΑΝΔΡΕΑΣ ΛΟΒΕΡΔΟΣ: Στο κείμενό σας στην εφημερίδα «ΑΓΓΕΛΙΟΦΟΡΟΣ» -δεν μπορείτε να διαψεύσετε εσείς τον εαυτό σας- σε σχέση με την ανάκληση της συγκεκριμένης απόφασης για τη διάθεση του συγκεκριμένου χώρου στο Ο.Α.Κ.Α., επικαλεστήκατε τη γειτνίαση του χώρου αυτού με την HELEXPO. 
      Προκύπτει και από τη συνέντευξή σας, αλλά και από άλλες σχετικές συνεντεύξεις ή δημοσιογραφικές καλύψεις από τη Θεσσαλονίκη ότι σύμπας ο πολιτικός κόσμος και ο αρμόδιος για τη Δ.Ε.Θ. κόσμος και την ΗELEXPO της Θεσσαλονίκης είχε αντίρρηση στη σχετική συμφωνία του Ο.Α.Κ.Α. με την CONTENT. Καταθέτω για τα Πρακτικά και τον «ΑΓΓΕΛΙΟΦΟΡΟ» της 30ης Οκτωβρίου, αλλά και τη σημερινή «ΜΑΚΕΔΟΝΙΑ». 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εκεί αναφέρονται τα εξής, τα οποία είναι πολύ περίεργα και αποδεικτικά, κύριε Πρόεδρε. Νομίζω ότι εδώ τα επιχειρήματά μου αποκτούν ορθολογική βάση. Μετά την ανακλητική σας απόφαση –πρέπει να είναι, κύριε Υφυπουργέ, τέλη Οκτωβρίου- ο κ. Θωμόπουλος λέει ότι δεν τον έχετε καλέσει –το λέει σήμερα- για να συζητήσετε τη σύμβαση της HELEXPO με το Ο.Α.Κ.Α. για το συγκεκριμένο χώρο, ο οποίος παραμένει αναξιοποίητος. Επίσης δεν έχετε διορίσει τον αντικαταστάτη του παραιτηθέντος προέδρου του Ο.Α.Κ.Α. και τέσσερα μέλη του Δ.Σ., των οποίων η θητεία έχει λήξει. Αν αυτό δεν είναι απόλυτος δείκτης έλλειψης αποτελεσματικότητας και συγκεκριμένης δράσης, τότε τι είναι; 
      Καλώς ανακαλέσατε. Σας τα είπε με γενναιοδωρία ο κ. Παπαγεωργίου ο συνάδελφός μας. Έκτοτε όμως αφήνετε τα πράγματα στην τύχη τους, όπως έχει αφεθεί –το είπε ο κ. Ρόβλιας με τον πιο χαρακτηριστικό τρόπο- το σύνολο της ολυμπιακής περιουσίας του ελληνικού λαού. 
      Θεωρώ ότι εν προκειμένω ελέγχεστε συνολικά ως Κυβέρνηση για πλήρη αδιαφορία σε σχέση με την ολυμπιακή περιουσία του ελληνικού λαού. Το Ο.Α.Κ.Α., που συζητάμε σήμερα με επάρκεια, είναι η κλασική, κλασικότατη απόδειξη. Εσείς λέτε τώρα ότι ως προς τα υπόλοιπα η διαδικασία τρέχει κανονικά. 
      Ο κ. Ρόβλιας, η κ. Σχοιναράκη, ο κ. Αλευράς και η ταπεινότητά μου είχαμε πει στην Κυβέρνηση, στην κ. Πετραλιά που ήταν εδώ, όταν συζητούσαμε το σχέδιο νόμου, τον μετέπειτα ν. 3342/2005, ότι αν όλα πάνε καλά, αν δεν έχουμε, τελικώς, οριστική δικαστική εμπλοκή σε σχέση με τις χρήσεις γης, η ολόπλευρη αξιοποίηση της ολυμπιακής περιουσίας θα εκκινήσει το 2007. Επαναλαμβάνω, επί μη υπάρχουσας οριστικής δικαστικής εμπλοκής.
      Λέγατε όχι, ταχύτερα από το Σίδνεϋ και άλλα αισιόδοξα επιχειρήματα. Είμαστε στο μέσον του Ιανουαρίου του 2006, η πρώτη φάση κυρίες και κύριοι Βουλευτές του ν. 3342/2005 δεν έχει ολοκληρωθεί, η δεύτερη φάση είναι και αυτή χρονοβόρα και κατά τη δεύτερη φάση θα διατυπωθούν οι νομικές αιτιάσεις. Δεν έχει, λοιπόν, ακόμη ολοκληρωθεί και σε λίγο κλείνουμε ένα χρόνο από την κατάθεση στη Βουλή του σχεδίου νόμου για τα Ολυμπιακά Ακίνητα, για την αξιοποίηση της ολυμπιακής περιουσίας. 
      Δεν έχουμε χρείαν άλλων μαρτύρων. Καταθέσαμε την εμπειρία μας. Ήμασταν έμπειροι άνθρωποι εδώ, σας αντιμετωπίσαμε υπεύθυνα με τις γνώσεις που είχαμε από τη διαχείριση της προηγούμενης κυβέρνησης, σας είπαμε τους κινδύνους τους νομικούς, τους πολιτικούς, τους χρονικούς. Σε όλα απαντούσαμε με αισιοδοξία. Να όμως που ο καιρός περνά και δυστυχώς λέμε, επαληθευόμαστε. Υπάρχει πρόβλημα συνολικό. Όσο περνάνε οι μήνες και τα χρόνια η ολυμπιακή περιουσία απαξιώνεται. Τον Αύγουστο, ένα χρόνο μετά τους Ολυμπιακούς, τα ρεπορτάζ των εφημερίδων, δισέλιδα σαλόνια τα πιο πολλά, ήταν αποκαλυπτικά. Και εμείς μπήκαμε στον κόπο, για να μη μας λένε τρελούς και κάναμε οι ίδιοι φωτογράφιση ορισμένων χαρακτηριστικών εγκαταστάσεων ως προς την απαξίωση κινητών και ακινήτων της ολυμπιακής περιουσίας.
      Άρα, όσο περνάνε τα χρόνια και στους χώρους δεν αθλούνται άνθρωποι, η κοινωνία δεν τους χρησιμοποιεί και εμπορικές και άλλες χρήσεις δε γίνονται –πλήρης απαξίωση- και ο χρόνος είναι εχθρός των μη χρησιμοποιουμένων εγκαταστάσεων. Το λένε όλοι και για όλα τα ακίνητα και δεν το λέμε μόνο για τα ολυμπιακά έργα εμείς εδώ.
      Τώρα, γιατί είναι χαρακτηριστικό παράδειγμα της γενικής απραξίας, θα τολμούσα να πω και αναλγησίας ορισμένες φορές των ιθυνόντων η τύχη της ολυμπιακής περιουσίας, γιατί και το Ο.Α.Κ.Α. είναι χαρακτηριστική περίπτωση όλων αυτών που λέμε: Διότι αν πάμε στη λογική που σήμερα υποστηρίξατε και έχετε υπονοήσει κατά καιρούς ότι, δηλαδή, οι αρμοδιότητες δεν είναι αυτών που εμείς θεωρούμε ότι είναι, δηλαδή, της τριμελούς επιτροπής και είναι δικές σας τούμπαλιν και από εδώ και από εκεί –ο καθένας όπως το πάρει κατά καιρούς βγάζει και άλλα συμπεράσματα- κύριε Υφυπουργέ, σας λέμε με ευθύτητα τα εξής: 
      Η κοινή υπουργική απόφαση –Υπουργοί Σουφλιάς, Αλογοσκούφης, Πετραλιά- εξεδόθη βάσει του άρθρου 11 του ν. 3342/2005. Όπως σωστά είπατε στο σκεπτικό αυτής της κοινής υπουργικής απόφασης γίνεται επίκληση του άρθρου 11 του ν. 3342/2005 για τα ολυμπιακά ακίνητα, όπου εκεί αναφέρεται η δυνατότητα εμπορικής χρήσης των εγκαταστάσεων όλων μεταξύ των οποίων και του Ο.Α.Κ.Α.. Σωστό. Είπατε ότι μόνο στο σκεπτικό. Που το σκεπτικό τι εμπεριέχει; Τα ερείσματα του νόμου. Λέει ο Υπουργός ή οι Υπουργοί, βάσει του νόμου τάδε που μου δίνει την αρμοδιότητα και του νόμου τάδε που μου δίνει, επίσης, την αρμοδιότητα κ.λπ., εκδίδω τα κάτωθι. Στο διατακτικό, στην απόφαση σεις λέτε ότι δε γίνεται καμία αναφορά. Κάνετε λάθος. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Δεν κάνω λάθος. 
      ΑΝΔΡΕΑΣ ΛΟΒΕΡΔΟΣ: Κάνετε λάθος. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Εσείς κάνετε λάθος.
      ΑΝΔΡΕΑΣ ΛΟΒΕΡΔΟΣ: Κάνετε λάθος.
      Σας παρακαλώ να ξαναδείτε, γιατί έχετε δει προφανώς, την παράγραφο 2 της κοινής υπουργικής απόφασης που κάνει λόγο για την εμπορική αυτή χρήση, εκθεσιακή και άλλη. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Γενικά. 
      ΑΝΔΡΕΑΣ ΛΟΒΕΡΔΟΣ: Τι θέλετε; Θέλετε να λέει ειδικά τι εμπορεύματα θα εκτεθούν; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Είναι γενικευμένη θέση. 
      ΑΝΔΡΕΑΣ ΛΟΒΕΡΔΟΣ:  Μα τι θέλετε; Θέλετε ειδική θέση τι εμπορεύματα θα εκτεθούν; Τη χρήση λέει. Κύριε Υπουργέ, λέει τη χρήση. Δεν υπάρχει κάτι ειδικότερο από τη χρήση. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Δεν αφορά τη συγκεκριμένη διαδικασία. 
      ΑΝΔΡΕΑΣ ΛΟΒΕΡΔΟΣ: Εξειδικεύεται στη χρήση. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Σύμφωνα με το νόμο. 
      ΑΝΔΡΕΑΣ ΛΟΒΕΡΔΟΣ: Αυτό δίνει με την παράγραφο 1 την άδεια για πολεοδομικές παρεμβάσεις ενόψει της χρήσης του άρθρου 2. Οι ίδιοι οι τρεις Υπουργοί -και η προϊστάμενη σας Υπουργός η κ. Πετραλιά- εκτιμούν επικαλούμενοι και τη σύμβαση του Ο.Α.Κ.Α. με την CON. TENT. Τη θεωρούν δεδομένη και νόμιμη. Επικαλούνται, λοιπόν, τη σύμβαση, τους νόμους και προβαίνουν στην άδεια για πολεοδομικές παρεμβάσεις για εμπορική χρήση. Αυτοί οι τρεις.
      Και έρχεστε εσείς και λέτε μετά: «’Οχι, δεν προχωράνε τα πράγματα», μετά την κατακραυγή, την αντίδραση της Θεσσαλονίκης κ.λπ.. Καλά κάνετε, σας το είπαμε. Όμως, δε μας έχετε δώσει ακόμα την απόφαση. Πρέπει να δούμε από το κείμενο της απόφασης αν είναι νόμιμη η πράξη σας διότι, όπως η νομοθεσία ορίζει, εσείς εποπτεύοντας το Ο.Α.Κ.Α., ασκείτε εποπτεία επί της νομιμότητας. Αν ακυρώνετε την όλη διαδικασία για λόγους σκοπού, δεν είστε νόμιμος. Θα μου πείτε: «Τι σημαίνουν όλα αυτά; Γιατί τα λέτε; Θέλετε να κάνετε νομική ανάλυση από το Βήμα της Βουλής;». Δεν την έχω ανάγκη και σπανίως αναφέρομαι σε τόσο διεισδυτικά νομικά επιχειρήματα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Προσέξτε λιγάκι γιατί όπως πάτε, θα γίνετε υπερασπιστής της CON.TENT.
      ΑΝΔΡΕΑΣ ΛΟΒΕΡΔΟΣ: Καθόλου. Δεν είναι σωστό να μιλάτε με πονηρό τρόπο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καθόλου πονηρό, μιλάω ευθέως.
      ΑΝΔΡΕΑΣ ΛΟΒΕΡΔΟΣ: Είναι σκοπός να δούμε και να αποδείξουμε εμείς την πολιτική μας κριτική. Αυτή είναι η πολιτική μας υποχρέωση, να σας ασκούμε κριτική και εσείς πρέπει να προσπαθείτε να απαντάτε. Η επάρκεια του καθενός είναι η απόδειξη της αξιοπιστίας του. Σας λέμε ότι μέσα στο Υπουργείο σας με την κυρία Πετραλιά, την αρμόδια Υπουργό για την αξιοποίηση της ολυμπιακής περιουσίας, δεν συντονίζεστε. Είναι έκδηλη η έλλειψη συντονισμού μέσα από την περίπτωση του Ο.Α.Κ.Α.. 
      Εν πάση περιπτώσει, κύριε Υφυπουργέ, πάρτε τις σωστές αποφάσεις έγκαιρα. Περνούν οι μήνες και τα χρόνια και η αξίας δισεκατομμυρίων ευρώ περιουσία του ελληνικού λαού απαξιώνεται στα χέρια σας. Είστε υπεύθυνοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Λοβέρδο.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Ο κ. Ορφανός στην παρέμβασή του προσπάθησε με «ταχυδακτυλουργικές», θα έλεγα, κινήσεις να καλύψει τα ακάλυπτα. Εκτιμώ την πρόθεση και την προσπάθειά του, όμως ξέρω ότι ως μηχανικός ποτέ δε θα χρησιμοποιούσε ένα τέτοιο σχέδιο για να χτίσει μία οικοδομή διότι θα κατέρρεε η οικοδομή. Βεβαίως, συνολικά όλο το σκεπτικό του και η ομιλία του είναι μία αυτοαναίρεση. 
      Είπε, λοιπόν, ξεκινώντας πως αυτά που έχει υποσχεθεί η Κυβέρνηση στον ελληνικό λαό και για τη διαφάνεια και για την αξιοποίηση των ολυμπιακών εγκαταστάσεων τα πράττει, κι εμείς του αποδείξαμε ότι όχι μόνο δεν τα πράττει, ειδικά στα θέματα της διαφάνειας, αλλά είναι σε αντίθετη ακριβώς κατεύθυνση. Όσον αφορά την αξιοποίηση, υπάρχει μέχρι τώρα απόλυτη «ερημοποίηση». Κάποια στιγμή θα ξεκινήσει και η αξιοποίηση. Ελπίζουμε όταν ξεκινήσει, εκεί που θα ξεκινήσει, να μην είναι ανάλογη της προσπάθειας στον περιβάλλοντα χώρο του Ο.Α.Κ.Α.. Θα είμαστε εδώ όμως και θα παρακολουθούμε σ’ όλα τα ολυμπιακά κέντρα την αξιοποίηση των ολυμπιακών εγκαταστάσεων γιατί πρέπει να σεβόμαστε τις θυσίες του ελληνικού λαού, τη μεγάλη του προσφορά για την επιτυχία και τη διοργάνωση των Ολυμπιακών Αγώνων και τις υψηλές του προσδοκίες. 
      Ζητήσατε να είμαστε συμπαραστάτες σ’ αυτήν την προσπάθεια. Μα, αυτό κάνουμε, κύριε Ορφανέ, και μας επιβεβαιώσατε –και σας ευχαριστούμε- με τον καλύτερο τρόπο. Εμείς αποκαλύψαμε με τις ερωτήσεις μας στη Βουλή την απαράδεκτη αυτή μεθόδευση για την παραχώρηση των σαράντα στρεμμάτων στο Ο.Α.Κ.Α. και μας δικαιώσατε στα τέλη το Οκτώβρη, όταν ήλθατε εδώ, στη Βουλή, και είπατε: «Δεν το εγκρίνω, είναι απαράδεκτο». Δεν είμαστε, λοιπόν, συμπαραστάτες στην προσπάθεια της Κυβέρνησης να επιβάλει τη διαφάνεια, να αξιοποιήσει σωστά τους ολυμπιακούς χώρους, να στηρίξει την HELEXPO και τη Θεσσαλονίκη; Αυτό δεν ομολογήσατε στα τέλη του Οκτώβρη από του Βήματος της Βουλής και σ’ όλες σας τις συνεντεύξεις; Αυτό δεν ομολογήσατε και τώρα; 
      Θα ήμασταν συμπαραστάτες αν ερχόμασταν και σας λέγαμε: «Μπράβο σας, τα πήρατε, καλά λεφτά πήρατε και δώσατε τα σαράντα στρέμματα»; Τότε θα ήμασταν συμπαραστάτες; Επιλέξτε τι συμπαράσταση θέλετε, να χειροκροτούμε την παρανομία και την παρατυπία, ή να την αποκαλύπτουμε και να σας αναγκάζουμε να επανέρχεστε στην πολιτική σας, να ανατρέπετε τις επιλογές σας;
      Μόνο όμως, κύριε Ορφανέ, θα πρέπει να παραδεχθείτε –και να έχετε τη γενναιότητα- πως αυτές τις απαράδεκτες μεθοδεύσεις –παράτυπες, παράνομες μεθοδεύσεις, όποια ορολογία θέλετε επιλέξτε- διατεταγμένα κυβερνητικά και κρατικά στελέχη τις διέπραξαν. Δεν τις διέπραξαν στελέχη της Αντιπολίτευσης.
      Ως προς τη διοίκηση του Ο.Α.Κ.Α. δεν μου απαντήσατε αν είναι σύννομη και νομότυπη. Επαναφέρω το ερώτημα, κύριε Υπουργέ, και θέλω στη δευτερολογία σας να απαντήσετε γιατί ίσως αυτό θα ήταν καλύτερο επιχείρημα για την ακύρωση της σύμβασης απ’ αυτό που επικαλείστε στην προσφυγή. Γιατί δεν είναι στελέχη του ΠΑ.ΣΟ.Κ. ο κ. Αλογοσκούφης, ο κ. Σουφλιάς και η κ. Πετραλιά που υπογράφουν την Κοινή Υπουργική Απόφαση στις 8 του Αυγούστου. 
      Αυτούς όλους επαναφέραμε στην τάξη, στη γραμμή του κυρίου Πρωθυπουργού για σεμνότητα και ταπεινότητα, διαφάνεια και ανάπτυξη. Πρέπει να χειροκροτήσετε και όχι να μέμφεστε την προσπάθεια και την αποκάλυψή μας. Αυτός είναι ο συνταγματικός ρόλος της Αντιπολίτευσης, γι’ αυτό ο ελληνικός λαός ελέγχει και εμάς. Άρα, είναι μια επιτυχής, τεκμηριωμένη και αποφασιστική, θετική και δημιουργική αντιπολιτευτική συμπεριφορά και πρακτική εκ μέρους μας. Αν είναι διαφορετικά, θέλω να το πείτε. Η Κυβέρνηση αποδεικνύεται ότι δεν σέβεται τις προεκλογικές της δεσμεύσεις και όχι εμείς. 
      Κύριε Ορφανέ, είπατε ότι εμείς όλες σχεδόν τις κατασκευές τις κάναμε σταθερές και όχι λυόμενες, όπως η Ατλάντα. Δεν ξέρω γιατί έχετε αυτήν τη συμπάθεια προς τις λυόμενες κατασκευές. Μπορεί να είναι και στοιχείο της ιδεολογίας σας, του ερασιτεχνισμού, της προχειρότητας ή όταν μας πιάσουν στα πράσα, τα λύνουμε, τα μαζεύουμε και φεύγουμε. Δηλαδή, παραλλαγή. Δεν ξέρω αν είναι ιδεολογικό στοιχείο, αλλά όλη σας η κυβερνητική πρακτική μέχρι τώρα αυτό αποκαλύπτει. Θιασώτες του λυόμενου, του πρόχειρου, του προσωρινού, όπως είναι και η Κυβέρνησή σας: Προσωρινή. Θα τα μαζέψει και θα φύγει γρήγορα κάτω από την κατακραυγή του ελληνικού λαού.
      Είπατε, κύριε Υπουργέ, ότι το Ο.Α.Κ.Α. έχει τη δυνατότητα να εκμισθώνει χωρίς διαγωνισμό. Συνεπώς, κύριε Ορφανέ, νομοτύπως το διοικητικό συμβούλιο του Ο.Α.Κ.Α. έκανε αυτή την ανάθεση. Δεν είναι παράνομο το διοικητικό συμβούλιο του Ο.Α.Κ.Α..
      Σας ερωτώ, λοιπόν: Γιατί καταργήσατε τον πρόεδρο, εξέχων στέλεχος του Υπουργείου Οικονομικών και φίλο βεβαίως του κ. Αλογοσκούφη και απ’ ό,τι λένε οι πληροφορίες είναι πολύ σοβαρός άνθρωπος; Γιατί τον καταργήσατε, αν είναι νομότυπη η σύμβαση την οποία, όπως είπατε, από την πρώτη στιγμή σάς την έστειλε στο γραφείο; Γιατί τον παγιδεύσατε τον άνθρωπο; Έτσι πολιτεύεστε; Έτσι παγιδεύει το ένα κυβερνητικό στέλεχος τον άλλο κυβερνητικό παράγοντα; Αυτή είναι η συνοχή της Κυβέρνησης; Αυτά περιμένει ο ελληνικός λαός από σας και μάλιστα σ’ ένα Υπουργείο όπου προΐσταται ο Πρωθυπουργός; 
      Είπατε ότι είναι και καλό το μίσθωμα. Προσέξτε να δείτε τώρα: Ενισχύετε τους δικηγόρους της CON.TENT στην αγωγή που σας έχουν κάνει με όλα αυτά που λέτε. Νομότυπη σύμβαση και καλό το μίσθωμα. Δεν ξέρω που θα πατήσετε για να ζητήσετε την ακύρωση. Κακή υπηρεσία προσφέρετε στο δημόσιο, κύριε Ορφανέ. 
      Εγώ καταθέτω, επειδή είμαι πάντα συγκεκριμένος και τεκμηριωμένος, το άρθρο 15 του οργανισμού λειτουργίας του Ο.Α.Κ.Α., το οποίο λέει πολύ χαρακτηριστικά τα εξής: 
      «Το Ο.Α.Κ.Α. έχει διοικητική και περιουσιακή αυτοτέλεια. Οι αποφάσεις της διοίκησής του υπόκεινται σε έλεγχο για τη νομιμότητά τους που ασκείται από τον αρμόδιο για θέματα αθλητισμού Υπουργό. Ο έλεγχος των δαπανών, των εσόδων και γενικά της διαχείρισης της περιουσίας του ασκείται για κάθε οικονομικό έτος από την αρμόδια υπηρεσία του Υπουργείου Οικονομικών». 
      Άρα, μόνο για λόγους νομιμότητας μπορείτε να την καταργήσετε και όχι σκοπιμότητας. 
      Το καταθέτω, κύριε Υπουργέ. Είναι αποκαλυπτικό ακόμη μιας αντίφασης της πολιτικής και της πρακτικής σας που παγιδεύει την Κυβέρνηση, παγιδεύει το δημόσιο και θα κληθεί να καταθέσει αποζημίωση σε ιδιωτική εταιρεία και τότε θα πρέπει να ξαναρθείτε να απολογηθείτε. 
      (Στο σημείο αυτό ο Βουλευτής κ. Μαγκριώτης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Προσπαθώντας να καλύψετε τις παρατυπίες και τα λάθη σας, εκθέτετε σε κίνδυνο το δημόσιο. Αυτό κάνετε, κύριε Υπουργέ. 
      Είπατε παρακάτω πως όταν ήρθε η απόφαση του ΟΑΚΑ αμέσως ζητήσατε επιπρόσθετα στοιχεία από την άνοιξη του 2005 και ότι η Κοινή Υπουργική Απόφαση του Αυγούστου δεν έχει να κάνει με την CON.TENT. Σας το είπε και ο κ. Λοβέρδος προηγουμένως. 
      Το σημείο 8, όπως δημοσιεύεται στην Εφημερίδα της Κυβερνήσεως, στις 20 Σεπτεμβρίου της Κοινής Υπουργικής Απόφασης το λέει ξεκάθαρα ότι παίρνοντας υπ’ όψιν το ιδιωτικό συμφωνητικό μίσθωσης ακινήτων μεταξύ του Ολυμπιακού Αθλητικού Κέντρου Αθηνών, το «Ο.Α.Κ.Α. - Σπύρος Λούης» και της εταιρείας CON.TENT αποφασίζει τα παρακάτω.
      Λέει: «Παίρνοντας υπόψη αυτά τα συγκεκριμένα». Το καταθέτω και αυτό. Είναι επίσημο κυβερνητικό έγγραφο. Διαψεύδετε τρεις Υπουργούς και μάλιστα στον κεντρικό πυρήνα της Κυβέρνησης.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε. Παρακαλώ λίγο την ανοχή σας.
      Κύριε Υπουργέ, ευτυχώς που χαμογελάσατε όταν το είπατε αυτό, γιατί ξέρω την εντιμότητά σας. Ολίγον εδώ κυβερνητικά, όμως, θυμίσατε Μαρκογιαννάκη. Οφείλω να το πω αυτό. Είπατε ένα μικρό ψέμα –έτσι θα το χαρακτηρίσω εγώ- για να καλύψετε την Κυβέρνηση. Είναι καλύτερο να έχουμε τη γενναιότητα και να λέμε την αλήθεια. Έτσι μας θέλουν οι πολίτες. Ο καθείς μπορεί να κάνει λάθος, αλλά πρέπει να έχει τη γενναιότητα να λέει την αλήθεια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κλείνω με μία φράση, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Μαγκριώτη. Δύο λεπτά είχατε πάρει από την πρωτολογία σας παραπάνω.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν χάθηκε ο κόσμος. Σας παρακαλώ. Σε όλους δείξατε την ανοχή σας. Ολοκληρώνεται η συζήτηση. Μια φράση μόνο.
      Είπατε ότι όλα όσα ανακοινώθηκαν, μετά την αποκάλυψη που κάναμε, τόσο από το Ο.Α.Κ.Α., όσο και από την κ. Πετραλιά είναι ορθά. Οι ανακοινώσεις αυτές λένε ότι είναι και νόμιμη και συμφέρουσα η σύμβαση. Τότε γιατί τους καταργείτε; Πρέπει να απαντήσετε.
      Όσον αφορά την αντιπαροχή και κλείνω, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Κλείστε οπωσδήποτε. Τελειώστε.
      ΙΩΑΝΝΗΣ ΜΑΓΚΡΙΩΤΗΣ: Είπατε, λοιπόν, ότι είναι μια πρόταση του κ. Τσιαρτσιώνη. Πρώτη φορά ακούω ότι η πρόταση ενός Υπουργού, η οποία παρουσιάζεται και σε επίσημη συνέντευξη Τύπου ως πρόταση του Υπουργού Μακεδονίας-Θράκης, του αρμοδίου για τη Διεθνή Έκθεση Θεσσαλονίκης προς το Υπουργείο Οικονομικών, τη Γραμματεία των Συγχρηματοδοτούμενων Έργων -που θέλετε μάλιστα να του δώσετε και προτεραιότητα και να είναι το πρώτο συγχρηματοδοτούμενο έργο- δεν είναι κυβερνητική πρόταση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΙΩΑΝΝΗΣ ΜΑΓΚΡΙΩΤΗΣ: Και ο κ. Τσιαρτσιώνης νόμιζε ότι είχε αναβαθμισθεί πρόσφατα ο άνθρωπος από τον κύριο Πρωθυπουργό.
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κύριε Ορφανέ, χαίρομαι και πάλι γιατί είπατε ότι στην πορεία θα είστε μαζί μας, όπως και στο θέμα του Ο.Α.Κ.Α. ήρθατε μαζί μας. Χαίρομαι γιατί και σε αυτό είπατε πως θα είστε μαζί μας, όπως και όλοι οι υπόλοιποι. Η Κυβέρνηση όμως είναι αλλού, κόντρα στα συμφέροντα της πόλης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ άλλη φορά να είσθε συνεπής στο χρόνο σας.
      Ο συνάδελφος κ. Παπαγεωργίου έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Με συγχωρείτε, κύριε Πρόεδρε, εγώ δεν θα δευτερολογήσω;
      ΠΡΟΕΔΡΕΥΩΝ (Ιωάννης Τραγάκης): Δεν έχετε χρόνο. Εδώ βλέπω σημειωμένο από τον Αντιπρόεδρο που προήδρευε ότι ζητήσατε και το χρόνο της δευτερολογίας σας και τον πήρατε.
      ΚΩΝΣΤΑΝΤΙΝΟΣ ΡΟΒΛΙΑΣ: Ζητώ το λόγο επί προσωπικού, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ποιο προσωπικό;
      ΚΩΝΣΤΑΝΤΙΝΟΣ ΡΟΒΛΙΑΣ: Δώστε μου ένα λεπτό για να εξηγήσω το προσωπικό.
      ΠΡΟΕΔΡΕΥΩΝ (Ιωάννης Τραγάκης): Όχι, δεν υπάρχει προσωπικό. Δεν διέγνωσα εγώ προσωπικό.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δεν μπορείτε να μη μου δώσετε το λόγο για να εξηγήσω ποιο είναι το προσωπικό. Θα μου δώσετε ένα λεπτό για να εξηγήσω.
      ΠΡΟΕΔΡΕΥΩΝ (Ιωάννης Τραγάκης): Έχω δώσει ήδη το λόγο στον κ. Παπαγεωργίου. Περιμένετε και θα σας τον δώσω μετά.
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, κύριε Πρόεδρε, θα παρακαλέσω να μου τον δώσετε τώρα.
      ΠΡΟΕΔΡΕΥΩΝ (Ιωάννης Τραγάκης): Εγώ διευθύνω τη συζήτηση. Είχα δώσει ήδη το λόγο στον κ. Παπαγεωργίου.
      ΚΩΝΣΤΑΝΤΙΝΟΣ ΡΟΒΛΙΑΣ: Παρακάμπτετε τη σειρά; Δεν εξήντλησα τη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Κύριε Παπαγεωργίου, έχετε το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Επί προσωπικού ζητώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο μετά για να εξηγήσετε το προσωπικό σας, κύριε Ρόβλια.
      ΧΡΥΣΗ ΑΡΑΠΟΓΛΟΥ: Και εγώ έχω εξαντλήσει το χρόνο μου, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ναι, τον έχετε εξαντλήσει, δυστυχώς. Τον ζητήσατε και τον εξαντλήσατε.
      ΑΝΔΡΕΑΣ ΛΟΒΕΡΔΟΣ: Δώστε ένα λεπτό, κύριε Πρόεδρε. Πρώτη φορά γίνεται αυτό. Δεν το έχετε ξανακάνει αυτό ποτέ. Πάντα είσθε ανεκτικός.
      ΠΡΟΕΔΡΕΥΩΝ (Ιωάννης Τραγάκης): Κύριε Παπαγεωργίου, έχετε το λόγο για τρία λεπτά, γιατί τον υπόλοιπο χρόνο σας τον έχετε πάρει.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, μας ρώτησε ο κύριος Υπουργός, πού είδαμε αδιαφανείς διαδικασίες στη διαχείριση της ολυμπιακής περιουσίας. 
      Θέλω να υπενθυμίσω στον κύριο Υπουργό ότι κατά την παρουσίαση του σχεδίου για την αξιοποίηση, η κ. Πετραλιά είχε πει ότι η διαφάνεια και η διαβούλευση είναι τα κύρια συστατικά της πολιτικής σας και αυτά θα κατοχυρωθούν μόνο με διεθνείς διαγωνισμούς. Έγινε κανένας διαγωνισμός για την ανάθεση του έργου στην CON. TENT; Όχι, βέβαια. 
      Τι μας αντέλεξε ο κύριος Υπουργός; «Δεν κάναμε διαγωνισμό, παρακάμψαμε την πάγια αρχή, την αξία του διαγωνισμού που κατοχυρώνει τη διαφάνεια, γιατί», όπως ισχυρίζεται, «είχαμε κάνει μια έρευνα αγοράς και από πάρα πολλές προσφορές που είχαμε ήταν η καλύτερη». 
      Τότε, κύριε Υπουργέ, γιατί δεν κάνατε διαγωνισμό, να καταγραφεί αυτή η εικόνα και η αίσθηση της αγοράς για να μην σας ψέγουμε σήμερα, να μην σας ελέγχουμε; Τι πιο συνεπές με τις διακηρύξεις σας θα ήταν από το να κάνετε διαγωνισμό; Πήγατε εκόντες άκοντες, επισπεύδοντας μια διαδικασία ανάθεσης του έργου.
      Είπατε ότι ήταν υψηλό το τίμημα. Ποιος το λέει αυτό; Ποιος ερεύνησε; Αναθέσατε σε καμιά εταιρεία ερευνών ή κάποιοι σύμβουλοι σας είπαν ότι είναι καλό το τίμημα και το αναθέσατε, παραβιάζοντας τη διακήρυξη, την αρχή, την άποψή σας;
      Δεύτερον, έχουμε αποδυθεί το τελευταίο χρονικό διάστημα, κύριε Υπουργέ, σε ένα παιχνίδι. Μας είπατε ότι δεν έχουμε καταθέσει σχέδιο σαν ΠΑ.ΣΟ.Κ. για την αξιοποίηση της ολυμπιακής περιουσίας και ότι εσείς καταθέσατε σχέδιο. Μα, τι περισσότερο έχουμε ως απόδειξη, κύριε Υπουργέ, από την ίδια την HELEXPO, η οποία ήθελε και θέλει να τα αξιοποιήσει. Είναι κάτι το οποίο κάνετε τώρα, πέρα από σχέδια, από οράματα, από στρατηγικές. Αυτό, το οποίο κάνετε τώρα, έπρεπε να το κάνετε από την πρώτη στιγμή, πέρα από τα σχέδιά σας.
      Τρίτον, προσπαθείτε, κύριε Υπουργέ, να μας πείσετε ότι η απόφαση των τριών Υπουργών ήταν μόνο για πολεοδομικά ζητήματα. Μα, είναι δυνατόν τρεις Υπουργοί να υπογράφουν σε επίρρωση μιας απόφασης ενός δημόσιου οργανισμού και να μην ξέρουν τι τους γίνεται; Δεν ξέρουν ότι εδώ γίνεται μία αδιαφανής πράξη, ότι δεν υπάρχει διαγωνισμός, ότι ανατίθεται ένα έργο αδιαφανώς; Πώς τα λέμε τώρα αυτά; Έχουμε την αίσθηση ότι θα πείσουμε τον ελληνικό λαό και τους πολίτες; Πώς θέλουμε να αποκαταστήσουμε την αξιοπιστία της πολιτικής;
      Τέλος, εγώ πρώτη φορά, κύριε Υπουργέ, στον όποιο πολιτικό βίο έχω στη χώρα μας ακούω -και μάλιστα το άκουσα και από τον αξιαγάπητο Πρόεδρο της Βουλής- να λέγεται ότι η συνέντευξη ενός Υπουργού δεν δεσμεύει την Κυβέρνηση. Δηλαδή, η Κυβέρνηση αποφασίζει πια συλλογικά μέσα από συνεντεύξεις τύπου; Θα δώσει ένας Υπουργός συνέντευξη τύπου και μετά θα συγκληθεί το συλλογικό όργανο για να αποφασίσει; Δηλαδή, ο κ. Τσιαρτσιώνης είναι έξω από την Κυβέρνηση; Πρώτα δίνει τη συνέντευξη τύπου και μετά τον καλεί ο Πρωθυπουργός, για να αποφασίσουν για την πολιτική αξιοποίηση της HELEXPO; Επιτέλους, μη μειώνετε τη δική σας παρουσία, την ιστορία και το ήθος σας, μη μειώνετε την Κυβέρνηση, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θέλω να πω ότι αυτό που είπατε δεν είναι αληθές. Εγώ μίλησα για πρόταση και όχι για συνέντευξη. 
      Κύριοι συνάδελφοι, επειδή βλέπω στην Αίθουσα συνήθεις επερωτώντες και επειδή γίνεται εκ συστήματος πια να ζητάμε το χρόνο της δευτερολογίας στην πρωτολογία και μετά να ξαναζητάμε τη δευτερολογία, εγώ θα σας δώσω το λόγο και σε εσάς και στην κ. Αράπογλου για την οικονομία της συζήτησης για δύο λεπτά, αλλά θα ήθελα να σας παρακαλέσω αυτό να μην γίνεται από εδώ και πέρα, όπως είχε γίνει θεσμός. Εάν θέλετε να αφήνετε χρόνο για τη δευτερολογία σας, θα τον αφήνετε μόνοι σας. Δηλαδή, δεν θέλω να ζητάτε και το χρόνο της δευτερολογίας στην πρωτολογία σας και μετά να γίνεται αυτό το πράγμα.
      Ορίστε, κύριε Ρόβλια, σας δίνω το λόγο για δύο λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, σας ευχαριστώ πολύ, αλλά θέλω να σας πω ότι δεν είχα εξαντλήσει όλη τη δευτερολογία μου. Παρά ταύτα, δεν θα δευτερολογούσα, εάν δεν υπήρχε μια προσωπική αναφορά σε μένα από τον κύριο Υπουργό, μια προσωπική αναφορά η οποία με εκνεύρισε αδικαιολόγητα.
      Κύριε Υπουργέ, πληροφορήθηκα ότι είστε μηχανικός και όχι νομικός. Ακούστε, λοιπόν, για τη νομική πληρότητα της υποθέσεως και για να προστατευτείτε έναντι της CON TENT, γιατί εγώ σας δίνω λύση και εσείς την πετάτε στα σκουπίδια. Σας ανέφερα πέντε λόγους που η σύμβαση ήταν παράνομη. Εσείς ξεχάσατε τους τέσσερις, αναφερθήκατε στον έναν και είπατε ότι δεν ήταν αρμόδια τα Ολυμπιακά Ακίνητα, για να συνάψουν τη σύμβαση, αλλά το Ο.Α.Κ.Α., διότι από το άρθρο 35 παράγραφος 1 εξαιρείται το Ο.Α.Κ.Α. Σας λέω, λοιπόν, ότι κάνετε λάθος για δύο λόγους. Πρώτον, διότι εξαιρείτε, λέγοντας: «Υπό τον όρο της χρήσεως των ολυμπιακών αυτών συγκροτημάτων, όπως ορίζεται στα άρθρα 14 έως 26», ενώ το Ο.Α.Κ.Α. είναι στο άρθρο 11 και όχι στα άρθρα 14 έως 26.
      Δεύτερον και κυριότερο, κάνετε λάθος, διότι υπάρχει προγενέστερη ειδική διάταξη του ν.3016/2002 που λέει ότι ειδικά για τις μισθώσεις αρμόδια είναι τα Ολυμπιακά Ακίνητα. Εδώ πρόκειται περί μισθώσεως. Είναι ειδική η έννοια της μισθώσεως και παραπέμπει σ’ αυτόν το νόμο. Σας δίνω ένα λόγο ακυρώσεως της συμβάσεως και προσέξτε, γιατί το εξώδικο, το οποίο στείλατε, θα μου επιτρέψετε να πω ότι νομικά είναι ασθενέστατο. Δεν είναι λόγος καταγγελίας το ότι μετετράπη από Ε.Π.Ε. σε Α.Ε., διότι η Α.Ε. είναι γενικός και ειδικός διάδοχος όλων των δικαιωμάτων της προηγούμενης επιχείρησης εκ μετατροπής της οποίας προέρχεται.
      Όσον αφορά το δεύτερο λόγο που λέει ότι δεν εγκρίνατε γιατί ήταν παράνομη, θέλω να πω ότι έρχεστε και επιβεβαιώνετε αυτά που λέμε εμείς, ότι δηλαδή υπεγράφη μια παράνομη σύμβαση και εσείς τελικά δεν την εγκρίνατε. Αυτό λέει το εξώδικό σας.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ξαναδιαβάστε το. 
      ΚΩΝΣΤΑΝΤΙΝΟΣ ΡΟΒΛΙΑΣ: Με συγχωρείτε, αλλά θα το διαβάσω επί λέξει. Αναφέρει το εξής: «Μη εγκριθείσα τελικώς υπ’ αυτού». Γιατί «μη εγκριθείσα»; Αν ήταν νόμιμη, θα εγκρινόταν;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν ενεκρίθη, άρα δεν είναι εκτελεστή. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν ενεκρίθη, γιατί ήταν παράνομη και άρα συμφωνείτε με αυτά που λέμε εμείς. 
      Σας λέω, λοιπόν, ότι από τους πέντε λόγους που σας έθεσα ως αιτίες παρανόμου συνάψεως της συμβάσεως εσείς απαντήσατε στον έναν. Ποιος έδωσε το δικαίωμα στο Ο.Α.Κ.Α. να μην κάνει διαγωνισμό και να έρθουν τρεις Υπουργοί –όχι εσείς, τρεις άλλοι Υπουργοί- και να συμφωνήσουν; Ποιος έδωσε το δικαίωμα στο Ο.Α.Κ.Α. και στην Κυβέρνηση να μη στείλουν αυτήν τη σύμβαση στο Ελεγκτικό Συνέδριο;
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Αράπογλου για δύο λεπτά.
      ΧΡΥΣΗ ΑΡΑΠΟΓΛΟΥ: Μόνο τρεις ερωτήσεις ήθελα να κάνω από τις πολλές που καταθέσαμε στην πρωτολογία. Και επικαλούμαι ακόμα και τον κύριο Πρόεδρο με την εμπειρία την οποία έχει, πώς είναι δυνατόν Κ.Υ.Α. που υπογράφεται από τρεις Υπουργούς να αναφέρει ότι έχοντας υπ’ όψιν εκτός των άλλων το από ιδιωτικό συμφωνητικό Ολυμπιακό Αθλητικό Κέντρο Σπύρος Λούης και εταιρεία περιορισμένης ευθύνης με την επωνυμία “CON.TENT. Ε.Π.Ε.” Εμπορική Κατασκευαστική Ε.Π.Ε. και μετά από τρεις μήνες να ακούμε ότι οι τρεις Υπουργοί οι οποίοι υπογράφουν αυτή την απόφαση δεν έχουν καμία σχέση, δεν γνωρίζουν απολύτως τίποτε.
      Δεύτερη ερώτηση, κύριε Υπουργέ, και θα ήθελα μια απάντηση. Τι απαντήσατε ως Ο.Α.Κ.Α. και ως Υπουργείο εγγράφως στην HELEXPO; Η HELEXPO κατέθεσε το ενδιαφέρον της πριν κάποιους μήνες. Δεν μπορεί, λοιπόν, να μην υπάρχει κάποιο έγγραφο απαντητικό και να υπάρχουν μόνο προφορικές συνεννοήσεις και μάλιστα με ένα διοικητικό συμβούλιο που δεν υπάρχει γιατί δεν έχετε αντικαταστήσει τον πρόεδρο. Και τρίτον, για τη Θεσσαλονίκη είναι αυτή τη στιγμή το σημαντικότερο πρόβλημα που αντιμετωπίζει, αν η πρόταση του κ. Τσιαρτσιώνη δεσμεύει την Κυβέρνηση. 
      Θα ήθελα μία καθαρή απάντηση αν η πρόταση ΓΣΔΥΤ για κτίσιμο των εκατόν ογδόντα στρεμμάτων στο κέντρο της Θεσσαλονίκης δεσμεύει την Κυβέρνηση. Δηλαδή ο κ. Τσιαρτσιώνης πήρε μία προσωπική απόφαση ή βρίσκεται σε συνεννόηση με την Κυβέρνηση όπως εσείς την εννοείτε. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, τελικά από τη συζήτηση διαπιστώθηκε ότι ακολουθείτε ως Κυβέρνηση στο σύνολό σας την πολιτική του ό,τι δηλώσεις ισχύει. Και αν κάποιος από τους πολίτες παρακολουθεί τη συζήτηση, δεν νομίζω ότι κατάλαβε τελικά τι έχετε κάνει σε όλη αυτή την ιστορία. 
      Εξάλλου αυτό αποδεικνύεται και από τη διαδρομή μέχρι σήμερα, από τότε που δημιουργήθηκε το γεγονός και παρουσιάστηκε από μας και δείχνετε ξεκάθαρα ότι λειτουργείτε σε όλη σας τη διαδρομή και εσείς και ο κύριος Πρωθυπουργός υπό το βάρος των δημοσιευμάτων, των πιέσεων και των εξελίξεων και όχι γιατί ακριβώς έχετε χαράξει μια σταθερή πολιτική σε ό,τι αφορά ζητήματα και θέματα που αφορούν τη χώρα και τους πολίτες, στη συγκεκριμένη δε περίπτωση για την αξιοποίηση των ολυμπιακών εγκαταστάσεων, των κόπων δηλαδή και των θυσιών του ελληνικού λαού.
      Μας κατηγορήσατε αρχικά με την ερώτηση ότι δεν ξέραμε τι θέλουμε και ότι το κάνουμε για λόγους επικοινωνιακούς και τίποτε περισσότερο. Και ερχόσαστε μετά εκ των υστέρων να ανακαλέσετε με όλα εκείνα όσα έγιναν. Έρχεστε δε σήμερα εδώ και δεν έχετε απαντήσει σε βασικά ερωτήματα.
      Θα θέσω και κάτι άλλο, κύριε Υπουργέ, πολύ πιο σημαντικό. Δεν προκαλείται έτσι ένας υπερκορεσμός, εφόσον στη συγκεκριμένη περιοχή εγκαθίστανται δυο μεγάλα εκθεσιακά κέντρα; Δεν ζημιώνεται αισθητικά η συγκεκριμένη περιοχή τόσο όσον αφορά το φυσικό αλλά και το δομημένο περιβάλλον; Γιατί τελικά μισθώνετε μία τεράστια έκταση σαράντα χιλιάδων τετραγωνικών μέτρων στους χώρους του Ολυμπιακού Σταδίου η οποία θα καλυφθεί όπως αναφέρετε, με τέντες και με άλλες λυόμενες κατασκευές -γιατί εσείς τελικά στην προσωρινότητα σταματάτε και σε τίποτε περισσότερο- δίπλα ακριβώς από την είσοδο του σταδίου και τέσσερα μέτρα από την ιστορική πλέον και περίφημη αγορά. 
      Κύριε Υπουργέ, δεν έχετε απαντήσει σε τίποτε. Εσείς έχετε μείνει ακάλυπτος όπως ακριβώς και οι προεκλογικές σας υποσχέσεις. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, είναι φανερό ότι τα ευφυολογήματα με τις λυόμενες κατασκευές δεν καλύπτουν τις διαδικασίες κατεδάφισης της διακυβέρνησης ΠΑ.ΣΟ.Κ. Δεν μπορούν να κρυφτούν πίσω από τέτοιους σχολιασμούς και αυτό ο λαός το ξέρει. Τους καταψήφισε, θα τους καταψηφίσει και θα δώσει στην Κυβέρνηση Καραμανλή τη δυνατότητα να συνεχίσει ένα έργο μέσω του οποίου η Ελλάδα ξαναστήνεται, αποκτά οντότητα, προοπτικές και η νέα γενιά μέλλον. 
      Ερχόμενος τώρα στη συζήτηση θα ξεκινήσω απαντώντας στον κ. Ρόβλια. Άρθρο 35: Αξιοποίηση Ολυμπιακών Συγκροτημάτων. Είστε παρόντες έγκριτοι νομικοί. Ακούστε: Η αποκλειστική αξιοποίηση, χρήση, διαχείριση και εκμετάλλευση των υποστοιχείων δ΄ έως ιη΄ της παραγράφου ι΄ του άρθρου 9, που είναι τα Ολυμπιακά Συγκροτήματα εκτός από το Καυτατζόγλειο, Ο.Α.Κ.Α. και Σ.Ε.Φ.. Ανατίθεται η αξιοποίηση αυτών των συγκροτημάτων και όχι των υπολοίπων στην ανώνυμη εταιρεία με την επωνυμία «Ολυμπιακά Ακίνητα» υπό τον όρο η χρήση αυτή να γίνεται, όπως ορίζεται στα άρθρα 14 ως 26. Τα άρθρα 14 ως 26 αφορούν τα συγκεκριμένα συγκροτήματα και όχι τα υπόλοιπα για τα οποία δεν δίνεται η εξουσιοδότηση της αξιοποίησης στα Ολυμπιακά Ακίνητα, άρθρα 11, 12 και 13. Άρα πώς μπλέκουν τα πράγματα, κύριε συνάδελφε; Είναι σαφέστατη η θέση.
      ΚΩΝΣΤΑΝΤΙΝΟΣ ΡΟΒΛΙΑΣ: Εσείς τα μπλέκετε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι σαφέστατη η θέση ότι τα τρία συγκεκριμένα συγκροτήματα έχουν πρόσθετες εμπορικές χρήσεις που τους δίνει αυτός ο νόμος, αλλά τα αξιοποιούν οι διοικήσεις τους και όχι η εταιρεία «Ολυμπιακά Ακίνητα»...
      ΚΩΝΣΤΑΝΤΙΝΟΣ ΡΟΒΛΙΑΣ:  Υπήρχε και ο άλλος για τις μισθώσεις.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Όχι αυτό το οποίο υπομνήσατε εσείς. 
      Προχωρώντας, λοιπόν, απαντώ σε κάποια στοιχεία από αυτά τα οποία έθεσαν οι κύριοι συνάδελφοι. Θέλω να πω ότι κατ’ αρχήν υπάρχει ένα κυρίαρχο στοιχείο, ότι ο νόμος 3342 δεν έγινε για το Ο.Α.Κ.Α. το Σ.Ε.Φ. και το Καυτατζόγλειο. Αυτά έχουν τις διοικήσεις τους, έχουν τους νόμους με τους οποίους λειτουργούν και βέβαια έχουν και παρελθόν και παρόν και μέλλον. Ο νόμος έγινε σε σχέση με τα νέα Ολυμπιακά Ακίνητα που δημιουργήθηκαν για τους Ολυμπιακούς Αγώνες, προκειμένου να αποκτηθεί ένα νομικό πλαίσιο λειτουργίας και να αξιοποιηθούν. Ας μη μετατοπίζουμε λοιπόν το κέντρο βάρος του νόμου σε άλλες κατευθύνσεις. Ο νόμος τηρείται κατά γράμμα. Υπάρχουν διεθνείς διαγωνισμοί.
      Και θα ήθελα να κάνω ένα σχόλιο. Επειδή μιλήσαμε για την πάροδο του χρόνου και για το αν θα λειτουργήσουν το 2006 ή το 2007, εγώ θέτω ένα ερώτημα και θέλω ειλικρινή απάντηση. Μας υποδεικνύετε να μην τηρήσουμε τους νόμους; Μας υποδεικνύετε να μην τηρήσουμε τις διαδικασίες που προβλέπονται; Μας υποδεικνύετε να φροντίσουμε να βρούμε διαφορετικές διεξόδους από αυτά που προβλέπει το ελληνικό Σύνταγμα και οι ευρωπαϊκοί θεσμοί; 
      (Θόρυβος από την πτέρυγα του ΠΑ.ΣΟ.Κ. )
      Εμείς, κυρίες και κύριοι συνάδελφοι, θεωρούμε ότι κυρίαρχο στοιχείο είναι η τήρηση του νόμου, οι κανόνες διαφάνειας και αυτοί θα τηρηθούν μέχρι τέλους ανεξάρτητα από τις δικές σας θέσεις.
      Στη συνέχεια έγινε μια συζήτηση για το θέμα της Κοινής Υπουργικής Απόφασης. Ειλικρινά δεν σας καταλαβαίνω. Η Κοινή Υπουργική Απόφαση είναι ανεξάρτητη από τη σύμβαση, διότι πουθενά στο διατακτικό της δεν αναφέρεται. Αναφέρεται ένα συγκεκριμένο σχέδιο κατασκευής με συγκεκριμένες προϋποθέσεις, με γράμματα, πού ακριβώς θα γίνει και τι χρήση θα έχει ο συγκεκριμένος χώρος. Δεν καταλαβαίνω. Και αυτό δεν έχει να κάνει με τη δική μου απόφαση.
      Το έγγραφο το οποίο έστειλα -θα κατατεθεί στα Πρακτικά- και το οποίο ζητήσατε είναι το εξής: «Κύριε Πρόεδρε», απευθυνόμενο στον Πρόεδρο του Διοικητικού Συμβουλίου του Ο.Α.Κ.Α., «σύμφωνα με τις διατάξεις του άρθρου 15 του νόμου 1646/86 και των άρθρων 1 και 3 παράγραφος 1δ’ και 5 του κανονισμού λειτουργίας του Ο.Α.Κ.Α. οι αποφάσεις του διοικητικού συμβουλίου του Ο.Α.Κ.Α. καθίστανται εκτελεστές μόνο μετά από τον έλεγχο νομιμότητας που ασκείται από τον αρμόδιο για θέματα αθλητισμού Υφυπουργό».
      ΙΩΑΝΝΗΣ ΜΑΓΚΡΙΩΤΗΣ: Νομιμότητας. Μας λέτε ότι είναι νόμιμες.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εκτελεστές.
      «Στην περίπτωση της σύμβασης μίσθωσης χώρων του Ο.Α.Κ.Α. στην εταιρεία “CON TENT” δεν ασκήθηκε ο ως άνω έλεγχος νομιμότητας επί της σχετικής απόφασης του Διοικητικού Συμβουλίου σας και συνεπώς δεν ήταν επιτρεπτή η σύναψη της σύμβασης. 
      Κατόπιν τούτου και σε συνέχεια των προφορικών εντολών μου, παρακαλούμε να μεριμνήσετε το ταχύτερο δυνατό για τη μη εγκατάσταση της εταιρείας “CON TENT” και κάθε άλλου ιδιώτη στους άνω χώρους και για την άμεση καταγγελία της νομικώς πλημμελούς σύμβασης, γνωρίζοντάς μας τις ενέργειές σας». 
      Στη συνέχεια, η Διοίκηση έκανε τις ενέργειες. Κατέθεσε το χαρτί, πήρε την απόφαση…
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, καταθέστε αυτό το χαρτί για τα Πρακτικά. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως!
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στο Διοικητικό Συμβούλιο πήραν την απόφαση με την οποία καταγγέλλεται η σύμβαση και απεστάλησαν τα ανάλογα επίσημα έγγραφα. Βέβαια είναι σαφέστατο ότι εμείς δεν ενδιαφερόμαστε για τις πράξεις των ιδιωτών, αλλά για την έννοια του ευρύτερου δημόσιου συμφέροντος και αυτό προστατεύουμε.
      Η κοινή υπουργική απόφαση, λοιπόν, εν συνεχεία έχει δώσει την έγκριση για τη συγκεκριμένη κατασκευή και είναι σε ισχύ. Άρα, πού είδατε ότι με τη δική μου πράξη κατήργησα αποφάσεις τριών Υπουργών; Πού τα είδατε αυτά; Δεν υπήρξε ποτέ τέτοια πράξη. Αντιπολιτευτικά καλό είναι να το χρησιμοποιείτε, στην πράξη όμως ως επιχείρημα θα πρέπει να το αποσύρετε, μετά και τα συγκεκριμένα στοιχεία, τα οποία φαίνεται ότι δεν είχατε υπ’ όψιν σας. 
      Σε σχέση με τη διαδικασία που ακολουθείται στα έργα μεταολυμπιακής αξιοποίησης, δεν υπάρχουν ούτε καταγγελίες ούτε νομικές εμπλοκές. Είναι σαφέστατο ότι όπως πάει η διαδικασία, σύντομα θα έχουμε ολοκληρώσει τα πάντα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αυτά τα οποία ακούστηκαν σε σχέση με την πολιτική του Υπουργείου Πολιτισμού, είναι φτηνή διαδικασία, όταν είναι χωρίς επιχειρήματα, όταν λείπει ο αρμόδιος Υφυπουργός από εδώ και τίθενται θέματα στο τραπέζι, τα οποία εσείς θέτετε. Εάν θέλετε, να σας  υπενθυμίσω την οικτρή οικονομική κατάσταση που είχαν όλοι αυτοί οι οργανισμοί (Λυρική Σκηνή, Όπερα, Εθνικό Θέατρο, Κρατικό Θέατρο Βορείου Ελλάδος) από τη δική σας παρουσία. Έχουμε όλα τα στοιχεία. Με τους κυρίους συναδέλφους έχουμε κάνει και κοινές παραστάσεις για να λυθούν αυτά τα προβλήματα.
      ΙΩΑΝΝΗΣ ΜΑΓΚΡΙΩΤΗΣ: Γι’ αυτό θα είστε μαζί μας.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εάν έρθετε στην Κυβέρνηση, παρέα θα είμαστε. 
      ΙΩΑΝΝΗΣ ΜΑΓΚΡΙΩΤΗΣ: Τι εννοείτε; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εάν έρθετε μαζί μας, μαζί θα είμαστε. Δεν υπάρχει θέμα. Εσείς αποφασίζετε και κινείστε προς αυτή την κατεύθυνση. 
      ΙΩΑΝΝΗΣ ΙΩΑΝΝΙΔΗΣ: Θα πάρει μετεγγραφή.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ετοιμάζεται! Φαίνεται ότι έχει δελεαστεί από την απόδοση της Κυβέρνησης.
      Θα συνεχίσω λίγο τη διαδικασία με το κομμάτι που αφορά τη HELEXPO. Η HELEXPO, μετά από προφορική συνεννόηση που κάναμε, μας έστειλε στις 8.11.2005 το εξής έγγραφο: «Αγαπητέ κύριε Υπουργέ, σας γνωρίζω την επιθυμία της HELEXPO Α.Ε να αναλάβει τη δημιουργία και λειτουργία εκθεσιακού κέντρου και χώρων συνεδρίων και εκδηλώσεων στην περίμετρο του Ολυμπιακού Αθλητικού Κέντρου Αθηνών «Σπύρος Λούης» στα πρότυπα της από 14.4.2005 ιδιωτικού συμφωνητικού μίσθωσης ακινήτου μεταξύ του Ο.Α.Κ.Α. και της “CON TENT” Ε.Π.Ε.. Σας ευχαριστούμε θερμά για το ενδιαφέρον και παρακαλούμε για τις ενέργειές σας».
      ΙΩΑΝΝΗΣ ΜΑΓΚΡΙΩΤΗΣ: Καταθέστε και αυτό το έγγραφο, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι.
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ήδη έχουν γίνει συζητήσεις και αυτή τη στιγμή είμαστε έτοιμοι με συγκεκριμένες προτάσεις. Σας ανέφερα νωρίτερα το άρθρο 39 του ν.3342, που δίνει την ευχέρεια να υπάρχει αξιοποίηση αυτού του χώρου, έτσι ώστε και η HELEXPO να αποκτήσει μία ακόμη δυνατότητα για την οποία όλοι αγωνιζόμαστε. Δεν μπορείτε να αναιρέσετε ούτε τη δική μας παρουσία. Εγώ μπορώ να αποδεχθώ το ειδικό σας ενδιαφέρον για τη συγκεκριμένη διαδικασία.
      Όσον αφορά αυτά που ακούστηκαν για το τίμημα, έχω καταθέσει στα Πρακτικά σύμβαση που έκανε ο κ. Βερελής με την ίδια εταιρεία, με πολύ λιγότερα χρήματα, για να υπάρχει μέτρο σύγκρισης. Πάρτε τη σύμβαση. Ανάθεση χωρίς διαγωνισμό. Ίδια εταιρεία. Καταλαβαίνετε, λοιπόν, ότι ούτε έτσι μπορούμε να ξεφύγουμε. Ό,τι είπατε, έχει βγει εκτός διαδικασίας. Θα ολοκληρωθεί η διαδικασία. Η Κυβέρνηση θα εκφράσει τη θέση της επίσημα. 
      Για την απαξίωση των Ολυμπιακών Εγκαταστάσεων έχω να σας πω μερικά πράγματα. Είπαμε για την αξιοποίηση των νέων Ολυμπιακών Εγκαταστάσεων. Θα σας πω μερικά στοιχεία από τρεις-τέσσερις λειτουργίες.
      Όσον αφορά το Ο.Α.Κ.Α., το Ο.Α.Κ.Α. είναι έδρα της Π.Α.Ε. Α.Ε.Κ. και της Π.Α.Ε. ΠΑΝΑΘΗΝΑΪΚΟΣ. Συγχρόνως η Π.Α.Ε. ΠΑΝΑΘΗΝΑΪΚΟΣ είναι εγκατεστημένη στην καλαθοσφαίριση. Διοργανώθηκε με παρουσία ογδόντα χιλιάδων θεατών τον περασμένο Ιούνιο η διαδρομή του «52ου ΡΑΛΙ ΑΚΡΟΠΟΛΙΣ», ένα παγκόσμιο γεγονός, το οποίο θα επαναληφθεί και φέτος. Φαίνεται ότι η εικόνα ήταν εξαιρετική. 
      Να σας υπενθυμίσω ότι στις 29 Ιουνίου θα γίνει μεγάλη διοργάνωση με το συγκρότημα “ROLLING STONES” στο συγκεκριμένο χώρο. Θα γίνει επίσης η EUROVISION το Μάιο. 
      Έχουμε εκδηλώσεις σε όλα τα επίπεδα, χωρίς να χάνεται ο αθλητικός χαρακτήρας. Και αυτήν τη στιγμή υπάρχει ένας φάκελος υποψηφιότητας για την ένταξη του κλειστού γυμναστηρίου στο “EUROPEAN ARENA ASSOCIATION”, μία ένωση ευρωπαϊκών κλειστών σταδίων πολλαπλών χρήσεων με κορυφαίες προδιαγραφές ποιότητας και υπηρεσιών που αναδεικνύει τον κεντρικό ρόλο που έχει το συγκεκριμένο συγκρότημα.
      Να σας υπενθυμίσω ότι όλο το καλοκαίρι είχαμε έξι ΚΑΠ με τη συμμετοχή οκτακοσίων παιδιών. Επίσης, στο διάστημα αυτό των δεκατεσσάρων μηνών λειτουργίας του Ο.Α.Κ.Α. έχουν περάσει εκατόν ενενήντα πέντε σχολεία από όλη την Ελλάδα και σαράντα πέντε χιλιάδες επισκέπτες από το εξωτερικό σε οργανωμένες ομάδες σε συνεργασία με τουριστικούς πράκτορες έναντι αντιτίμου 3 ευρώ. Έχουν διοργανωθεί περίπου τριακόσιες εκδηλώσεις σε αυτό το δεκαπεντάμηνο πέρα από την καθημερινή λειτουργία. Χιλιάδες πολίτες χρησιμοποιούν τους χώρους και είναι σαφές ότι αυτή είναι η μεταολυμπιακή αξιοποίηση.
      Έχουμε και στοιχεία τα οποία είναι λίγο πριν την τελική τους αξιολόγηση, περίπου 6.000.000 ευρώ είναι ο προϋπολογισμός όπου 8,5 – 9.000.000 τα εισέπραξε η διοίκηση με την εργασία που πραγματοποιεί από όλες αυτές τις δραστηριότητες.
      Έχω εδώ έναν πίνακα με τις διαδικασίες που γίνονται στο Καυταζόγλειο στάδιο όπου είναι εγκατεστημένες ομοσπονδίες, όπως η Π.Α.Ε. ΗΡΑΚΛΗΣ, η Ένωση Ποδοσφαιρικών Σωματείων Μακεδονίας, τα Τ.Ε.Φ.Α.Α. Υπάρχει το επίσημο ιατρείο του Σ.Ε.Γ.Α.Σ και καθημερινά γυμνάζονται διακόσιοι πενήντα αθλητές και πάνω από πεντακόσια άτομα πολίτες, οι οποίοι βρήκαν διέξοδο στη συγκεκριμένη διαδικασία. Στο συγκεκριμένο χώρο γίνονται και οι εξετάσεις των υποψηφίων Τ.Ε.Φ.Α.Α., της Αστυνομίας και των Στρατιωτικών Σχολών 
      Να υπενθυμίσω ότι στον Άγιο Κοσμά καθημερινά έχουμε πάνω από χίλια άτομα και αυτήν τη στιγμή κατασκευάζεται και ειδική διαδρομή για τους πολίτες πέρα από τους αθλητές, ανεξάρτητα από τα είκοσι επτά αθλήματα τα οποία φιλοξενούνται στο συγκεκριμένο χώρο. Το ίδιο γίνεται και στο Σ.Ε.Φ..
      Εκτιμούμε με απόλυτη βεβαιότητα ότι η Κυβέρνηση θα επιτύχει το μέγιστο στη μεταολυμπιακή αξιοποίηση υπενθυμίζοντας αυτό που είπα στην αρχή, ότι το Σίδνεϋ έκανε την πρώτη του εκδήλωση είκοσι πέντε μήνες μετά τους Ολυμπιακούς Αγώνες που διοργάνωσε.
      Κύριε Πρόεδρε, είναι σαφέστατο ότι η σημερινή επερώτηση άλλο στόχο είχε. Εντυπώσεις ήθελε να δημιουργήσει και δεν το πέτυχε. 
      Εμείς λέμε σε αυτήν τη διαδικασία ότι θα φροντίσουμε ώστε όλες αυτές οι εγκαταστάσεις να χρησιμοποιηθούν για την ελληνική νεολαία, χωρίς όμως να δίνουμε τη δυνατότητα να χαθούν αυτά που έχει ξοδέψει ο ελληνικός λαός.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Το λόγο έχει ο κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Σε όλα τα επίπεδα στην οικονομία κυρίως αλλά και εδώ λόγω των Ολυμπιακών εγκαταστάσεων η Κυβέρνηση αυτή τρώει από τα έτοιμα. Δεν παράγει υπεραξία με βάση τη δική της δράση. Ακόμη και στα θέματα της φορολογίας εξαντλεί τα κρατικά ταμεία με τις αυτοπεραιώσεις. Κινείται για το σήμερα, τρώγοντας από το χθες.
      Ως προς τα Ολυμπιακά έργα, ως προς την Ολυμπιακή περιουσία του ελληνικού λαού, κυρίες και κύριοι, έχουμε μία -όπως ειπώθηκε και αποδεικνύεται κάθε φορά που εδώ στη Βουλή το συζητάμε, μα πάνω από όλα στην πράξη- πλήρη απαξίωση. Χάθηκε η μεγάλη εικόνα της Ελλάδας των Ολυμπιακών έργων που ακτινοβόλησε σε όλο τον πλανήτη, δεν αξιοποιήθηκε αυτό που έδινε μεγάλες ευκαιρίες, μπήκαμε μετά στην αξιοποίηση έργου προς έργο, στα μικρά και εκεί όλοι εσείς που κρίνατε την τελευταία κυβέρνηση του ΠΑ.ΣΟ.Κ. ως κυβέρνηση διαχειριστών, το λέγατε υποτιμητικά μη γνωρίζοντες, άλλοι προσχηματικώς άλλοι πράγματι…
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, με συγχωρείτε μισό λεπτό, για να αναγγείλω ένα σχολείο. Κρατώ το χρόνο σας. 
       ΑΝΔΡΕΑΣ ΛΟΒΕΡΔΟΣ:  Βεβαίως, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση μας παρακολουθούν από τα άνω δυτικά θεωρεία, αφου προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα από το 1975» καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και τρεις συνοδοί καθηγητές από το Πειραματικό Γυμνάσιο Πατρών Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Επίσης ο συνάδελφος Βουλευτής και καθηγητής κ. Τσαλίδης ζητεί άδεια απουσίας στο εξωτερικό από 13/1 έως 16/1/2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Η Βουλή ενέκρινε την ζητηθείσα άδεια.
      Ευχαριστώ πολύ, κύριε Λοβέρδο. Έχετε και πάλι το λόγο.
      ΑΝΔΡΕΑΣ ΛΟΒΕΡΔΟΣ: Σε αυτήν τη χώρα μικρή εμπειρία μόνο χρειάζεται για να δει κανείς ότι η διαχείριση, μια άλλη πολιτική λειτουργία, την οποία πολλοί υποτιμούσαν ως λογιστική και έλεγαν διάφορες τέτοιες λέξεις και φράσεις κριτικής, η διαχείριση των μικρών θεμάτων που απαιτεί από την πολιτική ηγεσία καθημερινή επιστασία της διοίκησης είναι το σημαντικότερο πράγμα. 
      Τώρα, κύριε Υφυπουργέ, η διαχείριση αυτή, για την οποία τόσες ήταν οι μομφές, οι αιτιάσεις σας και οι καγχασμοί σας, αποδεικνύεται η «αχίλλειος πτέρνα» σας, αποδεικνύεται εκείνη η βάση, η αποτελεσματική και κατάλληλη για κριτικά επιχειρήματα της αντιπολίτευσης είκοσι δύο μήνες τώρα και για το υπόλοιπο του χρόνου που σας απομένει. Χάνετε τη μεγάλη εικόνα, χάνεστε μέσα στα μικρά, καθημερινά και τόσο σοβαρά θέματα που έχει η χώρα και ο λαός της. Τώρα θα βλέπετε μήνα με μήνα ποια είναι η δυσκολία της διοίκησης του ελληνικού κράτους. 
      Εδώ για το Ο.Α.Κ.Α. -και στην πρωτολογία μου το είπα και στη δευτερολογία μου το αναφέρω, τριτολογία δεν θα κάνω- είπατε ότι τα πράγματα κυλάνε γενικά για τα Ολυμπιακά έργα και για το Ο.Α.Κ.Α. όπως πρέπει και στη δευτερολογία σας δώσατε και πάλι τον τόνο ότι τίποτα προβληματικό δεν τρέχει και όλα πάνε καλά. Δεν απαντήσατε όμως γιατί η μομφή, η αιτίαση ή -αν θέλετε- η απλή αναφορά από τους αρμόδιους της Δ.Ε.Θ. και της ΗΕLEXPO ότι, μετά την ακύρωση της συγκεκριμένης ενέργειας εκ μέρους σας, δεν υπάρχει συζήτηση μαζί τους για το μέλλον της συγκεκριμένης εγκατάστασης. Γιατί; Σημερινό δημοσίευμα της «ΜΑΚΕΔΟΝΙΑΣ» μου έδωσε ο κ. Μαγκριώτης και κατέθεσα. Αυτό είναι μία πραγματικότητα. Κάνατε κάτι για το θεαθήναι, σταματήσατε μια λειτουργία λόγω της κοινωνικής και πολιτικής κατακραυγής, το πήρατε απάνω σας -καλώς- και μετά χαθήκατε. Γιατί; Να, η διαχείριση των μικρών, ως προς την οποία είστε ανεπαρκείς ως Κυβέρνηση και εκτίθεστε.
      Λέτε μετά ότι η νομιμότητα παραβιάστηκε, γι’ αυτό και παρενέβητε. Προσπαθεί ο κ. Ρόβλιας, ως έγκριτος νομικός, και εγώ με τη μικρή μου τοποθέτηση επί των νομικών να σας πούμε ότι αυτή η παρέμβασή σας, για να μη δημιουργεί εύλογα παράπονα στους διοικούμενους, εν προκειμένω στη συγκεκριμένη εταιρεία ή σε άλλους, πρέπει να θεμελιώνεται και προσπαθούμε να σας δώσουμε λόγους θεμελίωσης. 
      Τους απορρίπτετε από το Βήμα της Βουλής, μας απαντάτε και με πονηρό τρόπο και τελικώς φεύγετε από εδώ χωρίς να έχετε βοηθηθεί. 
      Σήμερα μόλις είδαμε την απόφασή σας, με την οποίαν είπατε στη διοίκηση του Ο.Α.Κ.Α. ότι δεν εγκρίνετε τη συγκεκριμένη σύμβαση. Κι ενώ πριν από λίγες ημέρες ο κ. Σουφλιάς, απαντώντας σε Κοινοβουλευτικό Έλεγχο, είχε απαντήσει ότι ως προς το πολεοδομικό μέρος η κοινή Υπουργική Απόφαση είχε καλώς από πλευράς νομιμότητας, έρχεστε εσείς, χωρίς να λέτε για ποιους λόγους και μιλάτε για μη νόμιμη υπογραφή της σύμβασης. Μάλλον υπονοείτε ότι επειδή εσείς εν τω μεταξύ δεν είχατε εγκρίνει. 
      Ο λόγος, ωστόσο, αυτός νομιμότητας θεραπεύεται. Εγκρίνετε και αυτοί συνεχίζουν. Η παρέμβασή σας, όμως, έχει να κάνει με τη σκοπιμότητα, όχι με τη νομιμότητα. Έχει να κάνει με το τίμημα ενδεχομένως, με τη διαδικασία της απευθείας ανάθεσης. Έχει να κάνει με τέτοιους λόγους. Δεν έχει να κάνει με αυτούς που επικαλείστε. Και επικαλείστε έτσι τα πράγματα, κύριε Υπουργέ, για να καλύψετε συναδέλφους σας -γι’ αυτό το κάνετε- ή και υφισταμένους σας. Από γενναιοδωρία το κάνετε. Καλύπτετε. Όμως, αυτού του είδους η συμπεριφορά, επειδή είναι έκνομη, δημιουργεί προβλήματα. Και θα τα δείτε στα δικαστήρια. 
      Εμείς δεν ερχόμαστε εδώ για να κάνουμε τους δικηγόρους. Εμείς ερχόμαστε εδώ για να κάνουμε πολιτική κριτική. Αναφέρουμε όσα αναφέρουμε για να αποδείξουμε ότι στο Υπουργείο Πολιτισμού, επειδή δεν υπάρχει επικεφαλής Υπουργός, τα πράγματα δεν λειτουργούν σε κανένα τομέα. Εξ ου και αναφερθήκαμε σε άλλους τομείς πλην του αθλητισμού. Δεν λειτουργούν ούτε σε σχέση με τις αθλητικές εγκαταστάσεις, την Ολυμπιακή περιουσία και τη μεταολυμπιακή της αξιοποίηση. «Όλα είναι αρνητικά;», θα μου έλεγε κανείς. Εξαιρώ τη διεθνή κινητικότητα της κ. Πετραλιά ειδικά με την Κίνα σε σχέση με τους Ολυμπιακούς Αγώνες του 2008. Δεν τα βλέπουμε, λοιπόν, όλα μαύρα για να αντιπολιτευθούμε εξ επαγγέλματος. Ασκούμε κριτική εκεί που εκτιμούμε ότι υπάρχει πρόβλημα. Και πέραν ημών, που είμαστε πολιτικοί, δεν υπάρχει δημοσιογράφος του αθλητικού ρεπορτάζ που να κάλυψε Ολυμπιακούς Αγώνες, που να κάλυψε μετά από ένα έτος την εγκατάλειψη των ολυμπιακών εγκαταστάσεων και που όταν ακούει τα επιχειρήματά μας να μην λέει «ναι». Λένε «ναι». Διότι η αλήθεια είναι ορατή δια γυμνού οφθαλμού. Δεν χρειαζόμαστε τα γυαλιά μας. 
      Και για να κλείσω, λέτε πάλι από το υπουργικό Βήμα ότι η κοινή υπουργική απόφαση Πετραλιά-Σουφλιά-Αλογοσκούφη σε σχέση με την αξιοποίηση ως προς την πολεοδομική χρήση της συγκεκριμένης περιοχής, του περιβάλλοντα χώρου του Ο.Α.Κ.Α., δεν αναφέρεται στο κείμενο της απόφασης στο ν. 3342 του 2005 για τη μεταολυμπιακή αξιοποίηση. Σας λέω από το Βήμα της Βουλής ότι αναφέρεται στη συγκεκριμένη χρήση. Συνεπώς, νοούν οι τρεις Υπουργοί ότι λειτουργούν στο πλαίσιο του 3342. Μπορεί το άρθρο 35, όπως λέτε, να έχει μία τέτοια ανάγνωση, ότι συγκεκριμένα ως προς τις τρεις Ολυμπιακές εγκαταστάσεις Ο.Α.Κ.Α.-Καυτατζόγλειο κ.λπ. δεν είναι αρμόδια τα «Ολυμπιακά Ακίνητα», αλλά ως προς τη νομιμότητα των παραπέρα διαδικασιών αξιοποίησης οι Υπουργοί είχαν άποψη και ορθώς. 
      Δεν μπορεί λοιπόν να υποστηρίζετε μ’ αυτό τον τρόπο τη νομιμότητα όλων των ενεργειών που έγιναν μέχρι σήμερα, διότι υπάρχει αντίφαση. Αυτή η αντίφαση αποδεικνύει ανεπάρκεια συντονισμού στο Υπουργείο Πολιτισμού, ανεπάρκεια συντονισμού μεταξύ περισσοτέρων των δύο Υπουργείων, όπως εν προκειμένω του Υπουργείου Πολιτισμού, του Υ.ΠΕ.ΧΩ.Δ.Ε. και του Υπουργείου Οικονομίας και Οικονομικών. Τα πράγματα είναι πασιφανή. Εντοπίζεται το συγκεκριμένο πολιτικό πρόβλημα. Το κάνουμε για δεύτερη φορά. Και εδώ κλείνω.
      Κύριε Υπουργέ, το μήνυμά μας είναι το εξής: Κοιτάξτε να τα πάτε καλά από δω και πέρα ως προς την αξιοποίηση των Ολυμπιακών εγκαταστάσεων εσείς του Υπουργείου Πολιτισμού με τους συναδέλφους σας των συναρμοδίων Υπουργείων πριν παρέλθει άπρακτο και το 2006. Και μην αναφέρετε τώρα μία συναυλία. Συναυλίες παρακολουθούσαμε στο χώρο το Ο.Α.Κ.Α. πολλές πριν τους Ολυμπιακούς Αγώνες. Σας μιλάει ένας Βουλευτής που έχει σχέση με αυτά.
      Μη μου λέτε τώρα ότι σε μία περιοχή του περιβάλλοντα χώρου θα γίνει η συναυλία των Ρόλινγκς Στόουνς ως απόδειξη μεταολυμπιακής αξιοποίησης. Αυτά τα πράγματα γίνονταν και πριν. 
      Τώρα πρέπει να πείτε στη Βουλή, όχι με λόγια, αλλά με έργα, να πείτε στον κοινωνικό στίβο ότι αξιοποιείτε την Ολυμπιακή περιουσία του ελληνικού λαού σε σωστή κατεύθυνση. Περνάει ο καιρός. Αν χαθεί και το 2006 όπως φαίνεται από τις συνολικές διαδικασίες ότι χάνεται, τότε όταν θα παραδώσετε τη χώρα στον ελληνικό λαό και στη λαϊκή κυριαρχία, οι Ολυμπιακές εγκαταστάσεις θα είναι απαξιωμένες και θα είστε υπεύθυνοι. 
      Ευχαριστώ κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι έχω την τιμή να ανακοινώσω στο Σώμα πως οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, Δημόσιας Τάξης και Εμπορικής Ναυτιλίας κατέθεσαν σχέδιο νόμου «Οργάνωση και λειτουργία αρχών ελέγχου κυκλοφορίας των Οχημάτων, ρυθμίσεις για τις επιβατικές μεταφοράς και άλλες διατάξεις».
      Παραπέμπεται στην αρμόδια διαρκή επιτροπή.
      Ο κύριος Υπουργός έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα να πω ότι η ερημιά του κυρίου Υπουργού είναι μοναδική. Κατανοώ την προσπάθειά του, αλλά να μην έχει έναν Κοινοβουλευτικό Εκπρόσωπο εδώ η Νέα Δημοκρατία να τον βοηθήσει; Είναι γενναιότητα. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Δεν χρειάζομαι, κύριε συνάδελφε. 
      ΠΡΟΕΔΡΕΥΩΝ (Σωτήρης Χατζηγάκης):  Και δεν συμβάλλετε στην κοινοβουλευτική διαδικασία με αυτό . Σας παρακαλώ κύριε συνάδελφε. Πολλές φορές συμβαίνουν εναλλάξ αυτά. Αν αρχίσουμε και κάνουμε αυτές τις καταγγελίες είναι σαν να βγάζουμε τα μάτια μας. 
      Παρακαλώ να μη γραφτεί τίποτα στα Πρακτικά. 
      ΙΩΑΝΝΗΣ ΜΑΓΚΡΙΩΤΗΣ: Όχι, να γραφτεί. 
      ΠΡΟΕΔΡΕΥΩΝ (Σωτήρης Χατζηγάκης): Να γραφτεί, όπως θέλετε, κύριε συνάδελφε. 
      Ορίστε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρίες και κύριοι συνάδελφοι, ου με πείσεις καν με πείσεις. Δεν μπορώ να σας πείσω για κάτι πού έχετε αποφασίσει ότι συμβαίνει διαφορετικά, σε ένα δικό σας κόσμο που έτσι τον πλάσατε, γιατί πρέπει να κάνετε την αντιπολίτευσή σας. Και αφού δεν βρίσκετε πραγματικά στοιχεία ούτε και τις απαντήσεις δέχεστε. Και πέντε φορές να τα πω, τα ίδια θα ξαναπώ, τα ίδια και εσείς θα ακούσετε. 
      Έρχομαι σε αυτά που είπατε περί απαξίωσης. Έχω είκοσι επτά σελίδες εδώ. Θα σας τις ετοιμάσω πιο οργανωμένα και θα σας τις στείλω στο γραφείο σας, να έχετε χρόνο να τις μελετήσετε. 
      Εάν έκανα μία αναφορά σε μια συγκεκριμένη διοργάνωση, γιατί σας ενόχλησε; Αυτό σημαίνει δραστηριότητα και ότι κάποιοι έτρεξαν, βρήκαν, έφτιαξαν. Αυτό είναι δουλειά την οποία κάνει η διοίκηση. Θα σας πω ότι το 2001, το 2002 και το 2003 πληρώναμε περισσότερα χρήματα χωρίς λειτουργία στο Ο.Α.Κ.Α. απ’ ότι πληρώνουμε τώρα που είναι εν λειτουργία. Γιατί; Γιατί κατάφεραν και μείωσαν τα έξοδα, κατάφεραν να έχουν εισοδήματα. Και αν αυτό δεν το βλέπετε λυπάμαι πολύ. 
      Θα σας προσθέσω όμως σε αυτά που είπα τη λειτουργία του Τάϊκ βοντό, το Γαλάτσι που είναι έδρα της Α.Ε.Κ., το Πανθεσσαλικό που είναι έδρα της Νίκης Βόλου, το Πανπελοποννησιακό που είναι έδρα της Παναχαϊκής, το Παγκρήτιο που είναι έδρα του Εργοτέλη και του Ο.Φ.Η.. Το Καυτατζόγλειο το γνωρίζουν οι Θεσσαλονικείς και οι υπόλοιποι γιατί έχει πολλαπλές δραστηριότητες. Όλη η πόλη εκεί πηγαίνει. Το Ιππικό Κέντρο που γίνονται διεθνείς αγώνες, όπως πρόσφατα, είναι σε συνεχή χρήση. Το Ο.Α.Κ.Α. βέβαια είναι πάντα στην κορυφή. Το Σ.Ε.Φ. το ίδιο. Ο Σχοινιάς δόθηκε στην Ομοσπονδία. 
      Εντάξει, καλή είναι η αντιπολίτευση, αλλά δείτε λίγο και την πραγματικότητα. Δείτε τις διαδικασίες. Κανένας δεν έχει φθάσει στα δικαστήρια, που σημαίνει ότι μελετήθηκαν και στήθηκαν σωστά οι διαγωνισμοί, που σημαίνει, ότι αυτά που προβλέπει ο νόμος γίνονται στην πράξη, όπως είναι το αυτονόητο. 
      Αυτή η διακυβέρνηση έχει μία αρχή. Όλα θα γίνουν όπως πρέπει και κανένας δεν θα μπορεί εκ των υστέρων να θίγει τέτοιες καταστάσεις. 
      Από την άλλη  πλευρά ανέφερε ο κύριος συνάδελφος ότι τρώμε από το χθες. Ας πούμε  ότι είναι υπόθεση εργασίας. Εσείς τρώγατε από το μέλλον κύριε συνάδελφε. Τα εισοδήματα των λαχείων έχουν εκποιηθεί μέχρι το 2019. Εμείς μπορεί να παίρνουμε κάτι από την προηγούμενη κυβέρνηση όπως είναι η συνέχεια, όπως απαιτείται. Εσείς παίρνατε και χρησιμοποιούσατε το μέλλον των πολιτών και τρώγατε. 
      Καταλαβαίνουμε λοιπόν γιατί έχουν οι πολίτες αντίθετη γνώμη από τη δική σας. Γι’ αυτό δεν περνάει εδώ η άποψη που θέλετε να φέρετε, γιατί δεν αγγίζει την πραγματικότητα. Ο κόσμος ξέρει τι είχε και ξέρει τι έχει. 
      Κλείνοντας θα ήθελα να πω ότι είναι ξεκάθαρο ότι η δική μου η πράξη αφορούσε τη διοίκηση του Ο.Α.Κ.Α. και η κοινή υπουργική απόφαση είναι μία ανεξάρτητη πράξη που δεν έχει να κάνει με αυτά τα οποία εγώ έχω συνυπογράψει. 
      Μια απόφαση η οποία είναι συσχετισμένη με το συγκεκριμένο νόμο σύννομη και η οποία έχει ισχύ για οποιαδήποτε χρήση στο μέλλον με τις διατάξεις που έχουν τεθεί. 
      Οι εμπορικές χρήσεις είναι σύμφωνες με το νόμο και όχι σύμφωνες με κάποιες συμβάσεις. Τους νόμους εφαρμόζουμε και όχι τις συμβάσεις.
      Με αυτές τις σκέψεις θα ήθελα να πω ότι αισθανόμαστε υπερήφανοι για το έργο που κάνει η Κυβέρνηση και στο χώρο της μεταολυμπιακής αξιοποίησης και στο χώρο του αθλητισμού και εδώ θέλω να κάνω μια μικρή αναφορά λέγοντας πως δεν χρωστάμε τίποτα και για το κομμάτι που έχω την ευθύνη από το 2004 και 2005 και έχουμε ξεπληρώσει και 70.000.000 ευρώ από το παρελθόν.
      Ευελπιστούμε ότι θα μας αναγνωρίσετε τη συνετή διαχείριση και προσπάθεια. Ούτε μια απόφαση δεν υπάρχει που ως έκτακτη επιχορήγηση να κατευθύνεται σε κάποιον. Ούτε μία. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι κηρύσσεται περαιωμένη η συζήτηση επί της με αριθμό 31/18/9.12.2005 επίκαιρης επερώτησης Βουλευτών του ΠΑ.ΣΟ.Κ. προς τον Πρωθυπουργό και τον Υπουργό Πολιτισμού, σχετικά με την κατασκευή εκθεσιακού και συνεδριακού κέντρου στους χώρους του Ολυμπιακού Σταδίου..
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.06’ λύεται η συνεδρίαση για την προσεχή Δευτέρα 16 Ιανουαρίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ                               σελ. 2

