ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΟΖ΄

Παρασκευή 9 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Ι. Πλακιωτάκη, Θ. Θαλασσινού, Μ. Χαρακόπουλου, Δ. Γαλαμάτη, Ι. Κουτσούκου και Μ. Βαρβιτσιώτη, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Επαγγελματικό Λύκειο Άνω Λιοσίων, το Γυμνάσιο Παγαδίων Κελερίου Καρπάθου και το Γυμνάσιο Καριώτισσας Γιαννιτσών, σελ.
3. Επί Προσωπικού Θέματος, σελ.
4. Ανακοινώνεται ότι:
α) Η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού, σελ.
β) Η Επιτροπή Αναθεώρησης του Συντάγματος καταθέτει την Έκθεση της στις αρχικές προτάσεις αναθεώρησης διατάξεων του Συντάγματος, που υπεβλήθησαν από τους Βουλευτές της Νέας Δημοκρατίας και από τους Βουλευτές του ΠΑ.ΣΟ.Κ., καθώς και στις συμπληρωματικές προτάσεις Βουλευτών όλων των κομμάτων», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με τη συνέχιση της επιδότησης της ηλεκτρικής ενέργειας που καταναλώνουν οι αγρότες για την άρδευση των καλλιεργειών και την επίλυση του προβλήματος της επιβολής προστίμων από την Δ.Ε.Η. στους αγρότες της Χαλκιδικής, σελ.
β) Προς τον Υπουργό Απασχόλησης και Κοινωνικής Προστασίας σχετικά με την αύξηση των αγροτικών συντάξεων κ.λπ., σελ.
γ) Προς τον Υπουργό Μακεδονίας-Θράκης σχετικά με τη δημιουργία ενιαίου φορέα διαχείρισης νερού στη Θεσσαλονίκη κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης σχετικά με την επίλυση των προβλημάτων που αντιμετωπίζει το Δρομοκαϊτειο Νοσοκομείο κ.λπ., σελ.
5. Συζήτηση επίκαιρης ερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης σχετικά με το Αττικό Νοσοκομείο κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης της Υποθαλάσσιας Αρτηρίας Θεσσαλονίκης και ρύθμιση συναφών θεμάτων», σελ.

ΟΜΙΛΗΤΕΣ
Α. Επί Προσωπικού Θέματος:
ΠΑΠΑΪΩΑΝΝΟΥ Μ., σελ.

Β. Επί των επικαίρων ερωτήσεων:
ΑΡΓΥΡΗΣ Ε., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΛΑΝΤΖΗΣ Γ., σελ.
ΠΡΩΤΟΠΑΠΑΣ Χ., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί της επίκαιρης επερώτησης:
ΒΑΡΒΙΤΣΙΩΤΗΣ M., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΩΝΣΤΑΝΤΟΠΟΥΛΟΣ Γ., σελ.
ΝΑΣΙΩΚΑΣ Ε., σελ.
ΠΑΠΑΪΩΑΝΝΟΥ Μ., σελ.
ΠΡΩΤΟΠΑΠΑΣ Χ., σελ.
ΡΑΠΤΗ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΟΖ΄
      Παρασκευή 9 Φεβρουαρίου 2007
      
      Αθήνα, σήμερα στις 9 Φεβρουαρίου 2007, ημέρα Παρασκευή και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής A΄Θεσσαλονίκης  κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία ο Ελληνοαλβανικός Σύλλογος Εργαζομένων και Φίλων Θεσσαλονίκης «Η ΠΡΟΟΔΟΣ» ζητεί την αλλαγή των προϋποθέσεων για τη χορήγηση των αδειών παραμονής στην Ελλάδα, των Αλβανών ελληνικής καταγωγής κ.λπ..
2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την αναθεώρηση χρηματοδοτικού προγράμματος για τον εκσυγχρονισμό τουριστικών μικρών καταλυμάτων.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη διατήρησης των ταχυδρομικών γραφείων Μαλλών του Δήμου Ιεράπετρας και Τουρλωτής του Δήμου Σητείας.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται να μην εγκριθεί η εισαγωγή ελαιολάδου από τρίτες χώρες.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αποστολάκης Γεώργιος ζητεί τη συνταξιοδότησή του από τον ΟΓΑ λόγω αναπηρίας.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Χαιρετάκης ζητεί την ικανοποίηση ασφαλιστικού του αιτήματος.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος διαμαρτύρεται για την έλλειψη προσωπικού στο Λιμενικό Σώμα κ.λπ..
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Ψυχολογικός Σύλλογος ζητεί την τήρηση της νομιμότητας στην έκδοση αδειών ψυχολόγων και την άμεση ίδρυση του Ν.Π.Δ.Δ. Επιστημονικός Επαγγελματικός Σύλλογος Ψυχολόγων.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί την επαναφορά στο Νοσοκομείο Νεάπολης της αποσπασθείσας παιδιάτρου.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Μηχανικών Δημοσίων Υπαλλήλων Διπλωματούχων Ανωτάτων Σχολών Ανατολικής Κρήτης ζητεί την ικανοποίηση των οικονομικών και θεσμικών αιτημάτων των Διπλωματούχων Μηχανικών Δημοσίων Υπαλλήλων.
11) Ο Βουλευτής Α΄Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δικηγορικός Σύλλογος Θεσσαλονίκης διαμαρτύρεται για τις ενέργειες της Υπηρεσίας Εσωτερικών Υποθέσεων Βορείου Ελλάδος σε βάρος δικηγόρου.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Λευκασίου Αχαΐας διαμαρτύρεται για την κατάργηση της θέσης Ειρηνοδίκη από την Κλειτορία Αχαΐας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Οικολογική Κίνηση Πάτρας ζητεί την προστασία και οικοανάπτυξη του δάσους της Στροφυλιάς.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Καθηγητών Φυσικής Αγωγής Ελλάδος ζητεί να συμπεριληφθούν στους διορισμούς των ωρομισθίων και οι έχοντες δωδεκάμηνη προϋπηρεσία ωρομισθίου.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία οι Σύλλογοι Γονέων και Κηδεμόνων και Διδασκόντων 42ου Δημοτικού Σχολείου Πατρών ζητούν την κατασκευή νέων αιθουσών για την εύρυθμη λειτουργία του Σχολείου.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Ψυχολογικός Σύλλογος ζητεί την ίδρυση και λειτουργία Νομικού Προσώπου Δημοσίου Δικαίου, επιστημονικού, επαγγελματικού Συλλόγου Ψυχολόγων.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Παραλίας Αχαΐας ζητεί την επέκταση του κεντρικού συλλεκτηρίου αγωγού αποχέτευσης, της περιοχής του.
18) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ομοσπονδία Ιδιωτικών Υπαλλήλων Ελλάδος και τα Σωματεία Καθαριστριών Δημόσιων Σχολείων ζητούν τη μονιμοποίηση των εργαζομένων στην καθαριότητα των δημόσιων σχολείων.
19) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Σύλλογοι Πολυτέκνων Δυτ. Μακεδονίας ζητούν την τροποποίηση του ν. 3454/2006 που αφορά στην παρακράτηση της συνδρομής των πολυτέκνων κ.λπ..
20) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Εμπορικός Σύλλογος Πτολεμαϊδας διαμαρτύρεται για την ταλαιπωρία των ασφαλισμένων του Ο.Α.Ε.Ε. από τη διακοπή των συμβάσεων του Οργανισμού με Διαγνωστικά Κέντρα του Νομού Κοζάνης.
21) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών διατυπώνει τις προτάσεις της για την πρόσληψη και τη μονιμοποίηση των αναπληρωτών καθηγητών.
22) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία οι συμβασιούχοι της Νομαρχιακής Αυτοδιοίκησης Τρικάλων ζητούν τη μονιμοποίησή τους.
23) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κηρέως ζητεί τριετή παράταση της ειδικής επιδότησης ανεργίας για τους απολυμένους μεταλλευτικών επιχειρήσεων.
24) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ  κατέθεσε αναφορά με την οποία παραγωγοί κηπευτικών προϊόντων του Νομού Σερρών ζητούν να αποζημιωθούν για τις καλλιέργειές τους που επλήγησαν από ίωση.
25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Πανελλήνιος Σύλλογος Μεταμοσχευθέντων εκ Νεφρού ζητεί το επίδομα αεροθεραπείας να χορηγείται στους μεταμοσχευμένους εκ νεφρού εφ’ όρου ζωής.
26) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύνδεσμος Εργοληπτών Εγκαταστατών Ηλεκτρολόγων Πειραιά διαμαρτύρεται για το μέτρο κράτησης αναδρομικών εισφορών από τα ασφαλιστικά ταμεία.
27) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Νομάρχης Καρδίτσας ζητεί την άμεση καταβολή της ενιαίας ενίσχυσης στους δικαιούχους παραγωγούς του Νομού Καρδίτσας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1228/15-11-06 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 67135/6-12-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Σε απάντηση της παραπάνω ερώτησης, σχετικά με τα έργα συμπράξεων δημοσίου και ιδιωτικού τομέα στο Νομό Φθιώτιδας, και στο πλαίσιο των αρμοδιοτήτων μας, σας πληροφορούμε τα εξής:
    Το Υπουργείο μας, μέσω του προγράμματος «Θησέας», υποστηρίζει την προσυμβατική διαδικασία των συμπράξεων των ΟΤΑ με ιδιώτες, μέσω της χρηματοδότησης των προκαταρκτικών μελετών της σκοπιμότητας χρήσης της συγκεκριμένης μεθόδου κατασκευής έργων ή παροχής υπηρεσιών, των διαγωνιστικών διαδικασιών επιλογής ιδιωτών-επενδυτών και των διαδικασιών κατάρτισης συμβάσεων.
    Αναφορικά με το Νομό Φθιώτιδας, σας γνωρίζουμε ότι σε συνέχεια υποβολής δύο προτάσεων ένταξης στο πρόγραμμα «Θησέας», έχει εγκριθεί η χρηματοδότηση της προσυμβατικής διαδικασίας ΣΔΙΤ και των δύο έργων.
    Συγκεκριμένα έχουν ενταχθεί στο Πρόγραμμα «Θησέας» τα εξής «έργα»:
    α) «Κατασκευή Μαρίνας ελλιμενισμού σκαφών αναψυχής» του Δήμου Καμένων Βούρλων με το ποσό των 84.000 ευρώ,
    β) «Ανάπτυξη τουριστικών δραστηριοτήτων βουνού» της Κοινότητας Τυμφρηστού με το ποσό των 44.000 ευρώ.
    Σχετικά με το «έργο» «Κατασκευή Μαρίνας στα Καμένα Βούρλα », βρίσκεται σε εξέλιξη η διαγωνιστική διαδικασία πρόσληψης του Συμβούλου, ενώ για το «έργο» «Ανάπτυξη τουριστικών δραστηριοτήτων βουνού» δεν έχει αρχίσει ακόμα.
    Κατά τα λοιπά, αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
     Ο Υφυπουργός
     ΑΘ. ΝΑΚΟΣ»
     2. Στην με αριθμό 1580/23-11-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 68565/13-12-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Απαντώντας στην ανωτέρω ερώτηση, του Βουλευτή κ. Γιάννη Δραγασάκη, σχετικά με την παραχώρηση σε ιδιωτικό φορέα αθλητικού χώρου του δήμου Ηλιούπολης, σας γνωρίζουμε τα ακόλουθα:
    Ο εν λόγω χώρος παραχωρήθηκε κατά χρήση, από τον Αθλητικό Οργανισμό δήμου Ηλιούπολης (ν.π.δ.δ. του δήμου - στο εξής Α.Ο.Δ.ΗΛ.) προς την ποδοσφαιρική ομάδα του Γυμναστικού Συλλόγου Ηλιούπολης, λόγω της ανόδου της στην Γ΄ Εθνική Κατηγορία.
    Η διάρκεια της παραχώρησης είναι οκταετής. Το σωματείο αναλαμβάνει την υποχρέωση, μεταξύ άλλων για την τοποθέτηση χλοοτάπητα, κατασκευή χώρων αποδυτηρίων, wc και κυλικείου.
    Από το έγγραφο του Α.Ο.Δ.ΗΛ. (13.11.06) προς το Γυμναστικό Σύλλογο Ηλιούπολης (επισυνάπτεται), προκύπτει η κατασκευή κτίσματος στον εν λόγω χώρο, παρά την απαγόρευση δόμησης (Β΄ ζώνη Υμηττού). Με το ίδιο έγγραφο ζητείται η αποκατάσταση του χώρου.
    Επισημαίνεται ότι ο Α.Ο.Δ.ΗΛ. είναι υποχρεωμένος να ακολουθήσει σύμφωνα με το νόμο, τη διαδικασία περί αυθαιρέτων κατασκευών, χωρίς να αποκλείεται η δυνατότητα νομιμοποίησης των κατασκευών εφ' όσον είναι συμβατή με το νομικό καθεστώς που διέπει την περιοχή.
     Ο Υφυπουργός
     ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 1756/28-11-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 2157/19-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στη με αριθμ. πρωτ. 1756/28-11-2006 ερώτηση, που κατατέθηκε στη Βουλή από το Βουλευτή κ. Χρ. Πρωτόπαπα, σχετικά με τη μονιμοποίηση των Εργασιακών Συμβούλων του Ο.Α.Ε.Δ., σας πληροφορούμε τα εξής:
    Ο Οργανισμός Απασχόλησης Εργατικού Δυναμικού προγραμματίζει με μελετημένο τρόπο, τη συμπλήρωση του ανθρώπινου δυναμικού του με διοικητικό προσωπικό, συνεκτιμώντας τόσο τις πάγιες και διαρκείς ανάγκες του Οργανισμού, όσο και τις απαιτήσεις που θέτει η υλοποίηση των υποχρεώσεων και προτεραιοτήτων του, στο πλαίσιο του νέου Στρατηγικού Σχεδίου του Ο.Α.Ε.Δ. 2006-2009 και της Δ' Προγραμματικής Περιόδου.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 1798/29-11-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Δ6/Φ38/24822/21-12-06 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, για το αντικείμενο του θέματος, θέτουμε υπόψη σας ότι η εγκεκριμένη μελέτη ανάπτυξης του συστήματος μεταφοράς ηλεκτρικής ενέργειας προβλέπει για την περίοδο 2006-2010 την κατασκευή δύο νέων γραμμών υψηλής τάσης (150 kV) που θα συνδέουν τον υποσταθμό Νέας Μάκρης στην Αττική με τον υποσταθμό Πολυποτάμου στη απέναντι ακτή της Νότιας Εύβοιας και στη συνέχεια πέντε νέων υποσταθμών για την απομάστευση ενέργειας αιολικών πάρκων συνολικής εγκατεστημένης ισχύος 350 MW που έχουν ήδη λάβει άδεια παραγωγής. Οι υπόλοιποι υποσταθμοί που μνημονεύει η ερώτηση αφορούν το σύνολο της Εύβοιας και όχι μόνο το νότιο τμήμα της όπου κυρίως συγκεντρώνεται η αιολική παραγωγή.
      Οι δύο γραμμές στο επί της Νότιας Εύβοιας χερσαίο τμήμα της διαδρομής τους συνολικού μήκους περίπου 9 χλμ. είναι εναέριες επί των αυτών πυλώνων ώστε να μειωθεί η περιβαλλοντική επίπτωση. Κατά την επιλογή της όδευσης επιδιώχθηκε η αποφυγή προστατευόμενων περιοχών, καταφυγίων άγριας ζωής ή δασικών περιοχών ιδιαίτερου ενδιαφέροντος. Επίσης διαπιστώθηκε ότι δεν υπάρχει εμπλοκή με οικισμούς και Γενικά Πολεοδομικά Σχέδια. Ειδικότερα ως προς την απόσταση από τα σημερινά όρια του Δήμου Στυραίων, η επιλεγείσα όδευση επιτρέπει την ανεμπόδιστη μελλοντική επέκταση του οικιστικού ιστού της σύμφωνα και με το υπό μελέτη Σχέδιο Χωρικής Οικιστικής Ανάπτυξης Ανοικτής Πόλης. Τέλος η όδευση απέφυγε παραθαλάσσιες περιοχές που κατά κανόνα διαθέτουν μεγαλύτερες προοπτικές ανάπτυξης.
      Ως προς το θέμα της υπογειοποίησης της ανωτέρω εναέριας γραμμής, σημειώνεται ότι διεθνώς τα εκτός αστικών περιοχών δίκτυα ηλεκτρικής ενέργειας κατασκευάζονται εναέρια. Η επιλογή αυτή έχει σημαντικότατα πλεονεκτήματα σε σχέση με την υπόγεια διέλευση συνήθως στο άκρο αγροτικών δρόμων που έχουν διαμορφωθεί κατά κανόνα χωρίς τήρηση απαιτήσεων προστασίας από φυσικές καταστροφές ή άμεσες ανθρωπογενείς επεμβάσεις συνιστάμενες στη μηχανική κάκωση των καλωδίων από χρήση γεωργικών και άλλων μηχανημάτων. Γενικά η εναέρια όδευση σε μη δομημένο περιβάλλον υπερτερεί όχι μόνο ως προς την πιθανότητα εμφάνισης ηλεκτρικών ή μηχανικών βλαβών και το χρόνο αποκατάστασής τους αλλά και το επίπεδο προστασίας έναντι ηλεκτροπληξίας των πληθυσμών της υπαίθρου.
      Τέλος θέτουμε υπόψη σας ότι η εγκατάσταση αιολικών πάρκων δεν μπορεί να αντιμετωπίζεται μόνο με των θέσεων εργασίας που θα δημιουργηθούν αλλά να αξιολογείται στο ευρύτερο πλαίσιο της υποκατάστασης ρυπογόνων καυσίμων και της βελτίωσης του περιβάλλοντος αλλά και της ικανοποίησης συγκεκριμένων διεθνών και κοινοτικών δεσμεύσεων της χώρας όπως το πρωτόκολλο του Κιότο και η Οδηγίας 2001/77/ΕΚ Εξάλλου το ανταποδοτικό τέλος υπέρ των ΟΤΑ επί την προσόδων από την πώληση ανανεώσιμης ενέργειας που αυξήθηκε με τον πρόσφατο Ν. 3468/2006 σε 3 % έναντι 2% του προηγούμενου καθεστώτος συμβάλλει ουσιαστικά στην αντιστάθμιση των όποιων επιπτώσεων στις τοπικές κοινωνίες.
      Για πληρέστερη ενημέρωση επισυνάπτονται οι επί του θέματος επιστολές της ΡΑΕ Ο-15536/14.12.2006, του ΔΕΣΜΗΕ Α.Ε. 7472/1.12.2006 και της ΔΕΗ Α.Ε. Γ.ΔΝΣ/5569/ 12.12.2006.
Ο Υπουργός
ΔΗΜ. ΣΙΟΥΦΑΣ»
	Σημ.: Τα  σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

      5. Στην με αριθμό 2124/7-10-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 31780/22-12-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Στ. Ματζαπετάκης, σας πληροφορούμε τα εξής:
      Οι διαδικασίες ελέγχου ποιότητας των χαλύβων οπλισμού σκυροδέματος, με στόχο την ασφάλεια των οικοδομικών κατασκευών στη χώρα μας, προβλέπουν, για τους εγχώριους χάλυβες, έλεγχο στην μονάδα παραγωγής τους, για τους εισαγόμενους τρίτων χωρών, έλεγχο στα τελωνεία εισαγωγής και για τους χάλυβες που παράγονται σε χώρες μέλη της ΕΕ, έλεγχο στους αποθηκευτικούς χώρους, ώστε να διαπιστώνεται η συμμόρφωσή τους με τα εκάστοτε ισχύοντα πρότυπα και προδιαγραφές.
      Έως τις 24-10-06, οι διαδικασίες ελέγχου των χαλύβων οπλισμένου σκυροδέματος, καθορίζονταν από την υπ' αριθμ. 15283/Φ7/422/8-8-95 Απόφαση του Αναπληρωτή Υπουργού Βιομηχανίας, Έρευνας και Τεχνολογίας, και τις μετέπειτα τροποποιήσεις της, και αφορούσαν στη συμμόρφωση των προϊόντων αυτών, με τα ισχύοντα πρότυπα ΕΛΟΤ 959 και ΕΛΟΤ 971, για τις ποιότητες S220, S400, S500, S400S και S500S.
      Όταν ήρθε σε γνώση των υπηρεσιών του Υπουργείου Ανάπτυξης, η πιθανότητα να έχουν εισαχθεί από την Κύπρο «αγνώστου ταυτότητας και ποιότητας» χάλυβες, δόθηκε εντολή να εντατικοποιηθούν οι έλεγχοι, που εμπίπτουν στην αρμοδιότητα του ΥΠ.ΑΝ., ενημερώθηκε το Υπουργείο Εθνικής Οικονομίας και Οικονομικών (Γενική Διεύθυνση Τελωνείων & ΕΦΚ) και το Υπουργείο Εξωτερικών, για να προβούν στις απαραίτητες ενέργειες, στο πλαίσιο των αρμοδιοτήτων τους. Σημειώνουμε, επίσης, ότι η αρμόδια υπηρεσία είναι σε συνεχή επικοινωνία με τους εμπλεκόμενους φορείς για την αντιμετώπιση τέτοιων προβλημάτων.
      Το 2005 ο ΕΛΟΤ προχώρησε στη δημιουργία νέων, αυστηρότερων κι σύγχρονων προτύπων (των: ΕΛΟΤ 10080, ΕΛΟΤ 1421-2, ΕΛΟΤ 1421-3) που αφορούν στους χάλυβες οπλισμού σκυροδέματος. Βάση των διαδικασιών που προβλέπονται, έθεσε σε δημόσια κρίση τα νέα πρότυπα, όπου όλοι οι ενδιαφερόμενοι φορείς έλαβαν μέρος, καταθέτοντας τις απόψεις τους. Η δημόσια κρίση ολοκληρώθηκε στις 28-4-06.
      Η αρμόδια υπηρεσία του ΥΠ.ΑΝ. συγκρότησε επιτροπή για την αναμόρφωση της ισχύουσας νομοθεσίας (με την εισαγωγή των νέων προτύπων), για τη βελτίωση των ελέγχων στην αγορά και για την προστασία του καταναλωτή, ώστε να αυξηθεί η ασφάλεια των κατασκευών και να προστατευτεί η εγχώρια βιομηχανία και οι έλληνες εισαγωγείς, από τη διακίνηση χαλύβων οπλισμού σκυροδέματος, κυρίως από τρίτες χώρες, που δεν ανταποκρίνονται στις νέες και υψηλές προδιαγραφές ποιότητας. Στην επιτροπή συμμετείχαν εκπρόσωποι των συναρμόδιων υπηρεσιών και φορέων, όπως του ΕΛΟΤ, του ΥΠΕΧΩΔΕ (Δ/νση ΚΕΔΕ), του Υπουργείου Οικονομικών (Δ/νση Τελωνείων), της Ένωσης Χαλυβουργιών Ελλάδος.
      Μετά από τις σχετικές διεργασίες, εκδόθηκε η απόφαση με αριθμό Οικ.9529/645/10-5-06 (ΦΕΚ 649/24-5-06), η οποία τροποποιήθηκε με ην με αριθμό Οικ. 13092/843/23-6-06 (ΦΕΚ 938/Β/18-7-06). Με αυτή καθορίστηκαν οι διαδικασίες ελέγχου των τεχνικών χαρακτηριστικών των χαλύβων οπλισμού σκυροδέματος και υιοθετηθήκαν τα νέα πρότυπα του ΕΛΟΤ (10080, 1421-2, 1421-3). Η απόφαση βρίσκεται σε ισχύ από τις 24-10-06. Για την εφαρμογή της παραπάνω απόφαση, εκδόθηκε, η με αριθμό 25092/1579/24-10-06 ερμηνευτική εγκύκλιος, με οδηγίες προς όλες τις εμπλεκόμενες υπηρεσίες, δηλαδή το Υπουργείο Οικονομικών (Δ/νση Τελωνείων), το ΥΠΕΧΩΔΕ (Δ/νση ΚΕΔΕ), τον ΕΛΟΤ και όλες τις περιφερειακές υπηρεσίες της χώρας. Για την εύρυθμη λειτουργία της αγοράς, εκδόθηκε η απόφαση 25535/1650/27-10-06, βάση της οποίας, επιτρέπεται, έως τις 31-1-07, η εκ παραλλήλου διάθεση και πώληση χαλύβων οπλισμού σκυροδέματος που έχουν τα τεχνικά χαρακτηριστικά των προτύπων ΕΛΟΤ 959 και ΕΛΟΤ 971.
            Η αρμόδια υπηρεσία, εφαρμόζοντας τις ισχύουσες διατάξεις και μετά από γνωμοδότηση του ΕΛΟΤ, προβαίνει στην έκδοση αποφάσεων απαγόρευσης εισαγωγής και διάθεσης στην αγορά, χάλυβα οπλισμού σκυροδέματος, που δεν ανταποκρίνεται στα πρότυπα και κρίνεται ως ακατάλληλος. Οι ποσότητες που κρίνονται ακατάλληλες, επανεξάγονται και οι υπόχρεοι υποβάλουν τα παραστατικά εξαγωγής.
      Τέλος σημειώνουμε, ότι για όποιον θέτει σε κυκλοφορία ακατάλληλους χάλυβες οπλισμού σκυροδέματος ή εμποδίζει τον έλεγχο τους, πέραν των άλλων κυρώσεων, προβλέπεται πρόστιμο ύψους, έως 100.000 €, το οποίο επιβάλλεται από τις αρμόδιες υπηρεσίες του ΥΠ.ΑΝ.
      Ο Υφυπουργός
      ΑΝΑΣΤ. ΝΕΡΑΝΤΖΗΣ»
     6. Στην με αριθμό 1749/28.11.06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε/100/11.12.06 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1749/28.11.06 ερώτησης του Βουλευτή κ. Βασίλη Οικονόμου, σας γνωρίζουμε τα εξής:
      Με την ΥΑ ΥΠ.ΠΟ./ΔIΜΠ/Γ/874/17664/14.4.1992, ΦΕΚ 293/ΒΊ29.4.1992, χαρακτηρίστηκαν ως ιστορικά διατηρητέα μνημεία, σύμφωνα με τον Ν. 1469/50, όλες οι βιομηχανικές εγκαταστάσεις (κτίρια μηχανολογικός εξοπλισμός) ΙΝ SITU της Γαλλικής Εταιρείας Μεταλλείων Λαυρίου (ΓΕΜΛ) και της Ελληνικής Μεταλλευτικής Μεταλλουργικής Εταιρείας Λαυρίου (ΕΜΜΕΛ), στην πόλη του Λαυρίου και ορίστηκε ζώνη προστασίας.
      Στις 30.12.1992 υπογράφεται Σύμβαση παραχώρησης ακινήτου μεταξύ ΥΠ.ΠΟ. και ΕΜΠ, σύμφωνα με την οποία το ακίνητο Β.Κ.12, ήτοι οικοπεδική έκταση 243.376.000μ2, στην οποία βρίσκεται το κυρίως εργοστάσιο της Πρώην Γαλλικής Εταιρείας Μεταλλείων Λαυρίου, όλες οι κτιριακές και μηχανολογικές εγκαταστάσεις και ολόκληρος ο υπάρχων εξοπλισμός των εγκαταστάσεων παραχωρείται κατά χρήση στο Εθνικό Μετσόβιο Πολυτεχνείο (ΕΛΕ του ΕΜΠ), προκειμένου να χρησιμοποιηθεί από το υπό ίδρυση Τεχνολογικό Πάρκο, του οποίου ο σκοπός είναι η σύνδεση της έρευνας με την παραγωγή και την ανάπτυξη τεχνολογικών και βιομηχανικών εφαρμογών.
      Στους όρους και συμφωνίες της σύμβασης περιλαμβάνονται και τα ακόλουθα που αφορούν και το Μουσείο Τεχνολογίας:
      Το ΕΜΠ αναλαμβάνει την ευθύνη να αποκαταστήσει, επισκευάσει και συντηρήσει ολόκληρο το κτιριακό συγκρότημα της πρώην Γαλλικής Εταιρείας Μεταλλείων Λαυρίου.
      Μετά την ολοκλήρωση της αποκατάστασης του συγκροτήματος, επαναφέρεται στην απόλυτη κατοχή, εποπτεία και διαχείριση του ΥΠ.ΠΟ. το κτίριο Ι (Μηχανουργείο), μαζί με τους αναγκαίους βοηθητικούς χώρους (γραφεία, αποθήκες, WC, κ.λπ.), προκειμένου να χρησιμοποιηθεί ως Μουσείο Τεχνολογίας και γενικότερα να εξυπηρετήσει πολιτιστικές εκδηλώσεις του Υπουργείου Πολιτισμού.
      Την αποκλειστική ευθύνη λειτουργίας και διοίκησης του Μουσείου έχει στο εξής το ΥΠ.ΠΟ.
      Η μελέτη του κτιρίου Ι (Μουσείο Τεχνολογίας), θα γίνει σε συνεργασία με τις αρμόδιες Υπηρεσίες του ΥΠ.ΠΟ.
      Μετά την αποκατάσταση του όλου συγκροτήματος θα προσδιοριστούν από το Υπουργείο Πολιτισμού χώροι κοινού ενδιαφέροντος που θα είναι επισκέψιμοι βάσει προγράμματος που είναι υποχρεωμένος να καταρτίζει ο φορέας χρήστης.
      Το ΕΜΠ αναλαμβάνει επίσης την υποχρέωση να καταβάλει στο ΥΠ.ΠΟ. 1.5% εκ των εισπράξεών του από τις ιδιωτικοοικονομικές εκμεταλλεύσεις, για εξοπλισμό και λειτουργικά έξοδα του Μουσείου Τεχνολογίας. Η υποχρέωση αρχίζει πέντε χρόνια μετά την πραγματοποίηση της πρώτης σύμβασης συνεργασίας ιδιωτικοοικονομικού περιεχομένου.
      Στις 30.12.2005 συμπληρώθηκαν 13 χρόνια από την υπογραφή της σύμβασης παραχώρησης των εγκαταστάσεων της Γαλλικής Εταιρείας Μεταλλείων Λαυρίου από το ΥΠ.ΠΟ. στο ΕΜΠ. Στα χρόνια που πέρασαν το ΕΜΠ, αφού ίδρυσε το ειδικό ΝΠΙΔ με την επωνυμία «Εταιρεία Διαχειρίσεως και Αξιοποιήσεως της Περιουσίας του Ε. Μ. Πολυτεχνείου» με έδρα το Λαύριο και σκοπό τη διαχείριση και αξιοποίηση των εγκαταστάσεων της παλιάς Εταιρείας Μεταλλείων Λαυρίου, προώθησε ένα εντυπωσιακό πρόγραμμα αποκατάστασης κτιρίων και περιβάλλοντος, που κάλυπτε τα 80 από τα συνολικά 250 στρέμματα που είχαν παραχωρηθεί. Τα έργα αυτά που αποτελούν το κύριο σώμα της πρώτης φάσης ανάπτυξης του Τεχνολογικού Πολιτιστικού Πάρκου Λαυρίου, χρηματοδοτήθηκαν από την Περιφέρεια Αττικής (έγκριση 4.3.1994, Β' ΚΠΣ, αρχικό ποσό 3.6 δις εκ. δρχ. τελικώς χορηγηθέν 5,195 δις εκ. δρχ.). Την Εθνική Συμμετοχή ανέλαβε το Υπουργείο Ανάπτυξης. Το πρόγραμμα ολοκληρώθηκε στο τέλος του 2000 και η Εφορεία Νεωτέρων Μνημείων Αττικής συμμετείχε ουσιαστικά στην υλοποίησή του.
      Για τα υπόλοιπα 170 στρέμματα η Διοίκηση του ΤΠΠΛ, υπέβαλε πρόταση χρηματοδότησης στην Περιφέρεια Αττικής, προκειμένου να συμπεριληφθεί στις προβλέψεις του Γ ΚΠΣ.
      Παράλληλα υλοποιήθηκαν προγράμματα που αφορούν στη συντήρηση του μηχανολογικού εξοπλισμού των in situ εγκαταστάσεων και βρίσκονται σε εξέλιξη προγράμματα ιδιαίτερης σημασίας, που αφορούν κυρίως στην απορρύπανση των εδαφών.
      Το Βιομηχανικό Μεταλλευτικό συγκρότημα του Λαυρίου ως σύνολο αποτελεί μία μοναδική μαρτυρία για την διαχρονική εξέλιξη της Μεταλλευτικής και Μεταλλουργικής Τεχνολογίας και μοναδικής σπουδαιότητας βιομηχανικό μνημείο για την Ελλάδα, τα Βαλκάνια και την Ευρώπη. Με την συνεχή παρουσία και λειτουργία του, από το 1867 ως το 1990, επέδρασε καθοριστικά στην οικονομική και κοινωνική ζωή όχι μόνο του Λαυρίου, αλλά και της νεότερης Ελλάδας.
      Με στόχο την ανάδειξη του βιομηχανικού παρελθόντος της περιοχής, το Μουσείο Τεχνολογίας, που προβλέπεται από την σύμβαση παραχώρησης ή Μουσείο Μεταλλευτικής και Μεταλλουργικής Τεχνολογίας, όπως καθιερώθηκε να λέγεται τα τελευταία χρόνια, μπορεί να συγκεντρώσει, να τεκμηριώσει και να ερμηνεύσει το εξαιρετικά ενδιαφέρον και πλούσιο υλικό που βρίσκεται μέσα στις εγκαταστάσεις της πρώην ΓΕΜΛ, μέσα στο ίδιο κτίριο που θα στεγάσει το Μουσείο, αλλά και γενικότερα στην περιοχή.
      Σκοπός του Μουσείου αυτού είναι να εισαγάγει τον επισκέπτη στο βιομηχανικό παρελθόν της περιοχής και να αναδείξει την επιστημονική, τεχνολογική και ιστορική του διάσταση. Επίσης, να διατηρήσει την τεχνική παράδοση του χώρου, να ενισχύσει τις προοπτικές του και να αποτελέσει φορέα μνήμης της ιστορίας της πόλης.
      Τον κύριο χώρο του Μουσείου θα αποτελούν οι επτά αίθουσες του κτιρίου του Μηχανουργείου, στους χώρους του οποίου υπάρχει και εξοπλισμός ίη situ, ο οποίος έχει επισκευασθεί και συντηρηθεί από το ΕΜΠ. Στο κτίριο αυτό βρίσκεται επίσης συσκευασμένο σε κιβώτια και το πολύτιμο αρχείο της Γαλλικής Εταιρείας το οποίο απαιτεί άμεση συντήρηση.
      Το κτίριο αναπτύσσεται σε δύο επίπεδα. Ο ωφέλιμος χώρος του Μουσείου είναι 1400τμ. περίπου, στα οποία προστίθενται άλλα 250τμ. σε μεσοπατώματα και βοηθητικούς χώρους.
      Παράλληλα θα υπάρχουν και πολιτιστικές διαδρομές σε όλες τις άλλες εγκαταστάσεις του Πάρκου Τεχνολογίας.
      Για την επιτάχυνση της διαδικασίας δημιουργίας του Μουσείου Μεταλ/είας Μεταλλουργίας η Διεύθυνση Νεότερης Πολιτιστικής Κληρονομιάς (ΔΙΝΕΠΟΚ) προχώρησε στην επανασύνταξη των βασικών γραμμών ενός προϋπάρχοντος Σχεδίου Νόμου που αφορά στην ίδρυση και λειτουργία του Μουσείου, προσαρμόζοντας το στα σύγχρονα δεδομένα.
      Η κατεύθυνση του Σχεδίου κινείται στη δημιουργία ενός Κρατικού Νομικού Προσώπου Ιδιωτικού Δικαίου, εποπτευόμενου και επιχορηγούμενου πάνω από 50% από το ΥΠ.ΠΟ. Κατ' αυτόν τον τρόπο υλοποιείται ο όρος της Σύμβασης μεταξύ ΥΠ.ΠΟ. και ΕΜΠ ότι «την αποκλειστική ευθύνη λειτουργίας και διοίκησης του Μουσείου έχει το ΥΠ.ΠΟ.».
      Η ΔΙΝΕΠΟΚ προτίθεται να συμπεριλάβει στο υπό κατάρτιση Επιχειρησιακό Πρόγραμμα έτους 2007 ειδικό έργο σχετικό με την μουσειολογική προμελέτη (καταγραφής εξοπλισμών και του προς έκθεση υλικού, αρχειακή έρευνα κ.ο.κ.).
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     7. Στην με αριθμό 1322/17.11.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1307/6.12.06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από τα υπ' αριθμ. πρωτ. 1852/24-11-2006 και 124506/1-12-2006 έγγραφα της Εισαγγελίας Πρωτοδικών Βόλου και της Εισαγγελίας Πρωτοδικών Αθηνών αντίστοιχα προκύπτουν τα εξής:
      1. Στις 6-9-2006 αστυνομικοί του Τμήματος Τροχαίας Αλμυρού σε έλεγχο που διενήργησαν σε Ι.Χ. φορτηγό αυτοκίνητο εντόπισαν 69 λαθρομετανάστες. Ανάμεσά τους υπήρχαν και ανήλικοι, μερικοί από τους οποίους ήταν ασυνόδευτοι. Για τους ασυνόδευτους αυτούς ανηλίκους ορίσθηκαν ως προσωρινοί επίτροποι Αντεισαγγελείς Πρωτοδικών της Εισαγγελίας Πρωτοδικών Βόλου, σύμφωνα με τη διάταξη του άρθρου 1 παρ. 4 του Π.Δ. 61/1999 «Αναγνώριση αλλοδαπού ως πρόσφυγα: Διαδικασία, ανάκληση κ.λπ.». Ο Εισαγγελέας Πρωτοδικών Βόλου πρότεινε να μην ασκηθεί ποινική δίωξη κατά των λαθρομεταναστών, πρόταση η οποία εγκρίθηκε από τον Εισαγγελέα Εφετών Λάρισας.
      Παράλληλα με την ποινική διαδικασία, κατά τη διοικητική διαδικασία, ο Αστυνομικός Διευθυντής Μαγνησίας εξέδωσε εις βάρος των λαθρομεταναστών αποφάσεις διοικητικής απέλασης με διοικητική κράτηση. Όλοι οι λαθρομετανάστες υπέβαλαν αίτημα ασύλου το οποίο σε πρώτο βαθμό απορρίφθηκε. Στη συνέχεια, άσκησαν εμπρόθεσμα προσφυγή.
      Οι λαθρομετανάστες αφέθηκαν ελεύθεροι από την Αστυνομική Διεύθυνση Μαγνησίας και συνελήφθησαν εκ νέου στα τέλη του προηγούμενου μήνα στην Αθήνα. Η Εισαγγελέας Ανηλίκων Αθηνών ενημερώθηκε για την ιδιαίτερη αυτή περίπτωση των ασυνόδευτων ανηλίκων, οι οποίοι τελούσαν υπό διοικητική κράτηση στα κρατητήρια της Υποδιεύθυνσης Αλλοδαπών Αττικής. Με την ιδιότητα της Προσωρινής Επιτρόπου Ασυνόδευτων Ανηλίκων, έδωσε αμέσως γραπτή εντολή σε δικηγόρους της Ομάδας Δικηγόρων για τα Δικαιώματα Προσφύγων και Μεταναστών να εκπροσωπήσουν τους ασυνόδευτους ανηλίκους σε όλα τα στάδια της διαδικασίας χορήγησης ασύλου, καθώς και για όλες τις συναφείς υποθέσεις που θα προέκυπταν, συμπεριλαμβανομένης της απέλασης και της κράτησής τους.
      Στις αρχές του Νοεμβρίου 2006 οι δικηγόροι αυτοί κατέθεσαν αιτήσεις ανάκλησης των αποφάσεων απέλασης τις οποίες εξέδωσε ο Διευθυντής της Αστυνομικής Διεύθυνσης Μαγνησίας. Οι ίδιοι δικηγόροι, σε συνεργασία με τη Νομική Υπηρεσία του Ελληνικού Συμβουλίου για τους Πρόσφυγες, παραστάθηκαν ενώπιον της Γνωμοδοτικής Επιτροπής Ασύλου και υποστήριξαν το αίτημα των ασυνόδευτων ανηλίκων να αναγνωρισθούν ως πρόσφυγες στην Ελλάδα. Παράλληλα, από τις αρχές του Νοεμβρίου, μετά από ενέργειες Μη Κυβερνητικών Οργανώσεων και της αρμόδιας Υπηρεσίας του Υπουργείου Υγείας και Κοινωνικής Αλληλεγγύης, οι ασυνόδευτοι ανήλικοι φιλοξενούνται στη Στέγη Ανηλίκων του Συλλόγου Μέριμνας Ανηλίκων και στο Ίδρυμα «Άγιος Ανδρέας».
      2. Με Απόφασή μου, ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή για την εισήγηση προτάσεων για το ρόλο του Εισαγγελέα σε κάθε περίπτωση ασυνόδευτου ανηλίκου και για τις Μονάδες Μέριμνας Νέων. Επισημαίνεται ότι ως χώρος διαμονής ασυνόδευτων ανηλίκων που υποβάλλουν αίτηση για άσυλο έχει ορισθεί ο πρότυπος Ξενώνας Νέων στα Ανώγεια της Κρήτης.
      3. Ο Εισαγγελέας του Αρείου Πάγου, επ' ευκαιρία του από 17-1-2006 εγγράφου της Αντιπροσωπείας της Ύπατης Αρμοστείας του Ο.Η.Ε. στην Ελλάδα για τους πρόσφυγες, έχει απευθύνει έγγραφο (υπ' αριθμ. πρωτ. 329/1-2-2006) προς τις Εισαγγελίες της χώρας, προκειμένου να λάβουν υπόψη τους τις σχετικές παρατηρήσεις και να εντείνουν τις προσπάθειές τους στο μέτρο των αρμοδιοτήτων τους στις περιπτώσεις ασυνόδευτων ανηλίκων οι οποίοι αιτούνται άσυλο.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     8. Στην με αριθμό 2211/11.12.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 12599/5.1.07 έγγραφο από τον Υπουργό Μακεδονίας Θράκης η ακόλουθη απάντηση:
      «Απαντώντας στην με αριθμό 2211/11-12-06 Ερώτηση, που κατέθεσε στη Βουλή ο Βουλευτής κ. Γιάννης Μαγκριώτης, σας θέτουμε υπόψη τα εξής:
      Η Διοίκηση της Ε.Υ.Α.Θ. Α.Ε. ασκεί το έργο της με νόμιμες και διαφανείς διαδικασίες και με γνώμονα το συμφέρον και τη βιωσιμότητα της εταιρίας αφενός και την εξυπηρέτηση και ικανοποίηση των καταναλωτών αφετέρου. Από κανένα δε στοιχείο δεν έχει προκύψει ότι οι ενέργειές της έχουν επιφέρει ζημία οποιασδήποτε φύσεως στην εταιρία.
      Ειδικότερα, επί των τιθεμένων θεμάτων σας γνωρίζουμε ότι:
      Α) η από 10-5-2005 ετήσια σύμβαση μίσθωσης μηχανημάτων διεκόπη με την 359/05 ομόφωνη απόφαση του Δ.Σ. της Ε.Υ.Α.Θ. Α.Ε., στο οποίο συμμετέχουν και εκπρόσωποι των εργαζομένων, εξαιτίας υπαιτιότητας του αναδόχου της σύμβασης χωρίς υποχρέωση καταβολής αποζημίωσης σε αυτόν. Παράλληλα, η εταιρία για την κάλυψη των αναγκών της χρησιμοποιούσε και μηχανήματα από εργολαβίες αποκατάστασης βλαβών. Το δε συνολικό κόστος της περιόδου που ίσχυε η σύμβαση (σύμβαση μίσθωσης μηχανημάτων και εργολαβίες) είναι αντίστοιχο με εκείνο που καταβλήθηκε την επόμενη περίοδο από τη διακοπή της σύμβασης μέχρι τη συμβατική της λήξη (εργολαβίες). Επομένως, σε καμία περίπτωση δεν προκύπτει οικονομική ζημία για την εταιρία από τη διακοπή της σύμβασης, αλλά αντίθετα η εταιρία επέτυχε ταχύτερη και καλύτερη περαίωση των εργασιών αποκατάστασης βλαβών.
      Β) όσον αφορά το ζήτημα των αυξημένων επιμετρήσεων, η εταιρία προέβη σε πρόσθετο έλεγχο των επιμετρήσεων, σύμφωνα με τις υποδείξεις της Υπηρεσίας Εσωτερικού Ελέγχου, ο οποίος επιβεβαίωσε την ορθότητα των επιμετρητικών στοιχείων των ΠΠΑΕ και συνεπώς δεν υφίσταται θέμα αυξημένων επιμετρήσεων.
      Γ) στη συμπληρωματική σύμβαση του έργου «Επείγοντα Μικροέργα Ύδρευσης 2005 Δυτικού Τομέα Πόλεως Θεσσαλoνίκης» εφαρμόστηκε πρόσθετη έκπτωση 5%, η οποία προσφέρθηκε από τον ανάδοχο και έγινε δεκτή από το Δ.Σ. της εταιρίας. Εν προκειμένω, ακολουθήθηκε η πρακτική που παγίως εφαρμόζεται στην Ε.Υ.Α.Θ. Α.Ε. και η οποία είναι η πιο ενδεδειγμένη σύμφωνα με γνωμοδότηση της νομικής υπηρεσίας της εταιρίας. Συγκεκριμένα, η πρόσθετη συμπληρωματική έκπτωση που δίνει ο ανάδοχος αντιστοιχεί στην ουσία με ισόποση με την έκπτωση παροχή πρόσθετης εργασίας, η οποία εκτελείται αλλά δεν πληρώνεται.
      Δ) όσον αφορά τη ζημία 1.OOO.OOO€ που αναφέρετε, σας γνωρίζουμε ότι όχι μόνο δεν υπήρξε ζημία για την εταιρία, αλλά το Δ.Σ. της Ε.Υ.Α.Θ. Α.Ε. με τις αποφάσεις του, οι οποίες ελήφθησαν κατόπιν εισηγήσεων της υπηρεσίας και προηγούμενων εγκρίσεων των αρμόδιων οργάνων (Δ/νση Έργων, Δ/νση Δικτύου Ύδρευσης, Τεχνικό Συμβούλιο) και οφείλονται στην ανατροπή του προγραμματισμού της εταιρίας εξαιτίας εξωγενών παραγόντων (απεργία ΕΜΔΥΔΑΣ, μείωση ορίου για υποχρέωση προσυμβατικού ελέγχου από το Ελεγκτικό Συνέδριο και συνεπαγόμενη καθυστέρηση κ.α.), κατάφερε να καλύψει έγκαιρα τόσο τις πιεστικές ανάγκες σε αποκατάσταση βλαβών όσο και τις ανάγκες υδροδότησης των καταναλωτών, με την επέκταση δε του δικτύου έφερε νέους πελάτες στην εταιρία. Όπως προκύπτει μάλιστα από τους φακέλους των έργων, δεν έλαβε χώρα μεταφορά πιστώσεων από την εργολαβία των επεκτάσεων στην εργολαβία των βλαβών, αλλά κάλυψη των αναγκών σε επεκτάσεις αφού είχαν εξαντληθεί οι εργολαβίες. Συνολικά λοιπόν προέκυψε και όφελος της τάξης των 3.011€ από τις εργολαβίες και επιπροσθέτως 105.000€ από νέους πελάτες.
      Κατόπιν των ανωτέρω, δεν τίθεται θέμα οικονομικής επιβάρυνσης της εταιρίας εξαιτίας των ενεργειών της Διοίκησής της.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      9. Στην με αριθμό 2676/22.12.06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 482/9.1.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
      Η υλοποίηση της εξαγγελθείσας μακροχρόνιας εθνικής στρατηγικής στον τομέα του καπνού έχει αρχίσει με σημαντικές πρωτοβουλίες και παρεμβάσεις στη λειτουργία της αγοράς (συμβόλαια , συν/σμοί, λήξη αγορών, εγγυητικές επιστολές κ.λ.π.) με γνώμονα τη στήριξη των καπνοπαραγωγών και την αναβάθμιση του τομέα.
      Η φετινή χρονιά (εσοδεία 2006) είναι η πρώτη χρονιά εφαρμογής της νέας ΚΑΠ και σηματοδοτεί ένα μεταβατικό στάδιο σταθεροποίησης της καπνικής παραγωγής με ανοδικές τάσεις εφόσον τόσο οι παραγωγοί όσο και οι αγοραστές ανταποκριθούν στην παραγωγή καπνών ποιότητας και στη διαβάθμιση, αξιολόγηση και ανάλογη πληρωμή της ποιότητας των καπνών. Συμπληρωματικά των ανωτέρω σας διαβιβάζουμε συνημμένα το με αριθμ.πρωτ. 128568/3-1-2007 έγγραφο του Προέδρου του Οργανισμού Πληρωμών και Ελέγχων Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ).
      Ο Υφυπουργός
      Α. ΚΟΝΤΟΣ»
      Σημ.: (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     10. Στην με αριθμό 1409/21.11.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 21/181/ΑΣ/3634 δις/12.1.07 έγγραφο από την Υπουργό Εξωτερικών η ακόλουθη απάντηση:
      «Σε ότι μας αφορά, και στο πλαίσιο πάντα των αρμοδιοτήτων του Υπουργείου Εξωτερικών, σας γνωρίζουμε ότι το ΥΠ.ΕΞ., αποδίδει ιδιαίτερη σημασία στην προώθηση των διμερών σχέσεων της χώρας μας με τις Η.Π.Α. Ταυτόχρονα, προωθούμε συστηματικά και από κοινού με τα λοιπά συναρμόδια Υπουργεία, την αναβάθμιση των προδιαγραφών ασφαλείας, ως προς τα ταξιδιωτικά έγγραφα και τις συνοριακές υπηρεσίες ελέγχου.
      Παράλληλα, διατηρούμε συνεχή επικοινωνία με τους εταίρους μας στην Ε.Ε και τους λοιπούς στρατηγικούς εταίρους όπως οι Η.Π.Α, προκειμένου να τους τηρούμε ενήμερους ως προς το αυξημένο επίπεδο ασφαλείας και ετοιμότητας των ελληνικών υπηρεσιών ελέγχου.
      Στο πλαίσιο αυτό, η αμερικανική πλευρά έχει ήδη ανταποκριθεί θετικά και ήδη εξετάζεται από τις αρμόδιες υπηρεσίες των Η.Π.Α η προοπτική ένταξης της χώρας μας στο U.S. Visα Wαiver Progrαm, πρόγραμμα το οποίο επιτρέπει στους αλλοδαπούς ταξιδιώτες προς την εν λόγω χώρα να εισέρχονται χωρίς υποχρέωση θεώρησης.
      Το Υπουργείο Εξωτερικών, διατηρεί ανοικτούς διαύλους επικοινωνίας και αλληλοενημέρωσης με τις αρμόδιες Αμερικανικές Αρχές με απώτερο στόχο την ταχεία επίτευξη του παραπάνω σκοπού, προς διευκόλυνση των Ελλήνων ταξιδιωτών στις Η.Π.Α.
      Για τον λόγο αυτό, έχω απευθύνει σχετικές επιστολές τόσο προς τον Αμερικανό Υπουργό Εσωτερικής Ασφάλειας κ. Μ. Chertoff όσο και προς την ομόλογό μου Υπουργό κ. C. Rice, επισημαίνοvτας το γεγονός ότι η Ελλάδα είναι το μοναδικό κράτος μέλος της Ε.Ε και του ενιαίου χώρου Schengen το οποίο εξαιρείται από το ανωτέρω πρόγραμμα, καθώς και το γεγονός ότι η Ελλάδα, πληροί πλέον πλήρως τα απαιτούμενα κριτήρια για την συμπερίληψή της στο Visα Wαiver Progrαm.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»)
     
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 12 Φεβρουαρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του  Κανονισμού της Βουλής)
      1. Η με αριθμό 268/5-2-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την έγκαιρη και υπεύθυνη ενημέρωση των πολιτών σε κρίσιμα θέματα δημόσιας υγείας, την αποτροπή παραπλάνησης του κοινού κ.λπ..
      2. Η με αριθμό 290/6-2-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την συμφωνία του δημοσίου και του Ιδρύματος «Σταύρος Νιάρχος» για την κατασκευή κτιριακού συγκροτήματος που θα στεγάσει την Εθνική Λυρική Σκηνή και την Εθνική Βιβλιοθήκη στο χώρο του πρώην Ιπποδρόμου κ.λπ..
      3. Η με αριθμό 287/6-2-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με την συνέχιση λειτουργίας των προγραμμάτων κοινωνικής φροντίδας. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του  Κανονισμού της Βουλής)
      1. Η με αριθμό 273/5-2-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού, σχετικά με την ολοκλήρωση των βασικών υποδομών στο ποδηλατοδρόμιο Τρικάλων, την αποκατάσταση των ζημιών κ.λπ..
      2. Η με αριθμό 291/6-2-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την εξασφάλιση λειτουργίας του προγράμματος «Βοήθεια στο σπίτι» κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 279/12/5-2-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Πρωθυπουργό, σχετικά με την συνέχιση της επιδότησης της ηλεκτρικής ενέργειας που καταναλώνουν οι αγρότες για την άρδευση των καλλιεργειών και την επίλυση του προβλήματος της επιβολής προστίμων από τη Δ.Ε.Η. στους αγρότες της Χαλκιδικής. 
      Συγκεκριμένα, το περιεχόμενο της επίκαιρη ερώτησης του κ. Αργύρη έχει ως εξής:
      «Σύμφωνα με την υπό αριθμό πρωτοκόλλου 142196/87 Κοινή Υπουργική Απόφαση, που αφορά μέτρα αγροτικού εξηλεκτρισμού, για την ηλεκτροδότηση των αγροτικών εγκαταστάσεων προβλέπεται επιδότηση από τις πιστώσεις Δημοσίων Επενδύσεων.
      Σήμερα, η Δ.Ε.Η. καταργεί σε αγρότες της Χαλκιδικής την υπάρχουσα νομοθεσία.
      Οι αγρότες της Χαλκιδικής αντιμετωπίζουν της απαράδεκτη επιβολή προστίμων από τη Δ.Ε.Η., με το αιτιολογικό της υπέρβασης στην κατανάλωση της ηλεκτρικής ενέργειας που δικαιούνται για την άρδευση των καλλιεργειών τους.
      Προχώρησε μάλιστα και σε διακοπή της ηλεκτροδότησης των αρδευτικών γεωτρήσεων.
      Εδώ και αρκετές μέρες οι αγρότες εγκατέλειψαν τις εργασίες τους και βρίσκονται στους δρόμους και στους διαδρόμους των Υπουργείων για να βρουν λύση στο θέμα.
      Επειδή στο πρόγραμμά σας στην σελίδα 47 αναφέρετε, ότι όχι μόνο θα διατηρήσετε την επιδότηση αλλά και θα την αυξήσετε,
      Ερωτάστε κύριε Πρωθυπουργέ,
1. Τι σκοπεύετε να πράξετε; Θα συνεχίσετε να επιδοτείτε την ηλεκτρική ενέργεια που καταναλώνουν οι αγρότες για άρδευση των καλλιεργειών τους;
2. Προτίθεστε να δώσετε λύση στο πρόβλημα των προστίμων που έχει επιβάλλει η Δ.Ε.Η. στους αγρότες, ώστε να επανασυνδεθούν τα αντλιοστάσιά τους στο δίκτυο της Δ.Ε.Η. με την χρέωση του Μειωμένου Αγροτικού Τιμολογίου;»
     Την ερώτηση του κ. Αργύρη θα απαντήσει ο Υπουργός Ανάπτυξης κ. Σιούφας. 
     Κύριε Υπουργέ, έχετε το λόγο. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κύριοι συνάδελφοι, η ερώτηση που απευθύνεται στον Υπουργό από τον συνάδελφο, κ. Αργύρη, ο οποίος διετέλεσε και Υπουργός Αγροτικής Ανάπτυξης, τον απευθυνόμενο προς εσάς, τον κατέπληξε. Και τον κατέπληξε για τρεις λόγους. 
     Ο πρώτος λόγος είναι ότι ο αγροτικός εξηλεκτρισμός και η σχετική απόφαση του 1987 και η επιδότηση που προβλέπεται από τις πιστώσεις των δημοσίων επενδύσεων, αφορά στην ηλεκτροδότηση των αγροτικών εκμεταλλεύσεων στην οποία συμμετέχει με 47% η Δ.Ε.Η., με 28% ο αγρότης και με 25% το Πρόγραμμα Δημοσίων Επενδύσεων. 
     Ήταν μια σωστή απόφαση η οποία οδήγησε σε αναβάθμιση αλλά και σε μείωση του κόστους παραγωγής στην ελληνική αγροτιά αυτό το πρόγραμμα του αγροτικού εξηλεκτρισμού. Το Πρόγραμμα των Δημοσίων Επενδύσεων και οι χρηματοδοτήσεις που κάνει δεν αναφέρεται στην πληρωμή του ηλεκτρικού  ρεύματος που καταναλώνουν για τις αγροτικές εκμεταλλεύσεις οι αγρότες. Αλλά γι’ αυτό το θέμα, επίσης, η μέριμνα της πολιτείας αλλά και της Δ.Ε.Η. είναι ότι από το κόστος του αγροτικού τιμολογίου οι αγρότες καταβάλλουν μόνο το 36% του κόστους του ηλεκτρικού ρεύματος.
Η δε Κυβέρνηση αυτά τα τρία χρόνια δίνει αυξήσεις στην τιμή του ηλεκτρικού ρεύματος κάθε χρόνο πολύ μικρότερη από τον πληθωρισμό.
      Και να έρθουμε στο συγκεκριμένο θέμα στο οποίο αναφέρεται η ερώτηση, κύριε Πρόεδρε. Εδώ δημιουργήθηκε ένα πρόβλημα. Και το πρόβλημα αυτό δημιουργήθηκε, όταν από τις δύο χιλιάδες αγροτικές γεωτρήσεις στο Νομό Χαλκιδικής στις χίλιες τετρακόσιες διαπιστώθηκε ότι υπάρχουν καταναλώσεις ηλεκτρικού ρεύματος, οι οποίες φτάνουν μέχρι και ογδόντα φορές περισσότερο από τη δικαιολογία την οποία έχει η στρεμματική έκταση, αλλά ακόμη και λίγο μεγαλύτερη σε ορισμένες από αυτές και ειδικότερα για διακόσιους από τους αγρότες της συγκεκριμένης περιοχής. 
      ‘Εγιναν έρευνες από το Υπουργείο Αγροτικής Ανάπτυξης, από τη Νομαρχιακή Αυτοδιοίκηση Χαλκιδικής, διαπιστώθηκαν αυτές οι παραβάσεις και κλήθηκαν να πληρώσουν, διότι σύμφωνα με την ίδια Κ.Υ.Α., που επικαλείται ο κ. Αργύρης, αν διαπιστώνεται υπέρβαση και παρανομία στη χρήση του ηλεκτρικού ρεύματος, τότε ολόκληρος ο λογαριασμός πληρώνεται με την κανονική τιμή, την οποία προβλέπουν τα τιμολόγια της Δ.Ε.Η..
      Και ενώ αυτό διαπιστώθηκε και ενώ η Δ.Ε.Η. έδειξε κατανόηση και το 2005 χωρίς να πληρωθεί ένα ευρώ και το 2006, επίσης, για να συνεχίσουν να καλλιεργούν, την ίδια ώρα πάλι με δικιά της απόφαση κατέβασε στο 1/3 τις απαιτήσεις τις οποίες είχε και μάλιστα με ρύθμιση για πληρωμή αυτών των απαιτήσεων σε εξήντα δόσεις, σε πέντε χρόνια, δηλαδή εξάντλησε όλες τις δυνατότητες τις οποίες είχε για να διευκολύνει τους αγρότες αυτούς στους οποίους διαπιστώθηκε και από τη Νομαρχιακή Αυτοδιοίκηση και από το Υπουργείο Αγροτικής Ανάπτυξης ότι παρανομούσαν. 
      Ρωτάει, όμως, ο κύριος συνάδελφος τον Πρωθυπουργό και για λογαριασμό της Κυβέρνησης απευθυνόμενος προς εσάς απαντά ότι το πρόγραμμα αυτό η Κυβέρνηση θα το συνεχίσει και για τον αγροτικό εξηλεκτρισμό και για το μειωμένο ηλεκτρικό ρεύμα που δίνεται στους αγρότες, λαμβάνοντας πάντα έγνοια για την ελληνική περιφέρεια και για τον Έλληνα αγρότη. Κανένας δεν μπορεί να μονοπωλεί το ενδιαφέρον και την έγνοια των αγροτών μέσα σ’ αυτήν την Αίθουσα.
      Σε ό,τι αφορά τα θέματα τα οποία θίγει το δεύτερο σκέλος της ερώτησης του κυρίου συναδέλφου, απάντησα εξαιρετικά προσεκτικά, εξαιρετικά υπεύθυνα ότι η Δημόσια Επιχείρηση Ηλεκτρισμού εξάντλησε όλες τις δυνατότητες προς την κατεύθυνση αυτή, δηλαδή σε διακόσιους αγρότες που έχουν το πρόβλημα και τους έδωσε λύση δύο χρονιές χωρίς να έχουν πληρώσει και τώρα με τη ρύθμιση αυτή την οποία έκανε, με όλες τις δυνατότητες τις οποίες είχε ως εταιρεία εισηγμένη στο Χρηματιστήριο.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Υπουργέ.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Οι αγρότες της Χαλκιδικής έχουν είκοσι δύο μέρες στο δρόμο. Πίστευα ότι δεν θα υπήρχε επίσημη θέση της Κυβέρνησης που να λέει ότι είναι παράνομοι. Είκοσι δύο μέρες τους συκοφαντείτε, τους λέτε ότι είναι παράνομοι, τους παραπληροφορείτε, τους παραπλανάτε και τους λέτε ότι δεν φταίνε αυτοί, αλλά φταίει το ΠΑ.ΣΟ.Κ. και επίσης είκοσι δύο μέρες προσπαθείτε με ανακρίβειες να αποδώσετε σε άλλους κάτι που είναι καθαρά ευθύνη δική σας. Σας το είπαμε ωμά, όταν πήγαμε επιτόπου ότι εδώ πρόκειται για πολύ μεγάλο θέμα και είναι αδιανόητο δύο Υπουργεία να μην εφαρμόζουν το νόμο.
      Μιλάτε για πλαφόν. Θα πρέπει να σας πω ότι δεν παρακολουθείτε την πραγματικότητα. Και είναι αδιανόητο να μην παρακολουθείτε την πραγματικότητα, γιατί μιλάτε για πλαφόν, όταν οι άνθρωποι έκαναν τις γεωτρήσεις για να βγάζουν νερό στα σαράντα μέτρα. Σήμερα βγάζουν στα τετρακόσια, στα τετρακόσια πενήντα μέτρα.  Άρα, λοιπόν, δεν χρειάζεται να πω τίποτα παραπάνω.
      Επίσης, σε μια αγορά και σε μια μεγάλη απαίτηση που υπάρχει να μειώσουμε το κόστος παραγωγής, ο καθένας ψάχνει να βρει πώς θα μπορούσε να το κάνει. ‘Ετσι, λοιπόν, αυξάνει και τα στρέμματά του. Εσείς πρέπει να απαντήσετε εάν θα συνεχίσετε να κάνετε αυτό που κάνει εδώ και σαράντα χρόνια η ελληνική πολιτεία, δηλαδή να παρέχει μειωμένο αγροτικό ρεύμα. Δεν φαίνεται να το κάνετε αυτό. 
      Και ενώ οι αγρότες είναι είκοσι δύο μέρες στο δρόμο, ο κατήφορός σας, κύριε Υπουργέ, δεν έχει σταματημό.
Δεν έχετε ούτε μία λέξη, για να καλύψετε αυτούς τους ανθρώπους, που είναι στο δρόμο, που πήγαν στο Υπουργείο, αλλά έχει η δημόσια τηλεόραση χρόνο, για να καλύψει τις δημόσιες σχέσεις ενός που πριν από λίγο καιρό τον δείχνατε με χειροπέδες και τώρα τον δείχνετε να κάνει δημόσιες σχέσεις, να επισκέπτεται την Ευρωπαϊκή Ένωση. Για τον κ. Αδαμόπουλο, για τον κουμπάρο μιλάμε. Γι’ αυτό, λοιπόν, σταματήστε αυτόν τον κατήφορο. Πρέπει να πείτε την αλήθεια στους παραγωγούς. 
      Επειδή είπατε για τον εξηλεκτρισμό, να σας θυμίσω ότι υπάρχει η Κοινή Υπουργική Απόφαση των δύο Υπουργείων και υπάρχουν και οι δεσμεύσεις της Δ.Ε.Η.. Εσείς μιλήσατε για τον εξηλεκτρισμό. Εδώ αυτή η Κ.Υ.Α. έχει και ένα παράρτημα που λέει ακριβώς τις υποχρεώσεις και τα δικαιώματα που έχει κάποιος που έχει γεώτρηση. Εάν, λοιπόν, εσείς έχετε δει κάποιον που παρανομεί, έχετε κάθε δικαίωμα να του κόψετε το ρεύμα από αυτήν την γεώτρηση. Εδώ δεν πρόκειται για παράνομους, πρόκειται για ανθρώπους, οι οποίοι καλλιεργούσαν και χρειαζόταν να κάνουν μεγαλύτερη κατανάλωση ρεύματος. Πουθενά δεν υπάρχει πλαφόν. Καταθέτω το κείμενο της Κ.Υ.Α., για να δείτε ακριβώς τι γίνεται. 
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Τώρα τελευταία…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Πέντε λεπτά μίλησε ο κύριος Υπουργός, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Αφήστε τώρα που ήταν πέντε λεπτά. Κλείστε, σας παρακαλώ.
      ΕΥΑΓΓΕΛΟΣ ΑΡΓΥΡΗΣ: Δεν ξέρατε τους νόμους της Ευρωπαϊκής Ένωσης, όταν στη σελίδα 47 του κυβερνητικού σας προγράμματος λέγατε ότι θα κάνετε οτιδήποτε όχι μόνο για να διατηρήσετε την αύξηση, αλλά για να δώσετε και περαιτέρω αύξηση στην επιδότηση; Δεν ξέρατε τους κανονισμούς το 2004, όταν γράφατε το κυβερνητικό σας πρόγραμμα; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διαβάστε το αυτό, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Διαβάζω, λοιπόν, κύριε Υπουργέ, στη σελίδα 47 που λέτε για εξάντληση των δυνατοτήτων για μείωση της τιμής του πετρελαίου κίνησης και του ηλεκτρικού ρεύματος. Εξαντλήσατε εσείς κάθε δυνατότητα; Εσείς που τους κόβετε το ρεύμα; Γι’ αυτό θα πρέπει να απαντήσετε, κύριε Υπουργέ, εάν πράγματι θα συνεχίσετε να παρέχετε μειωμένο αγροτικό ρεύμα.
      Εμείς και όλα τα κόμματα της Αντιπολίτευσης, επισκεφθήκαμε την περιοχή. Αναλάβετε μια νομοθετική πρωτοβουλία και εμείς θα στηρίξουμε αυτήν την πρωτοβουλία που θα δώσει λύση σε αυτό το μεγάλο πρόβλημα, για να πάνε οι αγρότες στα χωράφια και να μην είναι στο δρόμο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Το λόγο έχει ο Υπουργός Ανάπτυξης. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, περίμενα περισσότερη υπευθυνότητα από το συνάδελφο κ. Αργύρη και γι’ αυτό επεσήμανα από την αρχή ότι διετέλεσε και Υπουργός Αγροτικής Ανάπτυξης και ξέρει πολύ καλά τα θέματα. Εδώ, όμως, έμπλεξε τα μήλα με τα πορτοκάλια, τα λεμόνια με τα αχλάδια και αντί η έγνοια να είναι για τους αγρότες, αναφέρθηκε σε τελείως άσχετα και ξένα ζητήματα. Ο λαϊκισμός, όμως, κύριε Αργύρη έχει και ένα όριο! 
      Είπα ή δεν είπα στην απάντησή μου ότι αυτά τα προγράμματα του αγροτικού εξηλεκτρισμού και του μειωμένου ηλεκτρικού ρεύματος στους αγρότες τα συνεχίζει η Κυβέρνηση; Ποιο θέμα είναι αυτό, για το οποίο επαναλαμβάνετε και για δεύτερη φορά εάν θα συνεχίσει; Η απάντηση ήταν καθαρή, τετράγωνη και υπεύθυνη. 
      Δεύτερον, μη νομίζετε ότι με το να χαϊδεύετε αυτιά, για να είσθε ευχάριστοι, ότι με αυτόν τον τρόπο μπορείτε να αλλάξετε την εικόνα την οποία έχει ο Έλληνας αγρότης για τον τρόπο με τον οποίο αντιμετωπίσατε την ελληνική αγροτιά. Οι αγρότες περιμένουν υπεύθυνες συμπεριφορές και από τις κυβερνήσεις πολιτικές πράξεις, οι οποίες να τους είναι χρήσιμες και βραχυπρόθεσμα και μακροπρόθεσμα.
      Τέλος, σε ό,τι αφορά τον τρόπο με τον οποίο αντιμετωπίζεται ο ρόλος της σημερινής Δ.Ε.Η., δεν ήταν η Κυβέρνηση του Κώστα Καραμανλή που έκανε τη Δ.Ε.Η. αυτής της σύνθεσης με 51% του μετοχικού κεφαλαίου να ανήκει στο δημόσιο και το 49% να ανήκει σε ιδιώτες και να είναι εταιρεία εισηγμένη στο Χρηματιστήριο.
      ΑΓΓΕΛΟΣ ΤΖΕΚΗΣ: Αλλάξτε το.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ πολύ. 
      Τι ζητάτε, δηλαδή, από τη διοίκηση της Δ.Ε.Η. με αυτά που λέτε ότι «φέρτε νόμο στη Βουλή, για να μην πληρωθεί το ηλεκτρικό ρεύμα»; Να διαπράξει το αδίκημα της απιστίας; Θα έπρεπε, αντίθετα, να σκύψετε και να δείτε ότι η λύση, την οποία έδωσε η Δ.Ε.Η., ήταν λύση προσαρμοσμένη με κατανόηση στο πρόβλημα το οποίο δημιουργήθηκε χωρίς η ίδια να έχει ευθύνη. 
      ΕΥΑΓΓΕΛΟΣ ΑΡΓΥΡΗΣ: Δεν το ζητήσαμε αυτό, να εφαρμόσετε τους νόμους ζητάμε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γνωρίζετε τις διαπιστώσεις που έκανε η προηγούμενη Νομαρχιακή Αυτοδιοίκηση που δεν επρόσκειτο πολιτικά στη σημερινή Κυβέρνηση; Έγιναν, ναι ή όχι, παραβιάσεις στην κατανάλωση ηλεκτρικού ρεύματος; Έδωσε ή δεν έδωσε λύση με το να ζητάει μόνο το 1/3 των οφειλομένων και μάλιστα σε πέντε χρόνια; Τι είναι το επιπλέον; 
      ΕΥΑΓΓΕΛΟΣ ΑΡΓΥΡΗΣ: Σταματήστε να κοροϊδεύετε τη διοίκηση. Διαβάστε το πρόγραμμά σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ που το δείχνετε, αλλά αυτό το πρόγραμμα που κρατάτε στα χέρια σας να το μελετήσετε, γιατί θα σας είναι χρήσιμο για τον τρόπο με τον οποίο πρέπει να πολιτευθείτε με το δικό σας πρόγραμμα, για να ξαναποκτήσετε τη χαμένη αξιοπιστία στον αγροτικό τομέα από το να έρχεσθε εδώ με τέτοιο λαϊκίστικο τρόπο και να λέτε «τώρα, με αυτόν τον τρόπο όλα τα θέματα μπορούν να λυθούν».
      Κλείνω, κύριε Πρόεδρε, με την τοποθέτηση: Ναι, στη συνέχιση του τρόπου με τον οποίο γίνεται ο αγροτικός εξηλεκτρισμός, σύμφωνα με τις αποφάσεις του 1987 και αναγνώρισα ότι ήταν σωστές. Ναι, στο μειωμένο αγροτικό τιμολόγιο. Και επίσης, έγνοια μας είναι αυτό που κάναμε τα τρία χρόνια, οι αυξήσεις του αγροτικού τιμολογίου να είναι πολύ μικρότερες απ’ ό,τι είναι στον πληθωρισμό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», για τον Ελληνισμό της Διασποράς, καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και τέσσερις συνοδοί-καθηγητές του 1ου Επαγγελματικού Λυκείου Άνω Λιοσίων.
  Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Δεύτερη είναι η με αριθμό 288/6-2-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την αύξηση των αγροτικών συντάξεων κ.λπ.. 
      Το περιεχόμενο της επίκαιρης ερώτησης του κυρίου συνάδελφου έχει ως εξής: 
      «Οι αγρότες και οι αγρότισσες της χώρας, εάν και δουλεύουν κάτω από πολύ δύσκολες συνθήκες, αν και έχουν μικρότερο κατά κεφαλήν εισόδημα, παίρνουν τις χαμηλότερες συντάξεις, σε σχέση με όλους τους άλλους συνταξιούχους και συνταξιοδοτούνται σε μεγαλύτερη ηλικία, σε σχέση με όλους τους άλλους εργαζόμενους. 
      Βασικό αίτημα της μικρομεσαίας αγροτιάς και της ΠΑ.ΣΥ. είναι ο άμεσος διπλασιασμός της κατώτερης αγροτικής σύνταξης, που είναι μόνο 265 ευρώ το μήνα καθαρά και η μείωση των ορίων ηλικίας συνταξιοδότησης στα εξήντα για τους αγρότες και στα πενήντα πέντε για τις αγρότισσες, οι οποίες στην πλειοψηφία τους είναι τρίτεκνες ή πολύτεκνες μητέρες. 
      Ερωτάται ο κύριος Υπουργός: 
      Θα ανταποκριθεί στο αίτημα της μικρομεσαίας αγροτιάς και της ΠΑ.ΣΥ., για άμεσο διπλασιασμό της κατώτερης αγροτικής σύνταξης και μείωση των ορίων ηλικίας συνταξιοδότησης στα εξήντα για τους αγρότες και στα πενήντα πέντε για τις αγρότισσες;».
      Την ερώτηση του κ. Σκυλλάκου, θα απαντήσει ο Υφυπουργός Απασχόλησης και Κοινωνικής Προστασίας, κ. Γιακουμάτος. 
      Ορίστε, κύριε Υφυπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, η Νέα Δημοκρατία δεσμεύθηκε προεκλογικά και υλοποιεί κατά κεραία μετεκλογικά, ότι ο πλούτος που θα παράγεται από το νοικοκύρεμα της οικονομίας και από τον εξορθολογισμό της, θα μοιράζεται δίκαια ειδικότερα στους χαμηλοσυνταξιούχους, στους χαμηλόμισθους και πάνω από όλα στους αγρότες μας. Δεν θα κάνω αναδρομή τώρα να σας πω για το έλλειμμα από το 7,8% στο 2,8%. Δεν θα σας πω ότι παραλάβαμε μια οικονομία, όπου κάθε τετραμελής οικογένεια ήταν χρεωμένη με 78.000 ευρώ, δηλαδή 19.500 ευρώ το κάθε μέλος της οικογένειας. Θα σας πω, ότι στόχος αυτής της Κυβέρνησης είναι να κάνει μια κοινωνική πολιτική, αλλά όχι με δανεικά και αγύριστα. 
      Ειδικότερα για τον Ο.Γ.Α.. Τον επιχορηγήσαμε το 2006 με 3,65 δισεκατομμύρια ευρώ. Ποσό, κατά 19,7% αυξημένο. Πρώτον αυτό. 
      Δεύτερον. Να θυμηθούμε, κύριε Σκυλλάκο, πόσο ήταν η βασική σύνταξη του Ο.Γ.Α. το 2003 και 2004; Εκατόν εβδομήντα ευρώ και ογδόντα λεπτά. Ο τότε πρωθυπουργός, κ. Σημίτης, είχε υποσχεθεί προεκλογικά το 2004, τριάντα ευρώ, τα οποία τα κατέβαλε και του υλοποίησε αυτή τη δέσμευση η Κυβέρνηση της Νέας Δημοκρατίας το Μάιο του 2004. 
      Εμείς δεσμευθήκαμε προεκλογικά και θέσαμε το πρόγραμμά μας υπ' όψιν του ελληνικού λαού, που μας εμπιστεύθηκε, ότι η σύνταξη θα πάει στα τριακόσια τριάντα ευρώ. Ήδη, με το ν. 3522, η βασική προνοιακή σύνταξη του Ο.Γ.Α. αυξάνεται, κατά 102 ευρώ και από την 1η Ιανουαρίου 2008 θα πάει στα 330 ευρώ. Από τα 170 ευρώ στα 330 ευρώ, είναι αυτό που λέτε στην επίκαιρή σας ερώτηση, κύριε Σκυλλάκο περίπου διπλασιασμός. Και εγώ δεν είμαι ικανοποιημένος, εάν τα 170 ευρώ έγιναν 330 ευρώ, γιατί όσα και να δώσει κανείς στον περήφανο αγρότη είναι λίγα. Αλλά, με αυτήν την οικονομική πολιτική, με αυτά τα δεδομένα, αυτή η Κυβέρνηση έκανε ότι μπορούσε καλύτερο με μια ευαισθησία και φθάνει πραγματικά από τα 170 ευρώ στα 330 ευρώ  η σύνταξη του αγρότη, θεσμοθετημένη με το ν. 3522, από 1η Ιανουαρίου 2008. Άρα, λαμπρόν πεδίο να προχωρήσουμε στα οικονομικά, να τα βελτιώσουμε ακόμα περισσότερο, για να δώσουμε ακόμα περισσότερα. Αυτός είναι ο στόχος και αυτή είναι η δέσμευση αυτής της Κυβέρνησης. 
      Όσον αφορά το χρόνο μείωσης συντάξεως, κύριε Σκυλλάκο και προεκλογικά δεσμευθήκαμε ότι δεν θα υπάρξει αύξηση στα όρια ηλικίας. Δεν αυξάνονται τα όρια ηλικίας, δεν αυξάνονται οι εισφορές και θα έχουμε αύξηση των κατωτάτων συντάξεων. Ήταν ένα τρίπτυχο που θέσαμε ενώπιον του ελληνικού λαού. Δεν μιλήσαμε ποτέ για μείωση συντάξεων. Αυτό θα αποτελέσει λαμπρό πεδίο στον εθνικό διάλογο για το ασφαλιστικό να συζητηθεί. Η Κυβέρνηση, όμως, προχωρά σε αυτή την τετραετία και δεν πειράζει καθόλου τα όρια συντάξεως.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Γνωρίζω ποιο είναι το πρόγραμμα της Νέας Δημοκρατίας. Εμείς έχουμε άλλο πρόγραμμα και άλλοι φορείς, όπως η Παναγροτική Συσπείρωση, έχουν άλλες απαιτήσεις. 
      Εσείς, ως Κόμμα –και το επαναλάβατε και εσείς σήμερα- λέτε ότι όταν θα τακτοποιηθούν τα οικονομικά, τότε μπορεί να πάρουν ένα κομμάτι ψωμί επιπλέον οι αγρότες, ιδιαίτερα οι συνταξιούχοι αγρότες. Εμείς βλέπουμε όμως ότι ο πλούτος αυξάνει, πάει όλο και σε λιγότερα χέρια, ψηφίζετε φορολογικές απαλλαγές, ψηφίζετε καινούργια αναπτυξιακά κίνητρα, όλο και μεγαλύτερη είναι η κερδοφορία των μεγάλων επιχειρήσεων και για τις κοινωνικές ομάδες που πλήττονται δίνετε ψίχουλα. Διότι, μη μου πείτε ότι με τα 267 ευρώ μπορεί να ζήσει ένας αγρότης. Σήμερα το καθαρό ποσό είναι 267 ευρώ και θα φτάσει γύρω στα 300 ευρώ το 2008. 
      Ο αγρότης και η αγρότισσα ζουν σε πάρα πολύ δύσκολες συνθήκες. Είναι πολύ  βαριά και ανθυγιεινή η εργασία τους. Αυτό πρέπει να μετριέται και στο ύψος της σύνταξης και στα χρόνια ηλικίας. Ταυτόχρονα, οι αγρότες έχουν πολύ χαμηλό εισόδημα. Δηλαδή, ένας που είναι εξήντα πέντε χρόνων, είτε άντρας είτε γυναίκα, αν κρατούσε κάποια στρέμματα και τα καλλιεργούσε και έβγαζε ένα συμπληρωματικό εισόδημα, για να συμπληρώνει τη σύνταξη, το εισόδημα αυτό έχει μειωθεί. Το μέσο εισόδημα του αγρότη είναι στα 3/4, στα 75% του συνολικού εισοδήματος στη χώρα μας. 
      Γι’ αυτό, λοιπόν, πρέπει να παρθούν συγκεκριμένα μέτρα. Και το συγκεκριμένο μέτρο είναι διπλασιασμός της σύνταξης. Και μη μου κάνετε σύγκριση με το τι γινόταν επί ΠΑ.ΣΟ.Κ.. Να κάνετε σύγκριση με το αν μπορεί να ζήσει ένας άνθρωπος με 267 ευρώ. 
      Τώρα, για τη  μείωση των ορίων ηλικίας, ο διάλογος που θέλετε να γίνει και η συζήτηση είναι, για να ανεβούν τα όρια ηλικίας, γενικά. Δεν ξέρω αν θα τολμήσετε να το κάνετε αυτό στους αγρότες. Είναι όμως δυνατόν; Η αγρότισσα και ο αγρότης, μπαίνουν στη δουλειά από δεκαοκτώ χρονών και βγαίνουν στη σύνταξη στα εξήντα πέντε. Δηλαδή, δουλεύουν σαράντα επτά χρόνια. Ποιος εργαζόμενος στο δημόσιο ή στον ιδιωτικό τομέα εργάζεται σαράντα επτά χρόνια, για να θεμελιώσει δικαίωμα σύνταξης; Πολύ περισσότερο που οι αγρότισσες έχουν τρία και τέσσερα παιδιά. Είναι οι μόνες που συμβάλλουν στο να αντιμετωπισθεί εν μέρει το δημογραφικό πρόβλημα. Και έχουν και δουλειά στο χωράφι και δουλειά στο σπίτι  περισσότερη. Ειδικά για τις αγρότισσες, λοιπόν, χρειάζεται ακόμη καλύτερη μεταχείριση αλλά και για το σύνολο του αγροτικού πληθυσμού.
      Εμείς επιμένουμε στις προτάσεις μας και με αυτές κατεβαίνουμε και μιλάμε στον κόσμο και ασκούμε πίεση και σ’ εσάς να επανεξετάσετε τη θέση σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο.
      Ορίστε κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι θεμιτό και πάρα πολύ καλό να ασκείτε πίεση προς την Κυβέρνηση. Και εγώ ασκώ πίεση. Ασκώ πίεση, κύριε Σκυλλάκο, αλλά πρέπει να έχω και μια λογική. Η εποχή του «πάρ’ τα όλα, δώσ’ τα όλα» τελείωσε. Η εποχή του «δανείζομαι συνέχεια, για να κάνω ένα κοινωνικό κράτος βασισμένο στο ότι υποθηκεύω το μέλλον» μας τελείωσε. 
      Τι λέει η Κυβέρνηση; Η σύνταξη –και δεν αναφέρομαι στο ΠΑ.ΣΟ.Κ.- το 2003, το 2004 ήταν 170 ευρώ. Αυτή ήταν. Καταφέραμε σε τρία χρόνια κύριε Σκυλλάκο με το νόμο που ψηφίσαμε να πάει στα 330 ευρώ. Είναι διπλασιασμός. Αυτό είναι αντικειμενικό. Μιλάνε οι αριθμοί. 
      Και βέβαια, συμφωνώ μαζί σας ότι τα 330 ευρώ, δεν είναι αυτά που οραματιζόμαστε και ονειρευόμαστε για τον αγρότη μας. Συμφωνώ. 
      Να βρούμε τον τρόπο μέσα από τον εξορθολογισμό  της οικονομίας, μέσα από τον περιορισμό της σπατάλης και της διαφθοράς αυτά τα χρήματα να δοθούν στον αγρότη. Εκεί θα συμφωνήσουμε. 
      Τώρα, δεν είναι 267 ευρώ σήμερα, είναι 277,75 ακριβώς. Και από 1ης Ιανουαρίου είναι 330 ευρώ. Αυτά γράφονται στα Πρακτικά και πρέπει να είμαστε ακριβείς.
      ΑΝΤΩΝΗΣ ΣΚΥΛΛΑΚΟΣ: Για καθαρά μιλάμε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, θα σας θυμίσω ότι και τα Κομμουνιστικά Κόμματα της Ευρώπης για παράδειγμα της Ισπανίας και της Δανίας στο Τολέδο συμμετείχαν σ’ ένα εθνικό διάλογο για το ασφαλιστικό. Το ασφαλιστικό δεν είναι υπόθεση ενός κόμματος είτε αριστερού, είτε κεντρώου, είτε οτιδήποτε άλλου. Είναι υπόθεση όλων των Ελλήνων, των νέων γενεών. 
      Κάθισαν στο Τολέδο δεκατέσσερα χρόνια. Συζήτησαν το ασφαλιστικό και συμφώνησαν ομόφωνα κόμματα, φορείς και συνδικάτα και ένα, ένα που συμφωνούσαν το νομοθετούσαν. Να, γιατί εξασφάλισαν ένα ασφαλιστικό που θα έχει μέλλον. Εμείς εδώ τι σας λέμε κύριε Σκυλλάκο; Το Κομμουνιστικό Κόμμα Ελλάδος έχει κάνει μεγάλους αγώνες. Γι’ αυτό πρέπει να μετέχει στον εθνικό διάλογο. Σε ένα διάλογο απροσχημάτιστο, ένα διάλογο δημοκρατικό, ένα διάλογο ο οποίος θα μας οδηγήσει όλους, ΠΑ.ΣΟ.Κ., Συνασπισμό, Κομμουνιστικό Κόμμα σε συμφωνία επ’ ωφελεία της ελληνικής κοινωνίας και των μελλοντικών γενεών.
      Ξέρετε ότι κυβερνάμε τρία χρόνια. Το νέο πρόγραμμα της Νέας Δημοκρατίας θα ορίζει πού θα πάει η σύνταξη. Όμως, είμαι υπερήφανος που συμμετέχω σε μία Κυβέρνηση καθ’ ό αφορά το Υπουργείο μας που ό,τι δεσμευτήκαμε προεκλογικά το υλοποιήσαμε απόλυτα. Τρεις μονάδες είπαμε κάτω την ανεργία και από 11,3% πήγε στο 8,3%. Υλοποιήθηκε κατά EUROSTAT κατά Ε.Σ.Υ.Ε. και κατά Π.Α.Ε.Π.. Είπαμε 330 ευρώ αγροτική σύνταξη και αυτό κάναμε. Γι’ αυτό είμαι υπερήφανος και γι’ αυτό συμμετέχω. Είπαμε ότι το Ε.Κ.Α.Σ. θα πάει στα 230 ευρώ. 
      Άρα, η χαμένη αξιοπιστία της πολιτικής εδώ και τριάντα χρόνια αποκαταστάθηκε. Δεν θέλω να θυμίσω τις εννιακόσιες χιλιάδες θέσεις εργασίας, τις συντάξεις της Ευρώπης. Από αυτά δεν γινόταν ποτέ τίποτα. Ήρθε μια Κυβέρνηση, όμως, με όλες αυτές τις αμαρτίες που κληρονόμησε από το παρελθόν και υλοποιεί κατά κεραία το πρόγραμμά της στο συγκεκριμένο Υπουργείο. Αν θέλετε να μάθετε για τα άλλα Υπουργεία ρωτήστε τους. 
      Και σήμερα, λοιπόν, έχουμε το θέμα των ορίων ηλικίας. Λαμπρό πεδίο, κύριε Σκυλλάκο. Και η εμπειρία του Κομμουνιστικού Κόμματος και των άλλων κομμάτων στο ρυθμικό διάλογο για το ασφαλιστικό δεν έχει καμμία….
      ΑΝΤΩΝΗΣ ΣΚΥΛΛΑΚΟΣ: Γίνεται και στη Βουλή διάλογος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μη μας προκαταλαμβάνετε. Ποτέ δεν είχε πει η Νέα Δημοκρατία  ότι έχει διάθεση να αυξήσει τα όρια ηλικίας. Αυτό είναι σπέκουλα συγκεκριμένων κέντρων. Η Νέα Δημοκρατία για το ασφαλιστικό έχει σήμερα μέσο όρο…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, τελειώστε, γιατί έχει ολοκληρωθεί ο χρόνος σας. Έχετε πάρει και άλλα λεπτά. Δεν είναι μόνο αυτά που  βλέπετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν το ήξερα. Εγώ πάω με το ρολόι. 
      ΠΡΟΕΔΡΕΥΩΝ (Σωτήρης Χατζηγάκης):  Έχετε μεγάλη ρητορεία και παρασύρεστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ουδέποτε κανένας υπεύθυνος από τη Νέα Δημοκρατία άφησε να εννοηθεί το παραμικρό ότι θα αυξηθούν τα όρια ηλικίας. Σας ενημερώνω, όμως, ότι στο Ι.Κ.Α. και στην ασφάλιση μέσος όρος δεν είναι εξήντα πέντε έτη, είναι πενήντα οκτώ. Θα σας δώσω τα στοιχεία. Εγώ θα ήμουν ευτυχής αν η σύνταξη πήγαινε σε μέσο όρο εξήντα δύο. Άρα, εσείς μιλάτε για πάνω από εξήντα πέντε; Έξω από εμάς αυτή η λογική. 
      ΑΝΤΩΝΗΣ ΣΚΥΛΛΑΚΟΣ:  Τότε να το κατεβάσετε και για τους αγρότες. 
      ΠΡΟΕΔΡΕΥΩΝ (Σωτήρης Χατζηγάκης):  Τελειώστε, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Τελειώνω, κύριε Πρόεδρε. 
      Και, κύριε Σκυλλάκο από 1-1-2008 η κατώτερη σύνταξη –το λέω εδώ για τους συντρόφους του ΠΑ.ΣΟ.Κ. και των άλλων κομμάτων που συνέχεια κινδυνολογούν- θα είναι 740 ευρώ. Αυτά προς γνώση και ενημέρωση του Ελληνικού Κοινοβουλίου. 
      ΠΡΟΕΔΡΕΥΩΝ (Σωτήρης Χατζηγάκης): Η τρίτη με αριθμό 286/6-2-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού σχετικά με το Μουσείο Σύγχρονης Τέχνης στο Κτήριο του Φιξ κ.λπ. διαγράφεται λόγω κωλύματος του κ. Υπουργού.
      Επίκαιρες ερωτήσεις δευτέρου κύκλου. 
      Θα συζητηθεί η δεύτερη υπ’ αριθμόν 289/6-2-07 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη, προς τους Υπουργούς Περιβάλλοντος Χωροταξίας και Δημοσίων Έργων και Μακεδονίας-Θράκης, σχετικά με τη δημιουργία ενιαίου φορέα διαχείρισης νερού στη Θεσσαλονίκη κ.λπ..
      Το περιεχόμενο της επίκαιρης ερώτησης του κ. Χουρμουζιάδη έχει ως ακολούθως: 
      «Αυξήσεις αναδρομικά από 1-1-07 στην τιμή του νερού στα πάγια αλλά και σε άλλες υπηρεσίες της όπως συνδέσεις με δίκτυα ύδρευσης-αποχέτευσης, επεκτάσεις δικτύων, επισκευές βλαβών, διακοπές, επανασυνδέσεις παροχών κ.λπ. ανακοίνωσε η Εταιρεία Ύδρευσης Αποχέτευσης Θεσσαλονίκης Α.Ε. (Ε.Υ.Α.Θ. Α.Ε.)
      Το γεγονός αυτό είναι επακόλουθο της ιδιωτικοποίησης της Ε.Υ.Α.Θ. Α.Ε. η οποία στο βωμό της αύξησης της κερδοφορίας της δεν διστάζει ένα φυσικό πόρο ζωτικής σημασίας όπως το νερό να το μετατρέπει σε εμπορεύσιμο είδος, ενώ θα έπρεπε να αποτελεί κοινωνικό αγαθό και να τελεί υπό δημόσιο έλεγχο και διαχείριση με την καθοριστική συμβολή της Τοπικής Αυτοδιοίκησης. 
      Υπεύθυνη είναι η Κυβέρνηση που συνεχίζει την πολιτική των ιδιωτικοποιήσεων η οποία ξεκίνησε επί κυβερνήσεων ΠΑ.ΣΟ.Κ., αλλά και γιατί ενέκρινε τις συγκεκριμένες αυξήσεις που θα συρρικνώσουν ακόμη περισσότερο το ήδη συρρικνωμένο εισόδημα των λαϊκών οικογενειών.
      Όλα αυτά θα είχαν αποφευχθεί αν η Κυβέρνηση προχωρούσε στη δημιουργία ενιαίου φορέα διαχείρισης νερού στη Θεσσαλονίκη με την καθοριστική συμμετοχή της Τοπικής Αυτοδιοίκησης του νομού. 
      Ερωτώνται λοιπόν οι κύριοι Υπουργοί:
      Πρώτον, αν η Κυβέρνηση θα προχωρήσει στη δημιουργία ενιαίου φορέα διαχείρισης νερού στη Θεσσαλονίκη και
      δεύτερον, αν θα ανακαλέσουν άμεσα τις αυξήσεις της Ε.Υ.Α.Θ. Α.Ε.».
      Στην επίκαιρη ερώτηση του κ. Χουρμουζιάδη θ’ απαντήσει ο Υπουργός Μακεδονίας Θράκης κ. Γεώργιος Καλαντζής.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, κύριοι συνάδελφοι, όπως θα έπρεπε να γνωρίζουμε όλοι μας το έργο το οποίο επιτελείται από την Ε.Υ.Α.Θ. Α.Ε. είναι πάρα πολύ σημαντικό και γι’ αυτό δεν κρίνεται απαραίτητο σε αυτήν τη φάση τουλάχιστον, αλλά νομίζω και αργότερα, να προχωρήσουμε στη δημιουργία ενιαίου φορέα. Αυτό που πιστεύω ότι πρέπει να γίνει είναι να αναβαθμιστούν περισσότερο οι υπηρεσίες της Ε.Υ.Α.Θ. και να επεκταθούν αν είναι δυνατόν και σε άλλες περιοχές της Μακεδονίας και της Θράκης διότι πιστεύω ότι έχουν και την τεχνογνωσία οι υπηρεσίες της Ε.Υ.Α.Θ. και τη δυνατότητα να λειτουργήσουν πολύ καλύτερα απ’ άλλους.
      Η νέα τιμολογιακή πολιτική, κύριοι συνάδελφοι, για την πενταετία 2007-2011 ενεκρίθη από τους συναρμόδιους Υπουργούς μετά από πρόταση της εταιρείας και αφού βέβαια προηγήθηκαν μακροχρόνιες και επίπονες θα έλεγα διαβουλεύσεις μεταξύ όλων των φορέων και στηρίζεται πάνω στην ξεκάθαρη βούληση αυτής της Κυβέρνησης για μια γενικότερη δημοσιονομική πολιτική η οποία θα αποκαθιστά μια υγιή σχέση ανάμεσα στο κόστος των παρεχομένων υπηρεσιών και στην ανάγκη των πολιτών να μπορούν να έχουν μια καλύτερη παροχή υπηρεσιών από εταιρείες κοινής ωφελείας όπως είναι η Ε.Υ.Α.Θ.. Και όλα αυτά βέβαια πάντα με την πρόβλεψη ότι οι αυξήσεις αυτές δεν πρέπει σε καμία περίπτωση να είναι δυσβάστακτες για το κοινωνικό σύνολο.
      Έτσι λοιπόν, η εγκεκριμένη πολιτική της Ε.Υ.Α.Θ. που έγινε στις 29.12.06 προβλέπει λογικές αυξήσεις κατά την άποψή μας για τα νοικοκυριά αφού μεσοσταθμικά αυτές είναι της τάξεως του 4%. Όταν δε επικαλείστε την αναδρομικότητα θα πρέπει να σας πω ότι αυτό δεν ισχύει αφού οι νέες τιμές θα εφαρμοστούν από την πρωτομαγιά του 2007 γεγονός που σημαίνει ότι όλοι οι καταναλωτές που θα καταμετρηθούν από 1.1.07 έως 30.4.07 θα τιμολογηθούν με τιμές του 2006.
      Οι αυξήσεις που προβλέπονται σε αυτό το διάστημα ξέρετε ότι δεν μπορούν να χαρακτηριστούν σαν επακόλουθο της εισαγωγής της Ε.Υ.Α.Θ. στο Χρηματιστήριο ούτε επιβάλλονται στο βωμό της κερδοφορίας. Απεναντίας νομίζουμε ότι μετά την εισαγωγή της Ε.Υ.Α.Θ. στο Χρηματιστήριο εκσυγχρονίζονται όλες γενικά οι προσπάθειες της διοίκησης και θεωρούμε ότι προχωρούν στη συρρίκνωση του λειτουργικού κόστους και στον εξορθολογισμό των επενδύσεων. Όπως δε, είναι φυσικό η όποια κερδοφορία της εταιρείας μετά από τους φόρους και τα μερίσματα προορίζεται για επέκταση των δικτύων και βελτίωση ή αποκατάσταση των υφισταμένων τεχνικών εγκαταστάσεων. Πρέπει να γνωρίζουμε όλοι ότι μόλις το 25% των μετοχών της Ε.Υ.Α.Θ. ανήκει σε ιδιώτες θεσμικούς και όπως ξέρετε το ετήσιο μέρισμα δεν πηγαίνει μόνο σε αυτούς αλλά πηγαίνει προς όλους τους εταίρους. 
      Την αναφορά σας στην ερώτηση ότι το νερό είναι φυσικός πόρος και κοινωνικό αγαθό, όπως και την αναφορά ότι δεν βρίσκεται σε αφθονία πρέπει να την δούμε από την έννοια ότι αυτήν τη στιγμή οι βασικές υδροληψίες της εταιρείας -και το γνωρίζετε ως Θεσσαλονικείς και εσείς- γίνονται μακριά από τη Θεσσαλονίκη, όπως ξέρετε στην Αραβησσό, στο φράγμα Αλιάκμονα και έτσι η Ε.Υ.Α.Θ. δαπανά μεγάλα κονδύλια για την άντληση, μεταφορά, επεξεργασία και διανομή του νερού. 
      Με αυτήν τη νέα πολιτική προβλέπεται να επεκταθεί, όπως ξέρετε και σε νέους δήμους η Ε.Υ.Α.Θ., όπως είναι το Ωραιόκαστρο, η Ευκαρπία, η Πυλαία, τα Πεύκα, η Νικόπολη, που θα ενταχθούν σταδιακά βέβαια. Αυτοί οι νέοι πελάτες θα φέρουν νέα εισοδήματα, ώστε να μπορέσουν να βοηθήσουν την ανάπτυξη, την κερδοφορία και την εξυγίανση, αν θέλετε, της εταιρείας.
      Τέλος, θέλω να σας διαβεβαιώσω ότι η συνολική επιβάρυνση κάθε νοικοκυριού για την ύδρευση και αποχέτευση θα είναι περίπου 1,03 ευρώ ανά κυβικό μέτρο, πολύ χαμηλότερα δηλαδή, τόσο από την Ε.Υ.Δ.Α.Π. όσο και από το μέσο όρο όλων των άλλων μεγάλων αλλά και μικρών δημοτικών επιχειρήσεων της χώρας, όπου η αντίστοιχη επιβάρυνση μεσοσταθμικά είναι της τάξεως 1,25%. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κύριε Χουρμουζιάδη, έχετε το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Ο Υπουργός Μακεδονίας-Θράκης είναι ίσως ο μοναδικός Υπουργός της Κυβέρνησης που γνωρίζει όλα τα λαϊκά προβλήματα, γιατί κάθε μέρα κάτω από τα παράθυρα του γραφείου του βρίσκεται και μία κοινωνική ομάδα. Τη μία ημέρα οι αγρότες, την άλλη ημέρα οι εκπαιδευτικοί, την άλλοι οι υγειονομικοί κ.λπ..
      Ξέρετε, κύριε Υπουργέ, τη γνωστή παροιμία «να μην πούμε το νερό νεράκι». Με αυτήν την ακρίβεια, με την αύξηση της τιμής θα πούμε το νερό νεράκι, γιατί δεν είναι το μόνο αγαθό που τελικά ακριβαίνει, αλλά τα πάντα. Πρέπει έστω και αυτό το μικρό ποσοστό το οποίο αναφέρατε –και είναι σωστό βέβαια- θα πρέπει να το βάλουμε μαζί με όλα τα άλλα ποσοστά της ακρίβειας που συνοδεύουν όλα τα προϊόντα της παραγωγής. 
      Αυτές τις ημέρες οι αγρότες διαμαρτύρονται και για το νερό. Το αναφέρουμε στην ερώτησή μας. Το νερό είναι ένα κοινωνικό αγαθό. Γίνεται όμως εμπόρευμα και αυτό γίνεται, κύριε Υπουργέ -αυτό δεν πρέπει να το αρνηθείτε- όταν το αναλαμβάνει μία ανώνυμη εταιρεία, η οποία από τη φύση της πρέπει να κοιτάξει, ώστε το κόστος λειτουργίας της να είναι χαμηλό, γι’ αυτό και δεν κάνει επενδύσεις ή αν θέλετε δεν κάνει παρεμβάσεις στη βελτίωση του δικτύου. 
      Έχουμε αναφορές και παράπονα ότι το νερό όχι μόνο ακριβαίνει, αλλά χάνει και την ποιότητά του. Γι’ αυτό όταν τελικά ο οργανισμός μετατράπηκε σε ανώνυμη εταιρεία, έγινε δηλαδή ιδιωτικός φορέας, εμείς διαμαρτυρηθήκαμε, γιατί προβλέψαμε τι θα γινόταν και με το θέμα της ποιότητας και με το θέμα της ακρίβειας. 
      Την ανάλυση που κάνατε, αν τη δει κάποιος αντικειμενικά, επιστημονικά -ας το πω- θα την έβρισκε σωστή, αναφορικά με τις γεωτρήσεις, τις άλλες φροντίδες, ακόμα και τη σύνδεση που κάνατε για το πόσο ακριβαίνει σε σχέση με το γενικότερο επίπεδο της ακρίβειας. Ίσως είναι έτσι. 
      Αν το δούμε, όμως, μόνο του το θέμα, τι συμβαίνει με το νερό στη Θεσσαλονίκη -τη ζείτε πια τη Θεσσαλονίκη ως Υπουργός Μακεδονίας-Θράκης και άλλωστε η Καβάλα που είναι πατρίδα σας δεν είναι μακριά- τότε πρέπει να πούμε ότι το νερό για τη Θεσσαλονίκη είναι ένα πρόβλημα. Φροντίστε να μη γίνει αβάσταχτο πρόβλημα.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.  Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε καθηγητά, νομίζω ότι θα πρέπει να φοράμε παρωπίδες, με πρώτον εμένα, αν δεν αναγνωρίσουμε ότι από τους βασικότερους και σημαντικότερους σταθμούς του 20ου αιώνα είναι οι αγώνες των κομμουνιστών, των κομμουνιστικών κομμάτων αλλά και της Αριστεράς, για την προάσπιση, αν θέλετε και τη βελτίωση συνθηκών εργασίας των εργαζομένων και των εχόντων ανάγκη κοινωνικών τάξεων. Αυτό δεν μπορεί να το παραγνωρίσει κανείς. Η βελτίωση των συνθηκών και η βελτίωση της ζωής εν πολλοίς οφείλεται και στους αγώνες και στις προσπάθειες αυτές.
      Όμως, πέρα από τους αγώνες, χρειάζεται και πολιτική. Σ’ αυτό διαφωνούμε. Εμείς πιστεύουμε -και έχει αποδειχθεί στην πράξη- ότι μέχρι τώρα τουλάχιστον αυτός ο δρόμος είναι ο καλύτερος, ότι το αστικό καθεστώς και οι κανόνες της οικονομίας, τους οποίους αυτό πρεσβεύει, είναι το σύστημα το οποίο μπορεί να παράγει ώστε να μπορεί να έχει τη δυνατότητα να προσφέρει στους κοινωνικά έχοντες ανάγκη, στους χαμηλόμισθους και κοινωνικά ευαίσθητους εταίρους.
       Αυτήν την πολιτική ακολουθούμε κι εδώ. Σαφώς θα ήταν καλό και λογικό να μην πληρώνει κανείς το νερό. Είναι φυσικό αγαθό. Ιδιαίτερα οι φτωχοί -αν υπάρχουν σήμερα, όσοι υπάρχουν- να μην πληρώνουν καθόλου. Όμως δεν γίνεται. Πρέπει να υπάρχουν κάποιοι κανόνες. Βάσει αυτών των κανόνων, σαφώς δεν πρέπει να είναι μια κερδοφόρα εταιρεία, η οποία θα φθάσει σε ρυθμούς ασυδοσίας, αλλά πρέπει και αυτή η εταιρεία να σταθεί. Δεν μπορεί συνεχώς η Κυβέρνηση ή οι μέτοχοι σήμερα -γιατί είναι μια εταιρεία εισηγμένη στο Χρηματιστήριο-…
       ΑΓΓΕΛΟΣ ΤΖΕΚΗΣ: Έχει και μεγαλομέτοχο από γαλλική πολυεθνική…
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Τζέκη, αν μου επιτρέπετε, θα ήθελα να ολοκληρώσω.
      Λέω, λοιπόν, ότι δεν μπορεί μια τέτοια εταιρεία η οποία, όπως ξέρετε, δίνει αναφορά και στους μετόχους αλλά και σ’ όλους όσοι εμπλέκονται εκεί μέσα, να μην έχει τη δυνατότητα να σταθεί από μόνη της στα πόδια της. Και αυτό κάνουμε. Δεν προσβλέπουμε σε κερδοφορία, στο να γίνει μια εταιρεία η οποία θα κερδίζει. Όπως σας είπα και προηγουμένως, ξέρετε ότι μόνο το 30% πάει σε ιδιώτες, θεσμικούς –είναι οι μέτοχοι της εταιρείας- ενώ το υπόλοιπο πάει στο κοινωνικό σύνολο. Μακάρι –και χαίρομαι γι’ αυτό που κάνετε και εκεί βοηθάτε- η εταιρεία να γίνει καλύτερη, να μπορεί να παρέχει σωστό νερό, να μην υπάρχουν μεγάλες διαρροές και να μπορεί να το χαίρεται αυτό ο λαός της Θεσσαλονίκης και αν θέλουμε και περαιτέρω να αναπτυχθούμε και στους υπόλοιπους νομούς της βόρειας Ελλάδας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Θα συζητήσουμε τώρα την τελευταία για σήμερα, με αριθμό 284/6-2-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζει το Δρομοκαϊτειο Νοσοκομείο κ.λπ..
      Το περιεχόμενο της επίκαιρης ερώτησης του κ. Πρωτόπαπα έχει ως εξής:
      «Ένα χρόνο μετά τις δημόσιες δεσμεύσεις του Υπουργού Υγείας για επίλυση των προβλημάτων του Δρομοκαϊτειου η κυβερνητική απραξία συνεχίζεται με αποτέλεσμα η κατάσταση που επικρατεί στο Νοσοκομείο να είναι τραγική αφού:
      α) Για τρία ολόκληρα χρόνια δεν έχει γίνει καμία πρόσληψη. Αυτή τη στιγμή από τις χίλιες τετρακόσιες οργανικές θέσεις οι οκτακόσιες είναι κενές (!!), με αποτέλεσμα οι ελλείψεις τόσο σε νοσηλευτικό όσο και σε ιατρικό προσωπικό να καθιστούν την συνέχιση της λειτουργίας του νοσοκομείου προβληματική.
      β) Εγκαταλείφθηκε ο σχεδιασμός για ανάπτυξη του Νοσοκομείου με 300 κρεβάτια Βραχείας Νοσηλείας, ενώ παράλληλα αυξήθηκαν οι υπηρεσίες του με αποτέλεσμα να εισάγονται υπεράριθμοι ασθενείς, χωρίς να υπάρχουν οι κατάλληλες υποδομές νοσηλείας.
      γ) Παρά το γεγονός ότι υπάρχουν οι διαθέσιμοι πόροι, εγκαταλείφθηκε ο σχεδιασμός για την αποασυλοποίηση σε εξωνοσοκομειακές στεγαστικές δομές. 
      δ) Δεν έγινε καμία βελτίωση στον ξενοδοχειακό εξοπλισμό, αλλά και δεν απομακρύνθηκε ο αμίαντος από τις κτηριακές εγκαταστάσεις, με αποτέλεσμα να ελλοχεύουν μεγάλοι κίνδυνοι για την υγεία των ασθενών και του προσωπικού.
      Επειδή, παρά την κατάσταση που επικρατεί, η μόνη «πρωτοβουλία» του Υπουργείου τον τελευταίο χρόνο είναι η μείωση διακοσίων δεκαεπτά οργανικών θέσεων του Οργανισμού προκειμένου να καλυφθούν οι ανάγκες περιφερειακών ψυχιατρείων, 
      Ερωτάται ο Υπουργός:
      Τι προτίθεται συγκεκριμένα να πράξει για την επίλυση των μεγάλων προβλημάτων που αντιμετωπίζει το Δρομοκαϊτειο, ώστε να μπορέσει να συνεχίσει ομαλά την λειτουργία του;»
      Στην επίκαιρη ερώτηση του κ. Πρωτόπαπα θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, για το θέμα που πραγματεύεται η επίκαιρη ερώτηση του κ. Πρωτόπαπα για το Δρομοκαϊτειο, όπως θα ξέρετε, τις τελευταίες ημέρες, όπως και κατά καιρούς και κατά το παρελθόν, είδαμε ίδιες εικόνες, να υπάρχει μια έντονη διαμαρτυρία, μια μαχητική αγωνιστικότητα όλων των εργαζομένων. Δεν θέλω να κάνω κριτική για τον τρόπο της έκφρασης και της δράσης, απλώς και μόνον οι εικόνες αυτές, που με αλυσίδες κλείνουμε την πόρτα και δεν δεχόμαστε εισαγγελικές παραγγελίες αρρώστων που έχουν πρόβλημα να εισαχθούν, δημιουργεί γενικότερα –για τα σημερινά μας δεδομένα και τα επιστημονικά δεδομένα του σήμερα- μια εικόνα όχι τόσο πολύ ωραία. Τέλος πάντων, το αντιπαρέρχομαι αυτό. 
      Απλώς και μόνο θέλω να σας αναφέρω το εξής. Με τη συζήτηση την οποία είχαμε, το Δρομοκαϊτειο Νοσοκομείο από 1ης Μαρτίου θα μπει σε γενική εφημερία κάθε Πέμπτη και Κυριακή, είκοσιτετράωρη εφημερία. Άλλαξε το πρόγραμμα. Την Κυριακή την θέλανε οι εργαζόμενοι και πραγματικά θα γίνεται Κυριακή. Και συνεπικουρείται η εφημερία τους την Πέμπτη με το Θριάσιο Νοσοκομείο. 
        Σε ενίσχυση από πλευράς στελεχιακού δυναμικού και ιδιαίτερα της ιατρικής υπηρεσίας έχουν τοποθετηθεί τέσσερις επικουρικοί γιατροί: ένας παθολόγος, ένας ψυχίατρος, ένας ακτινολόγος και εντός των ημερών θα είναι και ένας μικροβιολόγος.
        Ως προς το θέμα το οποίο αναφέρετε για τις διακόσιες δεκαεπτά θέσεις, οι οποίες κατηργήθησαν, γνωρίζετε πολύ καλά ότι οι θέσεις αυτές δεν καταργούνται, απλώς γίνονται ισοδύναμες θέσεις για να αναπτυχθεί το πρόγραμμα «ΨΥΧΑΡΓΩ», στο οποίο εντάσσεται η όλη μας πολιτική της ψυχικής υγείας. Άρα, λοιπόν, δημοσιονομικά οι διακόσιες δεκαεπτά θέσεις μετατρέπονται σε εκατόν τριάντα πέντε θέσεις, απ’ αυτές οι ενενήντα θέσεις είναι για τα τρία κέντρα ψυχικής υγείας και οι υπόλοιπες θέσεις είναι για τις δομές που αναπτύσσονται στα άλλα γενικά νοσοκομεία. 
        Από το προσωπικό των δύο χιλιάδων εγκεκριμένων μονίμων θέσεων του νοσηλευτικού προσωπικού, που τελείωσε πια μέσα σε χρόνο ρεκόρ και ήδη έχουμε τη δυνατότητα της διαθεσιμότητας του προσωπικού, είκοσι άτομα νοσηλευτές – νοσηλεύτριες θα στελεχώσουν τη νοσηλευτική υπηρεσία, όπως επίσης έχει γίνει και κατανομή από τα χίλια άτομα εποχικού προσωπικού. Θα ενισχυθεί το Δρομοκαΐτειο με είκοσι άτομα και επίσης από τα δεκαοκτάμηνα, που εντός των ημερών προκηρύσσονται οι τρεις χιλιάδες θέσεις, το Δρομοκαΐτειο θα πάρει άλλα εικοσιπέντε άτομα δεκαοκτάμηνης λειτουργίας, για να μπορέσει έτσι ν’ αντιμετωπίσει τα προβλήματά του. 
        ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρωτόπαπα, έχετε το λόγο.
         ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, απορώ μερικές φορές με εσάς και –δεν εννοώ προσωπικά- εννοώ με την Κυβέρνησή σας. Το πρόβλημα είναι γιατί έκλεισαν οι εργαζόμενοι την πόρτα στο Δρομοκαΐτειο και είπαν ότι δεν μπορούμε να δεχθούμε άλλους; Γιατί απλούστατα δεν είχαν πού να τους βάλουν! Γιατί δεν υπήρχαν νοσηλευτές και γιατροί να τους περιθάλψουν! Γιατί από τα χίλια τετρακόσια άτομα λείπουν οι οκτακόσιοι! Τι να κάνουν οι άνθρωποι; 
        Έχετε αντιληφθεί πού έχει οδηγηθεί το Δρομοκαΐτειο. Φαντάζομαι ότι έχετε. Και τι κάνετε; Τίποτα, κυριολεκτικά τίποτα! Θα στείλουμε –λέει- είκοσι άτομα. Να κάνουν τι τα είκοσι άτομα; Να τα στείλετε, βεβαίως. Και πήραμε και τέσσερις επικουρικούς. Τώρα έχουμε τη μόδα των επικουρικών γιατρών. Δεν μπορούν να γίνουν προσλήψεις τακτικών γιατρών, ενώ ξέρετε ότι ο νόμος δεν λέει οι επικουρικοί γιατροί να πηγαίνουν στα νοσοκομεία του κέντρου. 
        Αλλά, εν πάση περιπτώσει, λύνεται το πρόβλημα έτσι; Λύνεται το πρόβλημα με συμβασιούχους γιατρούς, με συμβασιούχους νοσοκόμους; Είναι δυνατόν να συνεχιστεί αυτή η κατάσταση σ’ έναν ευαίσθητο τομέα, όπως είναι ο τομέας της ψυχικής υγείας;
        Θα έχουμε την ευκαιρία την Τρίτη να συζητήσουμε το αίσχος που υπάρχει αυτήν τη στιγμή με την επιχείρηση διακοπής του Προγράμματος «ΨΥΧΑΡΓΩΣ» και της ψυχιατρικής μεταρρύθμισης –δεν εξαντλώ τώρα το χρόνο μου- αλλά δεν μπορεί και το «Δρομοκαΐτειο», ένα δημόσιο ψυχιατρείο, να εγκαταλείπεται στην τύχη του!
        Σας πειράζουν οι κινητοποιήσεις. Πληροφορήθηκα ότι σήμερα το πρωί έπαιρνε τηλέφωνο ο Γενικός Γραμματέας του Υπουργείου σας και ρωτούσε γιατί δεν ήταν η Νέα Δημοκρατία  στις κινητοποιήσεις του «Ευαγγελισμού». 
        Εμ, τι να έρθει να κάνει η Νέα Δημοκρατία στις κινητοποιήσεις του «Ευαγγελισμού»; Τολμάει να εμφανιστεί, κύριε Υπουργέ; Μπορεί να έρθει Βουλευτής να υποστηρίξει ότι όλα πάνε καλά στο χώρο της υγείας και ότι αναβαθμίζετε το χώρο της υγείας, όπως είχατε προεκλογικά δεσμευτεί; Τολμάει να έρθει Βουλευτής σας να πει ότι είναι σωστή η συμπεριφορά του Υπουργείου σας και της Κυβέρνησής σας στα δημόσια νοσοκομεία; Πουθενά δεν μπορεί να εμφανιστεί.
        Ιδιαίτερα, όμως, για το «Δρομοκαΐτειο» είναι θέμα ευθύνης της κοινωνίας μας, είναι θέμα εικόνας της ελληνικής κοινωνίας. Δεν μπορεί να προχωρήσουμε με το μισό προσωπικό να λείπει! Δεν φταίνε οι εργαζόμενοι, όταν λένε «δεν μπορούμε πια, δεν έχουμε πού να τους βάλουμε και δεν μπορούμε να περιθάλψουμε τους νέους ασθενείς που έρχονται με εισαγγελική παραγγελία». 
        Δεν φταίνε οι εργαζόμενοι, όταν φθάνουν στο σημείο να κάνουν κινητοποιήσεις που δεν επιθυμούν ούτε και οι ίδιοι, για να σώσουν τη στοιχειώδη αξιοπρέπειά τους και τα δικαιώματά τους.
        Λέτε ότι θα γίνουν εφημερίες. Ερωτώ: θα υπάρχει ακτινολόγος, μικροβιολόγος και παθολόγος στις εφημερίες; Θα ληφθούν συγκεκριμένα μέτρα, για να καλυφθούν τα κενά του «Δρομοκαΐτειου»; Θα ληφθούν συγκεκριμένα μέτρα, ώστε να αποκατασταθεί η ανάπτυξη του νοσοκομείου με τα κρεβάτια βραχείας νοσηλείας ή θα μείνουμε στους τέσσερις επικουρικούς; Θα υπάρχει τελικά μέριμνα της Κυβέρνησης για το μείζον θέμα της ψυχικής υγείας ή έχουμε εγκαταλείψει αυτούς τους ασθενείς στην τύχη τους, δημιουργώντας νοσοκομεία-άσυλα και εγκαταλείποντάς τους εκεί πέρα; 
        Δεν είναι αυτό το μέλλον της ελληνικής κοινωνίας, δεν είναι αυτά που είχατε δεσμευθεί, δεν είναι αυτά που αρμόζουν σε μία σύγχρονη ευρωπαϊκή χώρα. Αλλάξτε τα πράγματα! Και αν δεν μπορείτε να το κάνετε, σηκωθείτε και φύγετε, να το κάνει κάποιος άλλος!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Βέβαια δεν θα σας δώσουμε, κύριε Πρωτόπαπα, τη χαρά να ξαναέρθετε εσείς στα πράγματα ως ολετήρες -που ήσασταν- όλης της κοινωνικής μας ζωής και στο χώρο της υγείας, για να καταστρέψετε αυτά που επί τρία χρόνια προσπαθούμε να μαζέψουμε.
      Επειδή είπατε ότι οι Βουλευτές της Νέας Δημοκρατίας ήσαν απόντες, έχω να σας πω ότι μη νομίζετε ότι οι Βουλευτές της Νέας Δημοκρατίας πάσχουν από φοβική νεύρωση. Απλούστατα, οι Βουλευτές της Νέας Δημοκρατίας είναι υπεύθυνοι και ξέρουν πολύ καλά το πρόγραμμά μας και εμείς εφαρμόζουμε πιστά το πρόγραμμα για το οποίο μας ψήφισε ο ελληνικός λαός.
      Αλλά ας πάμε στο «Δρομοκαΐτειο», επειδή το σχολιάζετε τόσο πολύ. Θα παραδεχθώ ένα για το οποίο έχετε δίκιο. Υπήρξε καθυστέρηση –λόγω καθυστερήσεως μελετών- στην ανάπλαση πραγματικά των κτηρίων αυτών: του Αγίου Ισίδωρου, του Βελισάριου, το Βελέντζιο και η Αγία Μαρκέλλα, που φορέας υλοποίησης αυτών είναι η Νομαρχιακή Αυτοδιοίκηση. Εκεί υπήρξε μια καθυστέρηση των μελετών. Προχωράμε και πολύ σύντομα θα ολοκληρωθούν.
      Είπατε ότι δεν σας καλύπτουν τα άτομα τα οποία θα πάμε, είτε ως μόνιμο προσωπικό είτε υπό τη μορφή των δεκαοκταμήνων και των οκταμήνων. Είναι ένα προσωπικό, το οποίο θα δώσει λειτουργικότητα στις δομές αυτές. Βεβαίως για το Πρόγραμμα «ΨΥΧΑΡΓΩΣ» για την αποασυλοποίηση, θα έχουμε τη δυνατότητα να μιλήσουμε εκτενέστερα την άλλη φορά και όχι αποσπασματικά σήμερα. 
      Όσο για το θεσμό των επικουρικών γιατρών –που ήταν πολύ σωστός- στην αρχή ο Αλέκος Παπαδόπουλος με το ν. 2889 τον είχε επικεντρώσει σε δυσπρόσιτες περιοχές και εμείς κάναμε επέκταση και για τις νοσηλευτικές μονάδες στα μεγάλα κέντρα, στα μεγάλα μας νοσοκομεία, για να μπορέσουμε να καλύψουμε τις ανάγκες που υπάρχουν μεταξύ της προκήρυξης της οποιαδήποτε θέσεως και της τακτικής πλήρωσης της θέσεως. 
      Όσον αφορά το θέμα στο οποίο αναφέρεστε για το προσωπικό, σας είπα ακριβώς ότι οι δομές οι οποίες αναπτύσσονται στο πρόγραμμα «ΨΥΧΑΡΓΩΣ» δίνουν μιας άλλης μορφής δυνατότητα για τη λειτουργία του «Δρομοκαΐτειου» Νοσοκομείου. Σας πληροφορώ ότι την 1η Μαρτίου θα ανοίξει η Πανεπιστημιακή Ψυχιατρική Κλινική υπό τον καθηγητή κ. Λύκουρα στο «Αττικό Νοσοκομείο» για να μπορέσει να αποσυμπιέσει το σύστημα ως προς τη ζήτηση κλινών για τους ψυχασθενείς μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τέσσερις συνοδοί καθηγητές των φιλοξενούμενων από τη Βουλή των Ελλήνων Γυμνασίων Πηγαδίων, Κελερίου Καρπάθου
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 38/21/15.1.2007 επίκαιρη επερώτηση των Βουλευτών του ΠΑ.ΣΟ.Κ. κ.κ. Έκτορα Νασιώκα, Χρήστου Πρωτόπαπα, Εμμανουήλ Σκουλάκη, Λεωνίδα Γρηγοράκου, Παναγιώτη Αντωνακόπουλου, Μιλτιάδη Βέρρα, Κωνσταντίνου Γείτονα, Μαρίας Δαμανάκη, Ροδούλας Ζήση, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Δημητρίου Λιτζέρη, Στυλιανού Ματζαπετάκη, Αριστείδη Μουσιώνη, Μιλτιάδη Παπαϊωάννου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Νικολάου Σαλαγιάννη, Ιωάννη Σκουλά, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Παρασκευής Χριστοφιλοπούλου και Αναστασίου Χωρέμη, προς τον Υπουργό Υγείας και Κοινωνικής Αλληλεγγύης, σχετικά με το «Αττικό Νοσοκομείο».
      Πριν δώσω το λόγο στον πρώτο επερωτώντα, θέλω να σας γνωρίσω ότι για τη συζήτηση της επερώτησης ως Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Μιλτιάδης Βαρβιτσιώτης με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Αποστόλου Σταύρου.
      Επίσης, για τη συζήτηση της επερώτησης αυτής από το Συνασπισμό ορίζεται Κοινοβουλευτικός Εκπρόσωπος ο Βουλευτής κ. Αθανάσιος Λεβέντης με απόφαση του Προέδρου του, κ. Αλέξανδρου Αλαβάνου.
      Το λόγο έχει ο πρώτος επερωτών κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, χαρακτηριστικό παράδειγμα της αρνητικής πολιτικής της Νέας Δημοκρατίας στο χώρο της υγείας αποτελεί η συνεχιζόμενη καθυστέρηση για την πλήρη λειτουργία του Νοσοκομείου «Αττικόν», του πρώτου γενικού πανεπιστημιακού νοσοκομείου της Ιατρικής Σχολής Αθηνών. Είναι ένα νοσοκομείο με πολύ μεγάλες και καλές προδιαγραφές, μεγάλες δυνατότητες, ένα νοσοκομείο κρίσιμο για την ευρύτερη περιοχή της δυτικής Αττικής, που παρέχει τις μισές περίπου υπηρεσίες απ’ ό,τι έπρεπε να παρέχει και βέβαια τις παρέχει πολύ καλά, αλλά τις μισές. Απέχει, δηλαδή, ακόμη πολύ από το επίπεδο λειτουργίας που προβλέπει το οργανόγραμμά του.
      Είναι χαρακτηριστικό ότι από το Φεβρουάριο του 2004 μέχρι τον Οκτώβριο του 2006 προστέθηκαν στη λειτουργία του νοσοκομείου μόνο λίγες κλίνες και μόνο το τελευταίο διάστημα, από το Νοέμβριο δηλαδή, άρχισε η ημιτελής λειτουργία τριών ακόμα κλινικών και μιας μονάδος. 
      Χάθηκαν δυόμισι χρόνια -από το Μάρτη του 2004 έως τον Οκτώβρη-Νοέμβρη του 2006- με ευθύνη της Κυβέρνησης για την πλήρη προσφορά ποιοτικών ιατρικών υπηρεσιών προς τους πολίτες της δυτικής Αθήνας. Ακόμα όμως και σήμερα δεν λειτουργούν, ενώ έχουν διευθυντές και άλλο ιατρικό προσωπικό, η ουρολογική κλινική, η Ω.Ρ.Λ. κλινική, η κλινική χειρουργικής θώρακος, η αγγειοχειρουργική κλινική, η νευρολογική κλινική, η μονάδα νεογνών στο παιδιατρικό. 
      Τρία χρόνια! Είναι χαρακτηριστικό ότι το νοσοκομείο γι ‘αυτούς τους λόγους δεν μπορεί να εφημερεύσει ως αυτοτελές νοσοκομείο, αλλά αναγκάζεται να εφημερεύει ως συμπληρωματικό νοσοκομείο του Πειραιά. 
      Οι ελλείψεις στο προσωπικό υπερβαίνουν το 50%. Σήμερα που μιλάμε, υπερβαίνουν το 50%! Έχουμε επτακόσιους πενήντα οκτώ εργαζόμενους –πλην ιατρών- έναντι χιλίων πεντακοσίων ογδόντα τεσσάρων που προβλέπει το οργανόγραμμα. 
      Είναι χαρακτηριστικό ότι στον πιο κρίσιμο τομέα του νοσοκομείου, στη νοσηλευτική υπηρεσία, υπάρχουν σήμερα τετρακόσιες ογδόντα μία κενές θέσεις που αντιστοιχούν περίπου στο 50% του συνόλου. Είναι χαρακτηριστικό ότι υπηρετούν πεντακόσιοι εννέα νοσηλευτές και νοσηλεύτριες, ενώ το Οργανόγραμμα προβλέπει εννιακόσιες ενενήντα θέσεις. 
      Επίσης, δεν λειτουργούν και ορισμένα κρεβάτια στη μονάδα εμφραγμάτων. Τρία στα εννιά, κύριε Υπουργέ! Και μην το αρνηθείτε, γιατί το είδαμε με τα μάτια μας πριν από λίγες μέρες που είχαμε επισκεφθεί το νοσοκομείο με  παρουσία και του Προέδρου μας. 
      Σημειώνουμε ότι σύμφωνα με το ολοκληρωμένο πρόγραμμα συνολικής ανάπτυξης του νοσοκομείου και αναβάθμισης των υπηρεσιών του, έπρεπε όλα να είχαν ολοκληρωθεί μέχρι το Σεπτέμβριο του 2005.
      Στις 17 Φεβρουαρίου 2004, ο τομεάρχης τότε της Νέας Δημοκρατίας κ. Νικήτας Κακλαμάνης δήλωνε πως δεν συμβιβάζεται με τη μετριότητα και πως η Κυβέρνησή του θα έθετε ως στόχο την πλήρη ανάπτυξη όλων των υπηρεσιών του «Αττικού Νοσοκομείου» –προσέξτε- με ορίζοντα υλοποίησης τον ένα χρόνο. 
      Τις έχουμε τις δηλώσεις του κ. Κακλαμάνη. 
      Όμως, επί δύο χρόνια –όχι επί ένα, αλλά επί δύο- ο κ. Κακλαμάνης όχι μόνο συμβιβάστηκε, αλλά δεν πέτυχε καν τη μετριότητα. Κατάφερε να βαθμολογηθεί κάτω από τη βάση. 
      Στις 14 Φεβρουαρίου 2006, αλλάζει η ηγεσία του Υπουργείου Υγείας και ο κ. Αβραμόπουλος, ο νέος Υπουργός, λέει ότι σε δύο έως τρεις μήνες το «Αττικό Νοσοκομείο» θα λειτουργήσει πλήρως. Επί δώδεκα μήνες, λοιπόν, ο κ. Αβραμόπουλος δεν έχει πετύχει την πλήρη ανάπτυξη όλων των υπηρεσιών του «Αττικού Νοσοκομείου» και η απόσταση μέχρι αυτήν την αναγκαιότητα παραμένει πολύ μεγάλη. 
      Έως εδώ! Κύριε Υπουργέ, οι πολίτες της δυτικής Αθήνας δεν μπορούν να περιμένουν άλλο. Κύριοι Υπουργοί, οφείλετε να αναλάβετε τις ευθύνες σας και φροντίστε να στελεχωθεί και να λειτουργήσει πλήρως και το ταχύτερο το «Αττικό Νοσοκομείο». Εάν δεν μπορείτε, δηλώστε το. Πείτε «δεν μπορούμε, δεν είμαστε ικανοί», ώστε να το γνωρίζει και ο ελληνικός λαός και να αποφασίσει βεβαίως το πώς θα σας αντιμετωπίσει στις εκλογές. 
      Το δυστύχημα, κύριε Υπουργέ, είναι ότι η εικόνα αυτή –γιατί θα γίνει συνολική αναφορά και από τους άλλους συναδέλφους επί του θέματος- δεν αφορά μόνο το «Αττικό Νοσοκομείο». Σήμερα το πρωί ήμουν στον «Ευαγγελισμό». Στον «Ευαγγελισμό» λείπουν περίπου χίλια άτομα από την οργανική σύνθεση του νοσοκομείου. Τα νούμερα είναι εφιαλτικά πια! Μόνο στο νοσηλευτικό προσωπικό λείπουν τετρακόσια άτομα. Το αιματολογικό εργαστήριο του νοσοκομείου –θα καταθέσω εν συνεχεία το χαρτί στα Πρακτικά- αναγκάζεται να περιορίσει τις ώρες λειτουργίας του. 
      Ακούστε, κύριοι συνάδελφοι και ιδιαίτερα όσοι είστε γιατροί. Το αιματολογικό εργαστήριο αναγκάστηκε να περιορίσει τις ώρες λειτουργίας του λόγω έλλειψης τεχνολόγων και απειλεί η διευθύντριά του να το κλείσει, διότι συνταξιοδοτούνται και άλλοι τεχνολόγοι και δεν θα υπάρχει κανένας πια να κάνει τη δουλειά από τον επόμενο Μάρτιο. 
      Και τι κάνετε, κύριε Υπουργέ;  Είναι εφιαλτικό αυτό που γράφει η διευθύντρια του αιματολογικού εργαστηρίου στον «Ευαγγελισμό» στο κείμενό της. Και βέβαια απάντηση δεν έχει πάρει. 
      Στο «Αγλαΐα Κυριακού» αντιστοιχεί ένας νοσηλευτής για έντεκα νεογνά στις μονάδες εντατικής και ένας νοσηλευτής ανά πενήντα παιδιά στις κλινικές. 
      Στο «Αμαλία Φλέμινγκ» υπάρχουν τετρακόσιες πενήντα κενές θέσεις. 
      Στο «Κ.Α.Τ.» υπάρχουν τετρακόσιες. 
      Δεν χρειάζεται να απαριθμήσω άλλα. 
      Για το «Δρομοκαϊτειο» τα είπαμε πριν. Στο Νοσοκομείο Πύργου, που πήγε σήμερα ο κύριος Υπουργός, έχουμε ένα «Αττικό Νοσοκομείο» νούμερο δύο: Το μισό νοσοκομείο είναι κλειστό και παρουσιάζονται τραγελαφικά φαινόμενα. Μας είπαν –και δεν το διέψευσε ο διοικητής του νοσοκομείου- πως όταν μπαίνει ασθενής, που δεν μπορούν να τον περιθάλψουν για να πάει στο Ρίο ή σε άλλο μεγάλο νοσοκομείο, διότι το μισό νοσοκομείο είναι κλειστό εκεί, δεν έχει προσωπικό να συνοδεύσει το ασθενοφόρο. Υπάρχει μόνο ο οδηγός και ο ασθενής είναι εγκαταλελειμμένος πίσω και δεν ξέρουν πώς θα φτάσει στο Ρίο, γιατί είναι αρκετή ώρα, όπως καταλαβαίνετε. 
      Αυτά είναι τραγελαφικά, τραγικά θα έλεγα, φαινόμενα, τα οποία δημιουργούνται σήμερα με την Κυβέρνησή σας στο χώρο της υγείας. Για να μην πούμε για το Οφθαλμιατρείο, όπου –δεν ξέρω αν το γνωρίζετε, αλλά μάθετέ το-  το διοικητικό συμβούλιο έχει να συνεδριάσει από το Μάρτιο του 2006. Υπάρχει μόνον ο διοικητής και δεν υπάρχει διοικητικό συμβούλιο. Έτσι όμως απαγορεύεται να λειτουργήσει το νοσοκομείο. 
      Όλα αυτά τι αποδεικνύουν; Όλα αυτά αποδεικνύουν ότι η Κυβέρνηση απαξιώνει συνειδητά το δημόσιο σύστημα υγείας, ενισχύοντας την ήδη προνομιακή θέση του ιδιωτικού τομέα. Όλα αυτά αποδεικνύουν ότι η υγεία δεν είναι προτεραιότητα για τη Νέα Δημοκρατία. Μια και οι δαπάνες για την υγείας ως ποσοστό του Α.Ε.Π. συνεχώς μειώνονται, το Υπουργείο σας –αδιαμαρτύρητα από εσάς- είναι δέκατο τέταρτο στη σειρά αύξησης των δαπανών. 
      Σήμερα δημιουργείται ένα άλλο μείζον θέμα, στο οποίο η επικαιρότητα μας αναγκάζει να αναφερθούμε: Είναι το θέμα του Κέντρου Αποθεραπείας και Αποκατάστασης Παίδων στη Βούλα. Στις 5 Μαΐου 2004 ο Πρωθυπουργός ο κ. Καραμανλής δήλωνε κατά τη διάρκεια επίσκεψής του στο ίδρυμα ότι τα παιδιά αυτά είναι ισότιμοι Έλληνες πολίτες και ότι έτσι θα πρέπει να αντιμετωπίζονται από ένα σύγχρονο ευρωπαϊκό κράτος. Συμφωνούμε απόλυτα. Αυτά όμως στα λόγια. Στην πράξη τι κάνατε; Τρία χρόνια μετά οι δηλώσεις αυτές έχουν ξεχαστεί και η αμείλικτη πραγματικότητα στη Βούλα περιγράφεται με μόνο μια λέξη: ντροπή!
      Ντροπή, κύριε Υπουργέ! Καλά, κανείς δεν έχει την ευαισθησία να παραιτηθεί μετά από τις εικόνες αίσχους –τις δημοσιεύει σήμερα αναλυτικά μεγάλη εφημερίδα- που όλοι κατέγραψαν; Όταν αντικρίζετε ιδρύματα–άσυλα, αποθήκες παιδιών, χωρίς γιατρούς, χωρίς διοίκηση, με περικοπές στο συσσίτιο, είναι δυνατόν να συμπεριφέρεστε χωρίς να συμβαίνει τίποτα; Τόση αναλγησία επιτέλους; Αυτό είναι το σύγχρονο ευρωπαϊκό κράτος της Νέας Δημοκρατίας; Αυτή την κοινωνία ονειρεύεστε; Αφαιρέσατε -κακώς κατά τη γνώμη μου- τη λέξη «Πρόνοια» από τον τίτλο του Υπουργείου σας. Αφαιρέστε τώρα και την «Κοινωνική Αλληλεγγύη» επιτέλους. Κάντε το Υπουργείο των ψυχρών και αδιάφορων παρατηρητών, κάντε το Υπουργείο εκείνων που συνειδητά απαξιώνουν το κοινωνικό κράτος, ευνοώντας τα μεγάλα οικονομικά συμφέροντα. 
      Και με την ευκαιρία αυτή, λύστε μας και μία άλλη εύλογη απορία: Το εμβόλιο κατά του καρκίνου του τραχήλου της μήτρας στοιχίζει στην Ελλάδα περίπου 550 ευρώ. Πώς εξηγείτε, αλήθεια, ότι πληροφορηθήκαμε πως στις Ηνωμένες Πολιτείες στοιχίζει 360 δολάρια, δηλαδή περίπου το μισό, ότι στη Μεγάλη Βρετανία στοιχίζει 242 λίρες, δηλαδή περίπου 365 ευρώ, ότι στη Νορβηγία στοιχίζει 2.800 κορόνες, περίπου 350 ευρώ; Σύντομα θα έχουμε στοιχεία και από τη Γαλλία και την Ιταλία. Τι συμβαίνει; Γιατί εδώ στοιχίζει περίπου 200 ευρώ παραπάνω; Πώς έγινε η εφαρμογή αυτού του περίφημου, του περιβόητου θα έλεγα, νόμου, τον οποίον ψηφίσατε για τις τρεις χαμηλότερες τιμές της Ευρώπης; Μήπως οι αρμόδιες υπηρεσίες δεν περίμεναν να διαμορφωθούν οι τιμές στην Ευρώπη; Ερωτώ. Μήπως το τιμολόγησαν πριν διαμορφωθούν οι σχετικές τιμές στην Ευρώπη, ώστε στην πράξη να εγκλωβιστεί, να μην εφαρμοστεί και αυτός ακόμα ο, κατά τη γνώμη μας, άδικος νόμος που ψηφίστηκε για τις τρεις κατώτερες τιμές; 
      Ψάξτε το, κύριε Υπουργέ. Εμείς περιμένουμε απαντήσεις. Και να ξέρετε ότι εμείς το ψάχνουμε και θα επανέλθουμε. Και φοβάμαι ότι θα επανέλθουμε με πράγματι πάρα πολύ σημαντικά συμπεράσματα και ίσως και πάρα πολύ σημαντικές αποκαλύψεις. Είναι όμως ένα θέμα που ερευνούμε. Αυτά όταν έρθει η ώρα. Προς το παρόν θέσαμε το ερώτημα. 
      Κύριε Υπουργέ, και από τη συζήτηση που κάνουμε για το «Αττικό Νοσοκομείο» και από τη συζήτηση που γίνεται για τα άλλα νοσοκομεία και από τη γενικότερη κατάσταση που υπάρχει το χώρο της υγείας και απ’ όσα κατέγραψαν οι τηλεοπτικές κάμερες και ο Τύπος σήμερα από την απαράδεκτη κατάσταση στο Κέντρο Αποκατάστασης, στο τέως Π.Ι.Κ.Π.Α., στη Βούλα, που ήταν ντροπή για την κοινωνία μας, γίνεται απόλυτα κατανοητό, γιατί υπάρχουν συνεχή δημοσιεύματα, τα οποία αναφέρουν ότι ο Υπουργός Υγείας –απών σήμερα, κακώς κατά τη γνώμη μου, μπορούσε να πάει αύριο στο Νοσοκομείο Πύργου- και το Υπουργείο Υγείας τάσσονται με τον πιο σαφή και κατηγορηματικό τρόπο υπέρ των άμεσων εκλογών. 
Τάσσεστε υπέρ των άμεσων εκλογών, διότι κουραστήκατε να υπόσχεστε χωρίς αντίκρισμα, διότι σας πήραν είδηση ότι συνεχίζετε και εμπαίζετε τους πάντες. Εμπαίζετε τους νοσηλευτές ότι θα γίνουν προσλήψεις, εμπαίζετε τους εργαζόμενους στα νοσοκομεία ότι θα τροποποιηθούν τα πράγματα, εμπαίζετε τις ίδιες τις διοικήσεις των νοσοκομείων ότι θα υπάρξουν χρήματα, εμπαίζετε τον ελληνικό λαό ότι θα αντιμετωπιστούν τα χρέη των νοσοκομείων και τα άλλα προβλήματα, εμπαίζετε τους ανθρώπους που έχουν προβλήματα με ναρκωτικά. Μια και η λίστα της μεθαδόνης συνεχώς μεγαλώνει και απαντήσεις δεν παίρνουν. Εμπαίζετε τους ψυχικά ασθενείς, μιλώντας για συνέχιση της ψυχιατρικής μεταρρύθμισης, την ώρα που λεφτά δεν δίδονται στις δομές αποασυλοποίησης. Εμπαίζετε τους γιατρούς μιλώντας για αναβολή στο προεδρικό διάταγμα για ανθρώπινο ωράριο εργασίας τους -ενώ δεν πρόκειται περί αναβολής, αλλά επί άπειρον και για το άγνωστο μέλλον αναστολής- χωρίς καμία προοπτική. Αυτό αποδείχθηκε εξάλλου, όταν το κονδύλι για τις εφημερίες αυξήθηκε στην πράξη –χθεσινά δημοσιεύματα- μόνο κατά 1,7%. Τι κάνετε δηλαδή; Τα στέλνετε όλα στο μέλλον, αφήνετε το δημόσιο να απαξιώνεται, ευνοείτε τον ιδιωτικό τομέα και σεις προσπαθείτε να γλιτώσετε οι ίδιοι κερδίζοντας πολιτικό χρόνο. Αυτό, όμως, δεν μπορεί να γίνεται επ’ άπειρον. Αν, λοιπόν, εσείς αισθάνεστε ότι δεν μπορείτε να αντέξετε άλλο και ότι πρέπει να γίνουν εκλογές, εμείς συμφωνούμε μαζί σας. Φθάνει πια! Είναι  ώρα, όμως, για μία άλλη κυβέρνηση και μία άλλη πορεία με ένα σύστημα υγείας με ποιότητα για όλους τους πολίτες, αλλά και για τον καθένα ξεχωριστά.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Πρωτόπαπα. 
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, με τη φράση «φθάνει πια» ο Πρόεδρος του ΠΑ.ΣΟ.Κ. την περασμένη Παρασκευή από αυτό το Βήμα -πιστεύουμε ότι εξέφραζε και την πλειοψηφία του ελληνικού λαού- κατήγγειλε την πολιτική της Νέας Δημοκρατίας και ζήτησε εκλογές για να αλλάξει αυτή η πολιτική. Κι αν δεν μπορεί να αλλάξει αυτή η πολιτική, να αλλάξει αυτή η Κυβέρνηση. 
      Η φράση «φθάνει πια» ταιριάζει περισσότερο στο χώρο της υγείας και της πρόνοιας να αλλάξει πολιτική, που από την πολιτική της κατσαρίδας που είχατε, κύριε  Υφυπουργέ ως αντιπολίτευση, έφθασε στην πολιτική της απαξίωσης του συστήματος και στην ιδιωτικοποίηση, με μία διοίκηση που δυστυχώς διανθίζεται και με οσμές σκανδάλου. 
      Θα αποδείξουμε ότι αυτή η πολιτική στην υγεία και στην πρόνοια είναι καταστρεπτική για τους μη έχοντες και κατέχοντες, για τους ηλικιωμένους, για τους ανθρώπους της τρίτης ηλικίας, για την κοινωνική προστασία, για το κράτος. 
      Στο χρόνο που μου αναλογεί θα αναφερθώ σε εφτά θέματα που μπορούν να χαρακτηριστούν, κύριε Υφυπουργέ, και ως εφτά πληγές του συστήματος, ως εφτά πληγές του Φαραώ. 
      Πρώτον, «Αττικό Νοσοκομείο», η ναυαρχίδα του συστήματος στην Αθήνα 
-πάντα υπό τον έλεγχο των μέσων ενημέρωσης, που έχει σημασία, και η κατάσταση είναι όπως σας την περιέγραψε πριν λίγο ο πρώτος ομιλητής κ. Πρωτόπαπας- ένα νοσοκομείο που δουλεύει περίπου στο 50%, που σίγουρα αποδίδει σημαντικό έργο, που είναι το μεγάλο έργο του ΠΑ.ΣΟ.Κ.. Κι εδώ θα αναφερθώ και στον Κώστα Στεφανή, Πρόεδρο της Ακαδημίας Αθηνών, στις πλάτες του οποίου έγινε κατορθωτό να ξεκινήσει η λειτουργία αυτού του νοσοκομείου. Αποδίδουν, λοιπόν, οι εργαζόμενοι υπερβάλλοντας εαυτόν και οι επιστήμονες κάνουν τριτοβάθμια και τεταρτοβάθμια εκπαίδευση και έρευνα. 
      Θα αναδείξω, δυστυχώς, την άλλη πλευρά, την πλευρά της κακοδιοίκησης αυτού του νοσοκομείου και θα δώσω στοιχεία, κυρίες και κύριοι συνάδελφοι, που όλα φέρουν την υπογραφή του νυν Υπουργού Υγείας κ. Αβραμόπουλου. Έτσι, ο κ. Αβραμόπουλος δεν μπορεί να αμφισβητήσει τον εαυτόν του και την υπογραφή του.
      Το πρώτο στοιχείο -και θα το καταθέσω και στη Βουλή- είναι ότι το νοσοκομείο  για ένα μόνο διάστημα, δηλαδή από 1.1.2005 έως στους πρώτους μήνες του 2006, έχει το μεγαλύτερο χρέος που δεν έχει κανένα νοσοκομείο στην Ελλάδα. Το χρέος του είναι 34.222.272,7 ευρώ. Και γιατί υπάρχει αυτό το χρέος; Αφού δεν αναπτύχθηκε καθόλου όλο αυτό το διάστημα. Να σας πω δύο λόγους σημαντικής κακοδιοίκησης.
      Τώρα όσον αφορά τα χρήματα που δόθηκαν το ίδιο διάστημα για απευθείας ανάθεση έργων, ανέρχονται, κύριε Υφυπουργέ, σε 11.740.000 ευρώ. Και αν ήταν μόνο αυτό, θα λέγαμε ότι είναι μόνο αυτό. Ήταν γιατί ήθελε γρηγορότερες διαδικασίες. 
      Οι εξωσυμβατικές προμήθειες, για τις οποίες τόσο λόγο κάνατε και οι οποίες είναι εκτός οποιασδήποτε σύμβασης και άρα διαγωνισμού, το ίδιο διάστημα ανέρχονται σε 38.100.000 ευρώ. Θα τα καταθέσω αυτά τα στοιχεία στη Βουλή. Όλα αυτά τα υπογράφει ο κ. Αβραμόπουλος. Είναι δυνατόν να έχουμε 38.000.000 ευρώ προμήθειες σε διάστημα δεκαπέντε μηνών και μάλιστα να γίνονται αυτές εκτός οποιαδήποτε σύμβασης; Φανταστείτε τι γινόταν από κει και κάτω. Παράλληλα το νοσοκομείο δεν αναπτύσσεται καθόλου, ούτε καν ένα κρεβάτι. Αυτή είναι η άλλη πλευρά της υπόθεσης. Μάλιστα τα στοιχεία από το Μάιο του 2006 και μετά είναι δυστυχώς χειρότερα. Εγώ απλώς αναφέρω αυτά που υπέγραψε ο κύριος Υπουργός. 
      Δεύτερον, αν το «Αττικό Νοσοκομείο», που είναι η ναυαρχίδα, έχει αυτή την κατάσταση, τι γίνεται στα άλλα; Θα σας πω εγώ. Στα  νοσοκομεία τα οποία παραλάβατε ολοκληρωμένα και λειτουργούντα, όχι όμως στο σύνολό τους, η κατάσταση είναι σχεδόν όπως τα παραλάβατε. Στο Πανεπιστημιακό Νοσοκομείο της Λάρισας προστέθηκαν σαράντα πέντε κλίνες απ’ αυτές που υπήρχαν πριν τρία χρόνια. Στην Αλεξανδρούπολη, στις Σέρρες, στα Γρεβενά στον Πύργο, στην Καλαμάτα, στη Ρόδο, στα Χανιά και στη Θήβα εκτιμώ ότι δεν προστέθηκε σχεδόν ούτε μία. Αλλά και στο πρόγραμμα ανέγερσης νέων νοσοκομείων, τα οποία βρήκατε αλλού να χτίζονται, αλλού να βρίσκονται στην τελική δημοπράτηση- αναφέρομαι στη Ζάκυνθο, στο Αγρίνιο, στη Νάξο, στη Χαλκίδα, στην Κατερίνη, στην Κέρκυρα, στο Βόλο ακόμη και στα Τρίκαλα που ολοκληρώθηκε αλλά ομιλώ για τον εξοπλισμό- η κατάσταση παραμένει η ίδια.
      Το ίδιο συμβαίνει και με τα προγράμματα. Να σας πω εγώ για το Π.Ε.Π. Θεσσαλίας και για την κάλυψη των κέντρων υγείας της Θεσσαλίας. Ένα πρόγραμμα που ήταν στην κατοχύρωση των προσφορών το Μάρτη του 2004, ακόμα σήμερα που μιλάμε, 9 Φεβρουαρίου του 2007, δεν έχει ολοκληρωθεί. Το ακτινολογικό μηχάνημα που τελικά προμηθεύτηκε το Κέντρο Υγείας Τιρνάβου δεν λειτουργεί ακόμα. 
      Τρίτο θέμα. Τα ράντζα, κύριε Υφυπουργέ, τα κάνατε σημαία. Σήμερα –θα σας καταθέσω τα στοιχεία- περισσότερα από εξακόσια ράντζα αναπτύσσονται τις ημέρες της εφημερίας σε όλα τα νοσοκομεία της χώρας.
      Τέταρτο θέμα, το φακελάκι. Η αύξηση της κατάστασης της διαφθοράς στην υγεία πολλαπλασιάστηκε με πάρα πολλούς δείκτες. Αλλά πώς να μη γίνει έτσι, όταν δική σας πρόταση –εννοώ της Κυβέρνησής σας- είναι άμεσα ή έμμεσα να νομιμοποιηθεί το φακελάκι; Και λέω άμεσα ή έμμεσα, κύριε Υφυπουργέ, γιατί ψηφίσατε στη Βουλή μια διάταξη, που τουλάχιστον κατά ένα τμήμα το φακελάκι το νομιμοποιήσατε, δηλαδή σε μια συγκεκριμένη κλινική.
      Πέμπτο θέμα. Δεν θα αναφερθώ στη Δημόσια Διοίκηση. Όμως, σε ό,τι αφορά τα νοσοκομειακά απόβλητα είσθε εκτεθειμένοι, ως Κυβέρνηση, γιατί μιλάμε για το περιβάλλον και τη ζωή των πολιτών. Σήμερα όλες οι εφημερίδες δίνουν στο φως της δημοσιότητας στην έκθεση του Συνηγόρου του Πολίτη. Λέει αυτά που σας λέμε τόσα χρόνια, δηλαδή να εφαρμόσετε την κοινή υπουργική απόφαση, κάτι που δεν το κάνετε. 
      Αναφέρθηκε στην πρόνοια ο κ. Πρωτόπαπας και μας μίλησε για το Π.Ι.Κ.Π.Α. Βούλας. Θα μπορούσα να μιλήσω και για άλλα θέματα, αλλά σ’ αυτό θέλω να προσθέσω κάτι. Σ’ αυτό το ίδρυμα , το τελευταίο τρίμηνο, δεν κάνετε τίποτε άλλο από το να διορίζετε διοικητές και να τους «παραιτείτε» είτε για αντικειμενικούς λόγους είτε για τυπικά προσόντα. Διορίσατε στις 27 Σεπτεμβρίου του 2006 την κ. Αδαμοπούλου και στις 16 Οκτωβρίου την «παραιτήσατε». Διορίζετε στη συνέχεια τον κ. Τζιόλα, ο οποίος δεν είχε πτυχίο και στη συνέχεια μετά από μία εβδομάδα τον «παραιτήσατε». Μετά διορίζετε τον κ. Χατζηγιαννάκη, ο οποίος τελεί υπό παραίτηση. Και σήμερα αυτό το ίδρυμα δεν έχει διοίκηση. Και αυτό το χάλι αναφέρουν σήμερα οι εφημερίδες. 
      Έρχομαι στο τελευταίο θέμα, στην έβδομη πληγή, που έχει να κάνει με το εμβόλιο κατά του τραχήλου της μήτρας. Σας καταγγείλαμε γιατί μπήκε στην κυκλοφορία, δώσατε τιμή και δεν δώσατε ούτε μία οδηγία ως Υπουργείο. 
      Ψελλίσατε κάτι, ότι θα το παραπέμψετε, ότι θα κάνετε κάτι κ.λπ. Σήμερα βγήκε, σίγουρα, το μεγάλο σκάνδαλο, που ξεπερνάει τις πολιτικές ευθύνες, κύριε Υπουργέ. Έχετε και εσείς ευθύνη, διότι συνυπογράφουν τα δύο Υπουργεία, δεν υπογράφει μόνο το Υπουργείο Ανάπτυξης. 
      Η τιμή που δώσατε σ’ αυτό το εμβόλιο είναι υπερδιπλάσια αυτής της Αμερικής και 80% παραπάνω από όσο είναι της Αγγλίας. Τώρα είναι κατανοητό γιατί έγινε όλο αυτό το σκάνδαλο, εφόσον είναι προσιτή η τιμή, πολύ κάτω από το 50% που δώσατε και όταν ο Ε.Ο.Φ. μπορεί μέσω του Ι.Φ.Ε.Τ. να φέρει μαζική παραγγελία με 100 ευρώ. Εάν δεν αλλάξετε αυτομάτως αυτήν την τιμή, εάν δεν μπλοκάρετε αυτήν τη διαδικασία, τότε αυτό εξελίσσεται σ’ ένα πολύ μεγάλο σκάνδαλο εναντίον των πολιτών και εις βάρος και των ασφαλιστικών ταμείων. 
      Κυρίες και κύριοι συνάδελφοι, έχετε δύο επιλογές: Ή να αλλάξετε πολιτική, να αντιμετωπίσετε τα προβλήματα και να παλέψετε μαζί με τις προτάσεις που κάνουμε ή να δηλώσετε αδυναμία και να δώσετε τη δυνατότητα στο λαό να αποφασίσει αυτός πώς θα προχωρήσει το Εθνικό Σύστημα Υγείας. 
      Ευχαριστώ πολύ.
     (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υφυπουργέ, το «Αττικό Νοσοκομείο», το πλέον σύγχρονο πανεπιστημιακό νοσοκομείο, υψηλών προδιαγραφών, κλειδί για την ικανοποίηση των αναγκών υγείας εκατομμυρίων ανθρώπων στη δυτική Αθήνα, αλλά και στην ευρύτερη Αττική, δυστυχώς, τρία χρόνια, μετά την έναρξη λειτουργίας του, υπολειτουργεί και η ανάπτυξή του γίνεται με βήματα σημειωτόν.
      Το «Αττικό Νοσοκομείο», κύριε Πρόεδρε, είναι το χαρακτηριστικό δείγμα των αρνητικών επιδόσεων της Κυβέρνησης της Νέας Δημοκρατίας σε ό,τι αφορά την υγεία. 
      Ο κύριος Υπουργός λείπει σήμερα. Η απουσία του αυτή, που μπορεί να είναι τυπικά δικαιολογημένη, πραγματικά όμως επιβεβαιώνει αυτό που λέμε ότι λίγο ενδιαφέρεται αυτή η Κυβέρνηση γι’ αυτό το μεγάλο νοσοκομείο.
      Η κατάσταση όπως εξελίχθηκε, κύριε Υφυπουργέ, βάζει ένα ερώτημα. Τι επιτέλους συμβαίνει; Ή η ανικανότητά σας δεν έχει όρια ή πραγματικά δεν θέλετε την ανάπτυξη του «Αττικού Νοσοκομείου» για να εξυπηρετούνται ιδιωτικά συμφέροντα. Και γιατί το λέω; Γιατί, κύριε Υπουργέ, γνωρίζετε καλύτερον εμού ότι πέντε καθηγητές, διαφόρων βαθμίδων της καρδιοχειρουργικής, επειδή δεν μπορούν να χειρουργήσουν στο «Αττικό Νοσοκομείο», χειρουργούν σε ιδιωτικό θεραπευτήριο τα περιστατικά. 
      Είχατε δώσει χρονοδιαγράμματα, είχαμε καταθέσει ερωτήσεις. Όλα τα χρονοδιαγράμματα δεν ετηρήθησαν και ύστερα από τρία χρόνια βρισκόμαστε σχεδόν στο σημείο μηδέν. Μετά το Νοέμβριο άρχισε κάτι «να κινείται», κύριε Υπουργέ, και το ξέρετε πολύ καλά. Οι ελλείψεις, όμως, συνεχίζονται και η ναυαρχίδα, όπως ειπώθηκε, του συστήματος υγείας δουλεύει με το 50% της δυναμικότητάς της.
      Είναι δυνατόν, κύριε Υπουργέ, τρία χρόνια μετά, το νοσοκομείο, αυτό το κόσμημα με τις υψηλές προδιαγραφές να είναι επικουρικό σε εφημερία; Να μην έχει μπει ακόμα σε πλήρη εφημερία και να ταλαιπωρούνται οι πολίτες στο Λεκανοπέδιο, συνωστισμένοι στα τμήματα επειγόντων περιστατικών των άλλων νοσοκομείων; Να γεμίζει πάλι ράντζα το σύστημα υγείας; Είδατε τα πρωτοσέλιδα σήμερα. Σας είχαμε προειδοποιήσει. Είχαμε πει: Τορπιλίζετε το πιλοτικό σύστημα εφημεριών, όταν το ξεκινάτε χωρίς προϋποθέσεις. «Παίζατε τον παπά» με τα ράντζα, εδώ τα ράντζα, εκεί τα ράντζα. Τα κρύβατε στα δωμάτια, περιφέρατε ασθενείς από νοσοκομείο εις νοσοκομείον και έφθασε τώρα η αλήθεια. Ξαναφάνηκαν τα ράντζα. Έχουμε ακόμα και στο «Αττικό Νοσοκομείο», που υπολειτουργεί, ράντζα. Δεν μας ακούσατε. 
      Αυτό είναι δείγμα της πολιτικής σας στην υγεία. Δεν μπαίνετε στον πυρήνα των προβλημάτων. Ασχοληθήκατε με τις εντυπώσεις. Ο κ. Κακλαμάνης επί διετία, «εντυπώσεις επί εντυπώσεων». Και στο τέλος, «φυγάς», έστριψε διά του Δήμου Αθηναίων μπροστά στα αδιέξοδα. Και ελπίζω τώρα και ο κ. Αβραμόπουλος –άκουσα χθες τις δηλώσεις του, να γίνουν αμέσως εκλογές- να μην αναζητεί τις πρόωρες εκλογές πρόσχημα για να «στρίψει¨» από το χώρο της υγείας, όπου μεγαλώνουν τα αδιέξοδα με την πολιτική σας.
     Είσαστε μπροστά σε αδιέξοδα. Η εξέλιξη της ανάπτυξης του «Αττικού Νοσοκομείου» είναι χαρακτηριστική, κύριε Υπουργέ. Είναι απαράδεκτο σήμερα να μη λειτουργούν τόσες κλινικές, να υπολειτουργούν άλλες, να υπάρχει τεράστια έλλειψη προσωπικού. Αναφέρθηκαν τα στοιχεία προηγουμένως. Και ο κόσμος να ταλαιπωρείται από τις αβελτηρίες σας.
     Δεν εξαφανίζονται τα ράντζα ούτε λύνονται κρίσιμα τα προβλήματα της υγείας, κύριε Υπουργέ, με εντυπώσεις, Κινούμενοι συνεχώς στην «περιφέρεια» των προβλημάτων. Δεν φεύγουν τα ράντζα με «τροχονόμους» και «κρυψώνες». Ξέρετε καλά ποια είναι η πολιτική για να φύγουν τα ράντζα. Έχει σχέση με την πρωτοβάθμια φροντίδα υγείας, την ανάπτυξη δικτύου πρωτοβάθμιας, το οποίο το έχετε υποσχεθεί. Τίποτα δεν κάνατε, το αναβάλλετε συνεχώς. Και έχει ακόμη σχέση με την αναδιάρθρωση των τμημάτων επειγόντων περιστατικών, την αυτόνομη λειτουργία τους στα νοσοκομεία για να σταματήσει το «πελατειακό» ράντζο. 
     Σε αυτά τα ζητήματα πρέπει να πάρουμε αποφάσεις εμείς οι πολιτικοί και να κινηθούμε με θάρρος.
      Όλη η πολιτική σας σε ό,τι αφορά την υγεία, κύριε Υπουργέ, είναι αποτυχημένη. Στα θέματα δημόσιας υγείας είσαστε ή απόντες ή αντιδράτε καθυστερημένα με αργά αντανακλαστικά. Το αποδείξαμε σε όλα τα θέματα δημόσιας υγείας. Και σας το αποδείξαμε. Ακόμη και στο εμβόλιο του τραχήλου της μήτρας, στο οποίο αναφέρθηκαν προηγουμένως οι προλαλήσαντες συνάδελφοι, δείξατε κι εκεί  αμήχανοι και απροετοίμαστοι. Σας είχα προειδοποιήσει από το Βήμα της Βουλής, να ξεκαθαρίσετε πρώτα το θέμα επιστημονικά. Σήμερα υπάρχει σύγχυση και για  ποιες ηλικίες θα πρέπει να κάνουν το εμβόλιο. Έχουμε και το μεγάλο  θέμα - το είχα τονίσει και τότε- του κόστους της τιμής. Το πληρώνουν οι πολίτες. Σπεύσατε -και δεν ξέρω με ποιες διαδικασίες, αυτό είναι προς διερεύνηση- να δώσετε τιμή, ενώ δεν είχατε κανέναν λόγο. Πριν ξεκαθαρίσετε επιστημονικά το θέμα δώσατε τιμή ενδεχομένως και έξω από τα όρια του νόμου που και εσείς ψηφίσατε. Και φθάνει σήμερα στην Ελλάδα να είναι ακριβότερο κατά 50% απ’ ό,τι είναι στις άλλες χώρες. Αναφέρθηκαν προηγουμένως σχετικά στοιχεία. 
     Κάναμε την επερώτηση, κύριε Υπουργέ, επικεντρωμένη στο μεγάλο ζήτημα του Λεκανοπεδίου. Δεν αντέχει άλλο ο κόσμος, δεν αντέχουν άλλο οι πολίτες του Λεκανοπεδίου να ξέρουν ότι το κράτος έχει επενδύσει τόσα λεφτά στο νοσοκομείο, ότι υπάρχουν τέτοιες επιστημονικές δυνατότητες, υπάρχουν γενικότερα σύγχρονες υποδομές και μένουν αναξιοποίητες. Και περιμένουμε σήμερα όχι πάλι εξαγγελίες, κύριε Υπουργέ. Αλλά αν είσθε σε θέση να μας δώσετε ένα αξιόπιστο χρονοδιάγραμμα για την ανάπτυξη του νοσοκομείου. Έτσι ώστε να εξυπηρετηθούν οι πολίτες και να ανακουφισθεί το όλο σύστημα νοσηλείας, το οποίο πάσχει με την πολιτική σας. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης):  Η κ. Ράπτη έχει το λόγο. 
     Κυρία Ράπτη, θα πάρετε όλο το χρόνο;
     ΣΥΛΒΑΝΑ ΡΑΠΤΗ: Αφήστε μου ένα λεπτό, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης):  Επειδή σας βλέπω να ανεβαίνετε στο Βήμα, γι’ αυτό ρωτάω. 
     Ορίστε, κυρία Ράπτη, έχετε το λόγο. 
     ΣΥΛΒΑΝΑ ΡΑΠΤΗ: «Αττικό Νοσοκομείο», η ναυαρχίδα του Εθνικού Συστήματος Υγείας: Μια ναυαρχίδα που είναι «παρκαρισμένη στο λιμάνι» και συνεχώς απομειώνεται.
      Είπαν οι συνάδελφοί μου προηγουμένως, σε ποιο σημείο που έχει φθάσει το «Αττικό» να βρίσκεται σήμερα. Επειδή, όμως, ξέρω ότι η προσφιλής τακτική της Νέας Δημοκρατίας είναι η αναφορά πάντοτε στο παρελθόν, θέλω να την ακολουθήσω με στοιχεία:
     Πρώτον,  16/1/2003, ο τότε υπεύθυνος τομεάρχης της Νέας Δημοκρατίας για ζητήματα υγείας –η Νέα Δημοκρατία ήταν αντιπολίτευση- είχε καλέσει τον τότε Υπουργό Υγείας του ΠΑ.ΣΟ.Κ., εδώ και τώρα να επιλύσει αμέσως το ζήτημα του «Αττικού Νοσοκομείου». Ζητούσε δε να στελεχωθεί επί τόπου ει δυνατόν και αμέσως το νοσοκομείο. 
      11 Οκτωβρίου του 2004, κοντά ενάμιση χρόνο μετά: Στο μεταξύ έχουν γίνει εκλογές το Μάρτιο του 2004, έχουν περάσει επτά μήνες και από το στόμα του τότε κυβερνητικού εκπροσώπου ακούμε τα εξής και διαβάζω επί λέξει: «Στο «Αττικό Νοσοκομείο έχουν εγκριθεί τριακόσιες θέσεις με διαγωνισμό, που έγινε το 2002 από το Α.Σ.Ε.Π.. Οι θέσεις αυτές δεν έχουν πληρωθεί. Οι διαγωνισμοί αυτοί έχουν μία γραφειοκρατική διαδικασία, που καθυστερεί την πλήρωση των κενών θέσεων.»	Την ίδια περίοδο, τον Οκτώβριο του 2004, ο τότε Υπουργός Υγείας κ. Νικήτας Κακλαμάνης ανακοινώνει ότι προς το τέλος του χρόνου θα πρέπει να λειτουργούν στο «Αττικό Νοσοκομείο» τετρακόσιες  κλίνες. Στις 15 Νοεμβρίου του 2005 με πρωτοβουλία όχι του Υπουργείου Υγείας, αλλά με πρωτοβουλία του Προέδρου της Ιατρικής Σχολής του Πανεπιστημίου Αθηνών, του κ. Κρεατσά, γίνεται συνεδρίαση με θέματα που αφορούν το «Αττικό Νοσοκομείο». Αν δεν κάνω λάθος, ήταν παρών και ο Υπουργός κ. Γιαννόπουλος. Εκεί βγαίνουν δύο συμπεράσματα. Το πρώτο συμπέρασμα είναι ότι χρειάζονται νοσηλευτές άμεσα και το δεύτερο συμπέρασμα είναι ότι χρειάζονται πάλι άμεσα τεχνολόγοι και λοιπό προσωπικό για τα εργαστήρια. 
	14 Φεβρουαρίου 2006: Είναι η μέρα που έγινε ο ανασχηματισμός. Όπου να είναι ο κ. Αβραμόπουλος, ο προϊστάμενος σας, θα κλείσει ένα χρόνο στο Υπουργείο αυτό. Στις 14 Φεβρουαρίου του 2006 λοιπόν, ο κ. Αβραμόπουλος, που μόλις είχε αναλάβει δήλωνε: «Σε δύο-τρεις μήνες το «Αττικό» θα λειτουργεί πλήρως». Ξέρετε, έχει μία άνεση στις δηλώσεις και στον προφορικό λόγο ο κ. Αβραμόπουλος. Στην πράξη, όμως,  έχει πρόβλημα. 
      Τον Ιούνιο του 2006 ο Υφυπουργός κ. Γιαννόπουλος –αν δεν κάνω λάθος, αν κάνω λάθος παρακαλώ να με διορθώσετε, κύριε Υφυπουργέ- δήλωνε απ’ αυτό εδώ το Βήμα, στη Βουλή των Ελλήνων δηλαδή, ότι σε τρεις μήνες το «Αττικό» θα αποτελέσει τον τέταρτο κύριο εφημεριακό άξονα της περιοχής του Πειραιά σε εικοσιτετράωρη εφημερία. 
      Παρακολουθήσαμε και μετρήσαμε για να δούμε τι γίνεται για να μην αδικούμε κανέναν, γιατί δεν θα ήταν σωστό. Βρήκαμε, λοιπόν, ότι στις 5 Νοεμβρίου του 2006 η εφημερία του «Αττικού Νοσοκομείου» που, όπως προείπαν οι συνάδελφοί μου, εφημερεύει παρέα με το Νοσοκομείο της Νίκαιας -γιατί βεβαίως δεν τα βγάζει πέρα- από δώδεκα ώρες κάθε έξι μέρες έγινε οκτώ ώρες κάθε τρεις μέρες, πάντα παρέα με το Νοσοκομείο Νίκαιας. Αυτά είναι μερικά σημεία για την ιστορία.
	Ερχόμαστε στο σήμερα. Τι είναι το «Αττικό Νοσοκομείο» σήμερα; Εκτός από το ότι θα έπρεπε να είναι η περηφάνια μας και το καμάρι μας, το «Αττικό Νοσοκομείο σήμερα είναι τα εξής πράγματα: Πρώτον, είναι το μοναδικό μεγάλο νοσοκομείο της χώρας, που δεν έχει τηλέφωνο! Τι εννοώ; Κάθε είκοσι του μηνός βγαίνει το πρόγραμμα εφημερίας του νοσοκομείου. Στο νοσοκομείο αυτό θέλουν να πάνε ασθενείς απ’ όλη τη χώρα. Είναι γνωστό αυτό. Περιμένουν, λοιπόν, να βγει το πρόγραμμα στις 20 του μηνός και την 21η με την 25η κάθε μήνα αρχίζουν οι τηλεφωνικές επικοινωνίες για να μπορέσουν οι άνθρωποι να κλείσουν τα ραντεβού τους και να δουν τι θα κάνουν με την υγειά τους, αν μπορέσουν να πιάσουν γραμμή. Το πρόβλημα είναι καινούργιο, παρουσιάστηκε τώρα; Όχι βέβαια, είναι παλιό. Πώς το ξέρουμε ότι είναι παλιό; Υπάρχουν δηλώσεις από υπεύθυνα χείλη, τις έχουν γράψει οι εφημερίδες. 
	Συγκεκριμένα, όταν το τηλεφωνικό κέντρο είναι κατειλημμένο, όσοι τηλεφωνούν δεν μπαίνουν στην αναμονή και από την άλλη ο τηλεφωνητής δεν λαμβάνει το σήμα της κλήσης. Θεωρούν, λοιπόν, οι ασθενείς ή οι συγγενείς τους ευλόγως ότι το νοσοκομείο είναι κλειστό ή ότι ο υπάλληλος αδιαφορεί. Τίποτε από τα δύο δεν συμβαίνει. Το τηλεφωνικό κέντρο απλώς πρέπει να αναβαθμιστεί. Ποιος τα λέει αυτά; Όχι εγώ. Εγώ απλώς κάνω ανάγνωση των δηλώσεων του διοικητή του νοσοκομείου, οι οποίες δημοσιεύτηκαν στην εφημερίδα «ΤΟ  ΒΗΜΑ» στις 17/4/2005. 
	Τι είναι επίσης το «Αττικό Νοσοκομείο»; Είναι το μοναδικό μεγάλο νοσοκομείο της χώρας, το μοναδικό μεγάλο νοσοκομείο του Εθνικού Συστήματος Υγείας, που έχει προβλήματα με την αξιοπιστία του πληροφοριακού του συστήματος. Δείτε το. Εσείς, κυρίες και κύριοι συνάδελφοι, είστε γιατροί και ξέρετε τι σημαίνει να υπάρχει πρόβλημα με το πληροφοριακό σύστημα ενός νοσοκομείου, αλλά και ένας άνθρωπος που δεν είναι γιατρός μπορεί να το καταλάβει. 
Και όλα αυτά συμβαίνουν ενώ θα μπορούσε να ενταχθεί όλη αυτή η ιστορία μέσα στην υλοποίηση εφαρμογών στο πλαίσιο της Κοινωνίας της Πληροφορίας, που υλοποιείται αυτήν τη στιγμή από τη Γ’ Δ.Υ.Π.Ε., στην οποία ανήκει το νοσοκομείο.
     Να έρθουμε σε κάτι άλλο. Να έρθουμε στο επιχειρησιακό πλάνο ανάπτυξης. Επικαιροποιείται; Σιγά μην επικαιροποιηθεί. Εδώ δεν μπορούμε να προσλάβουμε, δεν μπορούμε να βάλουμε τηλεφωνικό κέντρο, δεν μπορούμε να αναβαθμίσουμε το πληροφοριακό σύστημα. Βέβαια, ο κύριος Υπουργός μιλάει συνέχεια για την αναγκαιότητα ύπαρξης επιχειρησιακών σχεδίων δράσης. Προφανώς για άγνωστους λόγους εξαιρεί το «Αττικό Νοσοκομείο».
     (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Ερχόμαστε τώρα στα χρέη του νοσοκομείου. Αν νομίζετε ότι επειδή ένα νοσοκομείο είναι καινούργιο δεν προλαβαίνει να κάνει χρέη, απατάσθε. Έχουμε και εδώ χρέη. «Οι ωραίοι έχουν χρέη». Σαράντα εκατομμύρια ευρώ. Και θα μου πείτε: Τι σημαίνει το 40.000.000 ευρώ; Για δώσε μας ένα σημείο σύγκρισης. Θα σας πω αμέσως. Το Νοσοκομείο Νίκαιας -που κάνουν τη δουλειά παρέα στις εφημερίες τα δύο νοσοκομεία- την ίδια περίοδο, μέχρι 30.6.2006, είχε 42.000.000 ευρώ χρέη. Υπάρχει, όμως, μία διαφορά. Το Νοσοκομείο Νίκαιας παράγει υπερπολλαπλάσιο έργο, έχει διπλάσιες και τριπλάσιες κλίνες και λειτουργεί χρόνια πριν το «Αττικό». 
     Εδώ υπάρχει ένα ερώτημα: Γιατί συμβαίνουν αυτά; Δύο πιθανοί λόγοι: Ή οι πανεπιστημιακοί γιατροί, κύριε Υπουργέ, λειτουργούν στο «Αττικό» με ανεξέλεγκτο κόστος, σε σχέση με το κόστος με το οποίο λειτουργούν οι γιατροί του Εθνικού Συστήματος Υγείας ή οι διοικήσεις είναι ανίκανες, δεν είναι καλές «νοικοκυρές», όπως λέει το σκεπτικό του Υπουργού του κ. Αβραμόπουλου. Τι συμβαίνει από τα δύο; Ή συμβαίνουν και τα δύο μαζί; Θα μας το πείτε φαντάζομαι στην απάντησή σας.
     Ολοκληρώνω, κύριε Πρόεδρε, λέγοντας μερικά ακόμη στοιχεία. Ένα απ’ αυτά είναι το εξής: Το «Αττικό Νοσοκομείο», η ναυαρχίδα του Εθνικού Συστήματος Υγείας, στην εποχή της ηλεκτρονικής τροχιάς δεν έχει ιστοσελίδα. Σημειωτέον ότι ως το 2004 είχε. Τώρα δεν υπάρχει πια, εξαφανίστηκε. Και θα πει κάποιος: Μα, με συγχωρείς, τι περιμένεις; Να έχει ιστοσελίδα το «Αττικό Νοσοκομείο» σε μια εποχή που όπως δείχνουν οι εφημερίδες –σήμερα η εφημερίδα «ΤΑ ΝΕΑ»- βιώνουμε τριτοκοσμικές καταστάσεις στο πλαίσιο του Εθνικού Συστήματος Υγείας; 
     Θα το καταθέσω για τα Πρακτικά για να μένουν αυτά, διότι κάτι τέτοια βλέπει ο κ. Αβραμόπουλος και «στρίβει διά του Πύργου», διά επισκέψεως στον Πύργο!
     ΠΡΟΕΔΡΕΥΩΝ (Ιωάννης Τραγάκης):  Θα σας παρακαλέσω να κλείσετε.
     ΣΥΛΒΑΝΑ ΡΑΠΤΗ: Ολοκληρώνω, κύριε Πρόεδρε και σας ευχαριστώ για την ανοχή σας.
     Καταθέτω ακόμη την οικονομική έκθεση του νοσοκομείου στις 23.5.2006. Καταθέτω επίσης διαβίβαση αιτήματος του «Αττικού Νοσοκομείου» για έκτακτη επιχορήγηση. Είναι στις 2.10.2006. 
     (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και ολοκληρώνοντας λέω το εξής πράγμα και σκέπτομαι δυνατά και θλίβομαι ταυτοχρόνως: Βλέποντας την κατάσταση, που επικρατεί στο Π.Ι.Κ.Π.Α., βλέποντας ότι παιδάκια πεθαίνουν, γιατί αυτό το Υπουργείο δεν κάνει τη δουλειά του, ρωτώ: Τι κάνει ο Υπουργός; Να σας πω τι κάνει. Το πρώτο που κάνει είναι να ζητά την απόλυση δημοσιογράφων, όταν οι δημοσιογράφοι αυτοί επισημαίνουν ή γράφουν πράγματα, που δεν του αρέσουν. Του έφταιγε η Νίνα Κομνηνού. Όταν έχουμε πυρετό ξεσπάμε στο θερμόμετρο. Αν είναι δυνατόν!
     ΠΡΟΕΔΡΕΥΩΝ (Ιωάννης Τραγάκης): Κλείστε παρακαλώ.
     ΣΥΛΒΑΝΑ ΡΑΠΤΗ: Εν πάση περιπτώσει, αυτό το Υπουργείο, έτσι όπως έχει καταντήσει, δεν είναι πλέον να ονομάζεται Υπουργείο Υγείας και Κοινωνικής Αλληλεγγύης, είναι πλέον «Υπουργείο αφασίας και κοινωνικής αναλγησίας». Λυπάμαι πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Γρηγοράκος.
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, θα ήθελα να ξεκινήσω και εγώ την ομιλία μου με το φλέγον θέμα των εμβολίων, της χορήγησης του εμβολίου κατά του καρκίνου του τραχήλου της μήτρας.
      Θα ήθελα να παραθέσω κάποια στοιχεία από την Ελλάδα και την Ευρωπαϊκή Ένωση και να πω ότι ο καρκίνος του τραχήλου της μήτρας, κύριε Υπουργέ, αποτελεί τη δεύτερη κατά σειρά αιτία θανάτου στις γυναίκες, μετά από τον καρκίνο του μαστού. Είναι και αρκετοί συνάδελφοι γιατροί εδώ και παρακολουθούν. Στην Ευρώπη τα στατιστικά στοιχεία λένε ότι πενήντα χιλιάδες γυναίκες αναπτύσσουν καρκίνο του τραχήλου της μήτρας και είκοσι πέντε χιλιάδες πεθαίνουν. Στην Ελλάδα έχουμε εξακόσιες γυναίκες το χρόνο με καρκίνο του τραχήλου της μήτρας και οι διακόσιες πενήντα απ’ αυτές καταλήγουν. 
      Η Κυβέρνηση, κύριε Υπουργέ, με την απόφασή της αυτή, να σμικρύνει όσο το δυνατόν το χρόνο χορήγησης του εμβολίου κινείται σ’ έναν άξονα κοινωνικών διακρίσεων, ταξικών διαχωρισμών, βάσει αυθαίρετων ηλικιακών κριτηρίων. Αλλά βέβαια και με γνώμονα το εισόδημα, αφού η φτωχή Ελληνίδα δεν μπορεί να αγοράσει το εμβόλιο. Είναι δεύτερης κατηγορίας πολίτης στο σύστημα υγείας δυο ταχυτήτων, κύριε Υπουργέ, που προσπαθείτε εσείς να αναπτύξετε. Το σύστημα των φτωχών και το σύστημα των πλουσίων. 
      Εάν δεν δείξετε σήμερα το χαρακτήρα, που έχει ανάγκη η Ελληνίδα σε περιπτώσεις μεγάλης ανάγκης, όπως είναι σήμερα -και έχει περάσει στην ελληνική κοινωνία ότι αυτό το εμβόλιο είναι απαραίτητο όχι μόνο μέχρι τα δεκαεπτά,  αλλά και σε άλλες ηλικίες, που θα καθοριστούν βέβαια με επιστημονικά κριτήρια -πότε θα δείξετε την ευαισθησία σας στην Ελληνίδα; Στην Ελληνίδα την τρίτεκνη το δείξατε. Έχουν αποδείξεις οι τρίτεκνες Ελληνίδες για το τι πήραν από τις υποσχέσεις τους. Αν δεν διαθέτετε αυτό το κοινωνικό πρόσωπο, που λέτε ότι διαθέτετε, το οποίο το διακηρύττατε πριν από τις εκλογές, πώς θα κερδίσετε πάλι την εμπιστοσύνη των Ελληνίδων; 
      Εμείς, κύριε Υπουργέ, πιστεύουμε ότι η πρόληψη δεν μπορεί να έχει ποσοστώσεις, αλλά πρέπει να είναι καθολική για όλες όσες έχουν την ανάγκη αυτού του εμβολίου. Με ποιο, λοιπόν, σκεπτικό σήμερα αποκλείετε όλες αυτές τις γυναίκες, που είναι πάνω από δεκατριών χρονών. Θα ήθελα, ως γιατρός, να σας πω ότι εγώ προσωπικά δεν θα χρησιμοποιούσα ποτέ πιστοποιητικό σεξουαλικής υγείας των Ελληνίδων. Βάζετε, λοιπόν, ένα ηλικιακό πλαφόν για να ζητήσετε τι; Τη σύμπνοια της κοινής γνώμης ότι οι Έλληνες και οι Ελληνίδες αρχίζουν την σεξουαλική τους ζωή από τα δεκατρία χρόνια; Νομίζω ότι αυτό δεν είναι σωστό και θα πρέπει οι επιτροπές, που έχετε συστήσει και εσείς ο ίδιος ως γιατρός να το δείτε με διαφορετικό μάτι. 
      Βέβαια τον ίδιο καιρό, κύριε Υπουργέ και επειδή τα θέματα αφορούν την υγεία ξεχάσατε τη νεοστιγνίνη, ένα φτηνό φάρμακο, που εσείς κατά κόρον ξέρετε ότι χορηγείται στα χειρουργεία. Έτσι, λοιπόν, αναβλήθηκαν χιλιάδες χειρουργεία στα δημόσια νοσοκομεία, κυρίες και κύριοι. Τα ράντζα επανήλθαν, κύριε Υπουργέ. Ο «Ευαγγελισμός» χθες είχε πενήντα ράντζα, τριάντα είχε το «Αλεξάνδρα». Αποτύχατε στο σύστημα αυτό. Φωνάζαμε από την αρχή. Καλοπροαίρετα σας το λέγαμε. Δεν είναι απλό το θέμα των ράντζων. Έβγαινε ο κ. Κακλαμάνης και μας κατατρόπωνε εδώ ότι θα το λύσει. Έφυγε, όμως, ο κ. Κακλαμάνης και μείνατε εσείς για να απολογείστε γι’ αυτά που έλεγε. 
      Τα παιδιά στο Π.Ι.Κ.Π.Α. πεινάνε. Άκουγα τον κ. Κωνσταντόπουλο τώρα στο ραδιόφωνο. Είχε πάει κατόπιν εορτής στο Π.Ι.Κ.Π.Α.. 
      Τι θα γίνει, κύριε Υπουργέ, με τα αντιδραστήρια του AIDS; Πολύς καιρός έχει περάσει και δεν γίνεται τίποτα. Τα παράθυρα αυτά, που στέλνουν πολλούς ανθρώπους στο θάνατο, ακόμη δεν τα έχετε πάρει είδηση. Ακόμη περιμένουμε την απάντηση. 
      Θα περάσω, όμως, στο σημερινό θέμα. Στο θέμα του «Αττικού Νοσοκομείου». Θα σας διαβάσω μόνο τι είχε πει ο κ. Αβραμόπουλος την ημέρα που έγινε Υπουργός Υγείας στις 14 Φεβρουαρίου 2006: «σε δύο με τρεις μήνες το «Αττικό» θα λειτουργήσει πλήρως». Ένα χρόνο μετά το «Αττικό» βρίσκεται σε αδιέξοδο. Είχε μάλιστα εξαγγείλει ο κ. Αβραμόπουλος ότι θα συγχωνευθεί το «Αττικό Νοσοκομείο» με το Λοιμωδών, για να φτιάξει, λέει, ένα πολύ μεγάλο νοσοκομείο στη δυτική Αττική. Το ξέχασε, κύριε Υπουργέ. 
      Πέρασε ένας χρόνος από τότε και τρία χρόνια από τη στιγμή, που αναλάβατε την Κυβέρνηση, κύριε Υπουργέ. Το ΠΑ.ΣΟ.Κ. σάς παρέδωσε ένα μεγάλο γενικό νοσοκομείο. Ένα κόσμημα της πανεπιστημιακής και της εθνικής υγείας της χώρας. Όνειρο καθηγητών και φοιτητών. Μέσα σε τρία χρόνια κατορθώσατε να βάλετε σε δίνη και σε θολά νερά το «Αττικό Νοσοκομείο». Πραγματικά είναι σε θολά νερά. Ακούσαμε στην επίσκεψή μας, πριν από δεκαπέντε ημέρες με τον Πρόεδρο Γιώργο Παπανδρέου στο «Αττικό Νοσοκομείο» τα σχόλια όλων των υπευθύνων στο στρογγυλό τραπέζι, που δεν σας τιμούν καθόλου, οι οποίοι είπαν ότι για δύο χρόνια δεν έγινε τίποτε στο «Αττικό Νοσοκομείο».
      Δεν θα πω τίποτε βέβαια για τον προκάτοχο Υπουργό του κ. Αβραμόπουλου, τον κ. Κακλαμάνη, ο οποίος απαξιούσε να επισκεφθεί το «Αττικό Νοσοκομείο», λόγω της μεγάλης κόντρας…
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχουν και μικρά ονόματα, γιατί ήμουν και εγώ κάποτε Υπουργός Υγείας, οπότε σας παρακαλώ να διευκρινίζετε.
      ΛΕΩΝΙΔΑΣ ΓΡΗΓΟΡΑΚΟΣ: Τον κ. Κακλαμάνη, νυν δήμαρχο και πρώην Υπουργό εννοώ. Συγγνώμη, κύριε Πρόεδρε. 
      Έτσι, λοιπόν, το κόσμημα του Εθνικού Συστήματος Υγείας και του πανεπιστημίου δεν λειτουργεί πλήρως, μετά από τρία χρόνια. Λειτουργεί το μισό.
      Κύριε Υπουργέ, θα σας πω, για παράδειγμα ότι πριν δεκαπέντε ημέρες εξαναγκάστηκε ένα βαρύτατο περιστατικό από τη μονάδα εντατικής θεραπείας του «Αττικού Νοσοκομείου» να μεταφερθεί σε άλλο νοσοκομείο, να χειρουργηθεί και να ξαναγυρίσει. Δηλαδή, μπήκε και αυτό το περιστατικό στη διαδικασία του θανάτου, με μεταφορά από μονάδα εντατικής θεραπείας σ’ ένα χειρουργείο άλλου μεγάλου νοσοκομείου, για να χειρουργηθεί και να γυρίσει πίσω.
      Στις λίστες του «Αττικού Νοσοκομείου» περιμένουν πάνω από διακόσιοι άνεργοι ειδικευόμενοι γιατροί. Υπηρετούν σήμερα ενενήντα ειδικευόμενοι γιατροί, ενώ πρέπει να προσληφθούν άλλοι εκατόν πενήντα. Οι τελευταίες προσλήψεις νοσηλευτικού προσωπικού έγιναν προ διετίας, εκατό νοσηλευτές μέσω Α.Σ.Ε.Π., από τους οποίους βέβαια προσλήφθηκαν, λόγω των δυσκολιών του συστήματος, οι εξήντα στις αρχές του 2006. Ξέρετε και ξέρουμε όλοι ότι το «Αττικό Νοσοκομείο», για να λειτουργήσει σωστά, θέλει εννιακόσιους με χίλιους νοσηλευτές σύμφωνα με τον παλαιό του οργανισμό. Τώρα, που πρέπει να ανανεωθεί ο οργανισμός του, διότι εντάχθηκαν και πάρα πολλές άλλες πανεπιστημιακές κλινικές που δεν είχαν προβλεφθεί από την αρχή, όπως καταλαβαίνετε, αυτό το προσωπικό πρέπει να αυξηθεί.
      Θα ήθελα, λοιπόν, να αναφέρω τι είχε πει ο κ. Νικήτας Κακλαμάνης, όταν ο πρώην Πρωθυπουργός κ. Σημίτης το 2004 είχε επισκεφθεί το «Αττικό Νοσοκομείο». Ο κ. Κακλαμάνης, ως αρμόδιος τομεάρχης της υγείας, είχε πει τότε: «Εμείς δεν συμβιβαζόμαστε με τη μετριότητα του «Αττικού Νοσοκομείου»». 
      Τρία χρόνια μετά, κύριε Υπουργέ, καλείστε να απολογηθείτε για όλα αυτά. Κάνετε δηλώσεις τη μία μετά την άλλη, η μία πιο μεγαλόστομη και πιο ψεύτικη από την άλλη. Φτάνει πια! Δεν μπορείτε άλλο να κοροϊδεύετε τον ελληνικό λαό. Ο κ. Αβραμόπουλος βγαίνει συνέχεια, στα δύσκολα και εξαγγέλλει προσλήψεις προσωπικού. Τίποτε δεν έχει γίνει από αυτά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Τελειώνω, λέγοντας ότι το «Αττικό Νοσοκομείο» είναι ένα νοσοκομείο, το οποίο έχει τα καλύτερα και τα τελειότερου τύπου μηχανήματα τα τελευταία χρόνια. Το εργαστήριο για τις ακτινοβολίες δεν μπορεί να αντεπεξέλθει. Πέρα από τις μεγάλες απαιτήσεις που έχει ο κόσμος, το «Αττικό Νοσοκομείο» είναι ένα νοσοκομείο για το οποίο έχει γίνει μεγάλη διαφήμιση, αλλά λειτουργεί το μισό. Άρα, λοιπόν, πρέπει εμείς να κάνουμε τα πάντα και εσείς πολύ περισσότερο και θα σας βοηθήσουμε και εμείς. Φέρτε κάποιες προτάσεις, τις οποίες εμείς ως Αντιπολίτευση θα τις στηρίξουμε, για να ανοίξει το νοσοκομείο γρήγορα, για να στελεχωθεί γρήγορα και για να μπορέσουν να λειτουργήσουν τα μηχανήματά του, πριν αρχίσουν να σαπίζουν. 
      Αυτήν τη στιγμή που σας μιλάω, έξι περιστατικά είναι διασωληνωμένα στα επείγοντα του Κ.Α.Τ.. Ψάχνουν για μονάδες. Και ψάχνουν για μονάδες εντατικής θεραπείας, κύριε Υπουργέ, γιατί, έτσι όπως καταφέρατε να νοικιάσετε τις μονάδες στον ιδιωτικό τομέα, δεν πληρώνουν τα ταμεία πια. Έτσι, λοιπόν, μ’ αυτές τις κλίνες που νοικιάσαμε στον ιδιωτικό τομέα, αρνούνται τα νοσοκομεία να δεχθούν τους ασθενείς και έτσι οι ασθενείς μπαίνουν σε διαδικασία θανάτου, περιμένοντας διασωληνωμένοι στα επείγοντα. Ελέγξτε σήμερα σε πόσα επείγοντα περιστατικά νοσοκομείων είναι διασωληνωμένοι οι ασθενείς, τους οποίους δεν δέχονται τα νοσοκομεία με τα οποία είχατε εσείς συμβάσεις, για να μπουν στα κρεβάτια εντατικής θεραπείας.
      Τώρα βέβαια με όλες αυτές τις αλχημείες που έχει κάνει ο κ. Αλογοσκούφης και έχει δυσφημήσει τη χώρα, λέμε ότι είμαστε μία πλούσια χώρα, αλλά αυτήν τη στιγμή δεν μπορούμε να πληρώσουμε ούτε τα κρεβάτια της εντατικής θεραπείας. Όλα αυτά είναι ένα μεγάλο ζητούμενο.
      Φτάνει, πια, λοιπόν! Το «Αττικό Νοσοκομείο» πρέπει οπωσδήποτε να λειτουργήσει. Οι λίστες αναμονής του επιμηκύνονται. Πανάκριβα μηχανήματα παραμένουν αναξιοποίητα σε όλα τα νοσοκομεία και ιδιαίτερα σ’ αυτό. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό ολοκληρώστε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε.
      Οι πολίτες επιβαρύνονται οικονομικά, καθώς τις περισσότερες φορές αναγκάζονται να πάνε  στον ιδιωτικό τομέα για καρδιοχειρουργικές επεμβάσεις, όπως σας είπα προηγουμένως και να πληρώσουν, με αντάλλαγμα να πουλήσουν σπίτια, για να μπορέσουν να τα βγάλουν πέρα. Τα κλειστά κρεβάτια των μονάδων εντατικής θεραπείας του «Αγλαΐα Κυριακού» και του «Ωνασείου» κλείνουν, γιατί δεν υπάρχει πια νοσηλευτικό προσωπικό και μπαίνουν σε διαδικασία θανάτου οι ασθενείς, λόγω του ότι το νοσηλευτικό προσωπικό είναι πολύ κουρασμένο. 
      Η κατρακύλα πια στη δημόσια υγεία δεν έχει όρια. Θα σας διαβάσω μόνο δύο προτάσεις σας, που είχε αναφέρει πριν λίγες ημέρες ο κ. Αβραμόπουλος στο Ινστιτούτο «Κωνσταντίνος Καραμανλής»: «Η ελληνική κοινωνία διεκδικεί την αύξηση της προσφοράς υπηρεσιών υγείας και κοινωνικής φροντίδας, την ευγενή άμιλλα μεταξύ δημόσιου και ιδιωτικού τομέα». 
      Το νέο κοινωνικό κράτος που εσείς επαγγέλλεστε, όπως είπε ο κ. Αβραμόπουλος, «Δίνει τέλος στο μονοπώλιο παροχής υπηρεσιών από το κράτος, πιστεύει στη συνεργασία με τον ιδιωτικό τομέα, τον εμπιστεύεται και κινητοποιεί την ενέργεια της κοινωνίας των πολιτών». Είπε, δηλαδή, με το γνωστό κομψό τρόπο, ότι η «ξεπούλα» πια δεν έχει ονοματεπώνυμο. Νέο κοινωνικό κράτος το λένε στη Νέα Δημοκρατία, νέο ταξικό κράτος το βλέπουμε εμείς, κύριε Υπουργέ.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κύριε Γρηγοράκο, εκμεταλλευθήκατε τη φιλία μας. 
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στην επίκαιρη αυτή επερώτηση σήμερα δώσατε όλη τη δύναμή σας, για να δείξετε, κατά τη δική σας άποψη, τις αδυναμίες που έχει το «Αττικό Νοσοκομείο». Θα σας έλεγα ότι στην προσπάθεια αυτήν την οποία κάνατε, η οποία είναι πολύ ωραία, έχετε τη δυνατότητα να κάνετε αυτήν την «κοινοβουλευτική γυμναστική», θα έπρεπε, όμως, να έχετε και πολύ καλή ενημέρωση και εμπειρία. Δυστυχώς, αποτύχατε. Και αποτύχατε, γιατί οι σύμβουλοί σας είναι άσχετοι με το θέμα και θα αποδειχθεί ότι έχετε αποτύχει και έχετε παραπλανηθεί από τα στοιχεία που σας έδωσαν, διότι εγώ θα καταθέσω τα στοιχεία τα οποία υπάρχουν και τα οποία είναι αψευδείς μάρτυρες της λειτουργίας του «Αττικού Νοσοκομείου». 
      Εσείς, βέβαια, περιοριστήκατε σε νούμερα αυθαίρετα. Εγώ όλα αυτά που θα καταθέσω σε λίγο στο Προεδρείο, θα τα θέσω υπόψη σας, για να τα σπουδάσετε αύριο και να δείτε πόσο έξω έχετε πέσει. Δεν πειράζει, όμως. Το ότι γίνεται αυτή η συζήτηση σήμερα για το «Αττικό Νοσοκομείο» και κάποιοι συνάδελφοι εξ υμών επετέθησαν για όλο το σύστημα, μηδέ εξαιρουμένων όλων των εμπλεκομένων, ιδιαίτερα δε κατά του Υπουργού, μια και επικεντρώσατε τα πυρά σας ως πολλαπλασιαστές ισχύος εναντίον του κ. Αβραμόπουλου, έχουν σαν αποτέλεσμα να ειπωθούν αυτά τα οποία μέσα στο χρόνο έγιναν και τα οποία θα κατατεθούν για το «Αττικό Νοσοκομείο».
      Αγαπητοί συνάδελφοι, υπήρξε ένα επιχειρησιακό σχέδιο για το 2002–2005, δηλαδή ένα σχέδιο για το οποίο η τότε κυβέρνηση και η τότε διοίκηση είχαν καταθέσει προτάσεις για το πώς έβλεπαν θεωρητικά το μοντέλο της ανάπτυξης του «Αττικού Νοσοκομείου». Έγραφε: «Το 2004 να αναπτυχθούν τετρακόσια κρεβάτια». Αυτές είναι οι προβλέψεις. Για το πρώτο εξάμηνο του 2005, έγραφε να αναπτυχθούν πεντακόσια εξήντα κρεβάτια και για το τέλος του 2005, εξακόσια ογδόντα κρεβάτια. Δηλαδή εδώ πρόκειται, όπως αντιλαμβάνεστε, για ένα επιχειρησιακό πρόγραμμα που έχει δόση μεγάλης αστειότητος, τη στιγμή που δεν είχαν μπροστά τους ορίζοντα ούτε διορισμών ούτε δημοσιονομικών μελετών, για να προσδιορίσουν αυτά τα μεγέθη.
      Φθάνουμε, λοιπόν, στα πραγματικά μεγέθη, στη δράση σήμερα του νοσοκομείου. Ενώ παραλάβαμε ένα νοσοκομείο με διακόσια δέκα κρεβάτια το Φεβρουάριο του 2004, έχουμε αναπτύξει… 
      ΜΙΛΤΙΑΔΗΣ ΠΑΠΑΪΩΑΝΝΟΥ: Με τριακόσια δέκα κρεβάτια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άλλο τα θεωρητικώς ανεπτυγμένα και άλλο τα λειτουργούντα, κύριε Παπαϊωάννου.
      ΧΡΗΣΤΟΣ ΠΡΩΤΟΠΑΠΑΣ: Με τριακόσια είκοσι οκτώ, λέει ο διοικητής σας.
      ΠΡΟΕΔΡΕΥΩΝ (Ιωάννης Τραγάκης): Θα τα πείτε μετά, όταν πάρετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Από διακόσια δέκα κρεβάτια, έχουμε ανάπτυξη κλινών με πεντακόσια επτά κρεβάτια. Μπορείτε να πάτε να τα μετρήσετε και να υποβληθείτε στην ταλαιπωρία αυτή, αντί μίας εθιμοτυπικής επισκέψεως που έγινε σε κάποια γραφεία και στο αμφιθέατρο. Μπορείτε να πάτε να μετρήσετε τους αρρώστους, για να δείτε πόσοι ακριβώς είναι οι ασθενείς. Θα σας καταθέσω εδώ τα στοιχεία, για να δείτε ακριβώς το τι γίνεται.
      Κύριοι συνάδελφοι, πρέπει να αντιληφθείτε κάτι. Σας είπα ότι πέσατε έξω στις εκτιμήσεις σας. Δεν έχετε καταλάβει –το έχω πει και άλλες φορές και το λέω και τώρα- ότι οι διαγωνισμοί του Α.Σ.Ε.Π. που έγιναν το 2004, το 2005 και το 2006, έχουν κεφαλαιοποιηθεί τώρα, είτε το θέλετε είτε δεν το θέλετε.
      Αν δεν θέλετε να πιστέψετε εμένα που μιλάω αυτήν τη στιγμή, πάρτε τηλέφωνο, σας παρακαλώ, τον Πρόεδρο του Α.Σ.Ε.Π., τον κ. Βέη, για να σας πει συγκεκριμένα  –και είναι προς τιμήν του κ. Βέη, του Προέδρου του Α.Σ.Ε.Π., διότι μας κατηγορήσατε προχθές στη συζήτηση που έγινε για την πρόταση δυσπιστίας, όπου ανέφεραν συνάδελφοι Βουλευτές εναντίον ημών ότι θίγουμε, ότι σπιλώνουμε το Ανώτατο Συμβούλιο Επιλογής Προσωπικού- ότι μέσα σε χρονικό διάστημα τριών μηνών για πρώτη φορά στα χρονικά τελείωσε ο διαγωνισμός της τελευταίας προκήρυξης, του μηνός Νοεμβρίου του 2006 και αυτήν τη στιγμή διορίζονται –όχι θα διοριστούν- χίλια τετρακόσια άτομα, τα οποία είναι Π.Ε. και Τ.Ε. και ολοκληρώνεται σε μία εβδομάδα ο πίνακας των τετρακοσίων τριάντα νοσηλευτών-νοσηλευτριών στην κατηγορία Δ.Ε.. 
      Επίσης, ολοκληρώθηκε ο κυλιόμενος πίνακας, ο οποίος αποτελείται από χίλια εξακόσια τόσα άτομα των διαγωνισμών των προηγουμένων ετών...
      ΧΡΗΣΤΟΣ ΠΡΩΤΟΠΑΠΑΣ: …(δεν ακούστηκε).
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας παρακαλώ πολύ, κύριε Πρωτόπαπα, μπορείτε να πάρετε τηλέφωνο τον κ. Βέη, να σας τα επιβεβαιώσει αυτά, εάν εσείς δεν θέλετε να πιστέψετε αυτά τα οποία σας λέω;
      Άρα, λοιπόν, κύριοι συνάδελφοι, θα πρέπει να γνωρίζετε ότι μ’ έναν αριθμό εκατόν σαράντα ατόμων, αυτήν τη στιγμή που μιλάμε, στελεχώνεται  –ήδη πάει μια εβδομάδα- το «Αττικό Νοσοκομείο». Θα τα μετρήσετε και θα δείτε ακριβώς αυτά τα νούμερα, τα οποία σας λέω υπεύθυνα.
      Εσείς γνωρίζετε την πραγματική εικόνα, αλλά από άμβωνος παρουσιάζετε μια διαφορετική κατάσταση, προκαλώντας πανικό και καταστροφολογία γενικότερη, ενώ δεν έχετε παρά να ρωτήσετε τον καθηγητή, τον κ. Κρεμαστινό, για να σας πει και για το γνωστικό του αντικείμενο, αλλά και για τις άλλες κλινικές. Ας πάμε, λοιπόν, στην καρδιολογική κλινική. Όταν παραλάβαμε την καρδιολογική κλινική, δεν λειτουργούσε ομάδα εμφραγμάτων. Αυτήν τη στιγμή λειτουργεί μονάδα εμφραγμάτων στα έξι από τα εννέα κρεβάτια, λειτουργεί αιμοδυναμικό και το απόγευμα με δύο στεφανιογράφους-αγγειογράφους μάλιστα, έχει τη δυνατότητα η καρδιολογική κλινική στο «Αττικό Νοσοκομείο» να κάνει επείγουσες αγγειοπλαστικές. Αυτήν τη στιγμή μέσα στον περασμένο  χρόνο, στο 2006, έχουν αντιμετωπιστεί πάνω από διακόσια τριάντα περιστατικά. Εάν τα αμφισβητείτε αυτά, εμείς τα έχουμε γραμμένα εδώ και θα τα καταθέσω, αλλά μπορείτε να ρωτήσετε και τον κ. Κρεμαστινό. Μπορείτε να ρωτήσετε τον κ. Αρμαγανίδη, το Διευθυντή της εντατικής μονάδος, σχετικά με το ότι παραλάβαμε το 2004 μια μονάδα εντατικής θεραπείας με τέσσερις κλίνες και αυτήν τη στιγμή λειτουργούν δώδεκα κλίνες. 
      Και το ξέρετε πολύ καλά, κύριε καθηγητά της εντατικολογίας, ότι εντός ολίγου, μ’ αυτήν τη δυνατότητα που υπάρχει, πέρασε και διάταξη νόμου -πιστεύω ότι οι περισσότεροι ψήφισαν- το 40% των νοσηλίων των νοσηλευομένων σε μονάδα εντατικής θεραπείας, ενισχύει τον ειδικό λογαριασμό, τον Ε.Λ.Κ.Ε., στις πανεπιστημιακές μονάδες και τον Ε.Λ.Α.Π.Ι. στις μονάδες του Ε.Σ.Υ., για να λειτουργήσουμε πλέον τα εκατόν είκοσι συν τριάντα  κρεβάτια εντατικής θεραπείας που υπάρχουν. Πιστεύω να μη διαφωνήσετε πάνω σ’ αυτό το θέμα, αν και είναι νόμος και θα ολοκληρωθεί η διαδικασία και έτσι θα λειτουργήσουν τα κρεβάτια.
      Λειτούργησε η καρδιοχειρουργική κλινική, για  την οποία και εσείς αμφισβητείτε ότι λειτούργησε και λέτε ότι είναι πέντε μέλη Δ.Ε.Π., που τα άτομα αυτά χειρουργούν και έξω. 
      Κύριε Γείτονα, ξέρετε πόσα περιστατικά έχουν χειρουργηθεί σ’ αυτό το βραχύ χρονικό διάστημα των τριών, τεσσάρων μηνών; Έχουν χειρουργηθεί πενήντα πέντε καρδιοχειρουργικά περιστατικά στεφανιαία, μαζί με ανευρύσματα του αορτικού τόξου, όπως επίσης έχουν χειρουργηθεί και ογδόντα πέντε περιστατικά θώρακος. Είναι μικτή η κλινική, θωρακοκαρδιοχειρουργική και λειτουργεί η μονάδα της καρδιοχειρουργικής με εννέα κρεβάτια.
        Λειτουργεί η μονάδα τεχνητού νεφρού και περιτοναϊκής κάθαρσης με δεκαοκτώ και τέσσερα κρεβάτια αντιστοίχως. Και παράλληλα θα γνωρίζετε ότι εγκαταστάθηκε και λειτουργεί η παιδιατρική κλινική με σαράντα κλίνες. Η παιδιατρική κλινική η πανεπιστημιακή και η παιδιατρική, έγινε συγχώνευση της παιδιατρικής κλινικής του Νοσοκομείου Δυτικής Αττικής. 
        Λειτούργησε η δερματολογική κλινική. Για την Ω.Ρ.Λ. κλινική, που λέει ο κ. Πρωτόπαπας ότι δεν λειτούργησε, ας πάρει τον κ. Τσαγκαρουλάκη, ο οποίος διευθύνει την κλινική, για να του πει ακριβώς ότι λειτούργησε από προχθές. Γι’ αυτό σας λέω ότι δεν έχετε ενημέρωση. Η ενημέρωσή σας πρέπει να είναι του σήμερα, όχι του χθες.
        (Θόρυβος από την πτέρυγα του ΠΑ.ΣΟ.Κ.)
         Έτσι μπράβο! Γι’ αυτό, λοιπόν, έχουμε τη δυνατότητα αυτή. Επίσης, έχει λειτουργήσει η οφθαλμολογική κλινική, όπως έχει λειτουργήσει και η δερματολογική κλινική και στο επίπεδο της ουρολογικής κλινικής, υπάρχει η εφημερία την οποία κάνει και το εξωτερικό ιατρείο. 
        Παράλληλα, κύριοι συνάδελφοι, θα πρέπει να γνωρίζετε ότι στο νοσοκομείο, με τις εκατόν σαράντα νοσηλεύτριες – νοσηλευτές που μέσα σε μία εβδομάδα, δέκα ημέρες πηγαίνουν, κατά το επιχειρησιακό μας πρόγραμμα –όχι αυτό το οποίο εσείς είχατε σχεδιάσει πολύ ευκαιριακά και επιπόλαια- θα εγκατασταθούν όλες οι κλινικές που έχει πάρει απόφαση η Ιατρική Σχολή. Και αυτές είναι η επανορθωτική πλαστική κλινική, είναι η ουρολογική κλινική, είναι η ανάπτυξη τριών χειρουργικών τραπεζών που θα λειτουργήσουν και κατ’ αυτόν τον τρόπο δεν θα υπάρχει η αναμονή, η οποία είπατε εσείς, κύριε Γρηγοράκο, ότι θα υπάρχει και το νοσοκομείο αυτό θα δώσει τη δυνατότητα της πλήρους εικοσιτετραώρου εφημερίας ανά τετραήμερο. Θα είναι, δηλαδή, ο τέταρτος εφημεριακός πυλώνας του δυτικού τόξου, για να μπορέσουμε να καλύψουμε τις εφημεριακές ανάγκες. 
        Κύριε Γείτονα, επειδή σας ακούω ότι έχετε μεγάλη αγωνία, όπως έχουμε και εμείς, σας πληροφορώ ότι περί τα τέλη Μαρτίου, αυτό θα έχει ολοκληρωθεί. Και αυτό γιατί; Διότι παράλληλα σας το κρατάμε και σαν μια έκπληξη, εκτός δηλαδή από τα τρεισήμισι χιλιάδες άτομα που είναι σε τακτική πλήρωση θέσεων –τρεισήμισι χιλιάδες άτομα από τακτική πλήρωση θέσεων!- όπως ακούσατε, από το διαγωνισμό του Α.Σ.Ε.Π. που έχει τελειώσει. Αυτό, βέβαια, δεν θα σας ικανοποιήσει, αλλά τι να κάνουμε; Έτσι είναι, πρέπει να τα ακούσετε. Μέσα σ’ ένα εικοσαήμερο, ένα μήνα, που θα ολοκληρωθεί η διαδικασία και θα έχει γίνει η κατανομή και για το «Αττικό Νοσοκομείο» και για όλα τα νοσοκομεία, είναι οι χίλιες θέσεις, σε επίπεδο οκταμήνου σύμβασης και είναι και οι τρεις χιλιάδες διακόσιες θέσεις σε επίπεδο δεκαοκταμήνων, οι οποίες θα μας δώσουν τη δυνατότητα όλες τις μονάδες μας να τις λειτουργήσουμε κατά τον καλύτερο τρόπο. Ιδιαίτερα δε μας ενδιαφέρει το «Αττικό Νοσοκομείο» και γι’ αυτό σας έβαλα χρονοδιάγραμμα–στοχοδιάγραμμα, ότι στο τέλος Μαρτίου θα έχουμε εφημερία εικοσιτετράωρη ανά τέσσερις ημέρες.
        Αγαπητοί συνάδελφοι, το «Αττικό Νοσοκομείο» έχει μία ολόκληρη ιστορία και περιπέτεια, που είμαι υποχρεωμένος να την αναφέρω προς αποκατάσταση της αλήθειας και της ιστορικής μνήμης. Ξεκινάει από τη διάθεση του χώρου από την κυβέρνηση Μητσοτάκη. Είναι ακριβώς το σχέδιο του Νοσοκομείου «Παπαγεωργίου» Θεσσαλονίκης, που τοποθετήθηκε εκεί. Ξεκινάει με τις προσπάθειες, οι οποίες καταβλήθηκαν και το θεμέλιο λίθο επί υπουργίας Δημήτρη Κρεμαστινού –που ούτε καν αναφέρεται από τους δικούς σας κύκλους, γιατί τον έχετε ρίξει στο ανάθεμα το Δημήτρη Κρεμαστινό- και συνεχίστηκε μετά η όλη πορεία του νοσοκομείου με τις δουλείες, τις οποίες είχε, τις εργολαβικές. Και να σας πάω ακριβώς σ’ αυτά που κατηγορείτε, για το τηλεφωνικό κέντρο, για τις υποδομές, για το σύστημα πληροφορικής.
      Και επειδή είναι μηχανικός ο κ. Γείτονας και διατελέσας παλαιά Υπουργός Υγείας, να πω ότι, όπως ξέρετε, ολοκληρώθηκε το νοσοκομείο. Η  παραλαβή του νοσοκομείου έχει γίνει, γιατί αναφέρεται και στην επερώτησή σας αν έγινε ή δεν έγινε η οριστική παραλαβή. Η οριστική παραλαβή του νοσοκομείου έγινε, αλλά έγιναν μεγάλες επεμβάσεις, για να φέρουμε το νοσοκομείο στα ίσα του, διότι μοιραίως είχαμε απρόβλεπτες εξελίξεις στη συμπεριφορά του κτηρίου, όπως η μεγάλη νεροποντή η οποία έγινε και πλημμύρισε το ακτινοθεραπευτικό και το Τ.Ε.Π, διότι δεν προέβλεπε η μελέτη –εγώ δεν κάνω αναγωγή ευθυνών, απλώς και μόνο αναφέρομαι στα πραγματικά στοιχεία- έργο απορροής ομβρίων υδάτων. Λόγω της κατακλυσμιαίας αυτής βροχής, όλα τα νερά μπήκαν στο νοσοκομείο και κατέστρεψαν μια μεγάλη περιοχή του ακτινοθεραπευτικού μας εργαστηρίου. Και η αποκατάσταση, όπως καταλαβαίνετε, γίνεται έκτακτα. Είναι αυτό που ανέφερε ο κ. Νασιώκας που έφυγε, ότι χωρίς διαγωνισμούς έγιναν κάποια έργα. Έγιναν σ’ αυτό το επίπεδο ακριβώς και πληρώσαμε το μάρμαρο, γιατί έπρεπε να γίνουν. Τι θα κάναμε; Θα αφήναμε το νοσοκομείο έτσι και θα περιμέναμε να ολοκληρωθούν οι διαδικασίες, για να έχουμε αποτέλεσμα μετά από δύο, τρία χρόνια; Αυτά σας τα λέω απλώς για την ιστορία.
      Ένα άλλο μεγάλο θέμα, για να γνωρίζετε, επειδή έχετε πάει μεν, αλλά ως επισκέπτες, είναι το εξής: Ξέρετε, το νοσοκομείο αυτό δεν έχει κοιτώνες γιατρών λόγω της  νοσοκομειολογικής συγκρότησης και του σχεδιασμού του. Είναι γερμανικό μοντέλο. Ξέρω πολύ καλά ότι στη Γερμανία δεν υπάρχουν κοιτώνες γιατρών, γιατί, σου λέει, αφού εφημερεύεις, δεν κοιμάσαι. Εδώ δεν υπάρχουν κοιτώνες γιατρών. Και όχι μόνο σ’ αυτό το νοσοκομείο, αλλά και στο νοσοκομείο της Λαμίας το αντιμετώπισα, όπου δεν υπήρχαν και κάναμε τριάντα δύο κοιτώνες, για να μην έχουμε αυτά τα οποία συνέβησαν παλιά στο «Σωτηρία», εδώ και ένα χρόνο στο  νοσοκομείο του Βόλου και σε άλλα νοσοκομεία, όπως  τα ξέρουμε εμείς οι γιατροί που τα ζούμε.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν κοιμούνται στη Λαμία οι εφημερεύοντες; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Κακλαμάνη, ξέρετε ότι στη Φθιώτιδα είναι άγρυπνοι φρουροί, αλλά καμιά φορά, όταν υπάρχει υπερκόπωση, θα πρέπει να αναπαυθεί και ο γιατρός.
       Γι’ αυτό κιόλας το προβλέπουμε στο «Αττικό Νοσοκομείο», για να μην κλείσουμε κάποια πτέρυγα με κρεβάτια και μεταβληθεί σε κοιτώνες γιατρών. Πρέπει να δούμε ακριβώς πώς θα φτιάξουμε ένα μικρό κτήριο, όπου θα είναι οι κοιτώνες, όπως έγινε στο ΠΕ.ΠΑ.Γ.Ν.Η., στο Ηράκλειο. Βεβαίως, όπως γνωρίζετε, το νοσοκομείο είναι πανεπιστημιακό. Είναι προς τιμήν του πρώην Υπουργού και ακαδημαϊκού κ. Στεφανή το ότι το ονόμασε «πανεπιστημιακό», ενώ κάποιοι άλλοι ήθελαν το πανεπιστημιακό νοσοκομείο να έχει έναν τίτλο μη πανεπιστημιακό.  
      Κύριε Γείτονα, θα σας πω την ιστορία, γιατί έχω ασχοληθεί ιδιαίτερα. Δεν την ξέρετε. Ακούστε την από εμένα. Υπήρξε το προεδρικό διάταγμα, το οποίο πήγε επί προεδρίας Παπαδόπουλου στο Συμβούλιο της Επικρατείας με εισηγητή τον κ. Σαρηβαλάση. Και το παραπεμπτικό δεν έγραφε «Γενικό Πανεπιστημιακό Αττικό Νοσοκομείο», είχε απαλειφθεί η λέξη «πανεπιστημιακό», διότι, για να πέρναγε από το Συμβούλιο της Επικρατείας ως πανεπιστημιακό νοσοκομείο, θα έπρεπε να έχει εντελώς διαφορετική δομή και συγκρότηση το προεδρικό διάταγμα. Και επειδή θέλετε να μάθετε την ιστορία ακριβώς, πήγε στο Υπουργείο από το Συμβούλιο της Επικρατείας και παγιδεύτηκε ο Πρόεδρος της Δημοκρατίας και υπέγραψε για «πανεπιστημιακό νοσοκομείο» χωρίς να έχει περάσει ο τίτλος του «πανεπιστημιακού» από το Συμβούλιο της Επικρατείας. Αυτό έγινε ακριβώς, για την ιστορία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μια διακοπή επιτρέπετε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κάντε τη διακοπή. Εγώ σας λέω στοιχεία, ποιος ήταν ο εισηγητής. Ήταν ο κ. Σαρηβαλάσης.
      ΠΡΟΕΔΡΕΥΩΝ (Ιωάννης Τραγάκης): Αφού επιτρέψατε, κύριε Υφυπουργέ, τη διακοπή…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Με συγχωρείτε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν την επιτρέψατε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήταν λάθος μου, γιατί δεν απευθύνθηκα στο Προεδρείο.
      ΠΡΟΕΔΡΕΥΩΝ (Ιωάννης Τραγάκης): Την επιτρέψατε πάντως. 
      Ο κ. Γείτονας απευθύνθηκε στο Προεδρείο. Διακόπτω το χρόνο σας.
      Ορίστε, κύριε Γείτονα, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτά που είπατε περί παγίδευσης του Προέδρου της Δημοκρατίας, τα αντιπαρέρχομαι. Δεν είναι σοβαρά. Απλώς ήθελα να πληροφορήσω το Σώμα, ότι η απόφαση της λειτουργίας του νοσοκομείου ως πανεπιστημιακού, με τη μεταφορά των πανεπιστημιακών κλινικών, είχε ληφθεί ουσιαστικά προγενέστερα, επί των ημερών μου, σε συμφωνία με τις πρυτανικές αρχές και με το Υπουργείο Παιδείας.
      Θα σας πω γιατί είχε προαποφασισθεί: Διότι για να συνεχίσει τη χρηματοδότηση της κατασκευής η Κομισιόν, ζητούσε να ξεκαθαρίσουμε πώς θα λειτουργήσει το νοσοκομείο. 
      Από τότε δεσμεύθηκα εγώ -προκειμένου να συνεχιστεί η ομαλή χρηματοδότηση από την Ευρωπαϊκή Ένωση για τη λειτουργία του νοσοκομείου με τη μορφή που λειτουργεί σήμερα επί της ουσίας ανεξαρτήτως της ονομασίας. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υφυπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και υπήρξε σύσκεψη στο Πανεπιστήμιο Αθηνών με όλους τότε τους Βουλευτές που ήταν στον τομέα. Πρύτανης ήταν ο κ. Δημόπουλος. Πραγματικά υιοθετήθηκε το να γίνει πανεπιστημιακό αυτό το νοσοκομείο. Και μάλιστα είχε σχολιαστεί να γίνει εκεί η δεύτερη Ιατρική Σχολή του Πανεπιστημίου Πειραιώς. Θυμόσαστε ακριβώς τα σχόλια τα οποία είχαν γίνει. Αυτά, για την αποκατάσταση της ιστορίας. 
      Αλλά εγώ θα ήθελα, κύριοι συνάδελφοι, αφορμής γενομένης απ’ αυτήν την επερώτηση και επειδή θέλω να κρατήσω τους τόνους πολύ χαμηλά, για να είναι εποικοδομητική και η δική σας κριτική και οι δικές σας θέσεις, να μιλήσω για τη λειτουργία του νοσοκομείου. Είμαι, όμως, υποχρεωμένος να απαντήσω σε πολλά ερωτήματα τα οποία βάλατε και σε πάρα πολλά σχόλια που έγιναν, τα οποία δίνουν μια αρνητική εικόνα. Πρέπει να αποκαταστήσω  την αλήθεια.
      Ρωτήσατε, κύριε Γείτονα, ποια ιδιωτικά συμφέροντα εξυπηρετούμε και κρατάμε το νοσοκομείο σ’ αυτήν την κατάσταση της υπολειτουργίας, όπως τη χαρακτηρίσατε. Δεν έχουμε ούτε δουλείες ούτε τίποτα άλλο, για να μας απευθύνετε αυτήν τη μομφή. Πιστεύω ότι ήταν εν τη ρύμη του λόγου σας και ότι δεν είχατε κακή πρόθεση απέναντί μας. Σας πληροφορώ ότι το «Αττικό Νοσοκομείο» εντός ολίγου, είτε το θέλετε είτε δεν το θέλετε, θα λειτουργήσει άψογα. Θα αναπτυχθούν οι κλινικές και ο παθολογικός και ο χειρουργικός τομέας. Θα λειτουργήσει η μονάδα των ειδικών λοιμώξεων της καθηγήτριας κ. Γιαμαρέλου, εν όψει όλων των νέων επιδημιολογικών μοντέλων που έχουμε και των κινδύνων που αντιμετωπίζουμε λόγω της μεγάλης διακίνησης των πληθυσμών. Κατ’ αυτόν τον τρόπο θα μπορέσει το νοσοκομείο να ανταποκριθεί στις απαιτήσεις.
      Νομίζετε ότι είμαστε αφελείς και δεν θέλουμε να λειτουργήσει το «Αττικό Νοσοκομείο»; Πρέπει να το καταλάβετε. Σας μιλάει κάποιος που τριάντα έξι χρόνια είναι μέσα στα νοσοκομεία. Εφ’ όσον θα λειτουργήσουμε το νοσοκομείο στην πλήρη του ανάπτυξη με επτακόσια τριάντα κρεβάτια, καταλαβαίνετε ότι αυτό θα αποσυμφορήσει όλο το νοσοκομειακό μοντέλο που έχουμε στο Νομό Αττικής. Θα είναι αυτή η μεγάλη νοσοκομειακή μονάδα που θα αποσυμφορήσει τα πάντα.
      Και επειδή κάνατε και άλλο ένα σχόλιο γι’ αυτό το νοσοκομείο, σας λέω ότι θα εφημερεύει είκοσι τέσσερις ώρες το εικοσιτετράωρο ανά τέσσερις ημέρες. Αυτήν τη στιγμή έχει τέτοιες υποδομές, που πραγματικά αντέχει. Αυτό το νοσοκομείο επιτελεί και έναν άλλο σκοπό. Έχει το προπτυχιακό κομμάτι. Είναι η Ιατρική Σχολή, είναι οι φοιτητές. Επειδή άκουσα κάτι για πανεπιστημιακούς,  όχι για να κάνω το συνήγορο επειδή και εγώ είμαι πανεπιστημιακός, αλλά για να μιλήσω για την αποκατάσταση της αλήθειας, σας λέω ότι δεν υπάρχει κανένας λόγος να υπάρχει οποιαδήποτε σύγκρουση, που καλλιεργείται έντεχνα από κάποιους, μεταξύ πανεπιστημιακών και γιατρών του Ε.Σ.Υ.. Μαζί είμαστε, στους ίδιους εργασιακούς χώρους. Βέβαια υπάρχει μια άλλη αποστολή του πανεπιστημιακού συγκριτικά με το γιατρό του Ε.Σ.Υ.. Όμως αυτό δεν παίζει κανένα ρόλο, λειτουργούμε σε νοσοκομειακές μονάδες κάτω από τις ίδιες διοικήσεις, κάτω από τις ίδιες αρχές. 
      Το πανεπιστήμιο, λοιπόν, διέθεσε 15.000.000 ευρώ για λειτουργικές δαπάνες των πανεπιστημιακών κλινικών.
      Επίσης χρηματοδότησε την ανέγερση αμφιθεάτρων, διότι όπως καταλαβαίνετε οι φοιτητές δεν μπορούν να είναι συνέχεια μέσα σε θαλάμους. Έχουν και τα μαθήματα σε αμφιθέατρο. Εκεί αρχίζουν και ανεγείρονται τα αμφιθέατρα της Ιατρικής Σχολής.
      Αναφερθήκατε και σε άλλα πολλά θέματα. Άκουσα τον κ. Νασιώκα –ο οποίος απουσιάζει τώρα- να κάνει ένα σχόλιο για διάλυση όλων των νοσοκομείων. Είπε ότι δεν έχουμε κάνει καμία καινούργια δομή πάνω σε νέες νοσοκομειακές μονάδες.
       Κύριοι συνάδελφοι, εμείς παραλάβαμε από εσάς –εσείς τα κάνατε, επί κυβερνήσεων δικών σας- γύρω στα δεκαεπτά νέα νοσοκομεία. Σας είπα ακριβώς πώς έγιναν τα δεκαεπτά νοσοκομεία, για να μάθετε και κάτι, το οποίο είναι μία ιστορική αλήθεια την οποία ενδεχομένως θα αγνοείτε.
      Η Συνθήκη του Μάαστριχτ δεν έδινε τη δυνατότητα να μπουν στο Β΄ Πακέτο Ντελόρ νοσοκομειακές μονάδες. Στη Σύνοδο που έγινε τότε στην Ελλάδα, επί πρωθυπουργίας Ανδρέα Παπανδρέου και υπουργίας Κρεμαστινού, πήγε ο μακαρίτης Ανδρέας Παπανδρέου με ένα περιοδικό, το «Spiegel», που έλεγε συγκεκριμένα ότι «σε άθλιες συνθήκες νοσηλείας που έχουν οι Ελληνάδες, θα νοσηλεύονται οι τουρίστες, Γερμανοί, Γάλλοι, Πορτογάλοι και λοιποί». 
      Με αυτό το επιχείρημα που έδειξε ο τότε Πρωθυπουργός κατάφερε να εξαιρεθεί η Ελλάδα για τις κακές νοσοκομειακές μονάδες που διέθετε η Ελλάδα -το ξέρει πολύ καλά ο κ. Γείτονας- και να γίνουν αυτά τα νοσοκομεία. Διότι δεν είχε τη δυνατότητα η Κυβέρνηση του 1990-1993 της Νέας Δημοκρατίας, με Πρωθυπουργό τον κ. Μητσοτάκη από δημόσιες επενδύσεις…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε.
      …να κάνει μεγάλες νοσοκομειακές μονάδες. Αυτό το ευεργέτημα που δέχθηκε η Ελλάδα, από τη θετική παρέμβαση που έκανε, όπως σας είπα ιστορικά, όπως και άλλες χώρες βέβαια, το εισέπραξε.
      Έγινε συγκεκριμένη αναφορά στα νοσοκομεία, για το νοσοκομείο της Κατερίνης, της Κέρκυρας και της Λαμίας. Η Λαμία πέρασε μια μεγάλη περιπέτεια. Ευτυχώς την απεμπλέξαμε. Το ξέρετε πολύ καλά εσείς, κύριε Γείτονα. Είχατε την ευκαιρία και επισκεφθήκατε δύο φορές τη Φθιώτιδα. Σας παραπλάνησαν τότε οι δικοί σας στο στοχοδιάγραμμα της υλοποίησης του Νοσοκομείου Λαμίας. Τότε βέβαια ήταν η εποχή του Χρηματιστηρίου. Τότε ήταν μια εποχή που έδιναν τα έργα με 60%. Δεν λέω ότι ευθύνεστε, ότι υπάρχει κάποια μομφή απέναντί σας.
      Απλούστατα, είμαι υποχρεωμένος να απαντήσω στον κ. Νασιώκα, που απουσιάζει, ότι εμείς τα έργα δεν τα δώσαμε με 60% έκπτωση για να παίξουν στο Χρηματιστήριο οι γνωστοί τότε ιδιοκτήτες των μεγάλων εταιρειών, να ανέβει η μετοχή και να μη γίνουν τα νοσοκομεία και να πάρουμε τις δουλειές των νοσοκομείων αυτών, που τώρα τρέχουμε για Αγρίνιο, για Κατερίνη, για Κέρκυρα. Στη δευτερολογία μου θα συνεχίσω με τα άλλα ερωτήματα που ετέθησαν από τους άλλους συναδέλφους. 
      Κύριε Πρόεδρε, τέλος θέλω να καταθέσω τον πίνακα των δεικτών απόδοσης και λειτουργικότητας των ετών 2002-2006. Εδώ, κύριοι συνάδελφοι, μπορείτε να δείτε τα στοιχεία που καταθέτω σήμερα στη Βουλή.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε,  κύριοι συνάδελφοι, κύριοι Υπουργοί, σήμερα τα παιδιά του Π.Ι.Κ.Π.Α. της Βούλας περιμένουν τον κύριο Πρωθυπουργό να πάει να τα κοιτάξει στα μάτια, να τους μιλήσει για ανθρωπιά, να τους μιλήσει για αλήθεια, σήμερα που υποσιτίζονται, σήμερα που κινδυνεύουν να μην έχουν νερό και ρεύμα…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πήγατε και το είδατε αυτό;
      ΜΙΛΤΙΑΔΗΣ ΠΑΠΑΪΩΑΝΝΟΥ: …σήμερα, κύριοι Υπουργοί, που η κατάσταση που επικρατεί εκεί είναι τραγική. 
      Το ερώτημα είναι το εξής: Ευθύνες δεν υπάρχουν; Θα καταλογισθούν πουθενά; Αυτή είναι η σκληρή πραγματικότητα, έξω από επικοινωνιακά παιχνίδια.
      Σήμερα, κύριοι Υπουργοί, τα ράντζα κάνουν δυναμική επανεμφάνιση στον «Ευαγγελισμό», στο «Λαϊκό», στο Γενικό Κρατικό «Γεώργιος Γεννηματάς», στο «Αττικόν», που αρχίσαμε να συζητάμε και που θα αναφερθώ και λίγο παρακάτω. Και η ντροπή της διοίκησής σας είναι ότι αποσύρατε τα ράντζα στο «Αττικόν», την παραμονή της επίσκεψης του Γιώργου Παπανδρέου –δεν αναφέρομαι χθες, σε σχέση με την ασθένειά του- και τα επανέφεραν την επόμενη μέρα. 
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Πού το ξέραμε…
      ΜΙΛΤΙΑΔΗΣ ΠΑΠΑΪΩΑΝΝΟΥ: Είμαστε κι εμείς εδώ, κύριε Βαρβιτσιώτη. Δεν είστε μόνον εσείς εδώ.
      Σήμερα, κύριοι Υπουργοί της Κυβέρνησης, μετά από τρία χρόνια, δεν έχει προστεθεί ούτε ένα κρεβάτι εντατικής θεραπείας στα νοσοκομεία της χώρας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα λέτε σοβαρά αυτά;
      ΜΙΛΤΙΑΔΗΣ ΠΑΠΑΪΩΑΝΝΟΥ: Σήμερα, κύριοι Υπουργοί της Κυβέρνησης,  το Ε.Κ.Α.Β. υπολειτουργεί γιατί δεν έχει οδηγούς, γιατί δεν έχει τραυματιοφορείς. Στα δημόσια νοσοκομεία παρουσιάστηκαν ιδιωτικά συμφέροντα και μοιράζουν κάρτες, γιατί –λέει- λειτουργεί πλέον στη χώρα και ιδιωτικό Ε.Κ.Α.Β.. Αυτή είναι η αλήθεια.
      Σήμερα, κύριοι Υπουργοί, το σύστημα των εφημεριών καταρρέει. Και ξέρει γιατί θέλει πρόωρες εκλογές ο κ. Αβραμόπουλος. Γιατί σε λίγο καιρό θα έχουμε έκρηξη, γιατί χρήματα δεν υπάρχουν ούτε για προσλήψεις νέων γιατρών ούτε για να πληρωθούν οι εφημερίες. 
      Σήμερα, κύριοι Υπουργοί, υπάρχει πρόβλημα στα πολλά περιφερειακά νοσοκομεία. Και είναι προς τιμήν σας ότι αναγνωρίσατε ότι αυτά έγιναν, κτίστηκαν επί ΠΑ.ΣΟ.Κ.. Και υπάρχει ο Πύργος, υπάρχει το Ρέθυμνο. Είμαι σίγουρος ότι η Λαμία δεν μπορεί να έχει το ίδιο πρόβλημα, για τους λόγους που εσείς γνωρίζετε και καλώς τους γνωρίζετε και καλώς δεν έχει πρόβλημα. 
      Σήμερα, κύριοι Υπουργοί, υπάρχει το θέμα της ψυχικής υγείας -θα τα πούμε σε ειδική επερώτηση- που τόσο μεγάλη προσπάθεια έγινε τα προηγούμενα χρόνια για να πάει μπροστά αυτό το σύστημα και σήμερα έχουμε περικοπές κονδυλίων και άμεσα κινδυνεύουν χιλιάδες ψυχικά ασθενείς. 
      Σήμερα, κύριε Υπουργέ, δεν γίνονται χειρουργικές επεμβάσεις γιατί λείπει η νεοστιγμίνη, ένα πάρα πολύ φθηνό φάρμακο. Κι εγώ ρωτώ: Κανένας δεν έχει ευθύνες γι’ αυτό το ζήτημα; Αυτές τις μέρες, κύριε Υπουργέ, αφήσατε τα μέσα ενημέρωσης να διαμορφώσουν την εικόνα ότι στη χώρα μας υπάρχει επιδημία όσον αφορά τον καρκίνο της μήτρας. Έπαιξαν συμφέροντα. Σας καλέσαμε και σας προκαλέσαμε να απαντήσετε σοβαρά και υπεύθυνα και να δώσετε λύσεις. Το μόνο που κάνατε ήταν να δώσετε εύκολα και βιαστικά μια μεγάλη τιμή στο φάρμακο, τη μεγαλύτερη τιμή στον κόσμο. Το ψάξαμε. Πουθενά αλλού δεν είναι τόσο μεγάλη. Οι συγκρίσεις είναι καταλυτικές σε βάρος της επιτροπής που αποφάσισε και σ’ εσάς που την υιοθετείτε. 
      Είπατε, χωρίς να ρωτήσετε τον αρμόδιο Υπουργό, ότι θα πληρώσουν τα ασφαλιστικά ταμεία. «Συμμετοχή στις δαπάνες πρόληψης», είχατε πει πριν από λίγο καιρό. Να σας απαντήσω για τις διαφορετικές πολιτικές μας; Καταθέτω στη Βουλή -γιατί ίσως δεν διαβάζετε τους νόμους- να διαβάσετε το ν. 2676/99, κύριε Υπουργέ, στο άρθρο 34, που αναφέρεται στη φαρμακευτική περίθαλψη. Τότε που εμείς μειώναμε τη συμμετοχή των ασφαλισμένων, που είχαν δικαίωμα στο Ε.Κ.Α.Σ., από το 25% στο 10%, και αναφέραμε, όμως, ότι αυτές τις δαπάνες θα τις καταβάλλει ο κρατικός προϋπολογισμός. Τότε που εμείς δίναμε δωρεάν αντιρετροϊκά φάρμακα σ’ όλους τους φορείς του AIDS και τις δαπάνες τις αναλάμβανε ο κρατικός προϋπολογισμός και όχι τα ασφαλιστικά ταμεία που πλέον, με βάση τη δική σας πολιτική, το ένα μετά το άλλο ανάβει κόκκινο, πάει σε λογική κατάρρευσης. 
      Το καταθέτω, κύριε Πρόεδρε, για τα Πρακτικά. 
      (Στο σημείο αυτό ο Βουλευτής κ. Μιλτιάδης Παπαϊωάννου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
      Και βέβαια θα μιλήσουμε για την πολιτική σας στο φάρμακο, θα μιλήσουμε για το γιατί καταργήσατε τη λίστα, θα μιλήσουμε για το γιατί σήμερα υπάρχει μια Επιτροπή Αξιολόγησης των Φαρμάκων, που αυτοί που τη συγκροτούν δεν έχουν καμιά σχέση με την πραγματικότητα και για το πού έχει πάει όλη αυτή η πολιτική.
      Σήμερα, κύριε Υπουργέ, η πολιτική σας αποτυπώνεται στα φύλλα της ελιάς. Αφήσατε πάλι τα μέσα ενημέρωσης, σε μια λογική πέντε ή εφτά ημερών να λένε ό,τι λένε, να ευτελίζεται η χώρα και βέβαια η ανθρώπινη αξιοπρέπεια. Η ευθύνη εδώ δεν είναι μόνο δική σας, είναι και του αρμόδιου εισαγγελέα, είναι και του ΚΕ.Σ.Υ. και τόσων άλλων. Παρεμβήκατε μετά από πέντε μέρες για να μας πείτε ότι δεν υπάρχει νομικό πλαίσιο. Νομικό πλαίσιο υπάρχει. Πολιτική βούληση δεν υπάρχει και υπεύθυνοι άνδρες σ’ αυτήν εδώ τη χώρα.
      Κύριε Υπουργέ, καταθέσαμε την επερώτηση για το «Αττικό Νοσοκομείο» γιατί θέλουμε να λειτουργήσει το «Αττικό Νοσοκομείο». Θέλουμε πράγματι να γίνει η ναυαρχίδα του Εθνικού Συστήματος Υγείας. Γιατί εμείς το σχεδιάσαμε, κύριε Υπουργέ! Οριστικά έγινε η ένταξη επί υπουργίας Δημήτρη Κρεμαστινού και δεν ξέρω γιατί κάνατε αυτήν την ατυχή αναφορά. Εμείς είμαστε υπερήφανοι που ο Δημήτρης Κρεμαστινός ήταν σύντροφός μας, υπήρξε Υπουργός μας, Υπουργός των κυβερνήσεων του ΠΑ.ΣΟ.Κ., μια ξεχωριστή συμβολή και στην επιστήμη και στην πολιτική. Δεν σας το χαρίζουμε και μην κάνετε τόσο μικροκομματικά παιχνίδια. 
      Το «Αττικό Νοσοκομείο» εμείς το παραδώσαμε, κύριε Υπουργέ, και εμείς το λειτουργήσαμε μετά, όπως ξέρετε, από αντιδράσεις και δυσκολίες. Και καλό θα ήταν εδώ να αναφέρετε την ξεχωριστή συμβολή του Κώστα Στεφανή, τις υπεράνθρωπες προσπάθειες, για να μπει σε λειτουργία αυτό το νοσοκομείο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μπορείτε να μας πείτε με τι προσωπικό το λειτουργήσατε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω για το προσωπικό, περιμένετε, μη χάνετε την ψυχραιμία σας. 
      Λειτούργησαν εξωτερικά ιατρεία, πανεπιστημιακές κλινικές. Εδώ, με στοιχεία του δικού σας διοικητή, φαίνεται ότι το παραλάβατε με λειτουργία τριακοσίων είκοσι οκτώ κλινών και όχι διακοσίων δέκα που αναφέρατε. Να λέτε τις αλήθειες, κύριε Υπουργέ! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν μιλάμε την ίδια γλώσσα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αφήστε τον ενεστώτα διαρκείας και μη με διακόπτετε. Και σήμερα που μιλάμε έχετε παρακάτω από το 50% του απαιτούμενου προσωπικού. Μακάρι να πάρετε και τους άλλους. Και υπάρχουν αξιόλογες μονάδες εκτός λειτουργίας, όπως υπάρχουν και αξιόλογες μονάδες εντός λειτουργίας. 
      Οφείλω να ομολογήσω ότι τον τελευταίο καιρό έχετε οριακές βελτιώσεις και είμαι βέβαιος πως και ό,τι περνά από το χέρι σας θα το κάνετε, γιατί στο τέλος της τετραετίας αν κάτι θα θέλατε να δείξετε –και εσείς και ο Υπουργός σας που στο επικοινωνιακό παιχνίδι είναι άριστος- θα ήταν αυτό το νοσοκομείο, γιατί δεν θα έχετε να δείξετε τίποτε άλλο στην υπόλοιπη Ελλάδα. Είναι φανερό ότι στο επικοινωνιακό παιχνίδι είναι άπαικτος ο κ. Αβραμόπουλος και η Κυβέρνηση. Το θέμα είναι αν θα πάμε σε οριακές βελτιώσεις και εμείς χαιρόμαστε που πάμε έστω σ’ αυτές τις λίγες οριακές βελτιώσεις. 
      Όμως θέλω να σας πω το εξής. Ο προηγούμενος Υπουργός, ο κ. Κακλαμάνης, στα δύο χρόνια το επισκέφθηκε ποτέ το νοσοκομείο; Ξέρετε ότι πέρασε απ’ έξω και πήγε σε ένα μικρότερο νοσοκομείο, στο Θριάσιο, μαζί με τον Πρωθυπουργό και ούτε καν τόλμησαν να μπουν μέσα; Και τώρα βέβαια μπροστά στην πίεση που υπάρχει, η οποία ασκείται και από την Αντιπολίτευση, είναι φανερό ότι μας λέτε όλα αυτά που μας λέτε.
      Έρχομαι στο Α.Σ.Ε.Π.. Δεν ξέρετε, κύριε Υπουργέ, ότι το Α.Σ.Ε.Π. είχε δημοσιεύσει την πρόσληψη διακοσίων εξήντα νοσηλευτών από πέρυσι το Γενάρη; Τους πήρατε; Τώρα αρχίζετε να παίρνετε λίγους, είκοσι πέντε με τριάντα. Εσείς δεν ήσασταν που πυροβολούσατε –και πρώτος ο κ. Αβραμόπουλος- το Α.Σ.Ε.Π., ότι σας φταίνε οι διαδικασίες του Α.Σ.Ε.Π.; 
      Και εγώ χαίρομαι που αναφερθήκατε στον κ. Βέη, ο οποίος είπε την προηγούμενη εβδομάδα: «Ακούστε, κύριοι συνάδελφοι, κακώς μας πυροβολεί ο κ. Αβραμόπουλος. Από την ώρα που μας υπέβαλε τα χαρτιά, σε τρεις μήνες του απαντήσαμε».
      Δηλαδή εκλάβατε την άμυνα του κ. Αβραμόπουλου στην επίθεση που δέχθηκε ότι λειτουργεί και υπέρ σας; Έτσι ερμηνεύετε τα γεγονότα; 
      Και αναφέρεστε στα προγράμματα «STAGE» και στα εντεκάμηνα και στα δεκαοκτάμηνα; Εμείς τα ξεκινήσαμε -ήμουν Υπουργός τότε- και είπαμε να βοηθήσουμε. Όμως σε ποια λογική; Να μπουν κάποιοι νοσηλευτές και να αποκτήσουν εργασιακή εμπειρία, γιατί αυτόν το στόχο είχαν τα προγράμματα αυτά, ώστε να μπορέσουν μετά να έχουν τις προϋποθέσεις να μπουν σε μόνιμες και σταθερές θέσεις στο Εθνικό Σύστημα Υγείας. Περί αυτού πρόκειται.
      Όμως, κύριοι συνάδελφοι, για να τελειώσω με το θέμα του «Αττικού Νοσοκομείου». Πού είναι το κεντρικό πρόβλημα για ένα τόσο μεγάλο νοσοκομείο; Πού εστιάζεται η όλη προσέγγιση; Στις εφημερίες. 
      Εφημερεύει, κύριε Υπουργέ, το «Αττικό Νοσοκομείο»; Τα ακούσατε και προηγούμενα. Εφημερεύει μόνο μία φορά την εβδομάδα –ή δύο τώρα, δεν ξέρω- ως συμπληρωματικό του «Γενικού Κρατικού Πειραιώς»! Η ναυαρχίδα ως συμπληρωματικό του «Γενικού Κρατικού Πειραιώς»!
      Άρα, λοιπόν, μην προσπαθείτε σήμερα να μας πείτε ότι κάνατε κάτι –και κάνατε, όπως είπα τον τελευταίο καιρό- ως οριακές βελτιώσεις σε ένα νοσοκομείο που θα έπρεπε σήμερα να λειτουργεί πλήρως με όλες τις δυνατότητες που έχει. Και απαξιώσατε και το επιχειρησιακό σχέδιο που υπήρχε, το οποίο είχε ιεραρχήσεις, το οποίο είχε χρηματοδοτήσεις για να βάλει μπροστά το νοσοκομείο.
      Υποχρηματοδότηση. Πώς θα λειτουργήσετε, κύριε Υπουργέ, το Εθνικό Σύστημα Υγείας, όταν η χρηματοδότηση σε ποσοστό ως προς το Α.Ε.Π. από 2,81% το 2005 πάει στο 2,71% το 2006; Βέβαια αυτό δεν συμβαίνει μόνο εδώ, συμβαίνει και στην παιδεία και στην κοινωνική ασφάλιση γιατί, βλέπετε, το κοινωνικό κράτος, οι κοινωνικές δαπάνες για σας είναι οι δαπάνες που πρέπει να έχουμε, αφού αυξηθεί το Α.Ε.Π.. Δεν ήταν στη δική μας λογική ότι οι κοινωνικές δαπάνες είναι και αναπτυξιακές δαπάνες. Έχετε ακούσει από τους προηγούμενους συναδέλφους τι έχει γίνει σε σχέση και με τις εφημερίες. 
      Μία πρόταση, κύριοι Υπουργοί: Να πάτε στον κ. Καραμανλή να φωνάξει τον κ. Αλογοσκούφη να πάρει τα 15.000.000 ευρώ που έχει δώσει για την Αγροφυλακή, να δώσει τα μισά σ’ εσάς να πάρετε κανένα νοσοκόμο και παραϊατρικό προσωπικό παραπάνω –γιατί αυτά έχει ανάγκη η χώρα- ας δώσει και τα άλλα μισά στον κ. Βύρωνα Πολύδωρα να πάρει κανέναν αστυνομικό, γιατί η εγκληματικότητα αυξάνει και δεν ξέρουμε από πού να φυλαχθούμε και να επαναϊεραρχήσετε τις προτεραιότητες, γιατί η πολιτική κρίνεται στις προτεραιότητες. 
      Την ώρα, λοιπόν, που παίρνει 15.000.000 ευρώ για αγροφύλακες, δηλαδή, για πληρωμένους κομματάρχες στα χωριά, τα νοσοκομεία υποφέρουν. Αυτή είναι η πραγματικότητα και αυτή δεν κρύβεται κάτω από τα οποιαδήποτε επικοινωνιακά τρικ. Εκεί κρίνεται η πολιτική. 
      Και διαβάσαμε τις προηγούμενες μέρες ότι πωλείται και ο «Ευαγγελισμός», μετά από το παλιό Υπουργείο Εμπορίου στην πλατεία Κάνιγγος. Πωλείται ο «Ευαγγελισμός», κύριε Υπουργέ; Να μας απαντήσετε υπεύθυνα, σήμερα εδώ. 
      Πάω παρακάτω. Νέα χρέη. Ρυθμίσατε τα χρέη, αλλά τα χρέη πάλι εκτινάχθηκαν με γεωμετρική πρόοδο μπροστά. Κακοδιαχείριση στις προμήθειες. Έχετε δει τι γίνεται στις προμήθειες; Οι δικές μας οι πληροφορίες –και είναι έγκυρες, γιατί εμείς τις διασταυρώνουμε, κύριε Υπουργέ, και μην αναφερόσαστε γενικά και αόριστα σε πληροφοριοδότες, μην κάνετε αυτά τα ατοπήματα- μας λένε ότι, από τη μια μεριά, γίνονται προμήθειες που δεν είναι αναγκαίες και, από την άλλη μεριά, δεν υπάρχει το φτηνό φάρμακο για να κάνουμε εγχειρίσεις, δεν υπάρχουν γάζες. Τα έχετε ελέγξει; 
      Σας είπε ο κ. Νασιώκας, προηγούμενα πού έχει πάει όλο το θέμα. Ξέρετε ότι γι’ αυτό το θέμα δεν μιλάμε μόνο εμείς και οι πληροφοριοδότες μας, όπως είπατε, αλλά μιλάει το Ελεγκτικό Συνέδριο, μιλάνε οι επιθεωρητές Δημόσιας Διοίκησης. Δεν διαβάζετε τις σχετικές εκθέσεις; Διαβάστε τις τουλάχιστον να ξέρουμε τι μας γίνεται. Είμαστε τρία χρόνια μετά τις εκλογές του 2004 και είπατε ότι θα βάλετε τάξη. Πού είναι η τάξη; Αυτό θα ήθελα να γνωρίζω. 
      Από την άλλη μεριά πώς θα πάει, κύριοι συνάδελφοι, μπροστά το σύστημα υγείας, όταν επικρατεί άκρατος κομματισμός; Θυμηθείτε τους διορισμούς των επικεφαλής που μερικοί δεν είχαν ούτε καν τα τυπικά προσόντα, άσχετοι. Βέβαια αυτοί βαπτίζονται ξαφνικά μάνατζερς. Θα μου πείτε δεν είναι καλύτερα ένας πρόεδρος απ’ αυτούς. Ίσως να είναι καλύτερα, αλλά όχι να βαπτίζουμε το ψάρι κρέας και να λέμε ότι κάνουμε πολιτικές άξιων διοικητών σε σχέση με όλα αυτά τα ζητήματα. 
      Να σας θυμίσουμε ερωτήσεις συναδέλφων Βουλευτών που δεν έχουν απαντηθεί σε σχέση με τον κομματισμό σε κρίσεις γιατρών και για προσλήψεις γιατρών στο Ε.Σ.Υ.; Συνέβαιναν αυτά στο παρελθόν; Ξέρετε πολύ καλά –γιατί είστε μέσα στο σύστημα- ότι δεν συνέβαιναν, κύριοι συνάδελφοι. Ξέρετε ότι υπήρχε αξιοκρατία στο σύστημα και όσον αφορά τη λειτουργία των διάφορων ΚΕ.Σ.Υ.. Αυτή είναι η πραγματικότητα.
      Ο κύριος Υπουργός, παρ’ ότι αυτή είναι η σκληρή πραγματικότητα, συνεχίζει να λέει παντού ότι «βρισκόμαστε σε πολύ καλό στάδιο». Αν έχετε ακούσει τον κ. Αβραμόπουλο, θα δείτε ότι είναι η αγαπημένη  του φράση. Και αφού βρισκόμαστε σε πολύ καλό στάδιο, την ίδια ώρα ζητάει εκλογές. Βγήκε χθες ή προχθές από τον Πρωθυπουργό και είπε για εκλογές. Γιατί ζητάει εκλογές; Γιατί βιάζεται ο ίδιος; Είναι φανερό ότι ξέρει τι τον περιμένει μπροστά. Ξέρει ότι το επικοινωνιακό παιχνίδι όσο κι αν είσαι μαέστρος, έχει ημερομηνία λήξης: Μία, δύο, τρεις μετά απαντάει η σκληρή πραγματικότητα. Γιατί γνωρίζει ότι έφερε αναστάτωση στο χώρο της υγείας και ιδιαίτερα μετά το Μάιο, Ιούνιο που θα ανακύψει πάλι το θέμα των εφημεριών. Και γιατί ξέρει ότι η δυσαρέσκεια που πράγματι υπήρχε –γιατί δεν πήγαιναν όλα άριστα και με μας- αρχίζει πλέον και διογκώνεται γιατί η Κυβέρνηση είναι πλέον τρία χρόνια επάνω. Κατά συνέπεια, οι πολίτες, ο λαός είναι σε μία λογική συγκρίσεων σε σχέση με το ένα και το άλλο. 
      Αυτές είναι οι αλήθειες, κύριε Υπουργέ. Εμείς, λοιπόν, λέμε ότι δεν είσαστε ανίκανοι γιατί άκουσα για ανικανότητα. Λέμε ότι συνειδητά απαξιώνετε το δημόσιο σύστημα υγείας. Είναι συνειδητή σας επιλογή. Το είπα και την προηγούμενη φορά. Αυτό πρεσβεύει η λογική της φιλελευθεροποίησης των πάντων, ακόμα και του τομέα της υγείας.
      Και συνειδητή σας επιλογή είναι –γιατί προφανώς θα υπάρξει συνύπαρξη με τον ιδιωτικό τομέα- πώς θα πάρουμε περισσότερο από εδώ, να το πάμε παραπέρα. 
      Και εδώ, όταν αναφερόμαστε στο ότι εξυπηρετείτε συμφέροντα, κύριε Υπουργέ, δεν είναι ανάγκη αυτό να αφορά τους συγκεκριμένους Υπουργούς ή Υφυπουργούς. Είναι η κυρίαρχη επιλογή της Κυβέρνησης. Άρα απαξίωση από τη μια μεριά ως κυρίαρχη ιδεολογία, συγκεκριμένα συμφέροντα από την άλλη πλευρά. 
      Κύριε Υπουργέ, αν αναζητηθούν ευθύνες –και από ποιους;- θα μας δώσετε απάντηση σήμερα για το εμβόλιο; Σήμερα που δεν υπάρχει επιδημία ούτε καμία ανάγκη να σπεύσει όλος ο πληθυσμός της χώρας να εμβολιαστεί αύριο ή μεθαύριο στη χώρα, εσείς βάλατε το φάρμακο στα 555 ευρώ. 
      Θα μας δώσετε κάποια απάντηση; Δεν μας δίνετε. Είδα προηγουμένως που συζητούσα με τους συναδέλφους ότι ο κ. Γιαννόπουλος ήρθε με τα χαρτάκια του να μας πει ότι έγιναν κάποιες οριακές βελτιώσεις στο θέμα του «Αττικού Νοσοκομείου». Και από κει και πέρα, τα άλλα ερωτήματα;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα περιμένετε να σας απαντήσουμε. Θα απαντήσουμε για όλα αυτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα απαντηθούν, περιμένουμε. Εδώ θα είμαστε και θα περιμένουμε τις απαντήσεις σας.
      Και κλείνω με μία συμβουλή, παρ’ ότι δεν είμαι ο κατάλληλος. Όταν οι συνάδελφοι –εμείς, αλλά και από την πλευρά της Νέας Δημοκρατίας- καταθέτουν ερωτήσεις ή επερωτήσεις και ελέγχουν την Κυβέρνηση, δεν κάνουν γυμναστική, κύριε Υπουργέ. Επιτελούν το χρέος τους. Και στις δημοκρατίες οι αντιπολιτεύσεις πλέον των άλλων, είναι για να ελέγχουν τις κυβερνήσεις. Και θεωρώ πολύ ατυχή αυτήν την έκφρασή σας. 
      Σας παρακαλώ, λοιπόν, να υπάρχει και μεταξύ μας η δεοντολογία και σε κάθε περίπτωση να τηρείτε και να σέβεστε τους κανόνες της δημοκρατίας μας.
      Είναι φανερό, λοιπόν, ότι το θέμα συνολικά της υγείας θέλει μια άλλη πολιτική. Θέλει μια κυβέρνηση που να δίνει προτεραιότητα στα ζητήματα της υγείας, της παιδείας, της κοινωνικής ασφάλισης, του κοινωνικού κράτους. 
      Και ένα κράτος-δικαίου μόνο μια κυβέρνηση του ΠΑ.ΣΟ.Κ. μπορεί να το εγγυηθεί. Γι’ αυτό και θέλουμε εκλογές όσο γίνεται γρηγορότερα. Και εδώ είναι το μόνο σημείο που για διαφορετικούς λόγους συμφωνούμε με τον κ. Αβραμόπουλο.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι ξεπέρασε τα όρια ακόμα και της φαντασίας η τοποθέτηση του Κοινοβουλευτικού Εκπροσώπου του ΠΑ.ΣΟ.Κ., ο οποίος βρήκε κατάρρευση σε όλο το Εθνικό Σύστημα Υγείας. Στην πετυχημένη πολιτική που άσκησε αυτή η Κυβέρνηση εξαφανίζοντας τα ράντζα, ανακάλυψε ράντζα –λόγω της επιδημίας γρίπης η οποία υπάρχει- και αναστάτωσε λίγο τα νοσοκομεία. Βρήκε ότι εμείς ξέραμε ότι ο Αρχηγός του ΠΑ.ΣΟ.Κ. θα ασθενήσει πριν μπει στο «Αττικό Νοσοκομείο», γι’ αυτό μαζέψαμε τα ράντζα από το «Αττικό Νοσοκομείο». 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό αφορά άλλη επίσκεψη.
      Κύριε Πρόεδρε, μπορώ να κάνω μια διευκρίνιση; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μας είπε ότι δεν γίνονται χειρουργικές επεμβάσεις.
      ΣΥΛΒΑΝΑ ΡΑΠΤΗ: Λάθος! Ανακρίβεια! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και μάλιστα αυτοαναιρέθηκε, διότι εδώ την προηγούμενη βδομάδα, όλα τα στελέχη του ΠΑ.ΣΟ.Κ. ζητούσαν σαφείς και γενναίες αποφάσεις σε ό,τι αφορά το εμβόλιο κατά του καρκίνου της μήτρας. Ήταν ο ίδιος, ήταν ο κ. Πρωτόπαπας, ήσασταν όλοι εσείς οι οποίοι ζητούσατε να ενταχθεί άμεσα και καθοριστικά, χωρίς ιατρική γνωμάτευση. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Βγήκε ο Υπουργός Υγείας, αφού δέχθηκε το πόρισμα της Εθνικής Επιστημονικής Επιτροπής και είπε ότι θα ενταχθεί στο Εθνικό Σύστημα Εμβολιασμού με χρονοδιάγραμμα σκέψης, προγραμματισμού, πράγματα τα οποία εξήγγειλε προχθές. 
      Και σήμερα έρχεται και μας λέει ο Κοινοβουλευτικός Εκπρόσωπος για επιδημία. Είναι επιδημία την οποία καλλιέργησε το ίδιο το ΠΑ.ΣΟ.Κ., πιέζοντας σ’ αυτήν την Αίθουσα την Κυβέρνηση.
      Όμως να μην αναφερθώ και στο θέμα της ελιάς και των φύλλων της ελιάς, για το οποίο η Κυβέρνηση είχε ξεκάθαρη άποψη από την πρώτη μέρα. Είχε ξεκάθαρη άποψη από την πρώτη μέρα.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Δυστυχώς, όμως, έχετε γίνει μία αντιπολίτευση των πρωινάδικων. Είστε μία αντιπολίτευση, η οποία παρακολουθεί μόνο τα πρωινά ειδησεογραφικά δελτία. Δεν κάνετε τίποτε άλλο.
      ΣΥΛΒΑΝΑ ΡΑΠΤΗ: Ο Υπουργός Υγείας είναι στα πρωινάδικα και μάλιστα αποκλειστικώς.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, μπορώ να ζητήσω μία χάρη; Σας παρακαλώ. Μιλήσατε χωρίς διακοπή όλοι σας. Γιατί διακόπτετε τώρα; 
      ΣΥΛΒΑΝΑ ΡΑΠΤΗ:  Κύριε Πρόεδρε, μπορώ να ζητήσω μία διακοπή;
      ΠΡΟΕΔΡΕΥΩΝ (Ιωάννης Τραγάκης): Όχι, δεν μπορείτε να μιλήσετε.
      Συνεχίστε, κύριε Βαρβιτσιώτη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και ερχόμαστε στο θέμα του «Αττικού Νοσοκομείου». 
      Θα σας διαβάσω, κύριε Πρόεδρε –λυπάμαι που ο κ. Νασιώκας λείπει, αν και προσωπικά τον παρακάλεσα να είναι εδώ, δυστυχώς κάποια υποχρέωση του θα τον ανάγκασε να λείπει- τι μου απαντούσε ο κ. Νασιώκας σαν Υφυπουργός Υγείας το 2002 σ’ αυτήν την Αίθουσα, μετά από επίκαιρη ερώτηση που είχα καταθέσει για το «Αττικό Νοσοκομείο», στα δίχρονα γενέθλια των εγκαινίων που είχε κάνει ο κ. Σημίτης παραμονές του 2000 στο «Αττικό Νοσοκομείο».
Αυτή είναι η αλήθεια. 
      Το «Αττικό Νοσοκομείο» ξεκίνησε το 1993 με την παραχώρηση των εκτάσεων του στρατοπέδου του Χαϊδαρίου προς το Υπουργείο Υγείας επί κυβερνήσεως Νέας Δημοκρατίας και υπουργίας Γιάννη Βαρβιτσιώτη. Στη συνέχεια υιοθετήθηκε πλήρως η μελέτη του «Νοσοκομείου Παπαγεωργίου» της Θεσσαλονίκης για να μην εκταμιευτεί και δημιουργηθεί καινούργια μελέτη νοσοκομείου, να μη χάσουμε χρόνο. Και μετά από επτά χρόνια ο κ. Σημίτης πάει και εγκαινιάζει μπετά, το Φεβρουάριο του 2000, παραμονές των εκλογών, εξαγγέλλοντας ότι αυτό το κόσμημα θα είναι το μεγάλο νοσοκομείο ανακούφισης της δυτικής Αττικής. Και το 2002 έρχεται ο κ. Νασιώκας σ’ αυτήν την Αίθουσα και μας λέει: «Μέχρι το τέλος του Απριλίου του 2002 θα ολοκληρωθεί η προετοιμασία του νοσοκομείου και θα αρχίσει να λειτουργεί». Και όχι μόνο αυτό, μας λέει ότι και για τα οποιαδήποτε κατασκευαστικά λάθη δεν ευθύνεται το Υπουργείο Υγείας, αλλά ευθύνεται η Δ.ΕΠ.Α.ΝΟ.Μ., η εταιρεία που εποπτεύεται από το Υπουργείο Υγείας, για διαγωνισμούς τους οποίους διεξήγαγε επί δικών σας κυβερνήσεων. 
      Ποια είναι η συνέχεια; Το νοσοκομείο ούτε το 2002, βεβαίως, λειτουργεί. Αρχίζει δειλά να λειτουργεί το 2003 και τι λένε τα στοιχεία; Το 2003, ξέρετε πόσο προσωπικό είχε το νοσοκομείο, το τελευταίο πλήρες έτος διακυβέρνησης της χώρας από εσάς; Εκατόν σαράντα ένα άτομα. Ξέρετε πόσα κρεβάτια λειτουργούσαν; Λειτουργούσαν διακόσια ενενήντα τέσσερα. Ξέρετε πόσοι νοσηλευθέντες ασθενείς υπήρχαν το 2003; Χίλιοι εβδομήντα επτά. Ξέρετε με πόσο προσωπικό έκλεισε το 2006, μετά από δυόμισι χρόνια διακυβέρνησης της χώρας από τη Νέα Δημοκρατία; Το 2006 το προσωπικό από εκατόν σαράντα ένα άτομα έχει πάει στα χίλια εκατόν σαράντα εννιά άτομα, τα λειτουργούντα κρεβάτια από διακόσια ενενήντα τέσσερα έφτασαν τα τετρακόσια ενενήντα πέντε και οι νοσηλευθέντες ασθενείς –στοιχείο αδιάψευστο, στοιχείο καταλυτικό- από χίλιοι εβδομήντα επτά έφτασαν τους είκοσι πέντε χιλιάδες εννιακόσιους επτά.
      ΣΥΛΒΑΝΑ ΡΑΠΤΗ: Τους αρρώστησε όλους η Κυβέρνηση της Νέας Δημοκρατίας!
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σας παρακαλώ, κυρία Ράπτη. Ξέρετε αυτά τα πολύ ωραία σχόλια να τα κάνετε σε οποιοδήποτε τηλεοπτικό παράθυρο, αλλά εδώ να μιλάμε με στοιχεία.
      ΣΥΛΒΑΝΑ ΡΑΠΤΗ: Να το πείτε στον Υπουργείο Υγείας που είναι πρύτανης των τηλεοπτικών παραθύρων και των πρωινάδικων. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Να μιλάμε με στοιχεία.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία Ράπτη. 
      Να μη γράφεται τίποτα στα Πρακτικά.
      ΣΥΛΒΑΝΑ ΡΑΠΤΗ: …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτή είναι η πολιτική σας.
      ΠΡΟΕΔΡΕΥΩΝ (Ιωάννης Τραγάκης): Κυρία Ράπτη, ακουστήκατε με τόσο μεγάλη προσοχή. Είμαι σίγουρος ότι ο κ. Βαρβιτσιώτης διαφωνούσε με πάρα πολλά από αυτά που λέγατε. Δεν σας διέκοψε όμως.
      ΣΥΛΒΑΝΑ ΡΑΠΤΗ: …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Αν διακόπτει ο ένας τον άλλο δεν θα έχουμε Βουλή. Είναι ευθύνη του Προεδρείου. 
      Ορίστε, κύριε Βαρβιτσιώτη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το ΠΑ.ΣΟ.Κ. θέλει να εισαγάγει καινούργια ήθη σ’ αυτήν την Αίθουσα. Τα καινούργια ήθη είναι οι αιώνιες διακοπές και μία όξυνση, η οποία δεν έχει καμία βάση. Και γιατί την κάνει αυτή την όξυνση; Γιατί, ακριβώς, στερείται θέσεων σ’ όλα τα μεγάλα θέματα. 
      Δεν ήταν θέση του ΠΑ.ΣΟ.Κ. η εφαρμογή ιδιωτικοοικονομικών κριτηρίων λειτουργίας στα νοσοκομεία και στο Εθνικό Σύστημα Υγείας; Δεν ήταν θέση του ΠΑ.ΣΟ.Κ.; Σήμερα ανακαλύψαμε ότι δεν είναι θέση του ΠΑ.ΣΟ.Κ., γιατί μίλησε ο Κοινοβουλευτικός Εκπρόσωπος του ΠΑ.ΣΟ.Κ. ο κ. Παπαϊωάννου για φιλελευθεροποίηση. 
      Πότε συστηματικά κρατούνταν οι αξονικοί τομογράφοι στα υπόγεια των νοσοκομείων και όλες οι κλινικές του Ε.Σ.Υ. ήταν συμβεβλημένες με ιδιωτικές κλινικές, οι οποίες υπεραμείβονταν για τη μεταφορά; Πότε αναπτύχθηκε όλο το σύστημα παρυγείας μέσα στην ίδια τη λειτουργία των νοσοκομείων; Γιατί ούτε ξενοδοχειακό εξοπλισμό δεν είχαν να προσφέρουν. Νοικιαζόντουσαν μέχρι και οι τηλεοράσεις στα δωμάτια, μέχρι και η μεταφορά των ασθενών γινόταν ακριβώς για να κάνουν αυτές τις εξετάσεις. 
      Πότε έφθασε αυτός ο τομέας υγείας να μη λειτουργεί τόσο σωστά, ώστε να αναπτυχθεί ένας ιδιωτικός τομέας, ο οποίος σήμερα έχει να προσφέρει και πολλά, ένας ιδιωτικός τομέας ο οποίος βλέπουμε ότι αποφέρει υπερκέρδη σε όσους συμμετέχουν και μετέχουν σ’ αυτόν;
      Αυτά, κυρίες και κύριοι συνάδελφοι, είναι στοιχεία που έχει δει ο ελληνικός λαός. Έχει δει όμως και ένα καινούργιο σύστημα εφημεριών, έχει δει μια προσπάθεια μιας κυβέρνησης να καλύψει τις ανάγκες νοσηλευτών. Έχει δει ο κόσμος της περιφέρειας, όπως είδε στην Κέρκυρα, όπως είδε στη Λαμία, όπως είδε σε άλλες περιοχές της χώρας, να λύνονται προβλήματα δεκαετιών γύρω από τα νοσοκομεία τα οποία απασχολούσαν την περιφερειακή Ελλάδα.
Και βέβαια έχει δει και μια σαφή θέση της Κυβέρνησης για να αλλάξει ένα φαύλο και κακό σύστημα προμηθειών στα νοσοκομεία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου μισό λεπτό λόγω των καθυστερήσεων.
      Θα ήθελα να σας πω το εξής και εκεί θα φανεί η πολιτική σας ευθύνη: Θα έρθει σε λίγες ημέρες εδώ να συζητηθεί το θέμα των προμηθειών στα νοσοκομεία. Και περιμένουμε τις γενναίες σας θέσεις. Δεν περιμένουμε μια στείρα κριτική και αντιπολίτευση. Θέλουμε να το δείτε, να φέρετε τις δημιουργικές σας προτάσεις και να γίνει αυτό το σύστημα των προμηθειών. Το σχετικό νομοσχέδιο δέχεται την τελευταία επεξεργασία από την Ευρωπαϊκή Επιτροπή, βρίσκεται στην τελευταία διαβούλευση από την Ευρωπαϊκή Επιτροπή. Να δούμε, λοιπόν, τις γενναίες σας θέσεις και τότε να κριθείτε για τις θέσεις σας και όχι για τις ωραίες ατάκες, οι οποίες μπορούν να κοσμούν τηλεοπτικά παράθυρα, αλλά, δυστυχώς, δεν κοσμούν την Αίθουσα του Κοινοβουλίου και δεν προσφέρουν στο διάλογο.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης της Υποθαλάσσιας Αρτηρίας Θεσσαλονίκης και ρύθμιση συναφών θεμάτων».
      Επίσης, η Ειδική Μόνιμη Επιτροπή Κοινοβουλευτικής Δεοντολογίας καταθέτει την έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού. 
      Επίσης, η Επιτροπή Αναθεώρησης του Συντάγματος καταθέτει την έκθεσή της στις αρχικές προτάσεις αναθεώρησης διατάξεων του Συντάγματος, που υπεβλήθησαν από τους Βουλευτές της Νέας Δημοκρατίας και από τους Βουλευτές του ΠΑ.ΣΟ.Κ., καθώς και στις συμπληρωματικές προτάσεις Βουλευτών όλων των κομμάτων.
      Ο Κοινοβουλευτικός Εκπρόσωπος του Συνασπισμού κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, ακούγοντας εδώ αυτήν την ενδιαφέρουσα συζήτηση, αυτό που μου κάνει εντύπωση είναι η επιλεκτική και ασθενική μνήμη και των δυο κομμάτων. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Πάλι τα ίδια;
      ΑΘΑΝΑΣΙΟΣ ΛΕΒΕΝΤΗΣ: Θα το τεκμηριώσω, κύριε συνάδελφε. 
      Πρώτον, είπε ο Κοινοβουλευτικός Εκπρόσωπος της Νέας Δημοκρατίας  ότι ξεκίνησε το 1993 το νοσοκομείο. Το είπε και ο κύριος Υπουργός. Αυτό δεν είναι αληθές. Ξεκίνησε το 1975. Ήταν απαίτηση του λαού όλης της περιοχής. Και τότε η κυβέρνηση της Νέας Δημοκρατίας ήταν στην εξουσία. Και όταν εμείς κάναμε προσπάθεια για να δημιουργηθεί το νοσοκομείο στην Ελευσίνα, το οποίο μετά ονομάστηκε Θριάσιο, μας έλεγαν ότι δεν υπάρχει πρόβλημα, ότι θα δημιουργηθεί νοσοκομείο στο Χαϊδάρι και θα καλύπτει όλη την περιοχή. Ξεκίνησε αργότερα το Θριάσιο σαν προσπάθεια, ολοκληρώθηκε και λειτούργησε δέκα χρόνια νωρίτερα. Επομένως, εδώ υπάρχουν ευθύνες γι’ αυτήν την καθυστέρηση και από τη Νέα Δημοκρατία και από το ΠΑ.ΣΟ.Κ. 
      Ένα άλλο που θα ήθελα να πω: Λέγεται συνεχώς ότι φτιάχτηκαν νοσοκομεία. Βέβαια, είναι βασική και απαραίτητη συνθήκη να υπάρχουν νοσοκομεία για να προσφέρουν υπηρεσίες υγείας. Δεν είναι βέβαια μόνο τα νοσοκομεία, αλλά είναι βασική, καθοριστική συνθήκη. Δεν πρέπει να ξεχνάμε όμως ότι το κόστος κατασκευής ενός νοσοκομείου από τα θεμέλιά του μέχρι την ολοκλήρωσή του είναι ίδιο περίπου με το ετήσιο κόστος λειτουργίας του. Και ακριβώς, αυτό θα πρέπει να μας προβληματίζει, το πώς θα εξασφαλίζουμε τα κονδύλια για να μπορούν να λειτουργούν τα νοσοκομεία και οι άλλες υγειονομικές μονάδες, που έχουν όλα αυτά τα προβλήματα. 
      Μίλησα για ασθενική μνήμη και είπατε «πάλι τα ίδια». Γιατί; Γιατί ξεχνάμε ότι αυτό το νοσοκομείο, ενώ ήταν νοσοκομείο για το Ε.Σ.Υ. -έτσι είχε ξεκινήσει- εν τούτοις ενδώσατε στις πιέσεις των πανεπιστημιακών. Έγιναν διάφορες ενέργειες, υπήρξαν πιέσεις και άλλες μεθοδεύσεις –πολιτικό κόστος, πολιτικό όφελος- κι έγινε πανεπιστημιακό νοσοκομείο. Εμείς είχαμε τις αντιρρήσεις μας. Όχι ότι έχουμε κάτι με τα πανεπιστημιακά νοσοκομεία, αλλά δεν μπορούν να λειτουργήσουν ή να εξυπηρετούν το λαό με τον ίδιο τρόπο, όπως τα νοσοκομεία του Ε.Σ.Υ.. Γιατί τα πανεπιστημιακά νοσοκομεία είναι και ερευνητικά κέντρα, που θα έπρεπε να είναι, αλλά είναι και ιδιωτικές κλινικές των επί μέρους διευθυντών, επειδή έχουν και το δικαίωμα να κάνουν ιδιωτικό επάγγελμα. Και αυτό δημιουργεί σοβαρότατα προβλήματα και τα βλέπουμε και σήμερα, έτσι όπως λειτουργεί αυτό το νοσοκομείο.
      Επίσης, αυτό το νοσοκομείο ξεκίνησε σε σαθρά θεμέλια. Εκεί που είναι θεμελιωμένο υπήρχε μια λίμνη, η οποία μπαζώθηκε κι εκεί πάνω στερεώθηκε αυτό το νοσοκομείο. Αυτό, λοιπόν, δημιούργησε σοβαρά προβλήματα, που τα είδαμε πρόπερσι με τις βροχές. Το ίδιο, αντίστοιχα, έχει γίνει και στο Μεσολόγγι, όπου ένα νοσοκομείο φτιάχτηκε σ’ ένα λόφο χωματένιο κι έχει μπατάρει και αυτό, όπως μπατάρισε και το Αττικό Νοσοκομείο.
Έτσι, υπάρχει σοβαρό πρόβλημα στατικότητας, που θέλουμε να πιστεύουμε ότι δεν θα δημιουργήσει στο μέλλον πρόσθετα προβλήματα. Επίσης, ξεκίνησε με αποσπασμένο και λίγο προσωπικό και  ό,τι και να μας λέτε εδώ, κύριε Υπουργέ, δεν μπορούμε να το πιστέψουμε, δεν μπορεί να το πιστέψει ο ελληνικός λαός. Αν υπολογίσουμε αυτό το προσωπικό που έχει προσληφθεί, σύμφωνα με τις ανακοινώσεις του Υπουργείου και των κάθε φορά Υπουργών, θα έπρεπε να είναι πολλαπλάσιο από τις ανάγκες τις οποίες έχουμε. Όμως, δυστυχώς, είναι τεράστιες οι ελλείψεις σε προσωπικό και αυτό το βλέπουμε σ’ όλα τα νοσοκομεία, τα οποία στέλνουν απεγνωσμένα SOS. Αυτήν τη στιγμή η κατάσταση στα νοσοκομεία  και τα κέντρα υγείας είναι απελπιστική, όχι απλώς τριτοκοσμική που είπε ο κύριος Υπουργός. 
      Σήμερα το πρωί ήμασταν στον «Ευαγγελισμό». Διαδηλώνει ο κόσμος, οι εργαζόμενοι, στους δρόμους γιατί δεν αντέχουν άλλο, δεν μπορούν. Τους χρωστούν δεκαπέντε χιλιάδες ρεπό. Χθες ήμουν στο Κρατικό Αθηνών το «Γεννηματάς». Χρωστούν επτά – οκτώ χιλιάδες ρεπό. Πώς θα αντιμετωπιστούν αυτές οι καταστάσεις; Και οι κενές οργανικές θέσεις είναι πάνω από το 40% σ’ όλα τα νοσοκομεία και βέβαια με τους αναχρονιστικούς  και ξεπερασμένους οργανισμούς του 1986.
      Από κει και πέρα, δεν είναι μόνο το νοσηλευτικό προσωπικό, είναι και το ιατρικό προσωπικό. Ειπώθηκε ότι έφταιγε το Α.Σ.Ε.Π.. Εμείς δεν πιστεύουμε ότι έφταιγε το Α.Σ.Ε.Π.. Άλλωστε, από το 2004 με το νόμο για την «Ολυμπιακή Πολυκλινική» μπορούσαν να καλυφθούν οι θέσεις. Τρεις χιλιάδες θέσεις γιατρών  έχουν προκηρυχθεί και περιμένουν τις κρίσεις. Γιατί καθυστερούν; Το Α.Σ.Ε.Π. φταίει εδώ; Επομένως άλλο είναι το θέμα, ότι δεν διαθέτουμε αρκετά κονδύλια για την υγεία, 2,62% του Α.Ε.Π., 6% του προϋπολογισμού, τη στιγμή που ο μέσος κοινοτικός όρος είναι 13,6%. Το νοσηλευτικό προσωπικό είναι το 40% του ευρωπαϊκού μέσου όρου. Αν συγκριθούμε με την Φινλανδία είναι το 20%. Δηλαδή σε πέντε νοσηλευτές-νοσηλεύτριες έχουμε ένα για να προσφέρει τις ίδιες υπηρεσίες. Είναι αδύνατο να ανταποκριθούν. Είναι μύρια όσα, τα άλλα προβλήματα. 
      Κύριε Υπουργέ, επειδή είπατε ότι έχει προσληφθεί τόσο προσωπικό, ότι λειτουργούν μονάδες κ.λπ., γιατί δεν εφημερεύει το νοσοκομείο; Μας είπατε ότι μέχρι τέλος Μαρτίου θα δούμε κ.λπ.. Έχουμε τις επιφυλάξεις μας, δεν μπορούμε να το αποδεχθούμε, γιατί τόσο καιρό διακηρύσσετε ότι το νοσοκομείο θα καλύψει και τις ανάγκες και της εφημερίας και όμως έως τώρα δεν έχει αναλάβει αυτό το καθήκον. Και είναι ντροπή ένα τέτοιο νοσοκομείο να παίζει συμπληρωματικό χαρακτήρα στις εφημερίες προς το Γενικό Νοσοκομείο της Νίκαιας. Αυτό είναι κάτι που νομίζω ότι κανείς δεν μπορεί να το ανεχθεί. Υπάρχουν πάρα πολλά που πρέπει να γίνουν επίσης, για να ενταχθεί το νοσοκομείο σε εφημερία. Δεν είναι μόνο για το νοσηλευτικό προσωπικό, είναι και το άλλο προσωπικό. Θα πρέπει να λειτουργήσουν τα εργαστήρια. Τι γίνεται με την πληροφορική; Υπάρχει ένα ουσιαστικό σκάνδαλο, θα λέγαμε. Και βέβαια υπάρχει και ένα άλλο πρόβλημα πώς αναδεικνύονται τα στελέχη σ’ αυτές τις κρίσεις που κάνετε, κύριε Υπουργέ, τις οποίες κάνουν βέβαια τα αρμόδια, υποτίθεται, όργανα. Πλην όμως υπάρχει αδιαφάνεια και κομματική παρέμβαση και το ξέρουμε πολύ καλά. Είναι ανάγκη για ένα σύστημα κρίσεων δημοκρατικό, αξιοκρατικό και με διαφάνεια και είναι ζητούμενο ένας δημοκρατικός Δημοσιοϋπαλληλικός Κώδικας. 
      Όσο για τα ράντζα που μας είπατε και τόσες φορές το έχετε διακηρύξει ότι εξαφανίστηκαν -εγώ και άλλες φορές έχω φέρει εδώ το θέμα- εξαφανίστηκαν εν μέρει τα ράντζα αλλά όχι από όλα τα νοσοκομεία. Επανέρχονται τώρα, αλλά και όταν έφυγαν από τους διαδρόμους μπήκαν μέσα στους θαλάμους, με συνέπεια αυτήν τη στιγμή να είναι ακόμη πιο δύσκολο να βρει κάποιος ένα κρεβάτι σε νοσοκομείο -αυτό ήταν και πριν δύσκολο, τώρα είναι πολύ δυσκολότερο- και μάλιστα γι’ αυτούς που είναι στα πιο χαμηλά οικονομικά στρώματα είναι σχεδόν ένας Γολγοθάς.
      Μας είπατε επίσης, κύριε Υπουργέ, ότι θα έχετε χίλιες οκτάμηνες θέσεις και τρεισήμισι χιλιάδες δεκαοκτάμηνες. Κύριε Υπουργέ, εσείς είστε τόσο πεπειραμένος πανεπιστημιακός και χειρουργός. Πιστεύετε ότι οι οκταμηνίτες γιατροί, οι οκταμηνίτες νοσηλευτές αν μπουν στο χειρουργείο ή σε άλλες μονάδες μπορούν να προσφέρουν τις υπηρεσίες που προσφέρει το κανονικό προσωπικό; Χρειάζεται μία ειδική εκπαίδευση και εξειδίκευση. Είναι απαραίτητη προϋπόθεση η εμπειρία, είναι καθοριστική και όσο μεγαλύτερη είναι η εμπειρία, τόσο πιο αποδοτική μπορεί να είναι η προσφορά και πιο υψηλού επιπέδου. Αυτό, δυστυχώς, δεν γίνεται.
      Θα πω κάτι τελευταίο επειδή εδώ ελέχθησαν πολλά για την υπόθεση του εμβολίου για τον καρκίνο του τραχήλου της μήτρας. Εμείς είχαμε εκφράσει την αντίθεσή μας στο να υπάρχει επιβάρυνση των ασθενών ή αυτών που πρόκειται να υποβληθούν σε εμβολιασμούς, γιατί δεν είναι ασθενείς σ’ αυτές τις περιπτώσεις των εμβολιασμών. Είμαστε αντίθετοι στο να υπάρχει οποιαδήποτε επιβάρυνση για τις υγειονομικές υπηρεσίες και πολύ περισσότερο για τα εμβόλια, όταν μάλιστα είναι υποχρεωτικά.
      Είμαι γιατρός και δεν μπορώ να πω με βεβαιότητα αν όλα όσα λέγονται για την αποτελεσματικότητα του εμβολίου κατά του καρκίνου του τραχήλου της μήτρας είναι έτσι. Βασιζόμαστε στους ειδικούς που το λένε, παρά το ότι για να επιβεβαιωθεί αυτό το πράγμα θα απαιτήσει μερικές δεκαετίες για να ξέρουμε τι αποτελέσματα έχει και αν υπάρχουν και τυχόν άλλες επιπτώσεις όπως με άλλα εμβόλια για την υγεία. Εδώ πρέπει να υπάρξει μια μικρή επιφύλαξη και πρέπει βέβαια να βασιστούμε καθαρά και μόνο σε επιστημονικά κριτήρια. Εφόσον όμως κριθεί ότι θα πρέπει να χορηγείται το εμβόλιο σε όποιες ηλικίες χορηγείται στις κοπέλες που θα χορηγείται, θα πρέπει να είναι δωρεάν. Δεν νοείται σε καμία περίπτωση να υπάρχει οικονομική επιβάρυνση.
      Όσο για το υψηλό κόστος, αυτό είναι επίσης απαράδεκτο. Δυστυχώς δεν είναι το μοναδικό φαινόμενο στη χώρα μας όπου γίνεται μία απαράδεκτη εκμετάλλευση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: « Ο Ελληνισμός στη Διασπορά 15ος-21ος αι.»και στους λοιπούς χώρους του Μεγάρου της Βουλής των Ελλήνων, σαράντα επτά μαθητές και μαθήτριες και τρεις συνοδοί-καθηγητές από το Γυμνάσιο Καριώτισσας Γιαννιτσών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
	Επίσης, θα ήθελα να ανακοινώσω στο Σώμα ότι οι Βουλευτές κ.κ. Πλακιωτάκης, Μαρκόπουλος, Θαλασσινός, Χαρακόπουλος, Γαλαμάτης, Κουτσούκος και Βαρβιτσιώτης ζητούν άδειες ολιγοήμερης απουσίας στο εξωτερικό. Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες.
	Ο Πρόεδρος κ. Κακλαμάνης έχει το λόγο.
	ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι κι εσείς κύριε Υφυπουργέ Υγείας, έχω τη γνώμη ότι υπερασπίζεστε μία άχαρη υπόθεση. Βέβαια αν κάνετε ό,τι έκανε ο κ. Πολύδωρας με τους αστυνομικούς, που τους είπε «εγώ στηρίζω τα αιτήματά σας και θα μπω μπροστά», θα έχετε τις συνέπειες που είχε κι εκείνος.
	Εδώ όμως εσείς έχετε τον ελληνικό λαό, έχετε όλο τον υγειονομικό κόσμο, που ξέρει την πραγματικότητα και που πραγματικά τις ευθύνες δεν τις προσωποποιεί σε σας ιδιαίτερα ή στον κ. Κωνσταντόπουλο για τον τομέα της πρόνοιας. Γνωρίζουν πού είναι οι ευθύνες. Εσείς σ’ αυτές τις ευθύνες συμμετέχετε στο βαθμό, που υιοθετείτε αυτά τα νεοφιλελεύθερα ιδεολογήματα που έχουν «δυναμιτίσει» το κράτος πρόνοιας που το Πανελλήνιο Σοσιαλιστικό Κίνημα αξιοποιώντας το μόχθο και τον ιδρώτα του ελληνικού λαού οικοδόμησε σταδιακά αρχίζοντας από το μηδέν. Ξέρετε καλά ότι όταν το 1981 το ΠΑ.ΣΟ.Κ. ανέλαβε τη διακυβέρνηση της χώρας δεν υπήρχε κράτος πρόνοιας.
      Ο κ. Κωνσταντόπουλος, που έχει και μια ειδίκευση στα θέματα που χειρίζεται τώρα, ξέρει σε ποια κατάσταση ήταν για παράδειγμα ένας ολόκληρος κόσμος –το 10%-12% κατά τις επιστημονικές στατιστικές και μελέτες- των ατόμων με αναπηρία όπως πολιτισμένα ονομάζουμε τώρα τους συνανθρώπους μας, που έχουν κάποια ανάγκη ειδική από κάποια είτε φυσική, είτε πνευματική, είτε άλλη αναπηρία. Ένα οικοδόμημα τέτοιο, πραγματικά, χρειάζεται κόπους, προσπάθειες και φυσικά μια πολιτική ιδεολογία, ώστε συνεγείροντας και τον λαϊκό παράγοντα, τις κοινωνικές τάξεις, τις κοινωνικές ομάδες να κατορθώσει μια κυβέρνηση να πραγματοποιήσει. Και αυτό πέτυχε το ΠΑ.ΣΟ.Κ.. 
      Εσείς έχετε μια άλλη ιδεολογία. Πιστεύετε ότι τα πάντα μπορούν να τα αντιμετωπίσουν οι νόμοι της αγοράς. Σωστά παρατήρησε –δεν θυμάμαι ποιος προχθές- ότι το Υπουργείο Κοινωνικής Προνοίας έγινε Υπουργείο Υγείας και Κοινωνικής Αλληλεγγύης, αντί για Υπουργείο Υγείας και Πρόνοιας. Δηλαδή, το κράτος κάνει ένα βήμα πίσω στα προβλήματα στο τομέα αυτόν που απαιτούν βέβαια ευαισθησία της κοινωνίας, αλλά απαιτούν και αποφασιστική παρέμβαση του κράτους που καλεί γενικώς και αορίστως την κοινωνική αλληλεγγύη. Και βλέπουμε πως φυτρώνουν κάθε μέρα διάφορα σωματεία, όπου κάνουν διάφορες κυρίες και κύριοι δημόσιες σχέσεις στα κανάλια, μαραθώνιους. Και αναγκαζόμαστε πολλοί να βοηθήσουμε όσο μπορούμε. Αλλά να φθάσουμε από τη μια άκρη στην άλλη αυτό είναι έγκλημα, κυρίες και κύριοι συνάδελφοι και κύριοι Υπουργοί. 
      Ο κ. Κωνσταντόπουλος ας μας πει στον τομέα του -αν δεν είναι πρόχειρος αυτήν τη στιγμή ας συνεννοηθεί και με την μέχρι πρότινος γενική γραμματέα, την κ. Δεσποτοπούλου- τι χρήματα έδωσε το οικονομικό επιτελείο της Κυβέρνησης. Γι’ αυτό σας είπα ότι υπερασπίζεστε μια άχαρη υπόθεση. Το οικονομικό επιτελείο, που ταυτίζεται με την βασική αν θέλετε λογική της Κυβερνήσεως, αποτελεί τμήμα του κεντρικού πυρήνα, με επικεφαλής τον Πρωθυπουργό που αποφασίζει τη γενικότερη πολιτική. Δεν θα την αποφασίσετε εσείς, κύριοι Υφυπουργοί, και το ξέρουμε καλά. Γι’ αυτό σας λέω ότι υπερασπίζεστε -για τρίτη φορά σας το λέω- μια άχαρη υπόθεση. 
      Με βάση αυτά τα νεοφιλελεύθερα ιδεολογήματα και την αντίληψη για την επανίδρυση του κομματικού κράτους ο Πρωθυπουργός και οι στενοί του συνεργάτες με πρώτον τον Υπουργό Οικονομικών -αυτόν που έχει το ταμείο, τον μπεζαχτά-, λένε ότι είναι προτιμότερο να πάρουμε μερικές χιλιάδες ειδικούς φρουρούς. Και όπως λέει ο νόμος που περάσατε από την Βουλή μπορούμε να τους μετακινούμε ανάλογα και από νομό σε νομό- όπου όπως ξέρετε και ψηφίζουν- και μπορούμε να πάρουμε μερικούς από τη Θεσσαλονίκη και να τους πάμε στην Καστοριά ή στα Γρεβενά ή να τους πάρουμε από την Αθήνα, να τους πάμε στην Λευκάδα να τους πάμε σε κάποιες περιφέρειες, μπορεί αυτό να βοηθήσει περισσότερο απ’ ό,τι το να πάρουμε μερικούς νοσηλευτές σ΄ ένα νοσοκομείο. 
      Πείτε την αλήθεια εδώ σας παρακαλώ. Εσείς οι ίδιοι είμαι βέβαιος ότι αγχώνεστε όταν ξέρετε ότι δεν έχετε τα μέσα εκείνα για να μην εμφανίζεστε στα κανάλια ή στην Βουλή ή και στις περιφέρειές σας ακόμη ως πολιτικοί οι ίδιοι και να λέτε δεν έχουμε λεφτά. 
Διότι εάν είστε ειλικρινείς –και πρέπει να είστε ειλικρινείς, υποθέτω- αυτό έπρεπε να λέτε. Πρέπει να πείτε: «Τι να κάνουμε, κύριοι συνάδελφοι του ΠΑ.ΣΟ.Κ, αφού ξέρετε καλά ότι έκλεισε η στρόφιγγα σ΄ ό,τι αφορά τις κοινωνικές δαπάνες;». Συγκεκριμένα πράγματα, όχι γενικά και αόριστα,  τόσο ποσοστό. Δεν στέκομαι εγώ σε αυτά. Ξέρετε άριστα. 
      Και επειδή επικαλεστήκατε και τον Πρόεδρο του Α.Σ.Ε.Π., προ ημερών δήλωσε ο ίδιος ότι από τις εφημερίδες ενημερώνεται για τις εξαγγελίες στη Θράκη που κάνει η Υπουργός Εξωτερικών -λες και η Θράκη δεν αποτελεί κομμάτι της επικράτειας που έχει κάθε ένας Υπουργός και τις δικές του αρμοδιότητες- και ότι ενώ εδώ και καιρό έχουν εγκριθεί πια αυτές οι προσλήψεις στο Υπουργείο Υγείας και Κοινωνικής Αλληλεγγύης, δυστυχώς ακόμα καρκινοβατούν. Σήμερα και εσείς μας μιλάτε σε ενεστώτα διαρκείας, μας λέτε για μέλλοντα. Δεν μας λέτε φυσικά ούτε για παρακείμενο ούτε καν για αόριστο, έστω χθες ή προχθές, όπως είπατε για κάποια κλινική που άρχισε προχθές να λειτουργεί.
      Εκεί είναι το πρόβλημα. Και δυστυχώς δεν το βλέπουμε μόνο στον τομέα της υγείας και της πρόνοιας. Το βλέπουμε παντού, στην κοινωνική ασφάλιση, στην παιδεία. Τρία χρόνια διαλύσεως. Δύο χρόνια κλειστά τα πανεπιστήμια και τα Τ.Ε.Ι.. Γιατί; Διότι, λέει, το άρθρο 16 πρέπει να το αναθεωρήσουμε. Ξέρουμε όλοι –οι παριστάμενοι έχουμε μια πανεπιστημιακή παιδεία- ότι για να κάνουμε ένα νόμο για τα πανεπιστήμια και τα Τ.Ε.Ι., για την πρωτοβάθμια και τη δευτεροβάθμια εκπαίδευση, δεν χρειάζεται η αναθεώρηση του άρθρου 16. Μόνο όσοι θέλουν να εξαπατούν πολιτικά τον ελληνικό λαό, να δημιουργούν οξύτητες, αντιπαραθέσεις, να πολώνουν την κοινωνία, να δίνουν την ευκαιρία σε οποιαδήποτε ανεύθυνα στοιχεία, είτε κουκουλοφόρους είτε οποιουσδήποτε άλλους, να δυναμιτίζουν την κοινωνική γαλήνη, μόνο αυτοί μπορούν να χρησιμοποιούν προσχήματα, όπως αυτά της περίφημης επιχείρησης μεταρρύθμισης, κατά την οποία πρέπει να μεταρρυθμιστεί και το Σύνταγμα. Πριν καν τελειώσει ο προβλεπόμενος χρόνος από το Σύνταγμα, ξεκινήσατε μια επιχείρηση αποπροσανατολισμού του λαού, όταν είδατε ότι τα πράγματα δεν λύνονται απλώς με την πομφόλυγα της απογραφής της οικονομίας, επικαλούμενοι συνεχώς και μονίμως ότι η οικονομία φταίει, το ΠΑ.ΣΟ.Κ φταίει. 
      Και ιδού τα αποτελέσματα. Θα σας λέει αύριο «Δεν μπορώ να σας δώσω, κύριε Γιαννόπουλε, άλλα, διότι ξέρετε 600.000.000 ευρώ πρέπει φέτος να δώσουμε στην Κοινότητα, 1.600.000 ευρώ στα επόμενα χρόνια και δεν θα πάρουμε και από το Δ΄ Κοινοτικό Πλαίσιο Στήριξης τόσα, διότι τα διαρθωτικά ταμεία μάς λένε είστε πλούσιοι κατά 25%», αυτό που η Κυβέρνηση και ο κ. Αλογοσκούφης εβεβαίωσε.
      Κλείνω, λέγοντας σ΄ εσάς, κύριοι συνάδελφοι που είστε στα υπουργικά έδρανα και ιδιαίτερα, σ΄ εσάς, κύριε Γιαννόπουλε, ότι δεν θα σας πω τώρα αυτά που είπαν ήδη οι συνάδελφοί μου. Δώσατε εκατόν πενήντα κρεβάτια εντατικής θεραπείας. Για ποιο λόγο; Για να περνάει στο λαό ότι υπάρχει ο ιδιωτικός παράγοντας; Ξέρετε ότι αυτήν τη στιγμή εάν, πραγματικά επιτύχουν –δεν θέλω να αναφερθώ από το Βήμα- οι προσπάθειες των τεσσάρων, πέντε επιχειρηματιών, που ανταγωνίζονται για τη συγκέντρωση όλης αυτής της πίτας, της λεγόμενης ιδιωτικής δαπάνης, που δεν είναι μόνο ιδιωτική δαπάνη, είναι και κρατική δαπάνη, γιατί επιδοτούνται ουσιαστικά οι ιδιωτικές επιχειρήσεις, πού θα οδηγήσει  αυτό; Και, όμως, έρχεστε εδώ για να υπεραμυνθείτε, τελικά, και να δικαιολογήσετε τα αποτελέσματα αυτής της πολιτικής. 
      Εγώ θυμάμαι τον προκάτοχο του σημερινού Υπουργού, τον συνεπώνυμό μου κ. Νικήτα Κακλαμάνη, που μιλούσε για το «Αττικό Νοσοκομείο». Το παίζατε και τότε, λέγατε όχι πανεπιστημιακό, θα δούμε. 
Και για τους άλλους γιατρούς του Ε.Σ.Υ., όταν προσπαθούσε ο Κώστας Στεφανής να πείσει τους πανεπιστημιακούς να πάνε εκεί, όταν προσπαθούσε το ΠΑ.ΣΟ.Κ., όπως σας είπε ο κ. Γείτονας, από την εποχή που ήταν ο ίδιος Υπουργός, η Νέα Δημοκρατία τι έκανε; Έπαιζε ένα παιχνίδι. 
      Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ο συνάδελφος κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ξεκινήσω με το «Αττικό Νοσοκομείο». Ο κύριος Υπουργός μας έδωσε έναν πίνακα για την κάλυψη οργανικών θέσεων από το τακτικό προσωπικό. Δεν χρειάζεται να πω εγώ τίποτα, διαβάζω μόνο τα νούμερα. Νοσηλευτική υπηρεσία 48,99%, σύνολο τακτικού προσωπικού στο Αττικό 44%, ιατροί Ε.Σ.Υ. 37,97%. Χρειάζεται να σχολιάσω παραπέρα τίποτα; Τρία χρόνια μετά την παραλαβή του, το Αττικό λειτουργεί με λιγότερους από τους μισούς σε τακτικό προσωπικό. 
      Άρα, ό,τι και να κάνουν οι υπόλοιποι -και κάνουν πολλά, αναμφίβολα, και προσφέρουν πολύ καλές υπηρεσίες καθένας στον τομέα του- το Αττικό λειτουργεί το μισό. Συγχαρητήρια! Δυόμισι χρόνια δεν κάνατε απολύτως τίποτα και τώρα τρέχετε, για να κάνετε κάποια μπαλώματα, κάποιες οριακές βελτιώσεις, να ανοίξετε κανένα κρεβάτι ακόμα. Γιατί; Γιατί η πρόθεσή σας, κύριε Υπουργέ, είναι να κάνετε ό,τι κάνετε, αυτά τα λίγα, μόνο στο Αττικό, τα άλλα τα έχετε ουσιαστικά εγκαταλείψει, προκειμένου, κατά την πάγια συνήθεια του Υπουργείου και του κυρίου Υπουργού, να κάνετε έργα βιτρίνας. Καλό είναι να γίνει. Εμείς λέμε να γίνει, αλλά να γίνει σωστά και να μην γίνει μόνο αυτό. 
      Δεν νομίζω ότι χρειάζεται να πούμε πάρα πολλά πράγματα. «Θα» τα ανοίξουμε, «θα» προσλάβουμε, «θα» εφημερεύσει, «θα» αναπτυχθούν. Αυτός ήταν και σκοπός της επερώτησης. Υπό την έννοια ότι αναγκάστηκε ο κύριος Υφυπουργός, ο κ. Γιαννόπουλος, να ανανεώσει τα «θα» του κ. Νικήτα Κακλαμάνη και εν συνεχεία τα «θα» του κ. Αβραμόπουλου, η επερώτηση σημείωσε απόλυτη επιτυχία. Όχι μόνο δεν ήταν «κοινοβουλευτική γυμναστική», όπως αστόχως είπατε, αλλά θα έλεγα ότι σας ανάγκασε να σταθείτε προ των ευθυνών σας. 
      Εμείς, λοιπόν, λέμε –και κλείνουμε αυτό το κεφάλαιο- ότι τα «θα» που πήραμε σήμερα και ήταν άφθονα, θα τα ελέγξουμε, θα τα παρακολουθήσουμε και αν χρειαστεί, εδώ είμαστε, μήπως και σας ξυπνήσουμε, άμα σας ξαναπάρει ο ύπνος, ώστε να προχωρήσει το Αττικό και να αποκαταστήσει τη λειτουργία του. 
      Επαναφέρω, όμως, δύο θέματα: Πρώτον, τι γίνεται με τα άλλα ζητήματα που σας βάλαμε, κύριε Υπουργέ; Κατ’ αρχήν, θέλω να ελέγξετε πάρα πολύ προσεκτικά τα νούμερα που δώσαμε για το θέμα του εμβολίου. Δεν σας κρύβω ότι αναζητώ και τις τιμές για Γαλλία, Ιταλία και Γερμανία. Θέλω να πιστεύω ότι θα τα ελέγξετε και ότι θα έχουμε σύντομα απάντηση, έστω και εκτός Κοινοβουλίου, εάν δεν προλάβετε μέχρι σήμερα. Να ξέρετε ότι το ελέγχουμε και εμείς και αν τελικώς τα πράγματα είναι όπως τα λέμε, σας φέραμε τις τιμές της Αμερικής, της Αγγλίας και της Νορβηγίας, οι οποίες λένε ότι είναι περίπου 200 ευρώ φθηνότερο το εμβόλιο εκεί, αν αυτό επιβεβαιωθεί και από τις άλλες χώρες που προχωράμε την έρευνά μας, με συγχωρείτε, αλλά κάτι βαθιά σάπιο θα έχει υπάρξει όχι πια «στο Βασίλειο της Δανιμαρκίας», αλλά στο ελληνικό δημόσιο υπό την ευθύνη και την καθοδήγησή σας και ειδικά στον τομέα εκείνο που κάνει τον προσδιορισμό των τιμών. Ψάξτε το και θα επανέλθουμε. 
      Υπάρχουν μερικά ζητήματα που, επίσης, πρέπει να απαντηθούν. «Ευαγγελισμός». Θα κλείσει το Μάρτιο το αιματολογικό εργαστήριο του Ευαγγελισμού, κύριε Υπουργέ; Έτσι λέει η διευθύντριά του. Δεν μπορεί άλλο. Ήδη, έχουν μειώσει τη λειτουργία στο μισό και αν φύγουν και άλλοι τρεις με σύνταξη, που αναμένεται να φύγουν, θα κλείσει. Είναι έτσι, ναι ή όχι; Και εάν ναι –που φοβάμαι ότι είναι έτσι- τι σκοπεύετε να κάνετε; Εδώ, στον Ευαγγελισμό έχουμε φτάσει στο μη περαιτέρω. Σήμερα, διακόσιοι με τριακόσιοι άνθρωποι ήταν στο δρόμο. Μιλάνε για μείον τετρακόσιους νοσηλευτές και για χίλια άτομα μείον από την οργανική σύνθεση. Τι θα γίνει με τον Ευαγγελισμό; 
      Μιλάμε και για τα άλλα νοσοκομεία, όπως σας αναφέραμε. Είχα την ευκαιρία να σας θέσω και το θέμα του Δρομοκαϊτείου. Μιλάμε για το αίσχος που υπάρχει στις εντατικές. Μου λέτε «μα, θεσπίσαμε το νόμο». Εμείς τον καταψηφίσαμε, διότι δεν είναι λύσεις αυτές. Μου λέτε ότι κάποια θέματα θα γίνουν. Δεν φθάνει. 
      Το θέμα των εφημεριών, πώς σκέπτεστε να το αντιμετωπίσετε; Με αύξηση 1,7% του προϋπολογισμού ούτε καν δηλαδή την αύξηση που προβλέπει η φυσιολογική ωρίμανση και η αύξηση που είχαν στους μισθούς τους οι γιατροί; 
      Με την ευκαιρία, θα ήθελα να μας στείλετε και την πρόταση που έχετε κάνει για τη βελτίωση, όπως λέτε εσείς -εγώ το ονομάζω για την αλλαγή- του π.δ. 235/2000 για τις ιδιωτικές κλινικές. 
      Θέλουμε να μας στείλετε επίσημα την πρότασή σας, αυτό ζητάμε. Εμείς έχουμε ένα ανεπίσημο χαρτί, δεν σας το κρύβω, επ’ αυτού θα επανέλθουμε, αλλά καλύτερο είναι να τοποθετηθείτε επισήμως. Και επίσης, θα ήθελα να μας πείτε με την ευκαιρία, πώς είναι δυνατόν να υπάρχουν τέτοιες συμπεριφορές από το Υπουργείο Υγείας, μέσα σε ορισμένους χώρους; 
      Έχω στα χέρια μου απάντησή σας και έχω και τη σχετική έκθεση επιθεωρητών του Υπουργείου Υγείας και Κοινωνικής Αλληλεγγύης, με την οποία μία κυρία –το όνομά της είναι στη διάθεσή σας- που ήταν προϊσταμένη διεύθυνσης νοσηλευτικής υπηρεσίας και έκανε πάσης φύσεως παρεμβάσεις για να περάσουν «γαλάζιοι» στο Νοσοκομείο «Ελπίς», κατά απαράδεκτο, παράνομο και αντιδεοντολογικό τρόπο, απαλλάσσεται των καθηκόντων της. Ως εδώ καλά. Παρανόμησε η κυρία και απαλλάσσεται. Έτσι λέτε τουλάχιστον. Έλα ντε, που δεν απαλλάσσεται, όμως. Η κυρία ζει και βασιλεύει και εξακολουθεί να είναι στο «Ελπίς», ως προϊσταμένη της διεύθυνσης νοσηλευτικής υπηρεσίας. Το ξέρετε αυτό, κύριε Υπουργέ; Θα το ερευνήσετε και τι προτίθεστε να κάνετε;
      Είδα εδώ τον κ. Κωνσταντόπουλο. Δεν ξέρω, κύριε Πρόεδρε, αν θα παρέμβει.
      ΠΡΟΕΔΡΕΥΩΝ (Ιωάννης Τραγάκης): Θα παρέμβει.
      ΧΡΗΣΤΟΣ ΠΡΩΤΟΠΑΠΑΣ: Αφού θα παρέμβει, ανεξάρτητα αν λείπει, αυτή τη στιγμή, τότε είμαι υποχρεωμένος να επαναφέρω κάποια ζητήματα. Αληθεύει, κύριε Κωνσταντόπουλε, ναι ή όχι, ότι η κατάσταση είχε ξεπεράσει τη φάση της ντροπής στο τέως Π.Ι.Κ.Π.Α. της Βούλας; Αληθεύει, ναι ή όχι, ότι δεν είχαμε ούτε καν συνεργείο καθαριότητας από τα τέλη Δεκεμβρίου; Αληθεύει, ναι ή όχι, ότι υπάρχουν δύο νοσηλευτές για είκοσι παιδιά που έχουν βαριά ασθένεια, όπως ξέρετε, στην πρωινή βάρδια και ένας μόνο στην απογευματινή και στη βραδινή; Αληθεύει, ναι ή όχι, ότι από τις 30 Οκτωβρίου το νοσοκομείο ήταν ακέφαλο, γιατί πηγαίνατε να βάλετε συνταξιούχους, που παραιτούνταν; Αληθεύει, ναι ή όχι, ότι υπάρχουν επτά απλήρωτα τιμολόγια 700.000 ευρώ; Αληθεύει, ναι ή όχι, ότι αναγκάζονταν, επειδή είχε λήξει από το Δεκέμβριο ο διαγωνισμός για τα είδη παντοπωλείου, να περικόπτουν τις μερίδες του συσσιτίου στα παιδιά εκείνα, που θα έλεγα ότι έπρεπε πρώτα να φροντίσει η κοινωνία μας, προκειμένου να κάνουν οικονομία, γιατί δεν είχαν χρήματα να καλύψουν τη σχετική δαπάνη;
      Αυτές είναι εικόνες ντροπής και αυτά που ο Πρωθυπουργός έλεγε, ότι «θα δείξουμε εδώ τι σημαίνει για μας η κοινωνική πολιτική» και ότι «αυτοί οι πολίτες πρέπει να είναι ισότιμοι με τους άλλους» –ότι «αυτά τα παιδιά είναι ισότιμοι πολίτες με τους άλλους», το είπε ο κ. Καραμανλής το Μάϊο του 2004- σήμερα όχι μόνο δεν έγιναν πράξη, αλλά  θα έπρεπε να ντρέπεστε, ως Κυβέρνηση και να έχουν ήδη παραιτηθεί οι υπεύθυνοι για την κατάσταση που επικρατεί. Θα έπρεπε ήδη να είχε κάποιος παραιτηθεί. Αλλά πού να βρεθεί η ευθύνη, απ’ ό,τι φαίνεται; Αναλγησία χαρακτηρίζει αυτή τη στιγμή την πολιτική σας. Έπρεπε να ονομαστείτε υπουργείο ψυχρών και αδιάφορων παρατηρητών, υπουργείο πολυλογάδων, χωρίς καμία ουσία, υπουργείο που σε τελική ανάλυση δεν εξυπηρετεί, παρά τα μεγάλα οικονομικά συμφέροντα, όπως εξάλλου κάνει και το σύνολο της Κυβέρνησής σας. 
      Εάν δεν είστε ικανοί σε αυτά τα θέματα να δείξετε τη στοιχειώδη κοινωνική ευθύνη και χαρακτηρίζεσθε μονίμως από αναλγησία, σηκωθείτε και φύγετε και ως Κυβέρνηση μια ώρα αρχύτερα. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί τρία λεπτά, κύριε Πρόεδρε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πειράζει. Μπορώ να κάνω και χρήση του δικαιώματος βάσει του σχετικού άρθρου, του κανονισμού, αφού έκανε αναφορά στη θητεία μου ο κύριος Υπουργός. Να χρησιμοποιήσω δηλαδή και άλλα πέντε λεπτά. Δεν χρειάζεται, δεν πειράζει, θα προσπαθήσω να είμαι σύντομος.
      ΠΡΟΕΔΡΕΥΩΝ (Ιωάννης Τραγάκης): Είστε επερωτών, κύριε συνάδελφε, το γνωρίζετε. Ένα  λεπτό, όμως,  θα σταματήσω το χρόνο σας, για να το λύσουμε αυτό το θέμα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, όχι, δεν χρειάζεται να το λύσουμε, δεν επιμένω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ωραία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην είστε τόσο αυστηρός. Η αυστηρότητα καμιά φορά οδηγεί και σε λάθη το Προεδρείο.
      ΠΡΟΕΔΡΕΥΩΝ (Ιωάννης Τραγάκης): Στο θέμα μας, κύριε συνάδελφε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Η επερώτησή μας, κύριε Πρόεδρε, επικεντρωμένη ιδιαίτερα στο «Αττικό Νοσοκομείο», σε καμία περίπτωση δεν μπορεί να χαρακτηρισθεί κοινοβουλευτική «γυμναστική». Εμείς δεν κάνουμε γενική και αόριστη κριτική στην Κυβέρνηση, κύριε Υπουργέ. ΄Ηταν ατυχές αυτό που είπατε. Στόχος μας ήταν και παραμένει, να συμβάλουμε, να ωθήσουμε την Κυβέρνηση να αλλάξει τους ρυθμούς ανάπτυξης του Αττικού Νοσοκομείου. Καρκινοβατεί η ανάπτυξη.
      Οφείλω να ομολογήσω εγώ, που σας γνωρίζω και προσωπικά και ξέρω καλύτερα τι ξέρετε και τι δεν θέλετε να πείτε, ότι είσασθε πολύ προσεκτικός σήμερα. Πραγματικά, τα στοιχεία που μας δώσατε -και τα δώσατε, μάλιστα,  με τέτοιον τρόπο που ουσιαστικά επαληθεύουν τα δικά μας στοιχεία- σε τίποτα δεν διαψεύδουν τη σκληρή πραγματικότητα. Τρία χρόνια μετά την έναρξη η ανάπτυξη του σημαντικού αυτού νοσοκομείου καρκινοβατεί. Το νοσοκομείο υπολειτουργεί. Τα είπατε και σεις και είπατε ότι πρέπει να είναι κεντρικός στόχος. Είναι δυνατόν αυτό το νοσοκομείο με τις υψηλές προδιαγραφές, -που ακόμα και στο μέτρο που λειτουργεί προσφέρει σημαντικές υπηρεσίες, κανείς δεν μπορεί να το αρνηθεί αυτό- να μένει ουσιαστικά κατά το 50% ανενεργό. Να μην μπορεί να ενταχθεί ακόμα στο σύστημα εφημεριών, έτσι ώστε να ανακουφίσει τα άλλα νοσοκομεία και τους πολίτες από την ταλαιπωρία; Εκεί είναι το ζητούμενο. 
      Το πόσο είχαμε δίκιο απεδείχθη από το ότι στα συγκεκριμένα θέματα, που θέσαμε, τα «μασήσατε». Μας είπατε ότι δεν είναι έτσι τα πράγματα και λειτουργούν μερικώς, δώσατε ποσοστά για παράδειγμα τρία κρεβάτια στα εννιά κ.λπ.. Ή μας είπατε ότι λειτούργησε η κλινική πριν από τρεις μέρες. Και μας είπατε και ορισμένα «θα». Εγώ δεν θα πω την κοινοτυπία ότι τα «θα» δεν σημαίνουν τίποτα. Εγώ παίρνω ως δέσμευση, κύριε Υπουργέ. Ότι, όπως είπατε, μέσα στο Μάρτιο το νοσοκομείο θα μπει σε εικοσιτετράωρη εφημερία ανά τέσσερις ημέρες. Ότι η ανάπτυξη των κλινικών και η πρόσληψη του προσωπικού θα είναι με ταχύτερους ρυθμούς. Να το δούμε. Θα το παρακολουθήσουμε. Είπατε πάλι ότι και οι εκατόν εξήντα προσλαμβάνονται –δεν θα μπω στα άλλα θέματα- αλλά πόσοι έχουν πάει μέσα στο Φλεβάρη δεν μας είπαμε. Θα σας ελέγχουμε συνεχώς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κλείσω, κύριε Πρόεδρε, λέγοντας το εξής. Αναφερθήκαμε στην πολιτική σας στον τομέα της υγείας, γιατί το Αττικό είναι το χαρακτηριστικό παράδειγμα των αρνητικών επιδόσεων στον τομέα της υγείας σε όλα τα επίπεδα, κύριε Υπουργέ, είτε αφορά την πρωτοβάθμια φροντίδα που δεν προχωρήσατε είτε αφορά τη νοσοκομειακή περίθαλψη όπου πολλά νοσοκομεία σήμερα, όπως ο «Ευαγγελισμός» και άλλα είναι σε αναστάτωση. Έχουν πρόβλημα τα νοσοκομεία -και να δούμε πώς θα λύσετε και το θέμα των εφημεριών, το οποίο ετεροχρονίσατε με την τροπολογία, αλλά θα το βρούμε μπροστά μας, και το επισημαίνω-. Είτε, τέλος, όσον αφορά τη δημόσια υγεία και γι’ αυτό αναφερθήκαμε στο εμβόλιο. 
      Και έχω καταθέσει μια επίκαιρη ερώτηση, η οποία νομίζω ότι θα συζητηθεί τη Δευτέρα, για την απουσία του Υπουργείου, την «παραίτηση» από το ρόλο του ουσιαστικά ως θεματοφύλακα της δημόσιας υγείας. Σκάνε διάφορα ζητήματα και εσείς ή σιωπάτε ή κρύβεσθε ή έχετε τόσο αργά αντανακλαστικά που η ζημιά γίνεται. Θα τα πούμε αυτά, όμως, τη Δευτέρα. 
      Αναφερθήκαμε στο θέμα του εμβολίου. Δεν έχει ξεκαθαρίσει ακόμα επιστημονικά και υπάρχει σύγχυση στον κόσμο για ποιες ηλικίες πρέπει να χρησιμοποιήσουν το εμβόλιο. Σπεύσατε να δώσετε την ακριβότερη τιμή στον κόσμο. Είναι αυτό υπεύθυνη πολιτική δημόσιας υγείας;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
      Επομένως, κύριε Υπουργέ, η αναφορά μας, η κατηγορία μας με βάση το Αττικό είναι για την αλλοπρόσαλλη, θα έλεγα, πολιτική σας στο χώρο της υγείας. Αναλώθηκε δύο χρόνια στο χώρο των εντυπώσεων. Έφυγε ο κ. Κακλαμάνης και τώρα πάλι δεν μπορείτε να βγείτε από την αδράνεια που σας χαρακτηρίζει όλη την προηγούμενη διετία. Παραδεχθήκατε ότι από το Νοέμβριο «κάτι κουνιέται» στο Αττικό. Εμείς δεν μηδενίζουμε, κύριε Πρόεδρε. Είπα ότι πραγματικά από το Νοέμβριο κάτι προχωράει στο «Αττικό Νοσοκομείο» και αυτό οφείλω να το ομολογήσω. Όμως, δεν αρκεί. Χρειάζεται να επιταχυνθούν οι ρυθμοί. Συνολικά η πολιτική σας είναι αποτυχημένη και σ΄αυτό και πληρώνουν το τίμημα οι κάτοικοι της Δυτικής Αττικής..
      Και κλείνω με μια κουβέντα, κύριε Πρόεδρε, επειδή με προκάλεσε ο κύριος Υπουργός. Εγώ κύριε Υπουργέ, δεν είπα ότι σώνει και καλά εξυπηρετείτε ιδιωτικά συμφέροντα, αλλά ότι η πολιτεία σας σε όλο το χώρο της υγείας και ιδιαίτερα η καθυστέρηση αυτή στο Αττικό, από δύο λόγους μπορεί να έχει ως εξήγηση: Ή πλήρη ανικανότητα δική σας ή πραγματικά σκόπιμη καθυστέρηση, για να εξυπηρετούνται εν τω μεταξύ συγκεκριμένα ιδιωτικά συμφέροντα –και σας κατονόμασα τι εννοούσα. 
Διαλέξτε και πάρτε τι από τα δύο ισχύει. Ό,τι και να είναι, έχετε τεράστιες ευθύνες.
      ΠΡΟΕΔΡΕΥΩΝ (Ιωάννης Τραγάκης):  Η κ. Ράπτη έχει το λόγο.
      ΣΥΛΒΑΝΑ ΡΑΠΤΗ:  Κύριε Πρόεδρε, σας ευχαριστώ για το χρόνο που μου δίνετε.
      Κάναμε αυτή την επερώτηση έχοντας ένα και μόνο σκοπό, ένα και μόνο στόχο. Να συμβάλουμε μ’ αυτή τη συζήτηση ώστε να έχουμε πλήρη λειτουργία του Αττικού Νοσοκομείου προς όφελος των Ελλήνων και των Ελληνίδων, το συντομότερο δυνατόν. Φοβάμαι ότι φεύγουμε απ’ αυτήν την Αίθουσα απογοητευμένοι, πρώτον γιατί βλέπουμε να γίνεται χρησιμοποίηση στοιχείων εντελώς διαφορετικών από τον Υπουργό και από τον Κοινοβουλευτικό Εκπρόσωπο. Αναφέρω, ενδεικτικά και μόνο μερικά πράγματα.
      Το ένα θέμα έχει να κάνει με τη Μονάδα Αιμοδυναμικού, που λειτουργούσε από το 2004. Το δεύτερο με την οφθαλμολογική και με την Ω.Ρ.Λ., που λειτουργούσαν από το 2004, αλλά στο πλαίσιο της βραχείας νοσηλείας. Το τρίτο θέμα είναι οι νοσηλευτές. Ανακοινώνονται προσλήψεις νοσηλευτών, πλην όμως, δεν έχει αναφερθεί ότι οι μισοί νοσηλευτές που πήγαν πρώτα και εργάστηκαν στο Αττικό ήταν αποσπασμένοι. Οι αποσπάσεις τους έχουν λήξει και έχουν επιστρέψει στα νοσοκομεία τους. Άρα, οι προσλήψεις των νοσηλευτών δεν έρχονται να βοηθήσουν. Δεν έχουμε επιπλέον νοσηλευτές. Έχουμε κάλυψη κενών που δημιουργούνται.
      Για να βοηθήσω το Υπουργείο σ’ αυτή την προσπάθεια που κάνει για να λειτουργήσει το Αττικό θα καταθέσω στα Πρακτικά έναν ιστορικό απολογισμό, ο οποίος ξεκινάει όχι από το 2000, όπως είπε ο Κοινοβουλευτικός Εκπρόσωπος, αλλά το 1994. 
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα ,τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ολοκληρώνοντας αισθάνομαι την ανάγκη να πω ακόμη δύο πράγματα. Πρώτον, προς τον Κοινοβουλευτικό Εκπρόσωπο ο οποίος απευθύνθηκε προς την Αντιπολίτευση χαρακτηρίζοντάς μας ως Αντιπολίτευση των «πρωϊνάδικων», θα πω, μακάρι να είχαμε την ευκαιρία να παρουσιαζόμαστε στα «πρωϊνάδικα» τόσο συχνά, όσο ο Υπουργός Υγείας, τον οποίο βλέπουμε μόνο στα «πρωινάδικα» και όχι στη Βουλή. Δεύτερον, φοβάμαι ότι το μέλλον της ενδοϋπουργικής συνεννόησης στο Υπουργείο δεν είναι ευοίωνο. 
      Θα πω ένα πολύ σύντομο ανέκδοτο και τελειώνω, κύριε Πρόεδρε. Υπάρχει ένα ζευγάρι που έχει τσακωθεί και δεν μιλάνε μεταξύ τους. Συνεννοούνται με σημειώματα. Αφήνει, λοιπόν, ο άνδρας ένα σημείωμα στη γυναίκα και γράφει: ξύπνησέ με σε παρακαλώ στις έξι. Την άλλη μέρα το πρωί ξυπνάει ο σύζυγος κοιτάζει το ρολόι και η ώρα είχε πάει δέκα. Παίρνει τη σύζυγό του τηλέφωνο, μιλάνε και την ρωτά τι έγινε. Εκείνη του λέει: σου άφησα σημείωμα στο κομοδίνο, κοίταξέ το. Κοιτάζει το σημείωμα και η γυναίκα είχε γράψει: ξύπνα η ώρα είναι 6.
      Αυτό είναι το επίπεδο συνεννόησης μέσα στο Υπουργείο Υγείας και γι’ αυτό δεν πρόκειται να δούμε χαϊρι σ’ αυτόν τον τόπο.
      ΠΡΟΕΔΡΕΥΩΝ (Ιωάννης Τραγάκης):  Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, τόσο ο Κοινοβουλευτικός Εκπρόσωπος κ. Παπαϊωάννου, όσο και οι άλλοι Βουλευτές του ΠΑ.ΣΟ.Κ. έσπευσαν να υιοθετήσουν, χωρίς καμία απολύτως διασταύρωση, τα σημερινά δημοσιεύματα ημερήσιας εφημερίδας. Δεν υπάρχει καμία αμφιβολία για τον λόγο που έφερε στην επιφάνεια ανύπαρκτο ζήτημα, που έχει να κάνει με μία ιδιαίτερα ευαίσθητη πτυχή της κοινωνικής μας πολιτικής και αφορούν ένα ίδρυμα, που παρά τα όσα γράφτηκαν, παρέχονται χρήσιμες υπηρεσίες σε εκατόν είκοσι παιδιά, για τα οποία η μέριμνα του κοινωνικού μας κράτους είναι καθημερινά αισθητή. Ο λόγος είναι ότι αντικαταστάθηκε η μέχρι προ τριών μηνών διοικητής του Π.Ι.Κ.Π.Α. η κόρη του κ. Άκη Τσοχατζόπουλου, η κ. Αρετή Τσοχατζόπουλου, η οποία λόγω κυήσεως, όπως είναι ανθρώπινο εξάλλου, δεν μπορούσε να ασκήσει με πληρότητα και επάρκεια τα καθήκοντά της. 
      Η ίδια διοικητής τον Αύγουστο του 2006 έβγαλε αυτά τα βιβλία, τα οποία θα σας αναφέρω τι γράφουν. Αύγουστος 2006, υπεύθυνη δημοσίευσης Αρετή Τσοχατζοπούλου. Η ίδια, λοιπόν, διοικητής –κύριοι συνάδελφοι, θέλω την προσοχή σας- αναφέρει μια ειδυλλιακή, παραδεισένια κατάσταση για το συγκεκριμένο ίδρυμα, στο οποίο αναφέρει επιγραμματικά τι έγινε το 2004 μόλις ανέλαβε. Λέει ότι το 2004,  ενόψει της διεξαγωγής των Ολυμπιακών και Παραολυμπιακών Αγώνων και μετά από εξαγγελία του Πρωθυπουργού κ. Καραμανλή, διαμορφώθηκε ως η πρώτη πρότυπη παραλία για άτομα με αναπηρία για όλη την Αττική. Μέχρι σήμερα παραμένει η μοναδική παραλία με ολοκληρωμένο σύστημα πρόσβασης κ.λπ.. Και φέτος λέει ότι προστέθηκαν πεντακόσιοι νέοι λουόμενοι. Το καλοκαίρι, μάλιστα, του 2006, πριν λίγους μήνες, τρίτη χρονιά λειτουργίας της, επισκέφθηκαν την πλαζ περισσότερα από χίλια διακόσια άτομα με κινητική αναπηρία. Σας αναφέρω τι λέει ο πρόεδρος των παιδιών εκεί, ο Νίκος, με βάση έντυπο πάλι της κ. Αρετής Τσοχατζοπούλου: «Στο ίδρυμα μπόρεσα να ωριμάσω. Αυτό το οφείλω σε αυτούς που με μεγάλωσαν εδώ μέσα και μου έδωσαν πολλά θετικά και αρνητικά, ώστε να επιβιώσω και να γίνω αυτό που είμαι μέχρι σήμερα». Όλο ύμνοι για το ίδρυμα αυτό. 
      Τι κάναμε εμείς, λοιπόν, τα τελευταία χρόνια. Ήθελα να τα διασταυρώσετε κύριε Παπαϊωάννου ένας έμπειρος κοινοβουλευτικός, πρώην Υπουργός και ο κ. Πρωτόπαπας και οι υπόλοιποι κοινοβουλευτικοί οι οποίοι μίλησαν εδώ μέσα για το σημερινό δημοσίευμα των «ΝΕΩΝ».
      Το 2003, λοιπόν, το ύψος χρηματοδότησης όλου του Κέντρου ήταν 277.065 ευρώ. Το 2004 το πήγαμε στις 490.000, το διπλασιάσαμε σχεδόν. Το 2006 το πήγαμε στις 624.000. Το 2005 και το 2006 το πήγαμε στις 800.000. Δηλαδή, μέσα σε τρία χρόνια, από το 2003 μέχρι το 2006, τριπλασιάσαμε τις επιχορηγήσεις μας στο συγκεκριμένο ίδρυμα, στην αγωνιώδη μας προσπάθεια κυριολεκτικά, να διαμορφώσουμε καλύτερες συνθήκες διαβίωσης. Στα ίδια έντυπα της κ. Τσοχατζοπούλου εδώ, οι προσπάθειες αποϊδρυματοποίησης οι οποίες έγιναν -επαναλαμβάνω Αύγουστος 2006- με υπογραφή της, ότι κάνουμε τεράστια προσπάθεια για την αποϊδρυματοποίηση, ξενώνες, διαμερίσματα έξω στην πόλη, να βγάλουμε τα παιδιά έξω.
      Ελλείψεις προσωπικού. Ναι, τις παραδεχόμαστε. Υπάρχουν για είκοσι τέσσερα άτομα, ανακοινώθηκαν οι πρώτοι πίνακες από το Α.Σ.Ε.Π. και γίνονται οι ενστάσεις. Δηλαδή είναι στο δρόμο να πάνε τα είκοσι τέσσερα. Και τα άλλα δεκαέξι επίσης είναι στην προκήρυξη. Δηλαδή πάνω από σαράντα άτομα πηγαίνουν.
      Υπάρχουν δύο άτομα, δύο γιατροί, οι οποίοι συνταξιοδοτήθηκαν στις 31 Δεκεμβρίου 2006. Γίνεται η προκήρυξη και γι’ αυτές τις θέσεις. Επιπλέον, ναι, υπάρχουν ελλείψεις σε εξειδικευμένο ιατρικό προσωπικό. Αυτό όμως απέχει παρασάγγας, κύριε Παπαϊωάννου, από αυτό που γράφουν σήμερα τα «ΝΕΑ» ότι κάνουν περικοπές στα συσσίτια των παιδιών. Και ήμουν από το πρωί εκεί, με δέκα κάμερες, με όλα τα τηλεοπτικά κανάλια. Επισκεφθήκαμε τις αποθήκες των τροφίμων, επισκεφθήκαμε τα μαγειρεία, μιλήσαμε με τους μαγείρους. Μιλήσαμε με όλον τον κόσμο, ο οποίος υπάρχει εκεί και εργάζεται σ’ αυτό το ίδρυμα και δεν είδαμε τίποτα από όλα αυτά, εκτός από τις ελλείψεις προσωπικού. Επίσης γράφτηκε ότι θα κοπεί, δήθεν, το νερό και το ηλεκτρικό -«θα» κοπούν- τα οποία, φυσικά, δεν έχουν κοπεί. Θέλω να σας πω με όλα αυτά, ας είμαστε πιο προσεκτικοί. Σε τέτοια μεγάλα θέματα αναγνωρίζουμε ότι υπάρχουν προβλήματα.
      Έγινε εξαγγελία εκεί του Πρωθυπουργού, ότι θα κάνουμε ένα νέο κέντρο αποκατάστασης. Ξέρετε τι κάνατε; Στις 4 Μαρτίου 2004, τρεις ημέρες πριν τις εκλογές, βγαίνει προεδρικό διάταγμα, στο οποίο αλλάζουν οι όροι δόμησης της χερσονήσου του Π.Ι.Κ.Π.Α., γιατί ξέρετε πολύ καλά ότι αυτό το κέντρο το επιβουλεύονται πάρα πολλοί, εδώ και δεκαετίες. Το 2004, λοιπόν, τρεις ημέρες πριν από τις εκλογές, αλλάζει το προεδρικό διάταγμα και επιτρέπεται, για λόγους προστασίας της αττικής χλωρίδας και πανίδας, να κτίζουμε  μόνο πεντακόσια τετραγωνικά εκεί. Και, φυσικά, είμαστε στη διαδικασία να αλλάξουμε το προεδρικό διάταγμα, το οποίο δεν μπορεί να αλλάξει με δυσμενέστερους περιβαλλοντικούς όρους, αυτό το οποίο κάνατε. Είναι σημαντικά θέματα όλα αυτά. Μάλιστα, κύριοι, αυτός είναι ο λόγος, γιατί κατά τα άλλα, το ίδρυμα συνεχίζει να λειτουργεί. 
      Όσον αφορά στους εργαζόμενος έχουμε εκατόν σαράντα εννέα εργαζόμενους και εκατόν είκοσι παιδιά. Θα έρθουν άλλοι σαράντα εργαζόμενοι. Οι εργαζόμενοι δε εκεί, τους οποίους τόσο βάναυσα προσβάλλετε, είναι σε θέση να το επιβεβαιώσουν, παρά το γεγονός ότι, όπως και στο Ε.Σ.Υ., σημειώνεται είναι γνωστό και υπαρκτό το πρόβλημα του προσωπικού, το οποίο όπως γνωρίζετε, βρίσκεται στη φάση της επίλυσής του.
      Είναι, λοιπόν, ψευδή και συκοφαντικά όσα σήμερα εμφανίστηκαν στον Τύπο και εξήγησα γιατί. Δηλαδή, δεν ξέρετε τι συμβαίνει; Ή τα κρύβατε και επειδή ήταν η συγκεκριμένη διοικητής εκεί, δεν θέλατε να τα βλέπετε, άρα εκεί δεν ήταν παράδεισος όπως αναφέρεται και στα έντυπά της αλλά ήταν η κόλαση. Ή ξαφνικά, μέσα σε τρεις μήνες, το ίδρυμα, μετά την παραίτηση της κ. Τσοχατζοπούλου, από τα τέλη Οκτωβρίου μέχρι σήμερα, ξαφνικά από παράδεισος έγινε κόλαση. Τι από τα δύο συμβαίνει; Ή εσείς επί δυόμισι χρόνια δεν κάνατε καλά τη δουλειά σας και δεν πηγαίνατε εκεί να μας κάνετε αντιπολίτευση και να δείτε τι πραγματικά συμβαίνει σ’ αυτό το ίδρυμα ή ξαφνικά το ίδρυμα μέσα σε δυόμιση μήνες από παράδεισος έγινε κόλαση. Ένα από τα δύο συμβαίνει.
        Περιμένω περισσότερη σοβαρότητα, υπευθυνότητα και ευαισθησία. 
        ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ τελειώστε, γιατί παίρνετε χρόνο και από τον άλλο Υπουργό.
        ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για πολλά θέματα είναι χρήσιμη και επιζητείται η γνώμη σας και η κριτική σας, αλλά εκεί  που γίνεται ανθρώπινη και επιστημονική δουλειά, με ευαισθησία και αγάπη για τα παιδιά και για λόγους που έχουν να κάνουν με φαύλες οικογενειοκρατικές τοποθετήσεις, εκεί, λοιπόν, όσα σήμερα ελέχθησαν, καταρρίπτονται. Ευτυχώς, το αντιλαμβάνεται η κοινωνία, η οποία και έχει βγάλει τα συμπεράσματά της!
        Σας ευχαριστώ.
        ΠΡΟΕΔΡΕΥΩΝ (Ιωάννης Τραγάκης): Ο Υφυπουργός κ. Γιαννόπουλος έχει το λόγο για το υπόλοιπο του χρόνου.
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είστε βλέπω, κύριε Πρόεδρε, αρκετά  τσιγκούνης, αλλά τέλος πάντων, πιστεύω ότι σ' αυτό το χρόνο θα μπορέσω να δώσω κάποιες εξηγήσεις στις αιτιάσεις των κυρίων συναδέλφων!
        Κύριε Πρωτόπαπα, καταλαβαίνω την αγωνία σας, διότι προσφάτως αναλάβατε ως τομεάρχης και ξέρω πολύ καλά ότι αυτό το θεματολόγιο που δεν ξεπερνούσε το Αττικό Νοσοκομείο και είναι σε όλο το χώρο της υγείας, θα πρέπει να τύχει και των απαντήσεών του.
        Το νοσοκομείο, όπως ξέρετε, λειτούργησε  με προσωπικό δανεικό –το είπε ο Kοινοβουλευτικός Eκπρόσωπος- και αν δεν ήταν οι πανεπιστημιακοί, αν δεν ήμασταν εμείς, δεν ξέρω αν θα λειτουργούσε. Ήταν και ένας από τους λόγους που χαρακτηρίστηκε το νοσοκομείο πανεπιστημιακό και πολύ σωστά το τοποθέτησε ο κ. Στεφανής. 
        Αναφερθήκατε στο π.δ. 235. Θα κάνετε ερώτηση να πάρετε συγκεκριμένη απάντηση. Δεν νομίζω ότι είναι ο χρόνος αυτήν τη στιγμή για αυτό το προεδρικό διάταγμα. Όσον αφορά για τη διευθύνουσα του Νοσοκομείου «ΕΛΠΙΣ» δεν το γνωρίζω. Θα το εξετάσω και θα σας δώσω απάντηση. Αυτά που κατέθεσα είναι ακριβώς οι ποιοτικοί δείκτες στο χρονικό της λειτουργίας του νοσοκομείου 2002-2006. Εκεί μπορείτε να τα δείτε όλα ακριβώς και δεν έχω αποκρύψει τίποτε από πλευράς προσωπικού.
        Ο κ. τέως Πρόεδρος της Βουλής αναφέρθηκε στο ότι αυτή η άκρατη φιλελευθεροποίηση από μέρους μας δημιουργεί ένα πρόβλημα στο κράτος πρόνοιας.
        ΑΠΟΣΤΟΛΟΣ ΚΑΚΛΑΜΑΝΗΣ: Στο κράτος, γενικώς. 
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν το Υπουργείο μετονομάστηκε από Υπουργείο Υγείας Πρόνοιας που ήταν παλιά σε Υπουργείο Υγείας και Κοινωνικής Αλληλεγγύης, αυτό έγινε πραγματικά για να δείξει ένα στοιχείο περισσότερο ανθρώπινο, την αλληλεγγύη που πρέπει να έχουν οι άνθρωποι, το κράτος προς όλους τους συμπολίτες μας που έχουν οποιοδήποτε πρόβλημα και να μη δίνεται η διάσταση της πρόνοιας που έχει την έννοια της ελεημοσύνης. Αυτή ήταν ακριβώς και η διαφοροποίηση…
        ΑΠΟΣΤΟΛΟΣ ΚΑΚΛΑΜΑΝΗΣ: Το κράτος δεν κάνει ελεημοσύνες…
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και όμως διάχυτη είναι η αντίληψη πολλών ότι το κράτος σε συγκεκριμένα γεγονότα λειτουργεί υπό τη μορφή της ελεημοσύνης. 
        Θα πρέπει να ξέρουμε και το άλλο, κύριε Πρόεδρε, ότι τα πράγματα έχουν αλλάξει. Το έχω πει πολλές φορές και νομίζω ότι και εσείς το αντιλαμβάνεστε αλλά δεν θέλετε απόλυτα να το υιοθετήσετε. Τα νοσοκομεία, διεθνώς, έχουν αλλάξει τη δομή τους. Από νοσοκομεία  που λειτουργούσαν με τις παλιές δομές, έχουν εισαχθεί σε μια άλλη λειτουργία. Τα νοσοκομεία λειτουργούν με ιατρική υπηρεσία, νοσηλευτική υπηρεσία, διοικητική υπηρεσία. Πάρα πολλές άλλες υπηρεσίες δίνονται στον ιδιωτικό τομέα. Δεν είναι δικό μας εφεύρημα αυτό, αλλά είναι η διεθνής πρακτική και αυτό δίνει τη δυνατότητα να λειτουργούν κάτω από συγκεκριμένο έλεγχο καλύτερα τα νοσοκομεία, αποδοτικότερα, οικονομικότερα. Και αυτό, λοιπόν, με τα ασφαλιστικά ταμεία ξεκίνησε παλιότερα. Εσείς το ξεκινήσατε και πολύ καλά κάνατε και πολύ καλά έκανε ο Αλέκος ο Παπαδόπουλος με το ν. 2889 και έδωσε δυνατότητες της αγοράς υπηρεσιών υγείας από το δημόσιο και τον ιδιωτικό τομέα. Ένα όμως χρειάζεται και αυτό είναι ο έλεγχος. Αυτόν τον έλεγχο πρέπει να αναπτύξουμε και εμείς ως Υπουργείο Υγείας, αλλά και τα ασφαλιστικά ταμεία, για να μπορέσουμε να ελέγξουμε πραγματικά τις δαπάνες.
        Άκουσα την κ. Ράπτη, η οποία βέβαια στο τέλος κατέληξε με ένα ανέκδοτο. Δεν ξέρω αυτό αν συμβαίνει στο σπίτι της κ. Ράπτη, όσον αφορά το ποιος ξυπνάει ποιον και το τι γίνεται.
        ΣΥΛΒΑΝΑ ΡΑΠΤΗ: Στο Υπουργείο σας αναφερόμουν. Στη σχέση σας με τον κύριο Υπουργό, τον κ. Αβραμόπουλο.
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εμείς πάντως πρέπει να ξέρετε, κυρία Ράπτη, ότι και ξύπνιοι είμαστε και δεν έχουμε ανάγκη της ανεκδοτολογίας σας …
        ΣΥΛΒΑΝΑ ΡΑΠΤΗ: Εσείς είστε ξύπνιος. Άλλοι δεν είναι!
        ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … για να συμμορφωθούμε ενδεχομένως αν κατά τη γνώμη σας δε λειτουργούμε σωστά.
        Είπατε επί παραδείγματι –και ας πάω στο επίμαχο θέμα που αναφερθήκατε όλοι- για το εμβόλιο του καρκίνου της μήτρας. 
      Κύριοι συνάδελφοι, πρέπει να ξέρουμε ότι τα επιστημονικά δεδομένα δεν μπορούν να μπαίνουν στην οποιαδήποτε πολιτική διαχείριση κάτω από μια λαϊκίστικη αντιμετώπιση του θέματος. Οι επιστήμονες είναι αυτοί που απαντούν στα κορυφαία θέματα, δίνουν λύσεις και διαμορφώνουν τις πολιτικές μας. Αυτή τη στιγμή η επιστημονική κοινότητα σε όλα τα επίπεδα έχει ορισμένα ερωτηματικά, βάσιμα τα οποία δεν μπορούμε να ξεπεράσουμε με οποιεσδήποτε προθέσεις έχουμε όσον αφορά το εμβόλιο. 
      Για να ακούσουμε μερικά στοιχεία, θέλω να πω τα εξής. Το εμβόλιο είναι ένα πρωτοποριακό εμβόλιο. Για πρώτη φορά υπάρχει εμβόλιο για την καρκινική νόσο σ΄ αυτό το επίπεδο. Τα στελέχη που έχουμε αυτή τη στιγμή είναι το 6.11,16.18. Τα παθογόνα είναι το 16.18 κυρίως. Τα άλλα ενοχοποιούνται για τα κονδυλώματα. 
      Η συμπεριφορά όμως αυτών των στελεχών εδώ στην πατρίδα μας, την Ελλάδα, είναι διαφορετική από τις μελέτες που έχουν γίνει σε σύγκριση με την Αμερική. Γι΄ αυτό και όλας υπάρχουν διαφορετικές μελέτες και υπάρχει μια επιφύλαξη εκ μέρους της επιστημονικής κοινότητας.
      Γι΄ αυτόν το λόγο αναφέραμε την ηλικία δώδεκα-δεκατριών ετών. Δεν την είπαμε αυθαίρετα εμείς, την είπαν κάποιοι. Ποιοί ήταν αυτοί; Ήταν ο καθηγητής κ. Διακομανώλης και ο καθηγητής κ. Ανδρέας Κωνσταντόπουλος. Γιατί το είπαν αυτό; Το εξήγησαν με επιστημονικά δεδομένα, ξεκινώντας από τη βιβλιογραφία. Είπαν ότι οι ηλικίες αυτές ανοσογονικά είναι που δίνουν τους μεγαλύτερους τίτλους αντισωμάτων.
      Όσον αφορά την τιμή, όπως ξέρετε, κύριε Πρωτόπαπα, η τιμή μπαίνει από την τελευταία νομοθεσία του δύο συν ένα. Καίτοι δεν έχουν όλα τα κράτη της Ευρώπης υιοθετήσει τιμή. Ακόμη δε στην Ιταλία, όπου η Υπουργός της Ιταλίας είπε ότι θα το διαθέσουν από τα ασφαλιστικά ταμεία, δεν έχει ακόμη εγκριθεί, δεν έχει πάρει τιμή από τις υπάρχουσες τιμές που υπήρχαν στα Ευρωπαϊκά κράτη. 
      Το ότι μπορεί να διαμορφωθεί η τιμή, εδώ είμαστε και θα το δούμε. Αν δεν είχε πάρει όμως τιμή, δεν θα μπορούσε να κυκλοφορήσει. Τότε θα λέγατε «γιατί δεν κυκλοφορεί το εμβόλιο;». Μα, για να κυκλοφορήσει το εμβόλιο έπρεπε να έχει μια τιμή. Για να έχει μια τιμή, πήραμε το δύο συν ένα. Αυτό κάναμε, τίποτε άλλο.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
      Άκουσα και ένα άλλο θέμα για τις Μονάδες Εντατικής Θεραπείας. Εγώ είμαι υπερήφανος για τις Μονάδες Εντατικής Θεραπείας γιατί ένα πρόβλημα που αντιμετωπίζει η ελληνική κοινωνία το λύσαμε στο επίπεδο των μονάδων εντατικής νοσηλείας των νεογνών. Δεν έχετε ακούσει επί δύο χρόνια να υπάρχει ένα πρόβλημα, διότι πραγματικά οι συμβάσεις –που ήταν υποχρεωμένα τα ασφαλιστικά ταμεία να υπογράψουν με τα ιδιωτικά μαιευτήρια- έλυσαν το θέμα. 
      Και οι συμβάσεις όμως που υπέγραψαν τόσο με τις ιδιωτικές κλινικές όσο και με τη μονάδα Μ.Ε.Θ., τα τριάντα κρεβάτια, αυτή τη στιγμή έχουν σώσει ζωές. Αν πάμε αναλογικά στα δεδομένα της εντατικολογίας, έχουν νοσηλευθεί πάνω από δυόμισι χιλιάδες άτομα και ενώ θα χάναμε το 25%, γιατί δεν θα είχαμε κρεβάτια εντατικής θεραπείας, με αυτό το σχήμα –που και εγώ δεν το υιοθετώ απόλυτα, αλλά ήμασταν υποχρεωμένοι να το κάνουμε- τους δώσαμε τη δυνατότητα της σωτηρίας.
      Αυτοί οι οποίοι απαντάνε στις αιτιάσεις σας, αγαπητοί συνάδελφοι, είναι αυτοί που σώθηκαν. Γι΄ αυτό λέμε και εάν δεν ψηφίσατε εσείς το 40% των νοσηλίων, εσείς να δώσετε απάντηση σε αυτούς που ζητάνε να ανοίξουμε τα κρεβάτια. 
      Να είστε σίγουροι ότι με αυτό το μέτρο που πήραμε και με τον ειδικό λογαριασμό του πανεπιστημίου και με τον Ε.Λ.Α.Π.Ι., που είναι για τις μονάδες εντατικής θεραπείας των κλινικών, των νοσοκομείων του Ε.Σ.Υ., θα λειτουργήσουμε  τα υπάρχοντα κρεβάτια και θα δώσουμε οριστική πλέον λύση στο θέμα αυτό, της αναζήτησης μιας κλίνης εντατικής θεραπείας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κλείνω, κύριε Πρόεδρε. 
      Θα καταθέσω στα Πρακτικά δύο στήλες, μια όσον αφορά το θέμα των διαγωνισμών, στα οποία αναφέρθηκε ο κ. Νασιώκας, για τα έτη 2002-2003-2004-2005-2006, για να δει κάποιος ποιο ήταν το διάγραμμα των τακτικών διαγωνισμών και πόσοι ήταν οι πρόχειροι διαγωνισμοί. Επίσης θα κατατεθεί και το ποσοστό της εκτέλεσης των εσόδων και των εξόδων.
      Για την αδιαφάνεια που αναφέρθηκε εδώ μέσα στη Βουλή, ένα θα σας πω και μόνο. Χαρακτηριστικό της αξιοπιστίας των διαδικασιών που ακολουθούνται από το Γραφείο Προμηθειών είναι ότι κανένα χρηματικό ένταλμα από το Ελεγκτικό Συνέδριο δεν επεστράφη. Αυτό σημαίνει ότι υπήρξε μια διαγωνιστική διαδικασία, με τα προβλήματα που έχει λόγω ακριβώς και του ΦΕΚ και όλων όσων έχουν αναφερθεί κατά καιρούς, και δεν υπάρχει επιστροφή από το Ελεγκτικό Συνέδριο ούτε ενός χρηματικού εντάλματος. 
      Το νομοσχέδιο περί προμηθειών θα δώσει μεγάλες λύσεις όσον αφορά ένα καθεστώς που επικρατεί στα νοσοκομεία, που κι εσείς επιχειρήσατε να το λύσετε και εμείς το επιχειρούμε τώρα και σας θέλουμε συστρατευμένους σ’ αυτή την προσπάθεια, για να μπορέσουμε να γλυτώσουμε πάρα πολλά χρήματα, που θα τα ανακυκλώσουμε μέσα στο χώρο της υγείας. 
      Θα ήθελα τελειώνοντας, κύριε Πρόεδρε, να αναφερθώ στο θέμα του ιατρικού προσωπικού. Το 2006 διορίστηκαν στο Νοσοκομείο σε τακτικές θέσεις, σε θέσεις επιμελητών α’ και β’, τριάντα δύο άτομα και είκοσι επτά άτομα επικουρικό προσωπικό. Σας πληροφορώ δε ότι εντός εικοσαημέρου θα κατανεμηθούν στα νοσοκομεία της Ελλάδος χίλιες διακόσιες θέσεις ειδικευομένων -για πρώτη φορά θα διοριστούν τόσοι πολλοί ειδικευόμενοι- για να δημιουργήσουμε προϋποθέσεις της υποδοχής πλέον των νέων συνθηκών εργασίας στο π.δ. 76/2005. Και κατ’ αυτό τον τρόπο και με άλλους τετρακόσιους γιατρούς σε επίπεδο επιμελητών α’ και β’ και διευθυντικών θέσεων θα καλύψουμε μεγάλες ανάγκες. 
      Οι θέσεις των ειδικευομένων θα δώσουν λύση στο εξής πρόβλημα -που κι εσείς το ξέρετε γιατί το ζείτε και είστε και εσείς κοινωνοί διαμαρτυριών- στο ότι δηλαδή τα παιδιά περιμένουν επτά κι εννιά χρόνια για να αρχίσουν ειδικότητα δερματολογίας ή αγγειοχειρουργικής ή αλλεργιολογίας. Κατ’ αυτόν τον τρόπο δίνουμε μεγάλη διέξοδο σ’ αυτό το πρόβλημα, το οποίο μαστίζει την ιατρική οικογένεια. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, ο Υφυπουργός κ. Κωνσταντόπουλος, στην αγωνία του να μαζέψει τα ασυμμάζευτα, διέπραξε τεράστιο ολίσθημα, ατόπημα.
      Κύριε Υπουργέ, προσπαθήσατε να μεταφέρετε πολιτικές ευθύνες και πολιτικές λειτουργίες σ’ ένα πρόσωπο, σε μια διευθύντρια η οποία, απ’ ό,τι κατάλαβα, δεν είναι ούτε καν σήμερα εκεί. Έχει φύγει ή την διώξατε, απ’ ό,τι τουλάχιστον κατάλαβα. Και το κάνατε αυτό επειδή φέρει το όνομα Αρετή Τσοχατζοπούλου. Δηλαδή θέλατε να μεταφέρετε και αυτές τις ευθύνες δεν ξέρω πού. Στον κ. Τσοχατζόπουλο; Τι ήταν όλο αυτό που παρουσιάσατε σήμερα εδώ; Έχετε καταλάβει τι έχετε κάνει; Δεν το έχετε καταλάβει ακόμη;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς δεν έχετε καταλάβει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεύτερον, δεν έχετε κατανοήσει ότι τα τελευταία χρόνια και κυρίως τους τελευταίους μήνες το Π.Ι.Κ.Π.Α. Βούλας πάει από το κακό στο χειρότερο και ότι αυτό σας βαρύνει και βαρύνει τον Πρωθυπουργό της χώρας που κρύβεται; Και από τη στιγμή που δεν αναλαμβάνετε ευθύνες πρέπει κάποτε να τις καταλογίσει; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σήμερα το ανακαλύψατε αυτό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς το γνωρίζουμε, εμείς παρακολουθούμε, αλλά τα πράγματα πάνε από το κακό στο χειρότερο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επί δυόμισι χρόνια γιατί σιωπούσατε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε και μη διακόπτετε. Αυτή είναι η σεμνότητα και η ταπεινότητα; Που είστε, κύριε Πρόεδρε; Γιατί τον αφήνετε και με διακόπτει;
      ΠΡΟΕΔΡΕΥΩΝ (Ιωάννης Τραγάκης): Παρακαλώ μην διακόπτετε. 
      Κύριε Παπαϊωάννου μην κάνετε παρατηρήσεις στο Προεδρείο. Συνέβησαν και προηγουμένως αυτά.
      Παρακαλώ, συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, αλλά προσέξτε. Οι ευθύνες δεν μπορούν να καλύπτονται με φωνές και κάποια στιγμή να αναλάβετε τις ευθύνες σας για την κατάσταση που επικρατεί. 
      Και δεν περιμέναμε σήμερα, μόνο την εφημερίδα να τα διαβάσουμε. Τα ξέρουμε και ξέρουμε πώς απαξιώνεται κάθε μέρα το σύστημα και ξέρουμε τους προϋπολογισμούς σας. Όλα τα ξέρουμε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας τους διάβασα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ λοιπόν, μην προσπαθείτε να μεταφέρετε τις ευθύνες στο παρελθόν και σε πρόσωπα και στο πρόσωπο κόρης επωνύμου, γιατί νομίζετε ότι μπορείτε να καλυφθείτε πίσω από το δάχτυλό σας. Μια λέξη αρμόζει:Ντροπή!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Παπαϊωάννου, να προσέξετε κι εσείς τις εκφράσεις σας. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δεν χρησιμοποιήθηκαν τέτοιες εκφράσεις από την άλλη πλευρά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν μπορεί να προκαλείται η μνήμη μας, η κρίση μας και, σε τελευταία ανάλυση, η Εθνική Αντιπροσωπεία. 
      ΠΡΟΕΔΡΕΥΩΝ (Ιωάννης Τραγάκης): Ανεφέρθη σε πρόσωπα.
      Ορίστε, συνεχίστε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ήταν μεγάλο το ατόπημα. 
      Δεύτερον, ακούω συγκρίσεις σε σχέση με το «Αττικό» Νοσοκομείο. Τι συγκρίσεις είναι αυτές, κύριοι Υπουργοί; Τι συγκρίνετε δηλαδή; Συγκρίνετε τα χρόνια που το πήραμε, το θεμελιώσαμε, το κτίσαμε, τότε που το βάλαμε σε λειτουργία; Προφανώς στην αρχή βάλαμε και προσωπικό με αποσπάσεις. Πώς θα λειτουργούσε, έτσι από τη μια μέρα στην άλλη; Ακυρώσατε ή δεν ακυρώσατε στην πράξη το επιχειρησιακό πλάνο ανάπτυξης του Νοσοκομείου; Αυτό έγινε. Και τι περιμένατε; Τους πρώτους μήνες ή τον πρώτο χρόνο να έχει τα ίδια αποτελέσματα που θα είχε τον τρίτο, τον τέταρτο και τον πέμπτο; Πού απευθύνεστε; Τόσο πολύ υποτιμάτε τη νοημοσύνη των Ελλήνων πολιτών και τη δική μας εδώ και κάνετε ανόμοιες συγκρίσεις;
      Το θέμα είναι ότι παραλάβατε ένα νοσοκομείο που σας το δώσαμε σε λειτουργία, μέσα από δυσκολίες, εργάστηκαν, άνθρωποι προς αυτήν την κατεύθυνση, σκληρά. Είχαν συμβολή και κάποιοι πανεπιστημιακοί –οφείλω να το ομολογήσω- με πρωτεργάτη τον Κώστα Στεφανή. Το βάλαμε μπροστά. Σας το παραδώσαμε στο 40% της λειτουργίας του και το πήγατε, σε τρία χρόνια, αν το πήγατε, στο 50%, που θα έπρεπε να το είχατε πάει στο 90%! Εκεί κρίνεται η πολιτική! Πού κρίνεται, στις οριακές βελτιώσεις; 
      Μιλήσατε ή τολμήσατε να μιλήσετε για τα δυο χρόνια που όπως σας είπα ο κ. Κακλαμάνης πέρναγε απ’ έξω από το νοσοκομείο και δεν έμπαινε μέσα; Πού είσαστε όλο αυτόν τον καιρό; Και τώρα σας έφταιγε ο κ. Βέης στο Α.Σ.Ε.Π., σας έφταιγε ο ένας και ο άλλος. Και τώρα όποια χρήματα έχετε –σας το είπα στην αρχή- και προβλέπονται θα τα επενδύσετε εκεί για να βγαίνει ο κ. Αβραμόπουλος στα πρωινάδικα –κατηγορήσατε κάποιους άλλους, γι’ αυτό το λέω, δεν θα το έλεγα- να λέει αυτά που λέει!
      Μηδενικό έργο! Γιατί αν θεωρείτε έργο ότι ανεβήκαμε ένα σκαλοπάτι δεν ξέρω σε ποια κλίμακα, τότε έχουμε άλλη άποψη του πώς είναι και πώς αντιλαμβάνεται ο καθένας από εμάς τη διαχείριση της πολιτικής εξουσίας. 
      Ήθελα ακόμη να πω το εξής. Άκουσα προηγούμενα –και δεν το ακούσατε εσείς, τα γνωρίζετε- για την κατάσταση σε όλα τα νοσοκομεία. Ο «Ευαγγελισμός» που μέχρι πριν από λίγο καιρό ήταν η «ναυαρχίδα», πριν γίνει το «Αττικό», βουλιάζει. Και δεν θέλουμε να βουλιάξει μια «ναυαρχίδα». Μας απαντήσατε για τα τμήματα του «Ευαγγελισμού», της «Αμαλίας Φλέμινγκ», για τα Περιφερειακά Νοσοκομεία; 
      Μόνο για τη Λαμία μας είπατε. Καλώς μας είπατε για τη Λαμία. Εμείς ικανοποιούμαστε που δουλεύει σωστά το Νοσοκομείο της Λαμίας. Πείτε μας και για τα άλλα, για τον Πύργο, για το Ρέθυμνο! Εκεί δεν υπάρχουν ασθενείς; Εκεί δεν υπάρχουν Έλληνες πολίτες; Σ’ αυτά δώσατε απαντήσεις; Πώς να δώσετε; Γνωρίζει ο κόσμος εκεί τι κατάσταση επικρατεί.
      Να πω και κάτι άλλο, για να τελειώσω. Αναφερθήκατε στο εμβόλιο κατά του καρκίνου του τραχήλου της μήτρας. Γιατί σας κατηγορούμε, γιατί σας ελέγχουμε; Γιατί δεν προλάβατε τα γεγονότα. Καταρχήν, τα αφήσατε να εξελιχθούν. Να δώσετε ολοκληρωμένη απάντηση.
      Είπα –και το επαναλαμβάνω- ότι έχω την αίσθηση ως πολίτης ότι όλα τα νέα παιδιά και όλοι όσοι πρέπει να πάρουν το εμβόλιο, να το πάρουν, αλλά δεν είμαστε μπροστά και σε κάποια επιδημία. Όμως αφήσατε και διαμορφώθηκε αυτή η εικόνα και σας το είπα από την προηγούμενη φορά και μάλιστα πάλι με διέκοψε τότε ο κ. Κωνσταντόπουλος. Σας είπα τότε: Προσέξτε, γιατί εδώ παίζονται συμφέροντα. Δεν μου άρεσε η εικόνα. Δεν μου άρεσε από την αρχή, όπως έβγαινε το πράγμα έτσι. Γιατί και εμείς επικοινωνούμε με τον άλλον κόσμο, συζητάμε, όλος ο κόσμος το αντιμετωπίζει, κανένας όμως ως προέχον ζήτημα υγείας. Δεν είναι καμιά πανώλη! 
      Ταυτόχρονα σας άκουσα προηγούμενα να αναφέρεσθε –και προφανώς δεν θα μπούμε στα ζητήματα τι λένε οι επιστήμονες, το σεβόμαστε- και στα επιστημονικά δεδομένα. Όμως, υπάρχει ένα μεγάλο «αλλά». Είναι στα 555 ευρώ το εμβόλιο, το ακριβότερο στον κόσμο! Το ψάχνουμε ακόμα παραπέρα, μην έχετε καμία αμφιβολία. Όπως και εσείς επικοινωνείτε, έχουμε επικοινωνήσει με ανθρώπους και στην Αμερική και στον υπόλοιπο κόσμο και οι άνθρωποι τα έχουν χαμένα. 
      Και ενώ δεν υπάρχουν συγκριτικά στοιχεία –ή μπορεί να υπάρχουν κάποια- σπεύσατε να δώσετε τιμή! Δεν θα τα πληρώσουν τα ασφαλιστικά ταμεία; Δεν θα τα πληρώσει ο κόσμος που μπήκε σε μια λογική πανικού; Δεν θα κερδοσκοπήσουν κάποιοι πάνω σε αυτήν την υπόθεση; Δεν σας απασχολεί αυτό; Δεν είναι συμφέροντα εδώ; Σ’ αυτό σας ελέγχουμε. Μας δώσατε μια πειστική απάντηση; Αυτοί οι κύριοι, που προσδιόρισαν την τιμή, παρανομούν; Είναι σε συναλλαγή; Το έχετε ψάξει; Μπορείτε να δώσετε υπεύθυνες απαντήσεις; Αυτά είναι τα ερωτήματα. 
      Και σας είπα προηγουμένως τι κατάσταση επικρατεί για τα φάρμακα και το ξέρετε! Και ξέρετε πόσο άσχημα είναι τα πράγματα. Αλλά πώς να πάνε καλά, όταν επιλέγετε κάποιον επιχειρηματία να είναι επικεφαλής του Ε.Ο.Φ.; Πώς θα γίνουν όλα αυτά; Γίνονται αυτά μαζί; Πάνε αυτά μαζί; Γίνεται να προστατεύει κάποιος και το δημόσιο συμφέρον και το ιδιωτικό συμφέρον, ταυτόχρονα; Δεν γίνεται! Μόνο με εσάς γίνονται αυτά. Αυτές είναι οι επιλογές σας, οι μεγάλες σας πολιτικές επιλογές. 
      Άρα, ναι, σας ελέγχουμε, χωρίς όμως να μας βάλετε το ψευτοδίλημμα αν είμαστε ή δεν είμαστε υπέρ των επιστημόνων και πώς πρέπει να πάνε. Είναι αυτονόητα. Μην μας καλείτε λοιπόν να απαντήσουμε στα αυτονόητα. 
      Πριν κλείσω, κύριε Πρόεδρε, γιατί νομίζω ότι όλοι έχουμε αυτό το χρέος, θέλω να πω το εξής: Το «Αττικό» –όσο λειτουργεί- αυτή τη στιγμή είναι, πράγματι, ό,τι το καλύτερο έχει ο χώρος της υγείας στη χώρα και οι κλινικές που θα πάνε εκεί, είναι πάλι ό,τι το καλύτερο και αυτό πρέπει να το ξέρουν οι Έλληνες πολίτες.
      Εμείς ελέγχουμε για το κομμάτι που δεν λειτουργεί, δεν ελέγχουμε για το κομμάτι που λειτουργεί και θέλουμε από ‘δω να στείλουμε ένα «ευχαριστώ» και στους επιστήμονες και στους γιατρούς και κυρίως στους εργαζόμενους, στους νοσηλευτές και στις νοσηλεύτριες που κάτω από πολύ κακές συνθήκες, γιατί είναι πολλές οι ώρες, εργάζονται για να ανταποκριθούν στην αποστολή τους και στο χρέος τους. Οφείλει –πιστεύω- η Εθνική μας Αντιπροσωπεία και η Βουλή των Ελλήνων  να τους πει ένα μεγάλο ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο, για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Νομίζω ότι η συζήτηση εξελίχθηκε ομαλώς. Βέβαια, ο κ. Παπαϊωάννου, ήθελε να ανεβάσει λιγάκι τον τόνο πάνω στα διάφορα θέματα.
      Κύριε Παπαϊωάννου, πρέπει να ξέρετε αυτά τα οποία σας ανέφερα για το «Αττικό» Νοσοκομείο και το έχετε ζήσει και εσείς από κοντά και έχετε ιδία εμπειρία, όπως και άλλοι συνάδελφοι εδώ το έχουν επισκεφθεί για συγγενείς, φίλους κ.λπ. και το ξέρουν πολύ καλά. 
      Όσον αφορά τις απαντήσεις που θα περιμένατε για το νοσοκομείο «Ευαγγελισμός» και για το «Φλέμινγκ», όπως καταλαβαίνετε, μέσα σε ένα τόσο μικρό χρονικό διάστημα δεν μπορώ να σας απαντήσω για όλα. 
      Για το κορυφαίο, όμως, θέμα που θέσατε το τι θα γίνει ο «Ευαγγελισμός» έχω να σας πω ότι εμείς δεν γράψαμε κανένα δημοσίευμα. Τώρα, αν κάποιοι δημοσιογράφοι λένε ότι θα πωληθεί ο «Ευαγγελισμός», μπορούν να τα γράφουν. Εμείς δεν έχουμε τέτοιες προθέσεις να πωληθεί ο «Ευαγγελισμός». Ο «Ευαγγελισμός» λειτουργούσε, λειτουργεί και θα λειτουργεί και μάλιστα εντός των προσεχών ημερών θα λειτουργήσει και ένα σύγχρονο τμήμα, που θα είναι το πρώτο τμήμα στο δημόσιο τομέα, η ποζιτρονική κάμερα και θα έρθετε εκεί να δείτε το πώς στηρίζουμε εμείς το δημόσιο τομέα της υγείας.
      Όσον αφορά για το προσωπικό που είπατε, δεν σας βρίσκει κάποιος πουθενά. Μόλις δίνουμε τις απαντήσεις πηγαίνετε και λέτε άλλα για το νοσοκομείο, ότι δηλαδή το παραλάβατε με 40% λειτουργία και έχει πάει 40,5%. Αυτά είναι τα επιχειρήματα που αναπτύσσετε, συνεχώς. Σας λέω ότι έχουν κατατεθεί τα στοιχεία και μπορείτε να τα δείτε. Έχετε την άμεση πληροφόρηση να δείτε πώς λειτουργεί το «Αττικό» Νοσοκομείο και θα λειτουργήσει ακόμα καλύτερα. 
      Βέβαια, τι να κάνουμε; Έτσι είναι η ελληνική γλώσσα και ο μέλλων εκφράζεται διά του «θα», δεν εκφράζεται κατ’ άλλον τρόπο. Εδώ θα είμαστε. Λίαν προσεχώς ανοίγει και η Ψυχιατρική Κλινική στο «Αττικό» Νοσοκομείο και θα μπει και στη γενική εφημερία, όπως σας είπα.
      Με αυτή την αναφορά και τη συζήτηση που έγινε για το «Αττικό» Νοσοκομείο, θα δώσω και την τελική απάντηση στις αιτιάσεις του κ. Πρωτόπαπα, γιατί όλοι είπατε ότι είσαστε πιθανόν και ανάξιοι και κάνατε κάποιους επιθετικούς προσδιορισμούς. 
      Λοιπόν, στο θέμα των επιθετικών προσδιορισμών που εμένα με θίγουν και θίγουν όλη την ηγεσία του Υπουργείου Υγείας, τους επιστρέφουμε σε αυτούς που μας τους έκαναν, για να μην κάνω και εγώ επιθετικό προσδιορισμό. Τους λέω όμως ότι το χώρο της υγείας το διακονούμε με ευλάβεια και τον ξέρουμε πολύ καλύτερα, αλλά φορτωθήκαμε αμαρτίες τόσων ετών απ’ όλα τα μοντέλα διαχείρισης από τους προηγηθέντες Υπουργούς Υγείας. 
      Να ξέρετε πολύ καλά ότι δίνουμε μεγάλη προσοχή στο δημόσιο χαρακτήρα της υγείας και δεν ισχύουν αυτά τα οποία εσείς συνεχώς αναφέρετε, τα περί ιδιωτικοποιήσεων και ότι το δημόσιο τομέα της υγείας τον εκχωρούμε στον ιδιωτικό τομέα. Ο δημόσιος χαρακτήρας της υγείας είναι κάτι που μας απασχολεί ιδιαίτερα, γι’ αυτόν τον προστατεύουμε, γι’ αυτό τον ενισχύουμε και γι’ αυτό το χρηματοδοτούμε, για να έχουμε καλύτερους ποιοτικούς δείκτες όχι μόνο στα νοσοκομεία των Αθηνών, αλλά σε όλα τα Γενικά Νοσοκομεία.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, το λόγο για μία φράση.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Τι θα κάνουμε τώρα; Έχετε ολοκληρώσει το χρόνο σας όλοι. Το χρονόμετρο είναι «αμείλικτο». Με τα προσωπικά δεν βγάζουμε άκρη τώρα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θέλω να πω στον κ. Γιαννόπουλο ότι όλοι εμείς εδώ, αλλά και ο υποφαινόμενος εκτιμάμε αναμφίβολα την προσφορά του στο χώρο της υγείας και θέλω να γνωρίζει ότι όταν κάνουμε κριτική, έστω και αν καμιά φορά είναι σκληρή, σε καμία περίπτωση δεν πρέπει αυτό να εκλαμβάνεται ως προσωπική επίθεση. Όλοι οι συνάδελφοι σας αντιμετώπισαν με σοβαρότητα και εκτίμηση. 
      Εκείνο το οποίο εσείς θα έπρεπε να είχατε αποφύγει, αλλά εγώ και αυτό το συγχωρώ, είναι ότι μας είπατε ότι κάνουμε «επαναστατική γυμναστική». Το χρεώνεστε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Παπαϊωάννου. 
      Ακούστε. Μόλις αναφέρθηκε …
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο επί προσωπικού.
      ΜΙΛΤΙΑΔΗΣ ΠΑΠΑΪΩΑΝΝΟΥ: Με συγχωρείτε, είναι δυνατόν κάθε φορά να αναφερόμαστε στις προσωπικές μας εκτιμήσεις; 
      ΠΡΟΕΔΡΕΥΩΝ (Ιωάννης Τραγάκης): Έτσι ακριβώς. Δεν υπάρχουν προσωπικά, κύριοι συνάδελφοι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα μας στερήσετε όμως και το δικαίωμα να έρθουμε και να κάνουμε τις εκτιμήσεις μας σε σχέση με την πολιτική κατάσταση και την πολιτική και διοικητική λειτουργία σε κάθε χώρο; 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, νομίζω ότι με την τοποθέτησή του ο κ. Παπαϊωάννου τα έβαλε όλα στη θέση τους. 
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 38/21/15.1.2007 επίκαιρης επερωτήσεως Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με το «Αττικό Νοσοκομείο». 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.46΄ λύεται η συνεδρίαση για την προσεχή Δευτέρα 12 Φεβρουαρίου 2007 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α)συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
