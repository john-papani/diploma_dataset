      


ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ  ΡΝΔ΄
Τετάρτη 20 Ιουνίου 2007 


ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Άδεια απουσίας του Βουλευτή κ. Ε. Στρατάκη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 21 Ιουνίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των Αποθεματικών των Ασφαλιστικών Ταμείων και διεύρυνση των ασφαλιστικών –συνταξιοδοτικών δικαιωμάτων των εργαζομένων».σελ.
3. Κατάθεση σχεδίου νόμου:
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσε σχέδιο νόμου: «Σύσταση Πανελληνίου Συλλόγου Φυσικοθεραπευτών και άλλες διατάξεις».σελ.

ΟΜΙΛΗΤΕΣ
Επί του σχεδίου νόμου του Υπουργείου Απασχόλησης και Κοινωνικής Προστασίας:
ΒΑΡΒΙΤΣΙΩΤΗΣ Μ. σελ.
ΓΕΙΤΟΝΑΣ Κ. σελ.
ΚΟΥΤΣΟΥΚΟΣ Ι. σελ.
ΛΕΒΕΝΤΗΣ Α. σελ.
ΜΑΓΓΙΝΑΣ Β. σελ.
ΜΑΓΚΡΙΩΤΗΣ Ι. σελ.
ΜΑΝΟΣ Σ. σελ.
ΜΑΡΚΟΠΟΥΛΟΣ Κ. σελ.
ΜΠΕΚΙΡΗΣ Μ. σελ.
ΝΑΣΙΩΚΑΣ Ε. σελ.
ΠΑΠΑΪΩΑΝΝΟΥ Μ. σελ.
ΠΑΠΑΡΗΓΑ Α. σελ.
ΣΓΟΥΡΙΔΗΣ Π. σελ.
ΣΚΟΥΛΑΚΗΣ Ε. σελ.
ΣΚΥΛΛΑΚΟΣ Α. σελ.
ΣΤΡΑΤΑΚΗΣ Ε. σελ.
ΤΖΑΚΡΗ Θ. σελ.
ΤΖΕΚΗΣ Α. σελ.
ΤΣΙΟΓΚΑΣ Δ. σελ.
ΧΑΪΔΟΣ Χ. σελ.
ΧΩΜΑΤΑΣ Ι. σελ.
ΧΩΡΕΜΗΣ Α. σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΔ΄
      Τετάρτη 20 Ιουνίου 2007
      Αθήνα, σήμερα στις 20 Ιουνίου 2007, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19 Ιουνίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Τρίτης 19 Ιουνίου 2007, σε ό,τι αφορά την ψήφιση στο σύνολό των σχεδίων νόμων: 
      1. «Αναμόρφωση του Εθνικού Τελωνειακού Κώδικα και άλλες διατάξεις » 
      2. «Κύρωση του Κώδικα Κατάστασης Δημοτικών και Κοινοτικών Υπαλλήλων».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο οι κτηνοτρόφοι του Δήμου Φολόης Ηλείας διαμαρτύρονται γιατί χάνουν μέρος της επιδότησης γάλακτος.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η «AGROINVEST» και οι εργαζόμενοι της εταιρείας ζητούν τη λήψη μέτρων για τη βιωσιμότητα της εταιρείας και τη διασφάλιση των θέσεων των εργαζομένων της.
      3) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Πανεπιστήμιο Πελοποννήσου ζητεί την άμεση πλήρωση των κενών οργανικών του θέσεων καθώς και την πρόσληψη διοικητικού και τεχνικού προσωπικού.
      4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Οινιάδων Αιτωλ/νίας ζητεί την ενίσχυση του Κέντρου Υγείας Αιτωλικού με έμπειρο ιατρικό προσωπικό.
      5) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη χρηματοδότησή του από το λογαριασμό του κρατικού λαχείου.
      6) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Δ.Δ/σμα Ζώνης του Δήμου Τσοτυλίου Κοζάνης ζητεί την τοποθέτηση ιατρού στο Κέντρο Υγείας  Τσοτυλίου.
      7) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη χρηματοδότησή του από το λογαριασμό του κρατικού λαχείου.
      8) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων 3ου Ενιαίου Λυκείου Φλώρινας ζητεί να μην παραχωρηθούν σχολικές εγκαταστάσεις της Δευτεροβάθμιας Εκπαίδευσης Φλώρινας στη Σχολή Καλών Τεχνών του Πανεπιστημίου Δ. Μακεδονίας.
      9) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία κάτοικοι του Δ.Δ/τος Λουκισίων του Δήμου Ανθηδόνας Ευβοίας ζητούν να μην εγκριθούν άδειες πολεοδόμησης του Συνεταιρισμού ΕΣΤΙΑ στην περιοχή τους.
      10) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων του 1ου Γενικού Λυκείου Αλιβερίου Ευβοίας ζητεί να μην εγκριθεί η περιβαλλοντική αδειοδότηση κεραίας κινητής τηλεφωνίας, που απέχει μόλις εκατόν τριάντα μέτρα από το κτήριο του σχολείου.
      11) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη χρηματοδότησή του, από το λογαριασμό του κρατικού λαχείου.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Βρεφικός – Παιδικός Σταθμός Δήμου Σητείας Λασιθίου ζητεί την αύξηση της ετήσιας επιχορήγησής του.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αλλαγή της σύμβασης του Δημοτικού Κολυμβητηρίου Αγίου Νικολάου Λασιθίου με τον Ο.Σ.Κ..
      14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο ΤΟΕΒ Χρυσοβίτσας Ξηρομέρου Αιτωλ/νίας ζητεί έκτακτη οικονομική ενίσχυση.
      15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Οινιάδων Αιτωλ/νίας  ζητεί την ενίσχυση του Κέντρου Υγείας Αιτωλικού Αιτωλ/νίας, με πρόσθετο ιατρικό προσωπικό.
      16) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Περιβαλλοντικός Σύνδεσμος Δήμων Αθήνας – Πειραιά ζητεί να του χορηγηθεί χώρος για την επέκταση του διαδημοτικού κέντρου περίθαλψης αδέσποτων ζώων.
      17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Λακωνίας ζητεί την κατ’ εξαίρεση κάλυψη από τον ΕΛ.Γ.Α. της μειωμένης παραγωγής των ελαιοδένδρων λόγω κακής ανθοφορίας.
      18) Ο Βουλευτής Καρδίτσης κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Νομάρχης Καρδίτσας ζητεί τη δημιουργία τμήματος τεχνικής και υγειονομικής επιθεώρησης στην Καρδίτσα.
      19) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία το 2ο ΕΠΑΛ / ΤΕΕ Ελευσίνας ζητεί την ίδρυση ΕΠΑ.Σ. στην περιοχή της Ελευσίνας Αττικής.
      20) Οι Βουλευτές Α΄ και Β΄ Πειραιώς κυρίες  ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Συνδικάτο Εργατοϋπαλλήλων Μετάλλου Νομού Πειραιά – Αττικής και Νήσων καταγγέλλει την άρνηση του Κ.Ε.Π.Ε.Κ. Πειραιά και Νοτίου Αιγαίου, να πραγματοποιήσει έλεγχο σε συγκεκριμένες επιχειρήσεις, την ημέρα και ώρα που έχει συμφωνηθεί.
      21) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Εργατοϋπαλληλικό Κέντρο Πάτρας Αχαΐας ζητεί την παροχή ασύλου σε Αφγανό πολιτικό πρόσφυγα.
      22) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Ερέτριας Ευβοίας ζητεί την υπογειοποίηση της γραμμής μεταφοράς ηλεκτρικής ενέργειας, υψηλής τάσης της Δ.Ε.Η., που πρόκειται να διέλθει από τα όρια της κατοικημένης περιοχής του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7364/27-4-07 ερώτηση του Βουλευτή  κ. Αθανασίου Αλευρά δόθηκε με το υπ’ αριθμ. ΤΚΕ/Φ2/12289/15-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθ. 7364/27-04-2007 ερώτησης που κατέθεσε στη Βουλή ο Βουλευτής κ. Νάσος Αλευράς, «για τη διευκόλυνση μετατάξεων και αποσπάσεων δημοσίων υπαλλήλων για λόγους συνυπηρέτησης συζύγων», σας γνωρίζουμε ότι:
      Στην παρ. 3 του άρθρου 68 του νέου Υ.Κ. (ν. 3528/2007, ΦΕΚ 26/Α΄) προβλέπεται απόσπαση υπαλλήλου για προσωπικούς λόγους εφόσον οι ανάγκες της υπηρεσίας το επιτρέπουν. Εξ άλλου σύμφωνα με τις διατάξεις της παρ. 3 του άρθρου 67 του ίδιου νόμου η αίτηση συνυπηρέτησης προβλέπεται ως βαθμολογούμενο κριτήριο για τις μεταθέσεις.
      Με την παρ. 2 του άρθρου 7 του ν. 287/1976 (ΦΕΚ 78/Α΄) προβλέπεται η δυνατότητα απόσπασης υπαλλήλου σε υπηρεσία παραμεθόριας περιοχής για λόγους συνυπηρέτησης συζύγων.
      Επίσης, με την παρ. 1 του άρθρου 71 του ν. 3528/2007 είναι πλέον δυνατή η μετάταξη υπαλλήλων από Υπουργείο σε Υπουργείο ή σε άλλη δημόσια υπηρεσία ή σε ν.π.δ.δ. και αντιστρόφως ή μεταξύ τους, με τους όρους και τις προϋποθέσεις που θέτουν οι εν λόγω διατάξεις.
       Συνεπώς, με τις διατάξεις του νέου Δημοσιοϋπαλληλικού Κώδικα παρέχονται περισσότερες από πριν δυνατότητες στους υπαλλήλους να επιτύχουν συνυπηρέτηση.
Ο Υφυπουργός
ΑΠΟΣΤΟΛΟΣ ΑΝΔΡΕΟΥΛΑΚΟΣ»
      2. Στην με αριθμό 7456/2-5-07 ερώτηση των Βουλευτών κυρίων Στυλιανού Ματζαπετάκη και Ιωάννου Σκουλά δόθηκε με το υπ’ αριθμ. Β13-236/16-5-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσαν στη Βουλή των Ελλήνων οι Βουλευτές κ.κ. Στ. Ματζαπετάκης, Ι. Σκουλάς με θέμα «Διακίνηση πορνογραφικού υλικού μέσω εφημερίδων», σας επισυνάπτουμε το με αριθμ. πρωτ. 965/09-05-2007 έγγραφο του Συνηγόρου του Καταναλωτή, με το συνημμένο σε αυτό πλήρες και ακριβές κείμενο της με αριθ. πρωτ. 926/25-04-2007 Σύστασης, που απηύθυνε και δημοσιοποίησε ο Συνήγορος του Καταναλωτή, για τα DVD εφημερίδων με άσεμνο και επιβλαβές, για τους ανήλικους, περιεχόμενο.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 7096/20-4-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 457/2007/7-5-07 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Απαντώντας στο ανωτέρω σχετικό, σας γνωστοποιούμε ότι η αρμόδια Δ/νση για τα θέματα των ξεναγών του Υπουργείου Τουριστικής Ανάπτυξης και η πολιτική ηγεσία του Υπουργείου αναγνωρίζοντας το σημαντικό έργο των ξεναγών έχει συναντηθεί και έχει συζητήσει για τα θέματα που απασχολούν την ΠΟΞΕΝ (Πανελλήνια Ομοσπονδία Ξεναγών) και τα Σωματεία με σκοπό την εξέταση των θεμάτων που αντιμετωπίζει ο κλάδος.
   Επίσης στα πλαίσια της προστασίας του κλάδου των ξεναγών το Υπουργείο Τουριστικής Ανάπτυξης εκδίδει και αποστέλλει κάθε χρόνο, εν όψει της έναρξης της θερινής περιόδου, που η τουριστική κίνηση είναι αυξημένη, εγκύκλιο, την οποία απευθύνει προς το Υπουργείο Δημοσίας Τάξης, Δ/νση Τουριστικής Αστυνομίας, τις Περιφερειακές Υπηρεσίες Τουρισμού του Ε.Ο.Τ., το Υπουργείο Πολιτισμού, καθώς και στην Ομοσπονδία και Σύνδεσμο των επιχειρηματιών στο Τουρισμό, επισημαίνοντας τους ό,τι ορίζει η νομοθεσία σχετικά με τις ξεναγήσεις και τονίζει ποίοι δικαιούνται να ξεναγούν στη χώρα μας.
   Επιπλέον κάθε καλοκαίρι, πραγματοποιούνται έλεγχοι από τις Υπηρεσίες του Υπουργείου Τουριστικής Ανάπτυξης για να διαπιστωθούν οι παραβάτες που δεν εφαρμόζουν την ισχύουσα νομοθεσία.
   Η Υπουργός
   ΦΑΝΗ ΠΕΤΡΑΛΙΑ-ΠΑΛΛΗ»
      4. Στην με αριθμό 7292/26-4-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 472/2007/15-5-07 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Σε απάντηση του ανωτέρω ερωτήματος σας γνωστοποιούμε ότι στον αρχικό σχεδιασμό του Ε.Π.ΑΝ. προβλεπόταν η Δράση της Ελληνικής Κουζίνας να έχει καθαρά πιλοτικό χαρακτήρα (Α κύκλος προκήρυξης) και οι επιχειρήσεις που θα ελάμβαναν τελικά το σήμα της Ελληνικής κουζίνας να μην υπερβαίνουν τις 100 - 150 πανελλαδικά. Τελικά πραγματοποιήθηκαν 2 κύκλοι προκήρυξης (Α΄ & Β΄) και εντάχθηκαν συνολικά 1027 επιχειρήσεις. Ο συνολικός προϋπολογισμός των έργων των ενταγμένων επιχειρήσεων ανήλθε σε 43,5 εκατ. ευρώ. Επιπλέον, θα πρέπει να επισημανθεί ότι η προκήρυξη μιας κρατικής ενίσχυσης δεν συνεπάγεται τη χρηματοδότηση του συνόλου των προτάσεων που θα υποβληθούν.
      Το Υπουργείο Τουριστικής Ανάπτυξης θεωρεί σκόπιμη την ένταξη και ενίσχυση και των υπολοίπων προτάσεων διότι θεωρείται δεδομένο ότι ο εκσυγχρονισμός των επιχειρήσεων εστίασης σε επίπεδο τέτοιο που να τους επιτρέπει να λάβουν το σήμα ποιότητας για την Ελληνική Κουζίνα αποτελεί πρωτεύοντα στόχο της τουριστικής πολιτικής. Εξάλλου, η σύντομη έναρξη υλοποίησης του Ε.Σ.ΠΑ 2007-2013 θα επιτρέψει την ταχεία επαναπροκήρυξη της εν λόγω Δράσης, χωρίς αυτό να σημαίνει ότι μπορούν να χαρακτηριστούν έργα γέφυρες, και την ικανοποίηση των επιχειρήσεων που δε θα μπορέσουν να ενταχθούν στο πλαίσιο της τρέχουσας προκήρυξης.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 7975/15-5-07 ερώτηση της Βουλευτού κ. Ζέττας Μακρή δόθηκε με το υπ’ αριθμ. ΤΚΕ/Φ2/13798/1-6-07  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθ. 7975/15-05-2007 ερώτησης που κατέθεσε στη Βουλή η Βουλευτής κα Ζέττα Μ. Μακρή, με θέμα «παράταση χρόνου παραμονής στην υπηρεσία», σας γνωρίζουμε ότι:
      Η αναμόρφωση του Υπαλληλικού Κώδικα ανατέθηκε σε Ειδική Επιτροπή, η οποία συγκροτήθηκε σύμφωνα με το άρθρο 14 παρ.1 του ν. 3242/04 (ΦΕΚ 102Α΄). Οι διαδικασίες δε που ακολουθήθηκαν για το σκοπό αυτό υπήρξαν συναινετικές, στη συντριπτική πλειοψηφία των διατάξεων, ύστερα από μια γόνιμη συνεργασία με τη ΑΔΕΔΥ.
      Μέσα σε αυτό το πνεύμα του διαλόγου και της συνεργασίας η υπηρεσία μας με την αριθ. ΔΙΔΑΔ/ Φ.18.16/1333/οικ.26558/13-12-2004 εγκύκλιό της ζήτησε τόσο από τις υπηρεσίες όσο και από τους υπαλλήλους να γνωστοποιήσουν τις απόψεις ή προτάσεις τους για την αναθεώρηση του Υπαλληλικού Κώδικα, καθώς και τις τυχόν δυσλειτουργίες ή προβλήματα που είχαν εντοπίσει στην εφαρμογή του.
      Ανάμεσα στα αιτήματα και τις προτάσεις που διαβιβάστηκαν στην υπηρεσία μας υπήρξαν και αιτήματα σχετικά με την παράταση παραμονής στην υπηρεσία πέραν της τριακονταπενταετίας, τα οποία ετέθησαν υπόψη της Ειδικής Επιτροπής. Ωστόσο το αίτημα για παραμονή πέραν της τριακονταπενταετίας δεν έγινε δεκτό, κυρίως για το λόγο ότι η περαιτέρω παραμονή στην Υπηρεσία δημιουργεί πρόβλημα στην ομαλή εξέλιξη των υπαλλήλων σε θέσεις ευθύνης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      6. Στην με αριθμό 7814/10-5-07 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 1053721/1004/31-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 7814/10.5.07 ερώτησης που κατέθεσε ο Βουλευτής κ. Θανάσης Παπαγεωργίου σχετικά με το ανωτέρω θέμα, σας γνωρίζουμε ότι:
      1. Έχει προωθηθεί διάταξη νόμου, που αναστέλλει την εφαρμογή των διατάξεων του Π.Δ. 42/2001 (Α΄32), μεταξύ των οποίων είναι και αυτές που αφορούν στην ενοποίηση των Α΄ και Β΄ ΔΟΥ Κατερίνης.
      2. Ουδέν αίτημα έχει κατατεθεί στην αρμόδια υπηρεσία μας, με θέμα την ασφάλεια λόγω στατικότητας ή υγιεινής του κτιρίου.
      3. Η περιεκτικότητα σε ίνες αμιάντου των πλακιδίων του δαπέδου του κτιρίου, σύμφωνα με την από 5.4.2006 γνωμάτευση του Εθνικού Κέντρου Έρευνας Φυσικών Επιστημών «ΔΗΜΟΚΡΙΤΟΣ», δεν συνεπάγεται και επικινδυνότητα της χρήσης, πλην των μοναδικών ακραίων περιπτώσεων, όπως πυρκαγιά ή χρήση μηχανικών μέσων λειότριψης.
      4. Ειδικότερα ο έλεγχος της ασφάλειας λόγω στατικότητας του κτιρίου, ανήκει στην αρμοδιότητα του τοπικού Πολεοδομικού Γραφείου Κατερίνης και όχι σε ιδιώτες μηχανικούς, οι οποίοι παρακάμπτοντας τη νόμιμη διαδικασία και καθ' υπέρβαση των αρμοδιοτήτων τους, διαπιστώνουν ότι το κτίριο είναι ακατάλληλο γενικώς, δίχως όμως ουδεμία μνεία σχετικά με την στατικότητα του κτιρίου.
      5. Τα ανωτέρω αναγραφόμενα δεν συνηγορούν υπέρ της παραμονής των Α΄ και Β΄ ΔΟΥ στο κτίριο όπου συστεγάζονται σήμερα, το οποίο πιθανόν δεν καλύπτει επαρκώς τις σύγχρονες στεγαστικές ανάγκες και απαιτήσεις των Δ.Ο.Υ.
      6. Δεδομένου, ότι η μίσθωση του εν λόγω κτιρίου έχει λήξει, ανάλογα με τις οδηγίες της Διεύθυνσης Οργάνωσης του Υπουργείου Οικονομίας και Οικονομικών θα κινηθεί η διαδικασία εξεύρεσης κατάλληλου κτιρίου για την στέγαση των ΔΟΥ.
      Ο Υφυπουργός
      ΠΕΤΡΟΣ ΔΟΥΚΑΣ»
     7. Στην με αριθμό 7650/7-5-07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 90022/13190/638/1-7-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της 7650/7-5-2007 ερωτήσεως, που έχει κατατεθεί στη Βουλή από τον βουλευτή κ. Χρήστο Πρωτόπαπα σχετικά με το αναφερόμενο στο θέμα αντικείμενο, σας γνωρίζουμε τα εξής:
      1. Με το άρθρο 22 παρ. 5 του Συντάγματος προβλέπεται η υποχρέωση του κράτους να «μεριμνά για την κοινωνική ασφάλιση των εργαζομένωv». Το Σύνταγμα αναθέτει, έτσι, στον κοινό νομοθέτη την οργάνωση της κοινωνικής ασφάλισης με τους κατά περίπτωση πρόσφορους κανόνες. Ο κοινός νομοθέτης διαθέτει ευρύτατα περιθώρια για την αναζήτηση των λύσεων, που εγγυώνται αποτελεσματικότερα την εκπλήρωση της συνταγματικής αυτής εντολής, ανάλογα με τις περιστάσεις, επιλέγοντας τον φορέα και το σύστημα κοινωνικής ασφάλισης των επί μέρους κατηγοριών των ασφαλιζομένων.
      2. Η νομολογία των αρμοδίων δικαστηρίων δέχεται παγίως ότι «η μόνη δέσμευση που επέβαλε ο συντακτικός νομοθέτης σχετικά με τη μορφή των ασφαλιστικών φορέων, εκεί όπου ο νόμος καθιερώνει την υποχρεωτική κοινωνική ασφάλιση και θεσπίζει την υποχρεωτική καταβολή ασφαλιστικής εισφοράς, είναι η παροχή της κοινωνικής ασφάλισης είτε από μόνο το κράτος είτε από νομικά πρόσωπα δημοσίου δικαίου» (5024/1987, Σ.τ.Ε. 2692/1993, ΑΕΔ 87/1997). Τούτο ανάγεται σε «λόγους δημοσίου συμφέροντος» και αποβλέπει ειδικότερα στο «να προστατευθούν όσοι υποχρεωτικά ασφαλίζονται ή καταβάλλουν ασφαλιστικές εισφορές από τους επιχειρηματικούς κινδύνους που συνδέονται με την άσκηση της ασφαλιστικής λειτουργίας από ιδιωτικούς φορείς» (Σ.τ.Ε. 139/1987)
      Η υποχρεωτική κοινωνική ασφάλιση, είτε ως κύρια είτε ως επικουρική, δεν ανήκει στο χώρο της αυτονομίας των κοινωνικών εταίρων και ασκείται μόνο από το κράτος ή νομικά πρόσωπα δημοσίου δικαίου.
      3. Στις γενικότερες ρυθμίσεις για την αναμόρφωση του κοινωνικοασφαλιστικού συστήματος της χώρας που πραγματοποιήθηκαν με τους ν.1902/1990, ν.2084/1992, ν.2676/1999 και ν.3029/2002 εντάσσονται και οι διατάξεις των άρθρων 57-59 του ν.3371/2005 (ΦΕΚ 178 Α΄), που θεσπίσθηκαν με σκοπό την αναδιάρθρωση των ταμείων κύριας και επικουρικής ασφάλισης του προσωπικού των Πιστωτικών Ιδρυμάτων. Ειδικά για τις ρυθμίσεις αυτές, που έχουν σχέση με τους ανωτέρω φορείς, με την 240/2006 απόφαση της Ολομέλειας του Συμβουλίου της Επικρατείας έγινε δεκτό, ότι ο επιδιωκόμενος από φορείς ν.π.ι.δ. που εμπίπτουν στις ρυθμίσεις του Ν. 3371/2005, σκοπός για παροχή ασφάλισης στα μέλη τους εμπίπτει στην, κατά άρθρο 22 παράγραφος 5 του Συντάγματος, μέριμνα του Κράτους για κοινωνική ασφάλιση των εργαζομένων και για το λόγο αυτό, τα εν λόγω ταμεία λογαριασμοί ή ενώσεις αποτελούν, σε σχέση με το σκοπό τους φορείς κοινωνικής ασφάλισης. Για το λόγο αυτό ο νομοθέτης, χωρίς απαραίτητα να ανάγει τους φορείς αυτούς σε ν.π.δ.δ., τους αντιμετώπισε με νομοθετικές ρυθμίσεις ως φορείς ομολόγους με τους φορείς δημόσιας επικουρικής ασφάλισης. Επειδή, κατά το Σύνταγμα, η κύρια ή επικουρική κοινωνική ασφάλιση εξαιρείται του πεδίου της ιδιωτικής πρωτοβουλίας (ΣτΕ Ολ. 5024/1987) παρέπεται, ότι οι σχετικές ρυθμίσεις του Νόμου για την προαγωγή της κύριας ή επικουρικής ασφάλισης δεν αντιβαίνουν στις συναφείς με την ιδιωτική πρωτοβουλία συνταγματικές διατάξεις των άρθρων 5 παρ. 1, 12 παρ. 1 και 22 παρ. 2 του Συντάγματος, ούτε στην παράγραφο 1 του άρθρου 20 του Συντάγματος, διότι ο νομοθέτης δεν επεμβαίνει στην επίλυση της δικαστικής αντιδικίας των ενδιαφερομένων μερών.
      4. Οι παρατηρήσεις της Επιτροπής του Διεθνούς Γραφείου Εργασίας επί των ανωτέρω ρυθμίσεων που έχουν κοινοποιηθεί στο Υπουργείο μας, μελετώνται προκειμένου να καταρτισθεί σχετική απάντηση για ενημέρωση της ανωτέρω Επιτροπής.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     8. Στην με αριθμό 7092/20-4-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Α.Π.Φ. 21/58/1143/15-5-07 έγγραφο από την Υπουργό Εξωτερικών η ακόλουθη απάντηση:
      «Από το 1995, όταν η ΠΓ ΔΜ κατέστη μέλος του νατοϊκού προγράμματος Σύμπραξη για την Ειρήνη (Partnership for Peace / PfP) η εν λόγω χώρα αναγράφεται σε όλα τα έγγραφα που κοινοποιούνται στις αντιπροσωπείες των κρατών μελών του ΝΑΤΟ ή στις χώρες Εταίρους της Συμμαχίας καθώς και σε όλα τα, προς δημόσια κοινοποίηση, κείμενα όπως άρθρα, δηλώσεις, δημοσιεύσεις αποκλειστικώς με την ονομασία «the former Yugoslavia Republic of Macedonia». Ως γνωστόν, ένα κράτος μέλος του ΝΑΤΟ, ήτοι η Τουρκία, κάθε φορά που χρησιμοποιείται η ονομασία ΠΓΔΜ εισάγει μια υποσημείωση το περιεχόμενο της οποίας έχει ως ακολούθως: «Turkey recognizes the republic of Macedonia with its constitutional name».
      Τα ως άνω τηρούνται και στην περίπτωση της επίσημης ιστοσελίδας του ΝΑ το. Όποτε δε, έχει παρατηρηθεί παρέκκλιση από την εν λόγω πρακτική, η χώρα μας έχει προβεί στις δέουσες ενέργειες.
      Όταν για παράδειγμα στις 26 Ιανουαρίου 2007, συμπεριλήφθηκε στην επίσημη ιστοσελίδα του ΝΑΤΟ ομιλία που ο ΥΠΕΞ της ΠΓΔΜ είχε εκφωνήσει κατά τη διάρκεια των εργασιών του Βόρειο-Ατλαντικού Συμβουλίου της ιδίας ημέρας, στην οποία ο εν λόγω ΥΠΕΞ αναγράφονταν ως «Minister οf Foreign Affairs οf the Republic of Macedonia», οι Αρχές μας στις Βρυξέλες προέβησαν στις κατάλληλες ενέργειες προς τα αρμόδια όργανα της Συμμαχίας, προκειμένου να αποκατασταθεί η πρακτική που ακολουθείται εντός του ΝΑΤΟ όσον αφορά την ΠΓΔΜ. Ως αποτέλεσμα, η ομιλία του ΥΠΕΞ της εν λόγω χώρας καταχωρήθηκε ως εκφωνηθείσα από τον ΥΠΕΞ της ΠΓΔΜ.
      Η επίσημη ιστοσελίδα του ΝΑΤΟ είναι διαμορφωμένη κατά τέτοιο τρόπο ώστε τα κράτη μέλη της ή οι χώρες Εταίροι να έχουν τη δυνατότητα δημιουργίας «συνδέσμων» (links) οι οποίες παραπέμπουν σε εθνικές ιστοσελίδες. Οι εν λόγω ιστοσελίδες δεν ελέγχονται από το ΝΑ ΤΟ, δεν υπόκεινται σε δικαιοδοσία του ΝΑ ΤΟ και, βεβαίως, το περιεχόμενό τους ούτε υιοθετείται από τη Συμμαχία ούτε αντανακλά την επίσημη πολιτική της Συμμαχίας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      9. Στις με αριθμό 6740/13-4-07 και 7378/27-4-07 ερωτήσεις των Βουλευτών κυρίων Χρίστου Βερελή και Αθανάσιου Μωραΐτη δόθηκε με το υπ’ αριθμ. 3144/3186/14-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1. Η αντιμετώπιση και διαχείριση των πιθανών πηγών ρύπανσης του νερού στις λεκάνες απορροής των λιμνών που υδρεύουν την Αθήνα, καθορίζεται από τις ισχύουσες Υγειονομικές Διατάξεις. Σύμφωνα με τις υπ' όψιν Υγειονομικές Διατάξεις, η ΕΥΔΑΠ γνωμοδοτεί μόνο για πηγές ρύπανσης που γνωστοποιούνται προς αυτήν από αρμόδιες Αρχές ή ιδιώτες οι οποίοι ζητούν τη συνεπικουρία της.
      Μέχρι σήμερα, ουδέποτε γνωστοποιήθηκε στην ΕΥΔΑΠ λίστα καταγραφής χώρων απόθεσης απορριμμάτων στον Εύηνο.
      2. Εξ άλλου τα αποτελέσματα των πρόσφατων εργαστηριακών αναλύσεων καθώς και οι δειγματοληπτικοί έλεγχοι και οι μετρήσεις που διεξάγονται καθημερινώς σε όλα τα σημεία του δικτύου, πιστοποιούν ότι η ποιότητα του πόσιμου νερού που παρέχει η ΕΥΔΑΠ, είναι σύμφωνη με τις προβλεπόμενες προδιαγραφές, όπως αυτές ορίζονται από την Οδηγία 98/83 της Ευρωπαϊκής Ένωσης για την «Ποιότητα του νερού ανθρώπινης κατανάλωσης».
      3. Όσον αφορά το αναφερόμενο στην ερώτηση πρόγραμμα, ΕΥΔΑΠ -ομόρων Δήμων, από τα στοιχεία της ΕΥΔΑΠ προκύπτει ότι δεν βρέθηκε τέτοιο πρόγραμμα συντεταγμένο ή σε εκτέλεση, είναι ,όμως προφανές ότι η ΕΥΔΑΠ Α.Ε. στα πλαίσια των αρμοδιοτήτων της και στο μέτρο των δυνατοτήτων της οφείλει να συνεργαστεί με τους άλλους αρμόδιους φορείς για την αντιμετώπιση της οιασδήποτε μορφής ρύπανσης του νερού στη λεκάνη απορροής της λίμνης του Ευήνου.
      Ο Υφυπουργός
      Θ. ΞΑΝΘΟΠΟΥΛΟΣ»
      10. Στην με αριθμό 8212/18-5-07 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 512/2007/30-5-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στο ανωτέρω σχετικό, σας γνωστοποιούμε τα ακόλουθα:
      Στο Πρόγραμμα της Ελληνικής Κουζίνας 24 επιχειρήσεις της Μεσσηνίας έλαβαν θετική αξιολόγηση και εντάχθηκαν 9 επιχειρήσεις. Θα πρέπει να επισημανθεί ότι στον αρχικό σχεδιασμό του ΕΠΑΝ προβλεπόταν η Δράση της Ελληνικής Κουζίνας να έχει καθαρά πιλοτικό χαρακτήρα (Α' κύκλος προκήρυξης) και οι επιχειρήσεις που θα ελάμβαναν τελικά το σήμα της Ελληνικής κουζίνας να μην υπερβαίνουν τις 100-150 πανελλαδικά.
      Τελικά, πραγματοποιήθηκαν 2 κύκλοι προκήρυξης (Α' και Β' κύκλος) και εντάχθηκαν συνολικά 1.027 επιχειρήσεις. Ο συνολικός προϋπολογισμός των έργων των ενταγμένων επιχειρήσεων ανήλθε σε 43,5 εκατ. € και η συνολική δαπάνη σε 21 εκατ. €. Άλλωστε ο Οδηγός του Β΄ κύκλου του προγράμματος δημοσιεύτηκε με συγκεκριμένο συνολικό προϋπολογισμό 10 εκατ. € και Δημόσια δαπάνη 5 εκατ. €. Επιπλέον, θα πρέπει να επισημανθεί ότι η προκήρυξη μιας κρατικής ενίσχυσης δεν συνεπάγεται τη χρηματοδότηση του συνόλου των προτάσεων που θα υποβληθούν.
      Το Υπουργείο Τουριστικής Ανάπτυξης θεωρεί σκόπιμη την ένταξη και ενίσχυση και των υπόλοιπων προτάσεων διότι θεωρείται δεδομένο ότι ο εκσυγχρονισμός των επιχειρήσεων εστίασης σε επίπεδο τέτοιο που να τους επιτρέπει να λάβουν το σήμα ποιότητας για την Ελληνική Κουζίνα αποτελεί πρωτεύοντα στόχο της τουριστικής πολιτικής. Εξάλλου η έναρξη υλοποίησης του ΕΣΠΑ 2007-2013 μπορεί να επιτρέψει την επαναπροκήρυξη της εν λόγω Δράσης.
      ΗΟ Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης  21 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 667/18.6.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σάββα Εμινίδη προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στις εξαγωγές των ελληνικών επιτραπέζιων σταφυλιών και ειδικότερα της ποικιλίας «σουλτανίνα». 
      2. Η με αριθμό 668/18.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων,  σχετικά με τη ρύθμιση των χρεών των αγροτών κ.λπ..
      3. Η με αριθμό 672/18.6.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Επικρατείας, σχετικά με το διασυρμό ανθρώπων με αναπηρίες μέσα από τηλεοπτικές εκπομπές κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 664/18.6.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με την ένταξη του τριπόλου Αγρίνιο-Μεσολόγγι-Πλατυγιάλι Αστακού στους πόλους ανάπτυξης που προορίζονται για χρηματοδότηση από το Εθνικό Στρατηγικό Πλαίσιο Αναφοράς 2007-2013.
      2. Η με αριθμό 669/18.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς, Αγροτικής Ανάπτυξης και Τροφίμων και Δικαιοσύνης, σχετικά με την καταβολή χρημάτων για την παραλαβή των αιτήσεων ενεργοποίησης των δικαιωμάτων ενιαίας ενίσχυσης των αγροτών κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».
      Η Διάσκεψη των Προέδρων αποφάσισε στη συνεδρίασή της στις 18.6.07 η συζήτηση του νομοσχεδίου να γίνει σε δυο έως τρεις συνεδριάσεις. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο για τη σημερινή συνεδρίαση τον κ. Μιλτιάδη Βαρβιτσιώτη. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ειδικό αγορητή για τη σημερινή συνεδρίαση τον κ. Αθανάσιο Λεβέντη.
      Πριν ξεκινήσει η συζήτηση, έχει ζητήσει το λόγο ο Υπουργός Απασχόλησης και Κοινωνικής Προστασίας κ. Μαγγίνας. 
      Ορίστε, κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Θα ήθελα πριν αρχίσει η συζήτηση να καταθέσω μια σειρά νομοτεχνικών βελτιώσεων. Όλες αυτές οι βελτιώσεις αφορούν σε θέματα, τα οποία έχουν τεθεί κατά τη διάρκεια της συζήτησης στη Διαρκή Επιτροπή από διάφορους συναδέλφους της Αντιπολίτευσης, πλην μιας για την οποία έχω ανταλλάξει απόψεις με τους Κοινοβουλευτικούς Εκπροσώπους των κομμάτων και την οποία θα δείτε. 
      Καταθέτω στα Πρακτικά τις νομοτεχνικές βελτιώσεις και παρακαλώ να μοιραστεί στους κυρίους συναδέλφους.
      ΠΡΟΕΔΡΕΥΩΝ (Γεώργιος Σούρλας): Να κατατεθούν για τα Πρακτικά και να μοιραστούν στους συναδέλφους.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Βασίλειος Μαγγίνας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να μπουν οι σελίδες 7-8)
      ΠΡΟΕΔΡΕΥΩΝ (Γεώργιος Σούρλας): Σήμερα θα συζητήσουμε επί της αρχής το νομοσχέδιο.
      Το λόγο έχει ο εισηγητής της Νέας Δημοκρατίας κ. Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχω την τιμή σήμερα, για λογαριασμό της Πλειοψηφίας, να εισηγούμαι το νομοσχέδιο για το νομοθετικό πλαίσιο αξιοποίησης της περιουσίας των φορέων κοινωνικής ασφάλισης, δηλαδή των ασφαλιστικών ταμείων.
      Είναι πολύς ο λόγος τον τελευταίο καιρό και μεγάλη η συζήτηση, η οποία έχει ανοίξει στην Ελλάδα για τα περιουσιακά στοιχεία των ταμείων και για τον τρόπο αξιοποίησης. Μέχρι και ο τελευταίος πολίτης αυτής της χώρας έχει μάθει πλέον τι είναι ομόλογο, τι είναι δομημένο και μη και στο τελευταίο καφενείο της χώρας γίνεται συζήτηση για όλα αυτά τα ζητήματα και κυρίως, για την τύχη των συντάξεων, για τα ασφαλιστικά ταμεία και την αξιοποίηση της περιουσίας.
      Η Κυβέρνηση νομίζω ότι πάρα πολύ σωστά και με ιδιαίτερη σοφία παρουσιάζει σήμερα ένα πλαίσιο ιδιαίτερα σημαντικό, ιδιαίτερα πυκνογραμμένο, ιδιαίτερα, αν θέλετε, συγκεκριμένο και με πολλές λεπτομέρειες, για τον τρόπο με τον οποίο τα ασφαλιστικά ταμεία θα μπορούν να διαχειρίζονται από εδώ και στο εξής την κινητή και την ακίνητη περιουσία τους. Διότι σημαντικό κομμάτι της κοινωνικής πολιτικής, της προστασίας των συνταξιούχων και γενικότερα της άρσης της οποιασδήποτε ανασφάλειας των συνταξιούχων -των σημερινών και των μελλοντικών- αυτού του τόπου, έχει σχέση με το πλαίσιο αξιοποίησης της περιουσίας. 
      Είναι, όμως, πάρα πολύ σημαντικό να δούμε τι έχουμε μέχρι τώρα, τι έχει συμβεί μέχρι τώρα στην αξιοποίηση της περιουσίας των ταμείων, μέσα σε ποιο σκηνικό έρχεται η Κυβέρνηση να παρουσιάσει αυτό το νομοθετικό πλαίσιο αξιοποίησης και ποιοι είναι οι στόχοι.
      Όσοι πιστεύουν σ’ αυτήν την Αίθουσα ή έξω απ’ αυτήν την Αίθουσα ότι τα ασφαλιστικά ταμεία είναι ιδιαίτερα σημαντικά και ικανά χρηματοπιστωτικά ιδρύματα με οικονομικές και διοικητικές υπηρεσίες, πλανώνται πλάνη οικτρά. Πρέπει να γνωρίζουμε σε ποιο υλικό και από ποιο υλικό, ανθρώπινο, διοικητικό και δομημένο διοικητικά και οικονομικά, από ποιες υπηρεσίες ζητάμε να κάνουν ορθολογιστική αξιοποίηση των ταμείων. 
      Παραλάβαμε ταμεία το 2004, τα οποία δεν είχαν καν μηχανοργάνωση, δεν ήξεραν τα μέλη τους, έβγαζαν τις συντάξεις σε τρεις, τέσσερις και πέντε μήνες, με άπειρα χαρτιά. Παραλάβαμε διοικητικά συμβούλια, τα οποία αποτελούνταν από ανθρώπους, οι οποίοι δεν είχαν ιδιαίτερες γνώσεις και κυρίως, παραλάβαμε ένα πλαίσιο, το οποίο δεν θέσπιζε καμμία ιδιαιτερότητα, ούτε υποχρέωνε τα διοικητικά συμβούλια των ταμείων σχετικά με τον τρόπο, με τον οποίο θα διαχειρίζονται, αν θα παίρνουν συμβούλους, πώς θα απευθύνονται στην αγορά και μέσα σε ποιο πλαίσιο –στενό βεβαίως- θα μπορούν να κάνουν τη διαχείριση της κινητής και της ακίνητης περιουσίας.
      Είχε αυτή η αξιοποίηση της περιουσίας των ταμείων το στενό έλεγχο της Βουλής; Μα, πώς να τον έχει, κυρίες και κύριοι συνάδελφοι, όταν όλες οι επενδυτικές δραστηριότητες δεν ήταν γραμμένες πουθενά, δεν υπήρχε βιβλίο, δεν υπήρχε τεφτέρι για το τι κάνουν και για το πώς το κάνουν; Είχε δυνατότητα ο εκάστοτε Υπουργός Απασχόλησης να αλλάζει αυτό το θεσμικό πλαίσιο και τις ιδιαιτερότητές του; Είχε με το ν. 2992, χωρίς καμμία συμβουλευτική διαδικασία γύρω του. Ενώ στο ν. 2676, τον οποίο είχε ψηφίσει η προπροηγούμενη κυβέρνηση του ΠΑ.ΣΟ.Κ. υπήρχε έστω η δυνατότητα, ακόμα και η ψευδαίσθηση –ας το πούμε έτσι- ενός συμβουλευτικού οργάνου δίπλα στον Υπουργό Απασχόλησης, με τον τελευταίο νόμο τον οποίο είχε ψηφίσει η σημερινή Αξιωματική Αντιπολίτευση, είχε δώσει ολόκληρη τη δυνατότητα, οποτεδήποτε ήθελε ο Υπουργός να παίρνει αποφάσεις για την αξιοποίηση της περιουσίας.
      Τι είχε κάνει το ΠΑ.ΣΟ.Κ. το οποίο στην επιτροπή προσπάθησε να απομυθοποιήσει την πεμπτουσία και την πραγματική στόχευση αυτού του νομοσχεδίου για την αξιοποίηση των ταμείων; Ουσιαστικά τίποτα στο πλαίσιο. Είχε φτιάξει μια Α.Ε.Δ.Α.Κ. στο Ι.Κ.Α., η οποία ξεκίνησε με αργά βήματα την αξιοποίηση σε νέα επενδυτικά πρότυπα, περισσότερο ευρωπαϊκά και ασφαλώς τραπεζικά, της κινητής περιουσίας του Ι.Κ.Α..
      Έγινε, λοιπόν, μία ευρεία συζήτηση στην επιτροπή γι’ αυτό το νομοσχέδιο, στο οποίο αν θέλουμε να βάλουμε μια επικεφαλίδα, θα πούμε ότι είναι ένα πολυεπίπεδο σύστημα προστασίας της περιουσίας των φορέων κοινωνικής ασφάλισης. Για πρώτη φορά θεσπίζονται δικλίδες ασφαλείας, διατηρείται η ανεξαρτησία των φορέων και των διοικητικών συμβουλίων στο να παίρνουν αποφάσεις σε συγκεκριμένες κατευθύνσεις, μέσα όμως σε ένα πλαίσιο. Κυρίως υποχρεώνονται κατ’ αρχάς, να λογοδοτούν σε μια ειδική επιτροπή ελέγχου επενδύσεων των ασφαλιστικών ταμείων, η οποία τους παρακολουθεί, έχει δικαίωμα να βάλει διοικητικές και οικονομικές τιμωρίες, να κάνει, δηλαδή, διοικητικές και οικονομικές πράξεις, όταν κάτι δεν γίνεται σωστά. Έχουν υποχρέωση επίσης να ακολουθούν το θεσμικό πλαίσιο, το οποίο ορίζει η Επιτροπή Επενδυτικής Πολιτικής των ασφαλιστικών φορέων, δύο ενδεκαμελείς επιτροπές οι οποίες έχουν την εκπροσώπηση των κοινωνικών εταίρων, αυτών, δηλαδή, οι οποίοι εκπροσωπούνται και σε πολύ μεγάλη πλειοψηφία, στα διοικητικά συμβούλια των ασφαλιστικών ταμείων.
      Το νομοσχέδιο αυτό, εκτός από τη θεωρητική θέσπιση των κανόνων της επενδυτικής συμπεριφοράς των ασφαλιστικών ταμείων εισάγει, επίσης, δύο ακόμη καινοτομίες. Τη δυνατότητα των ταμείων να παίρνουν συμβούλους επενδύσεων, να έχουν, δηλαδή, τη δυνατότητα μέσα από μια ανοιχτή πρόσκληση και από πιστοποιημένους συμβούλους από την Τράπεζα της Ελλάδος να έχουν δίπλα τους ένα συμβουλευτικό φορέα για τη διακίνηση και τη διαχείριση των χρημάτων και της ακίνητης περιουσίας, καθώς επίσης και διαχειριστές των περιουσιακών στοιχείων στο σύνολο ή σε ένα μέρος. Γιατί κακά τα ψέματα, τα διοικητικά συμβούλια δεν έχουν τη δυνατότητα να κάνουν τη διαχείριση. Θέλουν εξειδικευμένους γνώστες της αγοράς. 
      Κάνουμε εμείς κάτι διαφορετικό σ’ αυτό το οποίο προτείνουμε, απ’ αυτό το οποίο κάνει ολόκληρη η Ευρώπη; Ασφαλώς όχι. Διότι δεν ερχόμαστε να ανακαλύψουμε κάτι καινούργιο, αλλά ερχόμαστε να εισάγουμε στη χώρα μας αυτό που οι άλλες χώρες της ευρωπαϊκής ζώνης έχουν κάνει με πολύ μεγάλη επιτυχία μέχρι τώρα. Δίνουμε, δηλαδή, τη δυνατότητα στα ταμεία να επενδύουν με συγκεκριμένα όρια μέχρι το 23% σε ακίνητα, σε μετοχές, σε προϊόντα της Ευρωζώνης, σε συγχρηματοδοτήσεις του δημόσιου με τον ιδιωτικό τομέα, σε χρηματοδοτική μίσθωση των ακινήτων, σε συμπράξεις και σε ό,τι σε τελική ανάλυση επιβάλλει ο εκσυγχρονισμός της αγοράς. Διότι η διαχείριση της κινητής περιουσίας, δηλαδή, των αποθεματικών των ταμείων, θέλει ευελιξία, θέλει πλαίσιο και πάνω απ’ όλα θέλει έμπειρους διαχειριστές για το συγκεκριμένο ζήτημα.
      Υπάρχουν επενδύσεις με εντελώς ανοιχτό το όριο, οι οποίες επενδύσεις αφορούν αποκλειστικά τίτλους του δημοσίου και ρέπος και εδώ για πρώτη φορά αποκλείονται τα ομόλογα των τραπεζών, ενώ δίνεται 1% δυνατότητα για προθεσμιακές καταθέσεις και 2% σε σύνθετα δομημένα ομόλογα του δημοσίου.
      Αυτός ο συσχετισμός επένδυσης της περιουσίας των ασφαλιστικών ταμείων, οπουδήποτε βρίσκεται έξω από τα όρια αυτά, θα πρέπει στο βάθος μιας πενταετίας να έρθει στους σωστούς αριθμούς. Γιατί κακά τα ψέματα, υπάρχουν σήμερα ταμεία με 60% και 70% των αποθεματικών τους επενδυμένα  σε προϊόντα της αγοράς, σαφέστατα έξω από το όριο του 23%.
      Δίνεται η δυνατότητα, με συγκεκριμένους τρόπους, της σύστασης ομαδικών αμοιβαίων κεφαλαίων ή Α.Ε.Δ.Α.Κ., δίνεται η δυνατότητα εντόκων δανείων στους ασφαλισμένους και στους εργαζόμενους τους αντίστοιχους με τα ταμεία και δίνεται τέλος η δυνατότητα, όπως είπα και πριν, στην πρόσληψη συμβούλων επενδύσεων και επίσης των διαχειριστών.
      Αυτό το οποίο είναι πάρα πολύ σημαντικό σ’ αυτό το σχέδιο νόμου είναι ότι είναι μια ολοκληρωμένη πρόταση, η οποία θα γίνει νόμος του κράτους για την αξιοποίηση της κινητής και της ακίνητης περιουσίας των ταμείων, η οποία δεν αφήνει πλέον περιθώρια εφεξής και για όλες τις κυβερνήσεις και τους εκάστοτε Υπουργούς Απασχόλησης, για τον τρόπο με τον οποίο θα γίνεται η συγκεκριμένη διαχείριση.
      Ο λόγος για τον οποίο κατατίθεται το συγκεκριμένο πλαίσιο νόμου είναι προφανής. Αυτό το οποίο δεν είναι προφανές είναι οι πολύ σοβαρές αντιρρήσεις, χωρίς ουσιαστικές αντιπροτάσεις από την πλευρά της Αντιπολίτευσης και ιδιαίτερα της Αξιωματικής.
      Διότι το ζητούμενο σ’ αυτή την Αίθουσα δεν είναι να κρίνεται μόνον αυτός που νομοθετεί, δηλαδή, η Πλειοψηφία, αλλά κρίνονται και τα υπόλοιπα κόμματα ανάλογα με τον τρόπο που αντιδρούν. Το ζητούμενο για την κοινωνία και για τους πολίτες είναι το διά ταύτα, δηλαδή, ποια είναι τα επόμενα βήματα σ’ αυτό που λέγεται διασφάλιση των συντάξεων. Το ζητούμενο για όλη την κρίση σχετικά με τα δομημένα ομόλογα του δημοσίου δεν είναι τίποτε άλλο, παρά να διασφαλιστεί η βιωσιμότητα των ταμείων και η εξασφάλιση των χρημάτων. 
      Και για να είμαστε και επίκαιροι, επειδή βρισκόμαστε στο τέλος μιας ανακριτικής διαδικασίας και πολύ κοντά στο πόρισμα, θεωρώ ότι η πρόταση του ΠΑ.ΣΟ.Κ. σχετικά με την εξεταστική των πραγμάτων επιτροπή είναι μια πρόταση, η οποία μάλλον έρχεται να καλύψει τις ουσιαστικές αδυναμίες της Αξιωματικής Αντιπολίτευσης για θετικές προτάσεις, έρχεται να καλύψει αυτά για τα οποία ενοχοποιείται στο παρελθόν, παρά την ουσία των πραγμάτων. Διότι μια εξεταστική των πραγμάτων επιτροπή δεν μπορεί να κάνει τίποτε περισσότερο απ’ αυτό που θα κάνει η ανεξάρτητη δικαστική διαδικασία, η οποία θα φέρει ένα πόρισμα.
      Τέλος, κυρίες και κύριοι συνάδελφοι, με τις νομοτεχνικές αλλαγές που έχουν γίνει και τις οποίες κατέθεσε ο Υπουργός για τις επιτροπές, αυξάνεται η συμμετοχή των κοινωνικών εταίρων, δίνεται η δυνατότητα ευρύτερου διαλόγου σχετικά με τις αποφάσεις της κινητής και ακίνητης περιουσίας των ασφαλιστικών ταμείων, κοινωνικοί εταίροι και εργαζόμενοι και εκπρόσωποι αυτών, οι οποίοι συμμετέχουν σε περισσότερο από το 50% των διοικητικών συμβουλίων των ασφαλιστικών ταμείων. Ουσιαστικά, λοιπόν, μ’ αυτό το θεσμικό πλαίσιο και με τη συνέχεια, την οποίαν έχουμε από τις προηγούμενες νομοθετικές πρωτοβουλίες, αυτό που στην πραγματικότητα γίνεται είναι ότι εγκαινιάζεται ένας ευρύς δημοκρατικός διάλογος, είτε στο επίπεδο των επιτροπών της επενδυτικής πολιτικής είτε στο επίπεδο των διοικητικών συμβουλίων των ασφαλιστικών ταμείων, για συναποφάσεις σχετικά με την εκμετάλλευση της περιουσίας αυτών.
      Αυτό που είναι σημαντικό για μας είναι να δώσουμε εκείνο το ευέλικτο νομικό πλαίσιο, ούτως ώστε οι επενδύσεις να γίνονται κάθε φορά με τον καλύτερο τρόπο, σε πιο σύγχρονες μορφές οικονομικής εκμετάλλευσης της περιουσίας των ταμείων, σε μια Ευρωπαϊκή Ένωση όπου ανήκουμε, οι ευκαιρίες της οποίας εξαρτώνται από τον τρόπο με τον οποίον κυβερνάμε εμείς, από τον τρόπο με τον οποίον παίρνουμε τις αποφάσεις.
      Κυρίες και κύριοι συνάδελφοι, προσωπικά αισθάνομαι ιδιαίτερα ευτυχής, όχι μόνο γιατί είχα την ευκαιρία να κάνω την εισήγηση του συγκεκριμένου νομοσχεδίου, αλλά γιατί επιτέλους θεσπίζεται ένα νομοθετικό πλαίσιο, μέσα στο οποίο ο κάθε πολίτης θα αισθάνεται ασφαλής για το μέλλον των συντάξεων, των δικών του και των επόμενων γενεών.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να σας ανακοινώσω ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο κ.  Κολοζώφ, ορίζει ειδικό αγορητή για τη σημερινή συνεδρίαση τον κ. Τζέκη.
      Το λόγο έχει ο εισηγητής του ΠΑ.ΣΟ.Κ., ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα πραγματικά κρίσιμο νομοσχέδιο, που δείχνει την αντίληψη που κυριαρχεί στο κυβερνητικό στρατόπεδο. 
      Το λέω αυτό γιατί, ενώ η Νέα Δημοκρατία ως Κυβέρνηση σε μια περίοδο που το ασφαλιστικό σύστημα της χώρας μας αντιμετωπίζει προβλήματα θα έπρεπε να ενδιαφέρεται να βρει τρόπους για να ενισχύσει την οικονομική θέση των ασφαλιστικών φορέων, των ταμείων δηλαδή, θα έπρεπε να ενδιαφέρεται να βρει καλύτερους κατά το δυνατόν τρόπους με βάση το υφιστάμενο καθεστώς, με βάση τα πράγματα, όπως έχουν διαμορφωθεί, να βρει σωστότερους τρόπους εκμετάλλευσης των διαθεσίμων τους, προσπαθεί μ’ αυτό το σχέδιο νόμου να θεσπίσει διαδικασίες, ώστε να πάμε σε επενδύσεις υψηλότερων κινδύνων. Και αυτό είναι το χαρακτηριστικό του νομοσχεδίου.
      Αυτό τι υποδηλώνει και τι αποδεικνύει; Ότι η Νέα Δημοκρατία βλέπει τα διαθέσιμα κεφάλαια των ταμείων ως κεφάλαια προς αξιοποίηση για να επιλύσει δημοσιονομικά προβλήματα. Το λέει σαφώς και προσδιορίζει και τους τρόπους με τους οποίους θα το κάνει. Εξάλλου, δεν θα περίμενε κανείς τίποτα περισσότερο. Υπάρχει μια παροιμία που λέει για το όταν μάθει κανείς μια τέχνη. Παλαιά σας τέχνη είναι αυτό το πράγμα. Και αναφέρομαι στην περίοδο πριν από το 1981 στις κυβερνήσεις της Νέας Δημοκρατίας, που είχαν τα αποθεματικά των ταμείων στην Τράπεζα της Ελλάδος, χωρίς να καταβάλλεται τότε ούτε μια δραχμή τόκος. Και αυτό είναι χαρακτηριστικό. Κι έπρεπε να έρθει το ΠΑ.ΣΟ.Κ. να αλλάξει το σύστημα και τη διαδικασία που υπήρχε, προκειμένου να έχουν απολαβές τα ασφαλιστικά ταμεία και να αυξάνεται η περιουσία τους. Και σήμερα βέβαια τα αποθεματικά αυτά με τις παρεμβάσεις του ΠΑ.ΣΟ.Κ. έχουν γίνει 31.000.000.000 και η Νέα Δημοκρατία εκτιμά ότι είναι μια αγορά προς εκμετάλλευση. Αυτό τουλάχιστον ειπώθηκε στη Διαρκή Επιτροπή κατά τη συζήτηση του νομοσχεδίου. Με το να διευρύνει τις επενδυτικές επιλογές και να αυξάνει το 23% στο 26%, δίνοντας κι ένα 2% στα δομημένα ομόλογα υψηλού ρίσκου, δείχνει αυτήν ακριβώς την αντίληψη.
      Αν η Νέα Δημοκρατία ήθελε πραγματικά να συνδράμει τους φορείς κοινωνικής ασφάλισης, έπρεπε να υλοποιήσει το υφιστάμενο νομικό πλαίσιο και να αποδώσει τα προβλεπόμενα στους ασφαλιστικούς φορείς: το 1.000.000.000 για το Ι.Κ.Α., όπως προβλέπεται κάθε χρόνο, να δώσει τις εισφορές στον Ο.Γ.Α. και στα άλλα ταμεία, στα πλαίσια πάντα της τριμερούς χρηματοδότησης ή ό,τι άλλο προβλέπεται από το υφιστάμενο νομοθετικό πλαίσιο. Είναι όμως κάτι, που επιμελώς δεν κάνει. Και όχι μόνο δεν το κάνει, αλλά αντ’ αυτού προσπαθεί να νομοθετήσει τη λογική που θέλησε να περάσει στις διοικήσεις των ταμείων -και μάλιστα σε μια νύχτα που ήρθε η επιφοίτηση του Αγίου Πνεύματος- να επενδύσουν τα αποθεματικά τους στα δομημένα ομόλογα. Και αυτό βέβαια με όλες τις αλλαγές που έκανε και τις παραλείψεις. Διότι έκανε και αλλαγές προς αυτή την κατεύθυνση, διορίζοντας τον κυβερνητικό επίτροπο, αλλά υπάρχουν και παραλείψεις, γιατί αμέλησε να διορίσει όσους έπρεπε στην επιτροπή της Τράπεζας της Ελλάδος, που ήταν ο ελεγκτικός μηχανισμός των διαδικασιών αυτών. Ο σκοπός ήταν να βάλει στο χέρι με τα δομημένα ομόλογα τα αποθεματικά τους. Τα αποθεματικά των ταμείων μπήκαν στο χέρι της Νέας Δημοκρατίας  με την τακτική που άρχισε. Φρόντισε όμως προκαταβολικά να εισπράξει ένα μεγάλο ποσό για λογαριασμό των «κουμπάρων» και των «ημετέρων» και βέβαια μέσα από τεράστιες προμήθειες, αφού μόνο για ένα ομόλογο, όπως τουλάχιστον φαίνεται, των 280.000.000 ευρώ υπάρχουν προμήθειες της τάξης των 40.000.000 ευρώ. 
      Εδώ τι παρακολουθούμε; Πέρα από όλα αυτά που συνθέτουν το περιβάλλον, μέσα στο οποίο προσπαθεί να νομοθετήσει η Νέα Δημοκρατία, παρακολουθούμε και το εξής: Γίνεται μια προσπάθεια δικαίωσης των επιλογών της, θεσμοθετώντας και νομοθετώντας ό,τι ακριβώς εκείνη έκανε μέχρι στιγμής. Και θέλοντας να περάσει αυτή την αντίληψη, προσπαθεί να μας πει ότι δήθεν φέρνει αυτό το σχέδιο νόμου στη Βουλή για να διαμορφώσει ένα νέο πλαίσιο και να αλλάξει το υφιστάμενο. Ποιο υφιστάμενο να αλλάξει, όταν είναι γνωστό ότι καμμία τροποποίηση συγκεκριμένης διάταξης δεν υπάρχει πλην αυτής που αναφέρεται στην ελεγκτική επιτροπή της Τράπεζας της Ελλάδος; Μόνο σ’ αυτήν αναφέρεται το σχέδιο νόμου. Καμμία άλλη διάταξη δεν καταργεί. Άρα, τίποτα δεν αλλάζει απ’ ό,τι υπάρχει σήμερα. Αυτό αποδεικνύει στην πράξη ότι η αντίληψη που προσπαθεί να περάσει, ότι δηλαδή δημιουργεί ένα νέο θεσμικό πλαίσιο στη θέση ενός άλλου που δεν υπήρχε ή που ήταν προς λάθος κατεύθυνση, στην πράξη δεν υφίσταται. Αυτό νομίζω ότι το αντιλαμβάνεται ο καθένας από εμάς. 
      Σ’ αυτό το σχέδιο νόμου για λόγους εντυπώσεων μιλάει για επενδύσεις σε κινητές αξίες πλην δομημένων ομολόγων -το «πλην δομημένων ομολόγων» το τονίζει σε πάρα πολλές παραγράφους- για να δείξει ότι την ενδιαφέρει αυτό. Δείχνει όμως ταυτόχρονα και την αντίληψη που είχε όταν τα ξεκίνησε και όταν άρχισε να επενδύει σ’ αυτά. Όλα αυτά αποδεικνύουν βέβαια ότι έφερε το νομοσχέδιο από πανικό, το έφερε για λόγους επικοινωνιακούς και για να αλλάξει τις πραγματικές καταστάσεις που διαμορφώθηκαν γύρω από τις επενδύσεις των ασφαλιστικών ταμείων και γύρω από τα δομημένα ομόλογα. 
      Εδώ τι θα έπρεπε να συμβεί; Ακούσαμε και στην επιτροπή τους πλέον ειδικούς, τους οποίους έφερε η κυβερνητική Πλειοψηφία. Αυτοί μας είπαν πως όταν στα ασφαλιστικά ταμεία υπάρχει πρόβλημα, όπως είναι το πρόβλημα που υπάρχει σήμερα στη χώρα μας, το μοντέλο που επιλέγεται σε παρόμοιες περιπτώσεις είναι να πάμε σε όσο γίνεται πιο σταθερές αποδόσεις μικρής διάρκειας, γιατί μ’ αυτόν τον τρόπο μπορούμε πραγματικά να προσδιορίσουμε το στόχο που θέλουμε να επιτύχουμε. Πάμε σε υψηλού ρίσκου μακροχρόνιες επενδύσεις όταν έχουμε μιαν άνεση, όταν δεν έχουμε πρόβλημα, όταν εν πάση περιπτώσει έχουμε τη δυνατότητα να δούμε κάποια ζητήματα και μετά από τριάντα, σαράντα χρόνια. Εδώ όμως, με την κατάσταση όπως διαμορφώνεται σήμερα, δεν υπάρχει και αυτό το αγνοεί η Νέα Δημοκρατία, παρά το ότι οι ειδικοί επιστήμονες και οι καθ’ ύλην αρμόδιοι μας λένε το ακριβώς αντίθετο. 
      Αυτό τι αποδεικνύει; Αποδεικνύει ότι και στη συγκεκριμένη περίπτωση η Νέα Δημοκρατία προσπαθεί με διάφορους τρόπους να επιβάλει τη δική της νεοφιλελεύθερη αντίληψη σε σχέση με την αξιοποίηση των αποθεματικών των ταμείων. Και τι άλλο προκύπτει; Προκύπτει με πλήρη σαφήνεια ότι εκτός από τη  βασική λογική που διακατέχει τη συντηρητική παράταξη στην Ελλάδα ότι αυτή είναι το κράτος, προσπαθεί να περάσει και την αντίληψη ότι «είναι δικά μου τα χρήματα αυτά και ό,τι θέλω τα κάνω». Και το ίδιο προσπαθεί να περάσει και στα ασφαλιστικά ταμεία. 
      Βλέπει τα 31.000.000.000 ως δικά της χρήματα και θέλει να τα αφαιμάξει με νομιμοφανείς τρόπους, για να επιλύσει δημοσιονομικά προβλήματα της χώρας. Το ίδιο παρακολουθεί κανείς και στην τροπολογία που κατατέθηκε, μια υπουργική τροπολογία, δήθεν για να επιστραφούν από το δομημένο ομόλογο των 280.000.000 οι επιπλέον τόκοι περίπου 3.000.000 ευρώ. Εδώ όμως στην τροπολογία δεν γίνεται καμμία αναφορά ούτε για τις προμήθειες των 40.000.000 ευρώ ούτε για το ότι το δημόσιο υποχρεώνεται να πληρώσει μ’ αυτήν τη διαδικασία τόκους που υποτίθεται ότι δεν είχε πληρώσει μέσα από το δομημένο ομόλογο. Γι’ αυτά δεν λέει κανείς τίποτα. Ούτε μιλάει βέβαια για τις ποινικές ευθύνες του οικονομικού και πολιτικού εγκλήματος, όπως ακριβώς διαμορφώθηκε και όπως έγινε. Αυτή είναι η κατάσταση που αντιμετωπίζουμε και αυτό είναι το τεράστιο πρόβλημα σήμερα της διακυβέρνησης της χώρας από τη Νέα Δημοκρατία, όπως η ίδια τουλάχιστον θέλει να την ονομάζει.
      Πέραν αυτού, να έρθω και λίγο στο νομοσχέδιο και στα ζητήματα που βάζει. Είναι ένα νομοσχέδιο καθαρά συγκεντρωτικό και κυρίως υπουργοκεντρικό. Ακόμα και στα ζητήματα των Α.Ε.Δ.Α.Κ. που θα μπορούσαμε να πούμε ότι είναι ένα ζήτημα που πρέπει να το δούμε αξιοποιώντας και αξιολογώντας θετικά την εμπειρία από την Α.Ε.Δ.Α.Κ. του Ι.Κ.Α., ακόμα και εκεί, για να λειτουργήσουν τα τρία άρθρα του νομοσχεδίου, χρειάζονται τέσσερις υπουργικές αποφάσεις. Αυτό δείχνει πραγματικά τη νοοτροπία και την αντίληψη που διακατέχει την Κυβέρνηση σε σχέση με το πώς θα διαχειρισθεί τα θέματα. 
      Κατατέθηκαν προ ολίγου νομοτεχνικές ρυθμίσεις. Οι δεκατρείς υπουργικές αποφάσεις γίνονται δεκαέξι και προστίθεται και ένα προεδρικό διάταγμα. Άρα, πέρα για πέρα υπάρχει αυτή η υπουργοκεντρική αντίληψη ότι τα πάντα πρέπει να ρυθμισθούν από τον Υπουργό, όταν μάλιστα είναι γνωστό –και αυτό ειπώθηκε και στην επιτροπή- ότι πολλές φορές στα ζητήματα της οικονομικής διαχείρισης οι λεπτομέρειες ρυθμίζουν και τα σοβαρά ζητήματα. Και αντί να μπουν κάποιες αρχές σε σχέση με τη διαχείριση των λεπτομερειών που πρέπει να ξέρουμε και να έχουμε ψηφίσει, εν τούτοις, όλα αυτά αφήνονται στην αρμοδιότητα και στη δικαιοδοσία του Υπουργού.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Δεν μετράτε καλά, κύριε συνάδελφε, αν μου επιτρέπετε μια διακοπή.
      ΕΜΜΑΝΟΥΗΛ ΣΤΡΑΤΑΚΗΣ: Εγώ επιτρέπω, αρκεί να μου κρατηθεί ο χρόνος.
      ΠΡΟΕΔΡΕΥΩΝ (Γεώργιος Σούρλας): Kύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Αν μου επιτρέπετε μία διακοπή, δεν μετράτε καλά. Οι αποφάσεις και του Υπουργού Απασχόλησης και οι κοινές αποφάσεις με τον Υπουργό Οικονομίας έχουν μειωθεί κατά πολύ.
      ΕΜΜΑΝΟΥΗΛ ΣΤΡΑΤΑΚΗΣ: Δεν ξέρω αν έχουν μειωθεί. Δεν προκύπτει από πουθενά.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Ναι, προκύπτει από το κείμενο που σας έδωσα. Φαίνεται ότι μετρήσατε περισσότερες. Κάνατε λάθος.
      ΕΜΜΑΝΟΥΗΛ ΣΤΡΑΤΑΚΗΣ: Να μας το αποδείξετε. Μπορούμε, κύριε Υπουργέ, να τις μετρήσουμε, αλλά από τα στοιχεία που έχω στη διάθεσή μου προκύπτουν δεκατρείς συν τρεις και ένα προεδρικό διάταγμα. Αυτό τι αποδεικνύει; Αποδεικνύει αυτό που έλεγα πριν και δείχνει και κάτι άλλο, τη βιασύνη με την οποία ήρθατε να νομοθετήσετε εδώ. Διότι νομοθετήσατε με βιασύνη και δεν είχατε τη δυνατότητα για λόγους εντυπώσεων και για επικοινωνιακούς λόγους να μελετήσετε σε βάθος όλα αυτά τα ζητήματα, που θα έπρεπε να έχετε μελετήσει, αν πραγματικά θέλατε να θεσμοθετήσετε ένα πλήρες και σωστό νομοθετικό πλαίσιο σε σχέση με την αξιοποίηση των αποθεματικών των ταμείων. 
      Εξάλλου, φαίνεται όλη αυτή η κατάσταση και το κλίμα που προσπαθείτε να περάσετε και από κάτι άλλο. Μιλήσατε στην επιτροπή, κύριε Υπουργέ, για χαλαρότητα, μια και θέλετε και διάλογο, και είπατε ότι το 23%, το οποίο κάνετε τώρα 26%, στην πράξη ήταν απεριόριστο. Μα, από πού προβλέπεται αυτό και γιατί το επιτρέψατε, αν όντως έτσι είναι τα πράγματα;
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Είναι αυθαίρετο αυτό που λέτε. Κανένα 23% δεν γίνεται 26%. Το 23% παραμένει.
      ΕΜΜΑΝΟΥΗΛ ΣΤΡΑΤΑΚΗΣ: Εσείς το είπατε. Υπάρχουν τα Πρακτικά, κύριε Υπουργέ. Δεν το λέω εγώ. Το είπατε εσείς.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε τον εισηγητή του ΠΑ.ΣΟ.Κ.. Μετά έχετε το δικαίωμα να κάνετε παρέμβαση.
      ΕΜΜΑΝΟΥΗΛ ΣΤΡΑΤΑΚΗΣ: Το είπατε εσείς, κύριε Υπουργέ, στην επιτροπή και εγώ το καταθέτω, διότι περάσατε ένα κλίμα, ότι υπήρχε μια χαλαρότητα, γιατί το 23% είχε γίνει 40% ή δεν ξέρω τι άλλο ανάλογα με την περίπτωση του ταμείου, και γι’ αυτό βάζετε εξάλλου και την πενταετία κ.ο.κ., όλα αυτά που ειπώθηκαν τότε και δεν θέλω να τα επαναλαμβάνω. Αυτό, όμως, δείχνει και μια αντίληψη που σας διακατέχει, το πώς, δηλαδή, θα περάσουμε σε ένα νομοθετικό πλαίσιο για το οποίο ό,τι προϋπήρξε πιο μπροστά καλώς έγινε, έστω και αν υπήρξαν παρανομίες, έστω και αν δεν έγιναν τα πράγματα σωστά, γιατί εν πάση περιπτώσει, δεν υπήρχε νομοθετικό πλαίσιο, ενώ είναι γνωστό ότι υπήρχε νομικό πλαίσιο το οποίο δεν αξιοποιήθηκε παρά το ότι είχαν ορισθεί ειδικοί, για να παρακολουθήσουν τις εξελίξεις και την εφαρμογή των νόμων στη διαχείριση των αποθεματικών.
      Κύριε Υπουργέ, εκείνο που πρέπει να πει κανείς είναι ότι πράγματι εδώ πρέπει να γίνουν αποδεκτά συγκεκριμένα πράγματα. Αν θέλατε όντως να νομοθετήσουμε σε μια σωστή κατεύθυνση, έπρεπε να δεχθείτε αυτά τα οποία εμείς σας προτείνουμε. Και δεν είναι αληθές αυτό που κατά κόρον λέγεται κυρίως από τους ομιλητές της Νέας Δημοκρατίας απ’ αυτό εδώ το έδρανο, ότι το ΠΑ.ΣΟ.Κ. και η Αντιπολίτευση δεν προτείνουν τίποτα. Εμείς προτείνουμε συγκεκριμένα πράγματα. Σας τα τονίσαμε στην επιτροπή, σας τα τονίζουμε και τώρα. Αυτό συνηθίζετε να το λέτε, αλλά χωρίς να έχετε καμμία επιχειρηματολογία, γιατί ποτέ δεν θέλετε να ακούσετε ό,τι λέγεται εδώ μέσα, όπως δεν ακούσατε όταν έπρεπε, τις προτάσεις του Προέδρου του ΠΑ.ΣΟ.Κ. για τη διαφάνεια και τη διαπλοκή και για το πώς πρέπει να προχωρήσουμε σε κάποια ζητήματα. Το ίδιο κάνετε και στη συγκεκριμένη περίπτωση.
      Εμείς σας λέμε, λοιπόν, ότι θα πρέπει πράγματι, αν θέλουμε να ξεπεράσουμε προβλήματα διαφάνειας, διαπλοκής και όλων αυτών των πραγμάτων, που είναι νοσηρά φαινόμενα της πολιτικής ζωής του τόπου, να πάμε σε κάποιες συγκεκριμένες αρχές. Και σας λέμε ότι βασική αρχή, αν θέλουμε πραγματικά να προχωρήσουμε με σωστό τρόπο, είναι να εφαρμόσουμε και στις διοικήσεις όλων των οργάνων των ασφαλιστικών ταμείων αυτό που προβλέπεται από την τριμερή χρηματοδότηση. Αν τριμερής είναι η χρηματοδότηση, με την ίδια αναλογία να εκφράζονται και τα ασφαλιστικά ταμεία.
      Σας λέμε και μία δεύτερη αρχή, ότι θα πρέπει να πάμε στην αυτονομία και την αποκρατικοποίηση των φορέων κοινωνικής ασφάλισης το συντομότερο και όσο το δυνατόν ασφαλέστερα και κυρίως ότι πρέπει να ορίσουμε κοινούς και σαφείς κανόνες διαχείρισης. Επίσης, πρέπει και οι μηχανισμοί διαχείρισης αλλά και οι ελεγκτικοί μηχανισμοί να υπαχθούν κάτω από μία ανεξάρτητη αρχή η οποία πραγματικά να μπορεί να τα παρακολουθήσει μ’ έναν τρόπο που να μην εμπλέκονται μηχανισμοί και διαδικασίες, που σήμερα έχουν αποδείξει στην πράξη ότι δεν μπορούν να ανταποκριθούν στο ύψος των περιστάσεων.
      Θα μπορούσαμε να πούμε κι άλλα πολλά στη συζήτηση επί των άρθρων, όπου δίνετε τη δυνατότητα στην Κτηματική Εταιρεία του Δημοσίου να διαχειρίζεται την περιουσία των ταμείων ή και σε μια εταιρεία του Ι.Κ.Α., ζητήματα που θεωρούμε ότι είναι πάρα πολύ σημαντικά. Επίσης, σημαντικό είναι και το ότι προσπαθείτε να εντάξετε του Φ.Κ.Α. στη διαδικασία της σύμπραξης δημοσίου και ιδιωτικού τομέα χωρίς να προσδιορίζετε τι ρόλο θα έχει ο ασφαλιστικός φορέας. Θα έχει το ρόλο του κράτους ή θα έχει το ρόλο του επενδυτή; Αυτό δεν το προσδιορίζετε. Μας λέτε βέβαια για ένα πλαίσιο επενδύσεων μέσα στις οποίες μπορεί να κινηθεί, αλλά από εκεί και πέρα τίποτα. 
      Όλα αυτά, λοιπόν, τα στοιχεία στα οποία θα αναφερθούμε και στα άρθρα μάς δίνουν την αίσθηση και την εντύπωση ότι δεν θα πρέπει σε καμμιά περίπτωση να συμπράξουμε σ’ αυτό που πάτε να δημιουργήσετε. Διότι, ενώ προσπαθείτε να το εξωραΐσετε με μια ευρωπαϊκή αντίληψη ότι προσπαθείτε να το διαμορφώσετε με όρους καλύτερους, σύγχρονους, ευρωπαϊκής νοοτροπίας και θεωρίας, στην πράξη κάνετε ακριβώς το αντίθετο. Συγκεντρώνετε, προσπαθείτε να έχετε όλες τις εξουσίες στα χέρια σας, να προχωρήσετε και να πάτε τα πράγματα εκεί που ακριβώς εσείς τα θέλετε, χωρίς πραγματικά να σας ενδιαφέρει το τι πραγματικά θα γίνει με το μέλλον των ασφαλιστικών ταμείων. 
      Ο στόχος είναι ένας, να υλοποιήσετε ένα και μοναδικό σχέδιο που έχετε στο μυαλό σας, δηλαδή, το πώς θα απαξιώσετε αυτά τα ταμεία σε τελευταία ανάλυση -γιατί αυτό αποδεικνύει η μέχρι σήμερα πρακτική σας- και στη συνέχεια να έρθετε να μας πείτε ότι πρέπει να μειώσουμε τις συντάξεις, ότι πρέπει να αυξήσουμε τα όρια ηλικίας κ.ο.κ.. Το σχέδιό σας αυτό όμως δεν θα περάσει σε καμμιά περίπτωση. Και δεν θα περάσει, γιατί έχετε χάσει την εμπιστοσύνη του ελληνικού λαού και αυτό θα αποδειχθεί στις εκλογές όποτε και αν γίνουν, είτε τις κάνετε μέσα στο καλοκαίρι είτε μετά το καλοκαίρι είτε και στην κανονική τους ημερομηνία. Έχετε χάσει την εμπιστοσύνη του ελληνικού λαού γι’ αυτό και δεν τολμάτε να τις κάνετε εδώ και τώρα, παρ’ όλο που αυτό το ζητά με επιμονή η Αξιωματική Αντιπολίτευση. Και αυτό αποδεικνύει και τον πανικό που σας διακατέχει και ο οποίος δημιούργησε και την ύπαρξη αυτού του νομοσχεδίου.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, είναι πράγματι σημαντικό το σχέδιο νόμου που συζητάμε σήμερα. Και η Κυβέρνηση δείχνει μια συνέπεια σ’ αυτό που λέει ότι προωθεί, τις μεταρρυθμίσεις. Όμως, αυτές κατά τη δική μας γνώμη πρέπει να αναλυθούν, για να δούμε αν κινούνται προς μία φιλολαϊκή κατεύθυνση ή σε μια αντιδραστική. Αυτό θα προσπαθήσω να κάνω καταθέτοντας τις σκέψεις και τις προτάσεις του Κομμουνιστικού Κόμματος Ελλάδας. 
      Εκείνο όμως που πρέπει να επισημανθεί είναι ότι δεν είναι τυχαία η στιγμή κατάθεσης του σχεδίου νόμου. Η Κυβέρνηση θορυβημένη και εν μέσω σοβαρών αποκαλύψεων για το υπαρκτό πλέον σκάνδαλο των δομημένων ομολόγων, που η ίδια εξέδωσε με τελικό αγοραστή τα ταμεία, αλλά και για τις προμήθειες που εισέπραξαν η «J.P. MORGAN», η «ΑΚΡΟΠΟΛΙΣ» και άλλες χρηματιστηριακές εταιρείες σε βάρος των ασφαλιστικών ταμείων, προσπαθεί με το σχέδιο νόμου να εμφανιστεί ως εγγυητής της διαφάνειας των αποθεματικών των ταμείων, την ίδια ώρα που έχει αποδειχθεί ότι υπάρχουν σοβαρές πολιτικές ευθύνες και ότι υπήρξε μια οργανωμένη δουλειά σε βάρος των ταμείων. 
      Και βέβαια για εμάς το πραγματικό πολιτικό σκάνδαλο είναι το θεσμικό πλαίσιο, μέσα από το οποίο η σημερινή Κυβέρνηση για τη μείωση του δημοσίου χρέους, όπως γινόταν μέχρι σήμερα, καταληστεύει τα ταμεία προς όφελος βέβαια των συγκεκριμένων εταιρειών.
    Για μας, αλλά πιστεύουμε και για την πλειοψηφία του ελληνικού λαού, είναι απόδειξη ότι μπροστά σ’ αυτό το ξεφωνητό των εργαζομένων, των συνταξιούχων, του λαού γενικότερα, γίνεται μία προσπάθεια να ωραιοποιηθεί η Κυβέρνηση, η οποία ούτως ή άλλως έχει τρωθεί και ιδίως η εικόνα του κυρίου Πρωθυπουργού. Στην ουσία όμως, πρόκειται καθαρά για μια ομολογία ότι πραγματικά διεπράχθη το έγκλημα. Άλλωστε η τροπολογία που κατέθεσε η Κυβέρνηση, με την οποία θα επιστραφούν στα ταμεία τα 3.000.000 ευρώ ως τόκοι και ότι αυτά θα δοθούν από τα κέρδη του δημοσίου αποδεικνύει ότι η Κυβέρνηση γνώριζε ότι κέρδιζε σε βάρος των δανείων. Και μάλιστα, απ’ ό,τι έχει γραφεί αυτά τα ταμεία είχαν 6,5% επιτόκιο για τον πρώτο χρόνο, δηλαδή, η «J.P. MORGAN», που σημαίνει τι; Ότι τα ταμεία πρέπει να εισπράξουν πάνω από τα 3.000.000 ευρώ. Έρχεστε εσείς για να ξεπλύνετε και τις ευθύνες της «J.P. MORGAN», αλλά και των χρηματιστηριακών εταιρειών και λέτε να τα πληρώσει ο κρατικός προϋπολογισμός, δηλαδή, ο ίδιος ο λαός. Όχι. Αυτά να τα  πληρώσουν η τράπεζα και οι χρηματιστηριακές εταιρείες.
    Κυρίες και κύριοι Βουλευτές, αυτή η διαχρονική ληστεία των αποθεματικών των ταμείων είναι ντυμένη με το ανάλογο σε κάθε εποχή θεσμικό πλαίσιο. Γνωρίζουμε άλλωστε όλοι ότι με τον α.ν.1611/50 τα αποθεματικά των ταμείων ήταν σχεδόν άτοκα στην Τράπεζα της Ελλάδος. Από εκεί οι κυβερνήσεις τα έδιναν στους μεγαλοεπιχειρηματίες για να κάνουν τις επενδύσεις και τα εργοστάσια. Από εκεί έπαιρναν και οι κυβερνήσεις για τη δημιουργία των δημοσίων επιχειρήσεων. Έτσι καλυπτόταν τότε η ανάγκη για την ανάπτυξη της χώρας, την καπιταλιστική ανάπτυξη της χώρας. Αυτό το νομοθετικό πλαίσιο είχαν ανάγκη τότε οι μεγαλοεπιχειρηματίες, αυτό νομοθετήθηκε και κρατήθηκε μέχρι το 1984 απ’ όλες τις κυβερνήσεις. 
    Οι απώλειες των ταμείων γι’ αυτή την περίοδο υπολογίζονται σε δεκάδες δισεκατομμύρια ευρώ. Το 1984 επί κυβερνήσεως ΠΑ.ΣΟ.Κ. τοκίζονται με επιτόκιο κατά το ήμισυ του πληθωρισμού. Νέες μεγάλες απώλειες. Το 1990 η Κυβέρνηση της Νέας Δημοκρατίας θεσμοθέτησε την αξιοποίηση του 20% των αποθεματικών των ταμείων στο τζόγο του Χρηματιστηρίου. Η απαίτηση, δηλαδή, του κεφαλαίου για εξεύρεση άτοκων κεφαλαίων και η προώθηση ιδιωτικοποίησης των δημοσίων επιχειρήσεων καλύφθηκε μ’ αυτό το θεσμικό πλαίσιο που επεκτάθηκε και επί κυβερνήσεων ΠΑ.ΣΟ.Κ.. Επί των ημερών του το 20% έγινε 23%. Και την περίοδο βέβαια 1999-2001 με το γνωστό σκάνδαλο του Χρηματιστηρίου λεηλατήθηκαν και πάλι τα αποθεματικά των ταμείων.
    Έτσι, λοιπόν, αυτό το σχέδιο νόμου όχι μόνο δεν διασφαλίζει τα συμφέροντα των ταμείων, δηλαδή των εργαζομένων, των συνταξιούχων, γενικότερα των λαϊκών στρωμάτων, αλλά δεν παρέχει και καμμία διαχειριστική διαφάνεια όπως αναφέρει η αιτιολογική έκθεση. Αντίθετα, είναι κι αυτό προσαρμοσμένο και πάλι στις απαιτήσεις του ελληνικού και ευρωπαϊκού κεφαλαίου γενικότερα. Δηλαδή οι τραπεζικοί επενδυτικοί όμιλοι, οι πολυεθνικές εταιρείες συμβούλων και διαχείρισης στα πλαίσια ενοποίησης της ευρωπαϊκής κεφαλαιαγοράς αλλά και της λεγόμενης αξιοποίησης, στην ουσία καταλήστευσης της τεράστιας ακίνητης και κινητής περιουσίας των ταμείων, απαιτούν αυτές τις μεταρρυθμίσεις που περιέχει το σχέδιο νόμου που είναι αντιδραστικές και αντιλαϊκές. Και σ’ αυτό το σημείο πρέπει να τονίσουμε ότι μέσα σ’ αυτή την Αίθουσα διαχρονικά όλες οι κυβερνήσεις έκαναν αποδεκτές ως εθνικό δίκαιο όλες τις οδηγίες της Ευρωπαϊκής Ένωσης. Είναι, λοιπόν, μεταρρυθμίσεις που τονώνουν στα σημερινά δεδομένα τη δική μας κεφαλαιαγορά αλλά και της Ευρωπαϊκής Ένωσης και μέσω αυτών την κερδοφορία των τραπεζών, των επενδυτικών ομίλων, των χρηματιστηριακών εταιρειών σε βάρος των εργαζομένων, όχι μόνο της δικής μας της χώρας αλλά όλων των άλλων χωρών της Ευρωπαϊκής Ένωσης. Γιατί; Γιατί γνωρίζουμε πάρα πολύ καλά ότι μέσα από τα περίφημα συνταξιοδοτικά προγράμματα έχουν εναποθέσει τα αποθεματικά σε πολυεθνικές εταιρείες και παρατηρούμε ότι χάθηκαν όχι μόνο θέσεις εργασίας, αλλά και τα ασφαλιστικά δικαιώματα των εργαζομένων. 
    Έτσι, λοιπόν, κι αυτό το σχέδιο νόμου συντελεί στη συγκέντρωση και τη συγκεντροποίηση του κεφαλαίου. Γι’ αυτό, κυρίες και κύριοι Βουλευτές, δίνεται η δυνατότητα στα ταμεία για πρώτη φορά να τοποθετούν τα αποθεματικά τους σε μετοχές υψηλής κεφαλαιοποίησης και άλλα χρεόγραφα που διαπραγματεύονται στα χρηματιστήρια των κρατών-μελών της Ευρωζώνης, καθώς και σε αμοιβαία κεφάλαια των κρατών-μελών. Δηλαδή εκτός από την ντόπια αγορά, τα ταμεία γίνονται αιμοδότες και των χρηματιστηρίων της Ευρωζώνης, δηλαδή, κανονική ευρωληστεία από το ντόπιο και ευρωπαϊκό κεφάλαιο.
    Κυρίες και κύριοι Βουλευτές, αυτή η διεύρυνση της χρηματαγοράς αλλά παράλληλα και η αύξηση των διεκδικητών εκμετάλλευσης των αποθεματικών των ασφαλιστικών ταμείων επιβάλλουν και τη διεύρυνση των χρηματοοικονομικών προϊόντων στα οποία καλούνται να επενδύσουν τα ταμεία. 
    Έτσι, λοιπόν, εκτός από τον καθαρό τζόγο των μετοχών, των χρεογράφων, των μεριδίων αμοιβαίων κεφαλαίων, των παραγώγων, των σύνθετων ομολόγων, τώρα εκτός από τη ντόπια αγορά και την Ευρωζώνη, το νομοσχέδιο αυτό καθιερώνει πρώτον, τις χρηματοδοτήσεις έργων του ελληνικού δημοσίου, δηλαδή, με τα αποθεματικά θα ενισχύονται οι μεγάλοι κατασκευαστικοί όμιλοι για να μπορούν να αναπαράγουν τα κεφάλαια που έχουν συσσωρευμένα. 
    Δεύτερον, συμπράξεις δημόσιου και ιδιωτικού τομέα. Η επιτροπή για τη μελέτη και υποβολή προτάσεων για την αναμόρφωση και εκσυγχρονισμό του θεσμικού πλαισίου για επενδύσεις και την αξιοποίηση της περιουσίας των ασφαλιστικών οργανισμών που έχει συσταθεί το Φεβρουάριο του 2007 και ήταν η επιτροπή που είχε αναθέσει η προηγούμενη πολιτική ηγεσία του Υπουργείου, αναφέρει πολλά γι’ αυτή την αξιοποίηση της ακίνητης περιουσίας. Εννοεί πωλήσεις ακινήτων που είναι υπό την ιδιοκτησία των ασφαλιστικών ταμείων και ακολούθως υπενοικίαση ή και επαναγορά από τους ιδιώτες με υψηλά μισθώματα, όπως ακριβώς γίνεται και με την ακίνητη περιουσία του δημοσίου. Δηλαδή μπορεί να πωληθεί ένα νοσοκομείο και μετά να πάει το Ι.Κ.Α. να το ενοικιάσει από τον ιδιοκτήτη του. Δηλαδή πρόκειται για ένα καθαρό πλιάτσικο από τράπεζες, θυγατρικές, κατασκευαστικές εταιρείες. Γι’ αυτό το σκοπό άλλωστε προβλέπεται σύσταση εταιρειών επένδυσης ακίνητης περιουσίας. Και πριν από λίγες ημέρες σε μια ημερίδα που έκανε η EUROBANK, μαζεύτηκαν τραπεζίτες, οι θυγατρικές τους, μαζεύτηκαν κατασκευαστικοί όμιλοι και απαιτούν πραγματικά την ακίνητη περιουσία των ασφαλιστικών οργανισμών για να την αξιοποιήσουν αυτοί όπως νομίζουν, δηλαδή, για να αυξήσουν τα κέρδη τους. 
    Πιστεύουμε, δηλαδή, ότι το τρίτο χρηματοοικονομικό προϊόν είναι η συγχρηματοδότηση έργων του τομέα απασχόλησης και κοινωνικής προστασίας. Και σας ζητήσαμε μια εξήγηση, γιατί η δική μας εξήγηση είναι η εξής: Ότι έχουν σχέση με τα προγράμματα. Δηλαδή με χρήματα των ασφαλιστικών φορέων θα ενισχύσουν προγράμματα ανεργίας, κατάρτισης, επανακατάρτισης με παράλληλη μείωση των κονδυλίων που υποχρεούται να δίνει η Κυβέρνηση.
    Κυρίες και κύριοι Βουλευτές, τη σκόπιμη μείωση της υποχρεωτικής επιχορήγησης των ασφαλιστικών φορέων από τον κρατικό προϋπολογισμό, έρχεται να καλύψει η Κυβέρνηση με τη μεταφορά ακίνητης και κινητής περιουσίας από το έναν κλάδο ασφάλισης στον άλλον, όπως προβλέπει το άρθρο 1 στις παραγράφους 3 και 4. Δηλαδή δεν δίνουμε στο Ι.Κ.Α. αυτά που οφείλουν να δίνουν οι κυβερνήσεις διαχρονικά μέχρι τώρα, αναγκάζεται να παίρνει από άλλους κλάδους το Ι.Κ.Α., οι άλλοι κλάδοι να δανείζονται και γι’ αυτό βλέπουμε πόσο έχει αυξηθεί το έλλειμμα των οργανισμών και του Ι.Κ.Α. Και μάλιστα λέτε «για να αντιμετωπίσουν τις υποχρεώσεις λόγω έλλειψης ρευστότητας». Το ομολογείτε, δηλαδή, και εσείς. Και μάλιστα για να είναι εξασφαλισμένη η Κυβέρνηση αναφέρει ότι και αν προκύψουν στο μέλλον και άλλα προϊόντα υπαρκτού κινδύνου -δηλαδή αναγνωρίζει τον κίνδυνο των χρηματοοικονομικών αυτών προϊόντων- με απόφασή του ο Υπουργός θα δίνει την έγκριση.
    (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Κυρίες και κύριοι Βουλευτές, η διεύρυνση των αγορών των χρηματοοικονομικών προϊόντων επιβάλλει την ανάγκη αύξησης του ορίου του 23%, διότι όταν αυξάνεται η αγορά, όταν αυξάνονται οι διεκδικητές διαχείρισης των αποθεματικών των ασφαλιστικών ταμείων, όταν αυξάνονται τα χρηματοοικονομικά προϊόντα δεν φτάνει τότε το 23%. Αυτό πρέπει να διευρυνθεί. Και αυτό κάνει η Κυβέρνηση με την υπουργική απόφαση που λέει να εξουσιοδοτήσουμε τον Υπουργό με υπουργική απόφαση να αυξάνει κατά το δοκούν το συγκεκριμένο ποσοστό. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Άλλαξε αυτό. Φαίνεται ότι δεν το διαβάσατε.
    ΑΓΓΕΛΟΣ ΤΖΕΚΗΣ: Ωραία. Ας δούμε πώς το αλλάξατε. Μιλάτε γι’ αυτό που καταθέσατε τώρα;
      Έχετε, λοιπόν, αλλάξει πάρα πολλά και θα τα δούμε. Παρ’ όλα αυτά, όμως, βλέπουμε ότι επιβάλλεται ένα 3% επιπλέον. Μεταξύ αυτών, το 2% είναι τα περίφημα σύνθετα ομόλογα του ελληνικού δημοσίου. Βγάζετε βέβαια αυτά των τραπεζών, αλλά δεν βγάζετε των άλλων εταιρειών. Είναι υψηλού κινδύνου, δηλαδή καθαρός τζόγος. Οι πραγματικές, λοιπόν, προθέσεις της Κυβέρνησης είναι να ενισχυθεί αυτός ο τζόγος. Δηλαδή, σύμφωνα με τις ορέξεις και τις επιδιώξεις των μεγαλοεπιχειρηματιών, βλέπουμε ότι το νομικό πλαίσιο προσαρμόζεται στις ανάγκες τους. 
      Επίσης, για τη συγκρότηση αμοιβαίων κεφαλαίων, που είναι παλαιότερη ρύθμιση –και τις εταιρείες διαχείρισης των αμοιβαίων κεφαλαίων- λέτε, με τη διόρθωση που μας έχετε φέρει, ότι στο μετοχικό κεφάλαιο μπορούν να συμμετέχουν όχι μόνο κλάδοι κοινωνικής ασφάλισης, αλλά και τράπεζες. Εμείς ήμασταν αντίθετοι βέβαια στη δημιουργία τους, αλλά τώρα βλέπουμε ότι βάζετε στο  μετοχικό κεφάλαιο των Α.Ε.Δ.Α.Κ. και τράπεζες και μάλιστα γνωρίζετε πάρα πολύ καλά ότι το ΠΑ.ΣΟ.Κ. τότε θριαμβολόγησε για την Α.Ε.Δ.Α.Κ. του Ι.Κ.Α. και με την συμβιβασμένη πλειοψηφία της Γ.Σ.Ε.Ε., αλλά αποδεικνύεται ότι και η Α.Ε.Δ.Α.Κ. έχει αγοράσει δομημένα ομόλογα. Είναι, δηλαδή, διαχρονική η πολιτική ευθύνη που φέρνουν μέχρι σήμερα οι κυβερνήσεις. Γι’ αυτό δεν μας εκπλήσσει και η τοποθέτηση του εισηγητή της Αξιωματικής Αντιπολίτευσης, γιατί πραγματικά όλο το νομοθετικό πλαίσιο φέρει και τη σφραγίδα των κυβερνήσεων του ΠΑ.ΣΟ.Κ.. 
      Άρα, λοιπόν, είτε διαφωνεί κανείς, όπως το Κομμουνιστικό Κόμμα Ελλάδας με την ουσία του σχεδίου νόμου ή δεν διαφωνεί. Δεν μπορεί η Αξιωματική Αντιπολίτευση να λέει «άλλα λόγια να αγαπιόμαστε», για να ξεφύγει από το κύριο θέμα και προκειμένου βέβαια να δημαγωγήσει εν όψει της προεκλογικής περιόδου. Δηλαδή, η νέα θεσμοθέτηση συνεχίζει την καταλήστευση των αποθεματικών.
      Κυρίες και κύριοι Βουλευτές, η Κυβέρνηση από την αρχή της εμφάνισης του συγκεκριμένου σκανδάλου και προκειμένου να απαλλαγεί από τις πολιτικές ευθύνες, χαρακτήρισε τις διοικήσεις των ταμείων ως ανίδεες και έρχεται τώρα, το επικαλείται αυτό και επιβάλλει μέσα από το σχέδιο νόμου στα ταμεία τους συμβούλους επενδύσεων και τους διαχειριστές των περιουσιακών στοιχείων, δηλαδή όλες αυτές τις χρηματιστηριακές εταιρείες και τους επενδυτικούς ομίλους, οι οποίοι πραγματικά έχουν καταληστεύσει διαχρονικά τα αποθεματικά των ασφαλιστικών ταμείων. Βάζετε, δηλαδή, το λύκο να φυλάξει τα πρόβατα!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο – τρία λεπτά δώστε μου, κύριε Πρόεδρε.
      Όμως και η Επιτροπή Επενδυτικής Πολιτικής Φορέων Κοινωνικής Ασφάλισης, έτσι όπως διαμορφώνεται η πλειοψηφία, είναι υπό τον απόλυτο έλεγχο της Κυβέρνησης και αποδεικνύεται ότι τα πλαίσια που μπαίνουν, καθορίζονται από τις επιδιώξεις των μεγαλοεπιχειρηματιών, οι οποίοι έχουν βάλει ως στόχο την εκμετάλλευση των 31.000.000.000 ευρώ των αποθεματικών των ασφαλιστικών ταμείων. Και βέβαια, μιλάτε για τη νέα Ειδική Επιτροπή Ελέγχου των επενδύσεων των ταμείων, αλλά κι εδώ η πλειοψηφία ελέγχεται από την Κυβέρνηση και μάλιστα, δεν μπορεί να ελέγξει επί της ουσίας, αλλά μόνο ως προς τη νομιμότητα. Αυτό ίσχυε βέβαια και στο παρελθόν. 
      Κυρίες και Κύριοι Βουλευτές, το παρόν σχέδιο νόμου επιβεβαιώνει τις σωστές πολιτικές εκτιμήσεις του Κομμουνιστικού Κόμματος Ελλάδας, ότι και η Κυβέρνηση της Νέας Δημοκρατίας, έχοντας συμφωνήσει στη γενικότερη στρατηγική κατεύθυνση για την ενίσχυση της επιχειρηματικότητας, κάνει ένα βήμα παραπέρα. Δηλαδή, προωθεί τον τζόγο σε βάρος των αποθεματικών των ταμείων και αξιοποιεί όλα αυτά τα αποθεματικά, για να χρηματοδοτηθούν οι επιδιώξεις και οι νέες ανάγκες που έχει το κεφάλαιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αποτελεί συνέχεια του νομοθετικού πλαισίου που διαμορφώθηκε διαχρονικά από τις κυβερνήσεις μέχρι σήμερα, δηλαδή τη Νέα Δημοκρατία και το ΠΑ.ΣΟ.Κ.. Και δεν μας κάνει εντύπωση το ότι εχθές στην αρμόδια επιτροπή συζητήθηκε η πρόταση του Κομμουνιστικού Κόμματος Ελλάδας για τα αποθεματικά των ταμείων και εκεί η Κυβέρνηση και η Αξιωματική Αντιπολίτευση την καταψήφισαν, που σημαίνει δηλαδή ότι έχουν συμφωνήσει σ’ αυτά που είπα προηγουμένως και δεν βλέπουν ως θετική μεταρρύθμιση την πρόταση που έχει καταθέσει το Κομμουνιστικό Κόμμα Ελλάδας. Με αυτό, λοιπόν, το διαχρονικό πλαίσιο έγινε η καταλήστευση των αποθεματικών, που ανέρχονται μέχρι σήμερα σε αρκετές δεκάδες δισεκατομμύρια ευρώ. 
      Άλλωστε, η πανελλήνια ένωση των ασφαλιστικών ταμείων για το 2006 κάνει λόγο ότι τα χρέη του δημοσίου προς τα ταμεία είναι 7,8 δισεκατομμύρια ευρώ, των μεγάλων επιχειρηματιών είναι 7,3 δισεκατομμύρια ευρώ και για το 2007 υπολογίζει την εισφοροδιαφυγή περίπου στα 5.000.000.000 ευρώ. Δηλαδή, μιλάμε για ένα σύνολο πάνω από 20.000.000.000 ευρώ.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ολοκληρώσετε, σας παρακαλώ. 
      ΑΓΓΕΛΟΣ ΤΖΕΚΗΣ: Ναι, σ’ ένα λεπτό, κύριε Πρόεδρε.
      Κατά τη γνώμη μας λοιπόν, τα ταμεία ήταν και είναι γεμάτα, απολύτως γεμάτα και αντέχουν πραγματικά να δώσουν αξιοπρεπείς συντάξεις, δηλαδή αυτό που λέει το Κομμουνιστικό Κόμμα Ελλάδας για 1.050 ευρώ κατώτερη σύνταξη. Αν άδειασαν και αδειάζουν τα ταμεία, υπεύθυνοι είστε εσείς σήμερα ως Κυβέρνηση και βέβαια η Αξιωματική Αντιπολίτευση ως κυβέρνηση που ήταν χθες. Τα άδεια ταμεία και το δημογραφικό πρόβλημα, που είναι –επαναλαμβάνω- πολιτικά, οικονομικά και κοινωνικά προβλήματα, επικαλείστε εσείς οι δύο, ο Ο.Ο.Σ.Α., η Ευρωπαϊκή Ένωση, το Διεθνές Νομισματικό Ταμείο, για να προωθήσετε τις αντιδραστικές μεταρρυθμίσεις στο κοινωνικοασφαλιστικό σύστημα. 
      Αυτές, λοιπόν, είναι γνωστό ότι περιέχουν …
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε, κύριε συνάδελφε!
      ΑΓΓΕΛΟΣ ΤΖΕΚΗΣ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το ένα – ένα λεπτό φέρνει και το άλλο λεπτό.
      ΑΓΓΕΛΟΣ ΤΖΕΚΗΣ: ... την αύξηση των ορίων συνταξιοδότησης, τη μείωση της σύνταξης και ιδίως την ενίσχυση του δεύτερου πυλώνα. 
      Για μας, κύριε Πρόεδρε, είναι ξεκάθαρο το ζήτημα. Έχουμε καταθέσει και πρόταση για σύσταση εξεταστικής επιτροπής, προκειμένου να γίνει έρευνα σε βάθος χρόνου για τα αποθεματικά. Ζητάμε να επιστραφούν τώρα όλα πίσω από το 1950. Είμαστε πολιτικά συνεπείς. Θέλουμε τα αποθεματικά των ασφαλιστικών ταμείων να πηγαίνουν κατευθείαν στα ομόλογα του ελληνικού δημοσίου με σταθερό επιτόκιο, αυξημένο επιτόκιο, για να μπορέσουμε να τα διαφυλάξουμε, όσο μπορούμε, μέσα σ’ αυτό το υπάρχον κοινωνικοπολιτικό σύστημα. 
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε, κύριε συνάδελφε!
      ΑΓΓΕΛΟΣ ΤΖΕΚΗΣ: Πιστεύουμε δηλαδή και προτείνουμε ότι θα πρέπει να σταματήσει κάθε διάταξη που επιτρέπει το τζογάρισμα των αποθεματικών στο Χρηματιστήριο και στα άλλα χρηματοοικονομικά προϊόντα. 
      Γι’ αυτό καλούμε, κύριε Πρόεδρε –και κλείνω με αυτό- τους εργαζόμενους, τα λαϊκά στρώματα, μπροστά στις εκλογές, να πάρουν ως ένα σημείο αναφοράς αυτό το σημαντικό πολιτικό ζήτημα, γιατί μετά τις εκλογές θα ανοίξουν οι ασκοί του Αιόλου για το ασφαλιστικό είτε βγει κυβέρνηση η Νέα Δημοκρατία είτε η Αξιωματική Αντιπολίτευση. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, τελειώσατε!
      ΑΓΓΕΛΟΣ ΤΖΕΚΗΣ: Το Κομμουνιστικό Κόμμα Ελλάδας με πολιτική συνέπεια έδωσε τους αγώνες μαζί με το εργατικό κίνημα και αυτό θα κάνει και μετά τις εκλογές!
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε που είμαι σκληρός με το χρόνο, αλλά είναι δεκαπέντε οι εγγεγραμμένοι συνάδελφοι. Αντιλαμβάνεστε ότι με το ρυθμό που πηγαίνουμε, δεν θα προλάβουν να μιλήσουν.
      ΑΓΓΕΛΟΣ ΤΖΕΚΗΣ: Έχουμε ημέρες να συζητήσουμε.
      ΠΡΟΕΔΡΕΥΩΝ (Ιωάννης Τραγάκης): Έχουμε και αύριο.
      ΑΓΓΕΛΟΣ ΤΖΕΚΗΣ: Θα πάμε και την επόμενη εβδομάδα.
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, συζητούμε ένα καίριο νομοσχέδιο κι εμείς, κύριε Υπουργέ, δεν είμαστε κακόπιστοι ούτε θέλουμε να αμφισβητήσουμε τις καλές σας προθέσεις. Όμως και μ’ αυτό το νομοσχέδιο έρχεστε να εφαρμόσετε υποχρεωτικά μια συγκεκριμένη οικονομική πολιτική, μία νεοφιλελεύθερη πολιτική, που συμπιέζει όλο και περισσότερο τα λαϊκά συμφέροντα, τα  εργασιακά δικαιώματα και τις απολαβές και βέβαια σε όφελος πάντα του μεγάλου κεφαλαίου και των τραπεζών. Είναι ένα νομοσχέδιο συγκεντρωτικό και υπουργοκεντρικό, όπως σχεδόν όλα τα νομοσχέδια που έρχονται τουλάχιστον το τελευταίο διάστημα στη Βουλή. 
      Οι διατάξεις που εισάγονται μ’ αυτό το νομοσχέδιο, έχουν εφαρμογή σε όλους τους φορείς κοινωνικής ασφάλισης, αρμοδιότητας της Γενικής Γραμματείας Κοινωνικών Ασφαλίσεων, που λειτουργούν σαν νομικά πρόσωπα δημοσίου δικαίου, σε όλους τους φορείς, ανεξαρτήτως νομικής μορφής, που χορηγούν περιοδικές παροχές υπό τον τύπο κύριων και επικουρικών συντάξεων, βοηθημάτων ή μερισμάτων ή παροχές ασθένειας, εφόσον καταβάλλεται εργοδοτική εισφορά ή κοινωνικός πόρος, καθώς και σε φορείς πρόνοιας που λειτουργούν ως νομικά πρόσωπα ιδιωτικού δικαίου.
      Οι βασικές αλλαγές που προτείνονται σ’ αυτό το νομοσχέδιο, είναι ότι δίνεται η δυνατότητα στα ταμεία να επενδύσουν σε διάφορες μορφές και σε ρέπος. Δίνει τη δυνατότητα στα ταμεία να επενδύουν και σε μετοχές, αμοιβαία κεφάλαια και σε άλλα χρεόγραφα εταιρειών κρατών-μελών της ευρωζώνης. Δίνει τη δυνατότητα στα ταμεία να επενδύουν σε συμβόλαια μελλοντικής εκπλήρωσης, σε συγχρηματοδοτήσεις έργων του ελληνικού δημοσίου, σε Σ.Δ.Ι.Τ. και σε συγχρηματοδότηση έργων του τομέα απασχόλησης και κοινωνικής προστασίας. Δίνει τη δυνατότητα στα ταμεία να επενδύουν σε προθεσμιακές καταθέσεις σε τράπεζες του εσωτερικού μέχρι 1% και σε σύνθετα δομημένα ομόλογα μέχρι 2%. Υποχρεώνει τα ταμεία που έχουν υπερβεί σήμερα τα όρια των επιτρεπόμενων ποσοστών, 23% σε μετοχές και αμοιβαία κεφάλαια, 1% σε προθεσμιακές καταθέσεις και 2% σε δομημένα ομόλογα, να προσαρμοστούν και να προχωρήσουν σε σχετική αναδιάρθρωση του χαρτοφυλακίου τους εντός πενταετίας. Έχει και μία σειρά άλλες διατάξεις, που δεν με παίρνει ο χρόνος να τις αναλύσω. Επίσης, το μέγιστο ύψος των επιτρεπόμενων ποσοστών επενδύσεων μπορεί να αναπροσαρμόζεται με απόφαση του Υπουργού Απασχόλησης. 
      Θεσμοθετείται για πρώτη φορά η δυνατότητα ανάθεσης της διαχείρισης του χαρτοφυλακίου των ταμείων σε ιδιωτική εταιρεία. Καταργείται η Επιτροπή Ελέγχου Επενδύσεων των Φορέων Κοινωνικής Ασφάλισης που υπαγόταν στην Τράπεζα της Ελλάδος και στη θέση της δημιουργείται νέα Επιτροπή Ελέγχου Επενδύσεων Φορέων Κοινωνικής Ασφάλισης. 
      Οι βασικότερες διαφορές με την προηγούμενη, είναι ότι η νέα δεν ανήκει πουθενά και προσομοιάζει σε ανεξάρτητη αρχή. Δεν φαίνεται να λογοδοτεί πουθενά και έχει τη δυνατότητα να ελέγχει και τίτλους του ελληνικού δημοσίου, ομόλογα τραπεζών και εταιρειών που ιδιωτικοποιούνται. 
      Τα αποθεματικά των ασφαλιστικών οργανισμών έχουν υποστεί διαχρονικά μία τεράστια λεηλασία, η οποία ξεκίνησε με την πλήρη δέσμευση των αποθεματικών μετά το πρώτο μισό του 20ου αιώνα, συνεχίστηκε με την υποχρεωτική κρατική διαχείριση τη δεκαετία του 1980, με τις χρηματιστηριακές τοποθετήσεις στο τέλος της δεκαετίας του 1990, με τις μίζες, τις υπερτιμολογήσεις και τα δομημένα ομόλογα στις μέρες μας. 
      Η Κυβέρνηση, με το νομοσχέδιο που κατέθεσε, δεν απαντάει στα μεγάλα και σοβαρά ζητήματα της λεηλασίας που υπέστησαν διαχρονικά τα αποθεματικά των ταμείων και ξεκινάει από τώρα το ζήτημα της ασφαλιστικής μεταρρύθμισης, αυτό το μεγάλο πρόβλημα, προς την κατεύθυνση της συρρίκνωσης των ασφαλιστικών δικαιωμάτων και του περάσματος από το αναδιανεμητικό στο κεφαλαιοποιητικό σύστημα, επιχειρώντας έτσι να στρώσει το δρόμο, ώστε να περάσουν τα αποθεματικά των ταμείων στην Κεφαλαιαγορά και να σπρώξει ακόμη περισσότερο τα ταμεία στη λογική της αύξησης του επενδυτικού κινδύνου, της κερδοσκοπίας και του τζόγου.
      Στην κατεύθυνση αυτή κινούνται όλες οι ρυθμίσεις που προβλέπουν την κατά 2% αύξηση των επενδύσεων σε σύνθετα δομημένα ομόλογα, τη δυνατότητα επένδυσης σε ρέπος, τη δυνατότητα επένδυσης σε προϊόντα της ευρωζώνης, σε Σ.Δ.Ι.Τ. και σε συμβόλαια μελλοντικής εκπλήρωσης. Με τον τρόπο αυτό χρησιμοποιούνται τα χρήματα των ασφαλιστικών ταμείων για τη χρηματοδότηση του δημοσίου χρέους και ταυτόχρονα διευκολύνεται το πρόγραμμα ιδιωτικοποιήσεων της Κυβέρνησης. 
      Επιπρόσθετα, είναι πολύ επικίνδυνες οι εξουσιοδοτήσεις που δίνονται στους Υπουργούς, παρακάμπτοντας τη Βουλή, για να τροποποιούν τα ποσοστιαία όρια που έχουν τεθεί, καθώς και να θεσμοθετούν τη δυνατότητα επενδύσεων και σε άλλα προϊόντα. 
      Η αμυντικού τύπου ρύθμιση για τα ταμεία, που έχουν υπερβεί το 23%, για αναδιάρθρωση του χαρτοφυλακίου τους εντός πενταετίας, από μόνη της έρχεται σε μία αντίφαση με τους κανόνες της επενδυτικής συμπεριφοράς που αναφέρονται σε άλλα σημεία του νομοσχεδίου.
      Επιχειρεί, επίσης, η Κυβέρνηση να διαγράψει τις ευθύνες της για την υπόθεση των δομημένων ομολόγων και να τα περιβάλλει πλέον και με νομοθετικό μανδύα. Στην κατεύθυνση αυτή κινούνται οι διατάξεις που αναφέρονται στα δομημένα ομόλογα και πιο συγκεκριμένα αυτές που θεσμοθετούν τη δυνατότητα επένδυσης μέχρι ποσοστού 2% σε δομημένα ομόλογα, αυτές που εξαιρούν την υπάρχουσα κατάσταση από το όριο του 2% και αυτές που προβλέπουν την αναδιάρθρωση της υπάρχουσας κατάστασης, στα όρια που θεσμοθετούνται εντός πενταετίας. 
      Η Κυβέρνηση, βέβαια, δεν εξηγεί πώς θα γίνει αυτή η αναδιάρθρωση, αφού όλα τα δομημένα ομόλογα έχουν υποστεί μείωση της αξίας τους. Από την άλλη πλευρά, ομολογία ενοχής αποτελούν οι πρωτοβουλίες τραπεζών για επιστροφή των χρημάτων σε ταμεία, όπως επίσης ομολογία ενοχής ή τουλάχιστον αδυναμίας είναι και η κυβερνητική πρωτοβουλία για κάλυψη των τόκων που δικαιούνται τα τέσσερα ταμεία που αγόρασαν το «κρυφό» ομόλογο από το κράτος. 
      Απ’ αυτήν την άποψη, εμείς λέμε και επιμένουμε ότι όσον αφορά τις ζημιές που υπέστησαν τα ταμεία από τα δομημένα ομόλογα, βεβαίως και θα πρέπει να αποκατασταθούν, όχι όμως από το δημόσιο και από τους Έλληνες φορολογουμένους. Αυτό άλλωστε προβλέπει και για τα τέσσερα ταμεία η σχετική κυβερνητική τροπολογία. Κατά τη γνώμη μας, το κόστος αυτό θα πρέπει να το αναλάβουν εξ ολοκλήρου όλοι αυτοί που μεσολάβησαν, προκειμένου να πουληθούν τα ομόλογα στα ασφαλιστικά ταμεία, όλοι αυτοί που επωφελήθηκαν και κέρδισαν από αυτήν την ιστορία. 
      Επίσης, η Κυβέρνηση επιχειρεί να εισαγάγει ρυθμίσεις, με βάση τις οποίες θα μπορεί να κατευθύνει τις κινήσεις των ασφαλιστικών ταμείων, διατηρώντας όμως ταυτόχρονα για τον εαυτό της το ανεύθυνο για τις όποιες μελλοντικές επιζήμιες επιλογές. 
      Η πρώτη κίνηση, στην κατεύθυνση των παραπάνω, έγινε με την τροπολογία που ψηφίστηκε περίπου προ μηνός σχετικά με τον τρόπο επιλογής των προέδρων και των διοικητικών συμβουλίων των ασφαλιστικών οργανισμών. Στην ίδια κατεύθυνση κινούνται και οι ρυθμίσεις που εναποθέτουν στα διοικητικά συμβούλια των ταμείων όλες τις ευθύνες τόσο για την τήρηση της νομιμότητας όσο και για τις ευθύνες του επενδυτικού ρίσκου. Εκεί, επίσης, στοχεύει και η ανεξαρτητοποίηση της Επιτροπής Ελέγχου Επενδύσεων Φορέων Κοινωνικής Ασφάλισης από την Τράπεζα της Ελλάδος. 
      Ακόμα, η Κυβέρνηση επιχειρεί να εισαγάγει ρυθμίσεις, με βάση τις οποίες τα υπάρχοντα αποθεματικά ορισμένων κλάδων των ασφαλιστικών ταμείων θα χρηματοδοτήσουν τους ελλειμματικούς κλάδους, με στόχο τη μείωση της κρατικής ή και της εργοδοτικής συμμετοχής. 
      Εκεί στοχεύει άλλωστε και η παράγραφος 3 του άρθρου 1, η οποία προβλέπει τη δυνατότητα μεταφοράς μέρους ή του συνόλου της περιουσίας από κλάδο σε κλάδο και, επίσης, η παράγραφος 10 του άρθρου 4 που προβλέπει τη χορήγηση δανείων προς άλλους κλάδους ή άλλα ταμεία. Οι διατάξεις αυτές περνούν απαρατήρητες, ενώ θα παίξουν σοβαρό και αρνητικό ρόλο στη χρηματοδότηση του συστήματος. 
      Επίσης, στο άρθρο 4, στην παράγραφο 7, αναφέρεται ότι με απόφαση του Υπουργού αναπροσαρμόζονται τα ποσοστά 23% και 3% των παραγράφων 2 και 3…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Έχει αλλάξει αυτό, κύριε συνάδελφε. Αν είχατε την καλοσύνη να το διαβάσετε…
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, έτσι όπως γίνονται τα πράγματα…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Αυτό το λέω, για να μην έχετε στον ειρμό των σκέψεών σας αυτό το θέμα. 
      ΑΘΑΝΑΣΙΟΣ ΛΕΒΕΝΤΗΣ: Ωραία, κύριε Υπουργέ. Αυτό ήταν αίτημα που εμείς υποβάλαμε στην Επιτροπή Κοινωνικών Υποθέσεων και χαιρόμαστε που έγινε δεκτό. 
      Ο Συνασπισμός της Ριζοσπαστικής Αριστεράς καταψηφίζει το νομοσχέδιο αυτό και καταθέτει τη δική του εναλλακτική πρόταση για τα ζητήματα της επιλογής των διοικήσεων, της αξιοποίησης της περιουσίας, της διερεύνησης της υπόθεσης των δομημένων και της διαχρονικής λεηλασίας των αποθεματικών. Στην κατεύθυνση αυτή, επιμένουμε στη σύσταση εξεταστικής επιτροπής της Βουλής, προκειμένου να διερευνηθεί σε όσο το δυνατόν μεγαλύτερο βάθος το σκάνδαλο των δομημένων ομολόγων και η διαχρονική καταλήστευση των ταμείων με ορίζοντα δεκαετίας. 
      Επίσης, το Κομμουνιστικό Κόμμα έχει συζητήσει τη σύσταση εξεταστικής επιτροπής. Όταν έγινε η πρόταση αυτή πριν από καιρό από τον Πρόεδρο του Συνασπισμού, τον κ. Αλαβάνο, έγινε αποδεκτή από τον κ. Παπανδρέου. Από εκεί και πέρα, το ΠΑ.ΣΟ.Κ. ταλαντεύτηκε επί μεγάλο χρονικό διάστημα και βλέπουμε, έστω και αργά, να αποδέχεται τη σύσταση εξεταστικής των πραγμάτων επιτροπής. Θέλουμε να πιστεύουμε ότι πολλά πράγματα θα μπορέσουν να ξεκαθαριστούν στις παραπέρα διαδικασίες. 
      Εμείς, ως Συνασπισμός, διεκδικούμε την επιστροφή στο ακέραιο και εντόκως –όπως ζητούν άλλωστε τα ταμεία και οι εργαζόμενοι- των χρημάτων των ταμείων με την άμεση ανάκληση, από τις τράπεζες και τους τυχόν άλλους ενδιάμεσους, όλων ανεξαιρέτως των δομημένων ομολόγων. Σε κάθε περίπτωση, ζητούμε πλήρη αποκατάσταση και επιστροφή των χρημάτων στα ταμεία. 
      Ζητούμε τη συγκρότηση ειδικού λογαριασμού και τη σταδιακή αποκατάσταση των ζημιών που υπέστησαν τα ταμεία από τις επί δεκαετίες αναγκαστικές άτοκες καταθέσεις τους στην Τράπεζα της Ελλάδος και τη λεηλασία των αποθεματικών τους στο Χρηματιστήριο την περίοδο 1999-2001. Στην κατεύθυνση αυτή μπορεί να αξιοποιηθεί μέρος της φορολογίας στις χρηματιστηριακές συναλλαγές και το τέλος του 6%ο στα χορηγούμενα δάνεια και τα υπόλοιπα δάνεια. 
      Απαιτούμε την καταπολέμηση της «μαύρης εργασία», της φοροδιαφυγής -4.000.000.000 ευρώ ετησίως- και τον τερματισμό των χαριστικών ρυθμίσεων για τους εργοδότες για χρέη στους ασφαλιστικούς φορείς. Θέλουμε τη ριζική αλλαγή, την απόσυρση των ρυθμίσεων για τα ασφαλιστικά ταμεία των τραπεζών, με τις οποίες χαρίζονται στις τράπεζες δισεκατομμύρια ευρώ εις βάρος του Ι.Κ.Α. και των άλλων ταμείων. 
      Θεωρούμε ότι ο ορισμός των διοικήσεων των ταμείων θα πρέπει να γίνεται με αξιοκρατικά, αδιάβλητα κριτήρια από τα 3/5 ή καλύτερα από τα 4/5 της αρμόδιας επιτροπής της Βουλής και με τη συναίνεση του αντίστοιχου σωματείου ή ομοσπονδίας. 
      Προτείνουμε τη συγκρότηση του θεσμού των ειδικών ομολόγων των ασφαλιστικών ταμείων. Τα ειδικά αυτά ομόλογα θα είναι μακροπρόθεσμα. Θα διατίθενται απευθείας, χωρίς μεσάζοντες, στα ασφαλιστικά ταμεία και θα έχουν σταθερό επιτόκιο, το οποίο θα αναπροσαρμόζεται κάθε χρόνο, σύμφωνα με το επιτόκιο των επόμενων εκδόσεων του δημοσίου, εφόσον αυτό είναι μεγαλύτερο. Τα ειδικά αυτά ομόλογα δεν θα είναι εμπορεύσιμα, παρά μόνο ανάμεσα στα ταμεία και θα μπορούν να ανακαλούνται όποτε τα ταμεία έχουν ανάγκη ρευστότητας. 
      Με τα ομόλογα αυτά, καθιερώνονται οι γενικοί και ενιαίοι κανόνες για τις τοποθετήσεις των ταμείων, που τα βγάζουν από το συνεχή ανταγωνισμό για μεγαλύτερες αποδόσεις. Οι αποδόσεις αυτές των ομολόγων είναι οι πλέον σίγουρες, μακροπρόθεσμα είναι συγκρίσιμες με τις αποδόσεις των μετοχών, ενώ αποφεύγονται οι διακυμάνσεις και οι κρίσεις που μπορούν να εμφανιστούν πολύ ευκολότερα στις τελευταίες.
      Τα ομόλογα αυτά είναι πάρα πολύ ευνοϊκά για τα ταμεία, ταυτόχρονα όμως συμφέρουν για πολλούς λόγους και το δημόσιο όσον αφορά το δημόσιο χρέος, τα ελλείμματα, τη σταθερότητα. Διεκδικούμε το να σταματήσουν τα ταμεία να επενδύουν στο Χρηματιστήριο, τόσο για λόγους αρχής όσο και για λόγους της μεγαλύτερης δυνατής διασφάλισής τους.
      Η πρόταση για τα ειδικά ομόλογα των ασφαλιστικών ταμείων, η οποία είναι ρεαλιστική και εφαρμόσιμη, εφόσον υπάρξει πολιτική βούληση, δίνει πειστική απάντηση στο πρόβλημα της αξιοποίησης των αποθεματικών. 
      Ζητούμε διαμόρφωση, σύμφωνα με τις παραπάνω λογικές, νέου θεσμικού πλαισίου για τα αποθεματικά των ταμείων και σύσταση ειδικής επιτροπής για τον έλεγχο της εφαρμογής του με προληπτικό και κατασταλτικό τρόπο, η οποία θα καθορίζεται από τη Βουλή με αυξημένη πλειοψηφία και στην οποία θα συμμετέχουν εκπρόσωποι των τριτοβάθμιων συνδικαλιστικών φορέων. 
      Ζητούμε πλήρη κατάργηση των ειδικών εκδόσεων ομολόγων δημοσίου για δάνεια εξοπλιστικών προγραμμάτων ή για οποιαδήποτε άλλη αιτία. 
      Ζητούμε ριζική δημοκρατική αναδιαμόρφωση του Ο.Δ.Δ.Η.Χ.. Ο Πρόεδρος, ο Γενικός Διευθυντής και τα μέλη του Δ.Σ. του Ο.Δ.Δ.Η.Χ. να ορίζονται με αυξημένη πλειοψηφία από τη Βουλή. Να σπάσει ο ολιγωπολιακός έλεγχος της πρωτογενούς, αλλά και της δευτερογενούς αγοράς ομολόγων από ένα περιορισμένο αριθμό εγχώριων και ξένων τραπεζών. Να αλλάξει το καθεστώς των ειδικών διαπραγματευτών. Η εποπτεία αυτών των αγορών να σταματήσει να ανήκει κατά το «Γιάννης κερνάει και Γιάννης πίνει» στις ίδιες τις τράπεζες. Το κράτος να διεξάγει όσο το δυνατόν περισσότερες εκδόσεις ομολόγων με την άμεση και απευθείας διάθεσή τους στους πολίτες. Και τέλος, η σύνθεση της Επιτροπής Κεφαλαιαγοράς να αναμορφωθεί πλήρως, ώστε να πάψει να ελέγχεται από τις τράπεζες και το Σ.Ε.Β.. 
      Για αυτό, όπως και το είπα, εμείς επί της αρχής καταψηφίζουμε αυτό το νομοσχέδιο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Μπεκίρης έχει το λόγο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, πίστευα και πιστεύω ότι μέσα στο Κοινοβούλιο οι συζητήσεις πρέπει να γίνονται πάντοτε με νηφαλιότητα, με ανταλλαγή επιχειρημάτων, με σύνδεση απόψεων, όπου αυτό είναι δυνατόν. 
      Είμαι εναντίον και των υπερβολών, αλλά και των ακραίων εκφράσεων. Δεν προσφέρουμε τίποτε και σε κανένα μ’ αυτόν τον τρόπο. Αντίθετα, η εποικοδομητική κριτική, η παρουσίαση νέων προτάσεων, νέων ιδεών, μπορεί να συμβάλει στην καλύτερη νομοθετική λειτουργία της Βουλής. 
      Συζητούμε σήμερα ένα θέμα που έχει απασχολήσει την κοινή γνώμη ιδιαίτερα τους τρεις τελευταίους μήνες, το νομοθετικό πλαίσιο για τις επενδύσεις των ασφαλιστικών ταμείων. 
      Εγώ εάν σήμερα ήμουν Βουλευτής της Αξιωματικής Αντιπολίτευσης, η μεγαλύτερη κριτική, που θα ασκούσα στην Κυβέρνηση, θα ήταν: «Γιατί αργήσατε, γιατί μετά από τρία χρόνια»; Βέβαια, αυτό θα είχε συνέπεια, εάν το έλεγα πριν ξεσπάσει ο θόρυβος. Γιατί σήμερα, κυρίες και κύριοι συνάδελφοι του ΠΑ.ΣΟ.Κ., η κριτική σας δεν έχει μεγάλη αξία. Τρέξατε και σεις, όπως για να πούμε και την αλήθεια τρέξαμε και εμείς, πίσω από τα γεγονότα. Έπρεπε να το είχαμε κοιτάξει πολύ νωρίτερα, όπως και σεις του ΠΑ.ΣΟ.Κ θα έπρεπε να το είχατε κάνει στα τόσα χρόνια της διακυβέρνησής σας. Αυτή είναι η πραγματικότητα. 
      Από την άλλη πλευρά, το ζήτημα των επενδύσεων στα ασφαλιστικά ταμεία, είναι ένα ζήτημα το οποίο δεν μπορεί να  κατανοήσει εύκολα ο μέσος πολίτης. Και δυστυχώς, χωρίς να διεκδικώ την απόλυτη γνώση στο συγκεκριμένο τομέα, θεωρώ ότι και πολλοί εκ των συναδέλφων δεν έχουν συγκεκριμένη και ξεκάθαρη άποψη. Και δεν είναι απαραίτητα κακό αυτό. Δεν είναι κανείς υποχρεωμένος να γνωρίζει ούτε τι είναι δομημένα ομόλογα ούτε τι είναι Α.Ε.Δ.Α.Κ.. Εκείνο, όμως, που είναι κακό, είναι να εκφράζουμε άποψη, να κατηγορούμε, χωρίς καν να γνωρίζουμε τα στοιχειώδη. 
      Θέλω να αναφερθώ σε ορισμένα σημεία της κριτικής του ΠΑ.ΣΟ.Κ. για το νομοσχέδιο  και γενικότερα για την όλη συζήτηση. Πρώτον, πρέπει να αποφασίσετε τι θέλετε σχετικά με την επιστροφή των ομολόγων. Ο Αρχηγός του ΠΑ.ΣΟ.Κ έλεγε πριν από δύο μήνες ότι η Κυβέρνηση οφείλει άμεσα να φέρει νομοθετική ρύθμιση, με την οποία να αποκαθιστά την περιουσία των ταμείων. Σήμερα που ήρθε αυτή η ρύθμιση, γιατί σας ενοχλεί;
      Δεύτερον,  έγινε πολύς λόγος για το 23%. Σας έφερε συγκεκριμένα παραδείγματα ο Υπουργός κατά τη διάρκεια των συνεδριάσεων στην επιτροπή, όπου το 23% δεν έχει απλά ξεπεραστεί κατά 5% ή 10%, αλλά είχε φτάσει και στο 70%. Τα στοιχεία αυτά δεν βλέπω να διαψεύδονται και φυσικά αυτά δεν έγιναν τα τρία τελευταία χρόνια, αλλά έγιναν επί των ημερών σας. 
      Αναρωτιέμαι, λοιπόν, σήμερα: Υπάρχει πολιτική ευθύνη; Οι αρμόδιοι Υπουργοί των κυβερνήσεων του ΠΑ.ΣΟ.Κ., εάν συμβαίνουν αυτά τα οποία υποστηρίζει ο κύριος Υπουργός και δεν διαψευστούν, έχουν ή δεν έχουν ευθύνη; Είναι λογικό το 23% να αγγίζει και το 70%; Περιμένω να ακούσω κάποια απάντηση, αν φυσικά υπάρχει. Διότι καλό είναι να  μιλούμε για πολιτική ευθύνη, αλλά θα πρέπει και να την αποδεικνύουμε. Αλλά, ακόμα σπουδαιότερο είναι να τηρούμε και την ίδια στάση διαχρονικά.
       Και μη μιλήσετε για συμψηφισμό, γιατί πραγματικά αυτό το επιχείρημα δεν έχει απολύτως καμμία βάση. Συμψηφισμός θα ήταν, εάν σας λέγαμε ότι το κάνατε εσείς, το κάναμε εμείς, οπότε είμαστε εντάξει. Εμείς, όμως, δεν λέμε αυτό. Εμείς δράσαμε. Οι ελεγκτικοί μηχανισμοί λειτούργησαν. Οι διοικήσεις των ταμείων παύθηκαν. Η έρευνα συνεχίζεται. Εσείς, αντίθετα, με τη «Δ.Ε.Κ.Α.», τι κάνατε; Δεν άνοιξε ούτε μύτη. Αυτή είναι η ουσιαστική μας διαφορά. 
      Τρίτο σημείο. Η αξία του συνολικού χαρτοφυλακίου σε μετοχές των ταμείων ήταν το 1999 στα 5.000.000.000 ευρώ και το 2002 στα 2.000.000.000 ευρώ. Ζημιώθηκαν τα ταμεία από τις επενδύσεις που κάνατε ή όχι; Υπάρχει πολιτική ευθύνη; Ερωτήσεις θέτω. Εάν αυτό είχε συμβεί σήμερα, θα ήμουν πολύ περίεργος να άκουγα τις απόψεις σας όχι για καταλήστευση, όχι για λεηλασία, αλλά νομίζω ότι ούτε και ο πιο ευφάνταστος νους δεν θα μπορούσε να προβλέψει το τι ακριβώς θα λέγατε. 
      Θα μπορούσα να σας πω και πολλά ακόμα για εκείνα τα οποία κάνατε, αλλά και ακόμη περισσότερα για αυτά τα οποία δεν κάνατε. Θα μπορούσα, για παράδειγμα, να σας πω ότι δεν υπήρχαν ισολογισμοί στα ταμεία. θα μπορούσα να σας πω ότι δεν υπήρχε καταγραφή της κινητής και της ακίνητης περιουσίας των ασφαλιστικών ταμείων. Θα μπορούσα να σας πω ότι δεν προχωρήσατε στην ενοποίηση των ταμείων, την οποία εσείς οι ίδιοι είχατε ψηφίσει. Η Κυβέρνηση στα δύο πρώτα χρόνια προχώρησε γρήγορα, ενώ στον τρίτο χρόνο υπήρχαν σημαντικές καθυστερήσεις. Αυτό, βέβαια, είναι ένα σημείο κριτικής. Βέβαια δεν γνωρίζω εάν την πολιτική αυτήν την πιστεύετε ή απλώς την ψηφίσατε μόνο και μόνο για να την αναφέρετε. 
      Κυρίες και κύριοι συνάδελφοι, θέλω να πω και δύο σκέψεις σχετικά με τη γενικότερη φιλοσοφία των επενδύσεων. Γίνεται μεγάλη κριτική για το ρίσκο των επενδύσεων ή για τον τζόγο, όπως τον αποκαλούν ορισμένοι. Πρέπει να ξεκαθαρίσουμε, όμως, τι ακριβώς θέλουμε. Επένδυση χωρίς ρίσκο, δεν υπάρχει, εκτός βέβαια από τις επενδύσεις σταθερού εισοδήματος. Εάν θέλουμε, όμως, μεγαλύτερες αποδόσεις, θα πρέπει να αναλάβουμε και μεγαλύτερο κίνδυνο, εκτός και αν το ΠΑ.ΣΟ.Κ. επιθυμεί να ανατρέψει και τη χρηματοοικονομική θεωρία. Εάν θέλουμε να περιορίσουμε τον κίνδυνο, εκείνο που πρέπει να κάνουμε, είναι να μοιράσουμε το συνολικό κεφάλαιο σε διαφορετικά προϊόντα, σύμφωνα με τη θεωρία του χαρτοφυλακίου του Μάρκοβιτς. 
      Δεν είναι κακό να επενδύσουμε σε δομημένα ομόλογα. Έχουν σαφώς μεγαλύτερο κίνδυνο από εκείνα του σταθερού εισοδήματος, αλλά παράλληλα παρέχουν και μεγαλύτερες αποδόσεις. Αυτό το λέω, γιατί το συγκεκριμένο προϊόν έχει δαιμονοποιηθεί.  Οι επενδύσεις των ταμείων στις ανεπτυγμένες χώρες, πραγματοποιούνται στη βάση της επαγγελματικής διαχείρισης. Τα λεγόμενα pension funds στην Αμερική, για παράδειγμα, εξετάζουν μέχρι και το επίπεδο της εταιρικής διακυβέρνησης των εισηγμένων μετοχών όπου επενδύουν. Η διαχείριση, όμως, γίνεται καθαρά από επαγγελματίες. 
      Σε κάθε περίπτωση, το νομοσχέδιο έχει πολλά πλεονεκτήματα. Πρώτον, εισάγεται ένα εξειδικευμένο πλαίσιο επενδυτικής συμπεριφοράς ή, αλλιώς, ένας καταστατικός χάρτης που περιγράφει τα δικαιώματα και τις υποχρεώσεις των ταμείων. Δεύτερον, εισάγονται για πρώτη φορά οι σύμβουλοι επενδύσεων. Τρίτον, εισάγεται ο διαχειριστής της περιουσίας. Τέταρτον και ιδιαίτερα σημαντικό, είναι το ότι παρέχεται η δυνατότητα στους φορείς κοινωνικής ασφάλισης να συγκροτήσουν αμοιβαία κεφάλαια.
      Κυρίες και κύριοι συνάδελφοι, δεν ξέρω εάν αυτό το νομοσχέδιο αποτελεί τομή. Ξέρω ότι βάζει ή επιχειρεί να βάλει μία τάξη. Η άποψή μου είναι ότι αν θέλουμε να μιλήσουμε για αποτελεσματική διαχείριση των ασφαλιστικών ταμείων, εάν πράγματι μας ενδιαφέρει η περιουσία τους, τότε πρέπει όλοι να συμβάλουμε αποφασιστικά, προκειμένου να προχωρήσει με γοργά βήματα η ενοποίηση των ταμείων. Θα ήταν όλα πολύ πιο απλά. Το παράδειγμα του Ι.Κ.Α. και της Α.Ε.Δ.Α.Κ. που ίδρυσε, σε συνεργασία με την Εθνική Τράπεζα, είναι ενδεικτικό, 11,5% απόδοση, γιατί γίνεται σωστή διαχείριση. 
      Εάν, λοιπόν, αντί για ογδόντα ένα φορείς είχαμε μονοψήφιο νούμερο, θεωρώ ότι και η οργάνωση των ασφαλιστικών φορέων, αλλά και η διαχείριση της περιουσίας θα ήταν πολύ περισσότερο αποτελεσματική. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το συζητούμενο νομοσχέδιο εντάσσεται στην επίμονη τακτική της Κυβέρνησης όσον αφορά το σκάνδαλο των ομολόγων, που είναι τακτική αποπροσανατολισμού και συγκάλυψης των πολιτικών της ευθυνών. Είναι στάχτη στα μάτια της κοινής γνώμης και προσπάθεια αντιπερισπασμού. Όμως, κύριε Υπουργέ, με κανένα ψευτοάλλοθι η Κυβέρνηση δεν μπορεί να αποσείσει τις μεγάλες ευθύνες για το σκάνδαλο που συνταράσσει την κοινή γνώμη, αλλά και εκθέτει τη χώρα. 
      Όλα τα στοιχεία είναι καταλυτικά και αποδεικνύουν τη στημένη μηχανή λεηλασίας των αποθεματικών των ασφαλιστικών ταμείων. Αυταπόδεικτα πλέον τα ψέματα, κραυγαλέες οι αντιφάσεις μεταξύ των εμπλεκομένων, οι συγκρούσεις και τα αλληλοκαρφώματα μεταξύ των συνεργών. Υπήρξε σχέδιο, «δομημένο» κόλπο από την έκδοση των ομολόγων μέχρι την αγορά τους από τα ασφαλιστικά ταμεία. Υπερτιμημένα ομόλογα υψηλού ρίσκου με ενσωματωμένες υψηλές προμήθειες εκδόθηκαν και πωλήθηκαν στα θύματα, στα ασφαλιστικά ταμεία.
      Ούτε ανίδεοι ήταν οι διοικητές ούτε άπληστοι οι χρηματιστές. Όλα ήταν γνωστά εκ των προτέρων και υπολογισμένα. Με πολιτική ευθύνη των επιτελείων των Υπουργείων Οικονομίας και Απασχόλησης έγιναν όλα αυτά. Οι εισαγγελείς πλέον τεκμηριώνουν κατηγορίες για σύσταση εγκληματικής οργάνωσης. Εμείς στο ΠΑ.ΣΟ.Κ., με αίσθημα ευθύνης από την αρχή, αξιοποιήσαμε τα κοινοβουλευτικά μέσα, για να χυθεί άπλετο φως στην υπόθεση. Και τώρα, προχωρούμε στην πρόταση για σύσταση εξεταστικής επιτροπής, ώστε να διερευνηθεί σε βάθος η υπόθεση και να καταλογιστούν οι ευθύνες. Αυτό επιβάλλει το δημόσιο συμφέρον και ο ρόλος μας από το Σύνταγμα και τους νόμους.
      Κύριε Υπουργέ, σε κανένα κενό νομοθεσίας δεν βασίστηκε αυτή η απάτη. Τουναντίον, παραβιάστηκε συνειδητά και συστηματικά το υπάρχον θεσμικό πλαίσιο. Τα έχω ξαναπεί από αυτό το Βήμα και συνεχώς επαληθεύομαι. Πρώτον, η Επιτροπή της Τράπεζας της Ελλάδος, αυτή που τώρα αλλάζετε, δεν λειτούργησε επί τρία χρόνια με δική σας ευθύνη. Δεύτερον –σ’ αυτό δεν έχει δώσει πολύ σημασία η Βουλή και επιμένω- το άρθρο 13 του δικού σας ν. 3371/2005 που υποχρέωνε το δημόσιο, ως εκδότη, να ενημερώνει τους επενδυτές, παραβιάστηκε. Είναι το άρθρο, το οποίο ο κ. Αλογοσκούφης σε άλλο νομοσχέδιο πριν τρεις μήνες προσπάθησε λάθρα να καταργήσει. Τρίτον, παραβιάστηκε η σχετική πράξη του 2002 του Διοικητή της Τράπεζας της Ελλάδος.
      Αφήστε, λοιπόν, τις δικαιολογίες. Δεν πιάνουν. Δεν «μασάνε», για να χρησιμοποιήσω έκφραση του Πρωθυπουργού, ούτε οι πολίτες ούτε η δικαιοσύνη. Δεν έφταιγε το θεσμικό πλαίσιο. Άλλωστε, αυτό προκύπτει και έμμεσα από την ουσία και το περιεχόμενο του νομοσχεδίου που μας φέρνετε. Διάβασα βαρύγδουπες εκφράσεις στην εισηγητική έκθεση για δήθεν αναμόρφωση και εκσυγχρονισμό του υπάρχοντος πλαισίου. Όμως, στην πράξη δεν καταργείται καμιά υφιστάμενη διάταξη και δεν τροποποιείται, πλην μιας –είναι το θέμα της Επιτροπής που είναι στην Τράπεζα της Ελλάδος- καμμία διάταξη. 
      Τουναντίον, αυτό που κάνετε, είναι μία έμμεση κωδικοποίηση. Φοβάστε να το πείτε, για να μην παραδεχθείτε ότι υπήρχε θεσμικό πλαίσιο. Και το μόνο που προσθέτετε τώρα, αυτό που επιχειρείτε, μέσα από την προσπάθεια δήθεν δημιουργίας ευελιξίας, είναι με ευρείες εξουσιοδοτήσεις προς τον Υπουργό, να προχωρήσετε παραπέρα και να μετατρέψετε τα ασφαλιστικά ταμεία, ούτως ειπείν, σε χρηματιστηριακές εταιρείες. Αυξάνετε το ποσοστό των επενδύσεων διαθεσίμων. Γίνεται πλέον 23% συν 3%. Δομημένα και προθεσμιακές καταθέσεις το επιπλέον. Σήμερα ευτυχώς καταργήσατε με τροπολογία την παράγραφο 7 του άρθρου 4, που έδινε στον Υπουργό εξουσιοδότηση να καθορίζει χωρίς κριτήρια τα ποσοστά και να τα αυξάνει όπως θέλει. Όμως, απ’ ό,τι είδα δεν καταργήθηκε –διορθώστε με, αν κάνω λάθος- η παράγραφος 12 του άρθρου 4, που ορίζει ότι μπορεί με απόφασή σας να βάλετε στο παιχνίδι και άλλα επενδυτικά προϊόντα αποδεκτού κινδύνου. 
      Εγώ, θέλω να σας κάνω μια απλή ερώτηση. Έχω δουλέψει σε τράπεζα. Ήμουν τεχνικός σύμβουλος. Ποιο είναι το αντικειμενικό κριτήριο, με το οποίο εσείς θα αποφασίσετε για τον αποδεκτό κίνδυνο; Προκύπτουν, λοιπόν, θέματα ασάφειας και διαφάνειας. Πώς προσδιορίζεται ο αποδεκτός κίνδυνος; Με ποια κριτήρια θα αποφασίζετε, κύριε Υπουργέ και ποια θα είναι η αυτονομία των φορέων πάνω σ’ αυτό το ζήτημα; 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μου επιτρέπετε, κύριε Γείτονα;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Υπουργέ.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κατ’ αρχήν, η απόφαση του Υπουργού στην οποία αναφέρεστε, απλώς θα δώσει τη δυνατότητα να μπορεί το όποιο νέο ενδεχομένως επενδυτικό προϊόν να αποτελέσει αντικείμενο της επενδυτικής δραστηριότητας του ταμείου. Για το αν αυτό θα συμβεί ή όχι, η απόφαση ανήκει στο διοικητικό συμβούλιο του ταμείου.
      Αλλά με την ευκαιρία αυτής της παρατήρησής σας, θέλω να σας πω ότι με εξαίρεση τα χρήματα που βρίσκονται στο μαξιλάρι ή στο στρώμα, δεν υπάρχει επένδυση με μηδενικό κίνδυνο. Όποιος το αμφισβητεί αυτό, δεν σέβεται την πραγματικότητα. Υπάρχει μικρότερος και μεγαλύτερος κίνδυνος. Γι’ αυτό θέλω να πιστεύω –αναφερθήκατε το γεγονός ότι έχετε μια τραπεζική εμπειρία- ότι ο όρος αποδεκτός κίνδυνος υπάρχει μέχρι ένα σημείο. Δεν μιλάμε για κάποιο υψηλό ρίσκο, αλλά επένδυση χωρίς κίνδυνο δεν υπάρχει επί του πλανήτη. Πώς να το κάνουμε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ για τις πληροφορίες. Όμως, πρώτον, παραδέχεστε ότι δεν υπάρχει ασφάλεια δικαίου. Και δεύτερον, παραδέχεστε εμμέσως, όπως εγώ λέω, ότι δεν υπάρχει μηχανισμός αντικειμενικής και τεκμηριωμένης εκτίμησης του αποδεκτού κινδύνου. Έχουμε μια ευρεία εξουσιοδότηση στον Υπουργό χωρίς κριτήρια. Γι’ αυτό είπα αυτό που είπα προηγουμένως.
      Επίσης, με το άρθρο 9, δίνετε στους φορείς κοινωνικής ασφάλισης τη δυνατότητα να μπουν στο μηχανισμό των Σ.Δ.Ι.Τ. και να συνάπτουν συμβάσεις. Εδώ υπάρχει ασάφεια. Αναφέρετε έργα και υπηρεσίες που αφορούν κυρίως στη στέγαση, αλλά αυτά είναι ενδεικτικά.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Περιοριστικά είναι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι περιοριστικά. Στην πρώτη διατύπωση που διάβασα, λέτε «όπως», α, β, γ. Όταν λέμε «όπως», αυτά μπορεί να είναι και άλλα εκατό. Άρα και εδώ έχουμε μια ευρεία εξουσιοδότηση. Παρέχονται, δηλαδή, ευρείες δυνατότητες χωρίς κανένα κριτήριο. 
      Αυτό, κύριε Υπουργέ, με ανησυχεί περισσότερο, διότι σε συνδυασμό με τον πρόσφατο νόμο που ψήφισε το Υπουργείο Οικονομίας με τον ψευδεπίγραφο τίτλο: «Αξιοποίηση της Ακίνητης Περιουσίας του Δημοσίου», επιτρέπεται στα ασφαλιστικά ταμεία να προβαίνουν σε συμβάσεις του τύπου «sale and lecreback», που προσδιόρισε αυτός ο νόμος. Πράγμα που σημαίνει, να προβαίνουν σε πώληση και επανενοικίαση. Δηλαδή, να μπορούν να πουλήσουν ακίνητά τους και να τα επανενοικιάσουν για 99 χρόνια και μάλιστα και με όρο επαναγοράς. 
      Αν συνδυάσω τώρα τη δυνατότητα που τους έδωσε ο νόμος που προανέφερα και τη δυνατότητα που δίνετε σήμερα για συμβάσεις Σ.Δ.Ι.Τ., πραγματικά δημιουργείται ο κίνδυνος να μετατρέψουμε τα ασφαλιστικά ταμεία και την πολιτεία, δηλαδή τις διοικήσεις τους και την Κυβέρνηση από θεματοφύλακες της δημόσιας περιουσίας, σε μεσίτες για την εκποίησή της. 
      Όσον αφορά τις δύο επιτροπές των σχετικών άρθρων και τις αντιρρήσεις μας, ο εισηγητής μας με πολύ σαφήνεια σας απάντησε για τις προτάσεις μας και με ποιες αρχές θέλουμε να γίνει η σύσταση των επιτροπών.
      Τελειώνοντας, θα ήθελα να πω κάτι πάνω σε κάποια από τα ερωτήματα που έβαλε ο προλαλήσας συνάδελφος της Νέας Δημοκρατίας. Ιδιαίτερα όσον αφορά την τροπολογία, είπε ότι πρέπει να σας πούμε ποια είναι η θέση μας αναφορικά με τους τόκους. Δική μας θέση είναι τα ταμεία να πάρουν πίσω στο ακέραιο και εντόκως τα λεφτά τους, να τα πάρουν από τους εγκληματίες και από τους συνενόχους. Και να τα πάρουν όλα τα ταμεία και όχι μόνο τα τέσσερα του ενός ομολόγου. 
Δεν φθάνει που τα ασφαλιστικά ταμεία χρηματοδότησαν τις μίζες, ζητάτε από πάνω από τους ασφαλισμένους ως φορολογούμενοι, να πληρώσουν και τους τόκους. Αυτό λέγεται και συνιστά απιστία. 
      Ευχαριστώ.
      (Χειροκροτήματα  από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Τσιόγκα και κύριε Χωματά, που ακολουθείτε στον κατάλογο –θα ζητήσω και την άδεια του Σώματος- ο κ. Μάνος έχει ένα πρόβλημα τραυματισμού, όπως ξέρετε. 
      Συμφωνεί το Σώμα να μιλήσει τώρα για πέντε λεπτά ο κ. Μάνος; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε. Ορίστε, κύριε Μάνο, έχετε το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θα περιοριστώ σε πολύ λίγες παρατηρήσεις. Το νομοσχέδιο, κατά την γνώμη μου, έχει κυρίως διακοσμητικό χαρακτήρα. Βάζει κάποια τάξη σε ορισμένα πράγματα, αλλά δεν αντιμετωπίζει την ουσία του προβλήματος. 
      Λέει το νομοσχέδιο ότι υπεύθυνοι για τις τοποθετήσεις είναι τα διοικητικά συμβούλια. Θαυμάσια! Αλλά εγώ υποστηρίζω ότι σ’ όλη την Ελλάδα δεν υπάρχουν αρκετοί ικανοί άνθρωποι, για να πάρουν τέτοιου είδους αποφάσεις. Αν, δηλαδή, δεχθούμε ότι υπάρχουν εκατό ταμεία και ότι τα διοικητικά συμβούλια αποτελούνται από εφτά ή εννέα άτομα, εγώ υποστηρίζω ότι στην Ελλάδα δεν υπάρχουν εφτακόσιοι άνθρωποι ικανοί να κάνουν αυτού του είδους τη διαχείριση. Αυτό το ζήτημα, λοιπόν, δεν αντιμετωπίζεται καθόλου.
      Στη συνέχεια παρατηρώ σ’ αυτό το νομοσχέδιο ότι εξακολουθεί να ισχύει η ίδια νοοτροπία, η οποία μας οδήγησε στα φαινόμενα της τελευταίας περιόδου. Δηλαδή το κράτος, με το νομοσχέδιο, εκλαμβάνει τα ταμεία ως εργαλείο χρηματοδότησης του δημοσίου χρέους. Αυτή είναι η βασική νοοτροπία.
      Και από πού προκύπτει αυτό; Θα δείτε ότι, για παράδειγμα, στο άρθρο 3 προβλέπονται ορισμένες επενδύσεις διαθεσίμων σε κινητές αξίες χωρίς όρια. Και ποιες είναι αυτές οι χωρίς όρια επενδύσεις; Σε τίτλους του ελληνικού δημοσίου και σε κανένα άλλο. Και το πρώτο πράγμα που θα έλεγε κανείς είναι: Γιατί χωρίς όρια σε τίτλους του ελληνικού δημοσίου, σταθερού επιτοκίου και όχι σε ομόλογα του γερμανικού δημοσίου; Ασφαλέστερα είναι του γερμανικού δημοσίου απ’ ό,τι είναι τα δικά μας. Τουλάχιστον έτσι τα εκτιμάει η αγορά διεθνώς. Γιατί αυτή η προνομιακή τοποθέτηση στα «χαρτιά» του ελληνικού δημοσίου; Προφανώς, διότι το μόνο που απασχολεί την Κυβέρνηση, είναι το πώς θα χρηματοδοτήσει το χρέος. 
      Αυτό συνέβη και την τελευταία φορά με τα ομόλογα. Τι μας έλεγε η Κυβέρνηση; «Τι φωνάζετε; Δανειστήκαμε με πολύ καλούς όρους.». Και φορτώσαμε τη ζημιά στα ταμεία. Αυτό συνέβη. Μπορείτε να το ερμηνεύετε όπως θέλετε, όμως η τελική κατάληξη αυτού που συνέβη τελευταίως, ήταν ότι το δημόσιο δανείστηκε με «καλούς» όρους και φόρτωσε τη διαφορά, τη ζημιά, στα ταμεία. Και εδώ, λοιπόν, λέμε το ίδιο, ότι όλα είναι υπέρ του ελληνικού δημοσίου. Ακόμη και δομημένα ομόλογα  -λέει- μπορεί να παίρνει, αρκεί να είναι του ελληνικού δημοσίου. Δηλαδή, το γερμανικό μας πέφτει λίγο; Αυτή είναι η πρώτη γενική παρατήρηση, δηλαδή ότι χρησιμοποιείτε πάλι τα ταμεία για τη χρηματοδότηση του δημοσίου χρέους και δεν φροντίζετε την αξιοποίηση της περιουσίας των ταμείων.
      Η επόμενη παρατήρηση αφορά αυτά στα οποία μπορούν να επενδύουν υπό προϋποθέσεις. Εδώ υπάρχουν τελείως ανόμοια πράγματα και πράγματα τα οποία εμπεριέχουν τελείως διαφορετικό χαρακτήρα κινδύνου. Λέει, για παράδειγμα, ότι μπορούν να τοποθετούνται σε χρεόγραφα εισηγμένων μετοχών. Σύμφωνοι. Έχουμε μια τιμή της αγοράς καθημερινά. Αυτά, δηλαδή, τα «χαρτιά» αποτιμώνται, κύριε Υπουργέ, κάθε μέρα. Συνεπώς, δεν είναι εύκολο να γίνουν λαθροχειρίες. Αντίθετα, είναι τελείως διαφορετικό το να μπορούν να επενδύουν σε μετοχές κατά τη δημόσια εγγραφή. Αυτό εγώ θα το έσβηνα. Η δημόσια εγγραφή έχει πολύ μεγάλο κίνδυνο. Υπάρχει μια τιμή έναρξης και κανείς δεν ξέρει σ’ εκείνη τη φάση πώς θα αποτιμήσει η αγορά τη μετοχή αυτή. Δεν θα επέτρεπα, λοιπόν, τέτοιες επενδύσεις. Είναι τελείως διαφορετικό το ρίσκο.
      Αντίστοιχα, γράφετε στην παράγραφο γ΄ του άρθρου 4 ότι μπορούν να συμμετέχουν σε συγχρηματοδοτήσεις. Αυτή η λογική πάλι είναι τελείως αδιαφανής. Τι θα πει ότι «Συμμετέχω σε συγχρηματοδότηση»; Έχουμε στοιχείο από την αγορά που να λέει τι αξίζει αυτό το πράγμα; Εκεί μέσα μπορούν να χωθούν τα πάντα. Δεν θα το έβαζα. Θα το έσβηνα απλώς. Έχουν ατέλειωτες άλλες δυνατότητες. 
      Και η τελευταία παρατήρηση, την οποία έχω κάνει πάρα πολλές φορές, είναι η εξής: Στο άρθρο 21, προβλέπονται τα του ελέγχου των ταμείων και των επενδύσεων. Υποστηρίζω, κύριε Πρόεδρε, ότι δεν είναι δυνατόν να έχουμε τον έλεγχο, όταν τα ταμεία δεν τηρούν λογαριασμούς. Η πρώτη εκδήλωση της μη τήρησης λογαριασμών είναι η ανυπαρξία ισολογισμών. Σε κανένα μέρος του κόσμου δεν θα ήταν ανεκτή αυτή η συμπεριφορά.
      Προχθές ρώτησα τον κύριο Υπουργό αν το Ταμείο Νομικών, που επιχορηγείται με δεκάδες «ποτάμια» εισροών από διαφόρους, δημοσιεύει ισολογισμό. Και η απάντηση του κυρίου Υπουργού είναι –την έχω μπροστά μου- ότι ο τελευταίος ισολογισμός μέχρι στιγμής είναι του 2004. Και είμαστε στο 2007. Τι έλεγχο θα κάνουμε σ’ έναν τέτοιο οργανισμό, που κανείς δεν ξέρει ποια είναι η πραγματικότητα; Σημειώστε ότι τα ταμεία στην Αμερική δηλώνουν ποια είναι η κατάσταση της περιουσίας τους όχι μία φορά το χρόνο, όπως θα ήταν το μίνιμουμ, που θα έπρεπε να απαιτήσουμε, αλλά κάθε μήνα, κύριε Υπουργέ. Κάθε μήνα αποτιμάται η περιουσία τους στις πραγματικές τιμές της αγοράς του μήνα εκείνου. Εδώ, τα σημειώνουν σε τιμές κτήσεως, που δεν έχουν κανένα απολύτως νόημα. Υποτίθεται ότι εφεξής με τα Διεθνή Λογιστικά Πρότυπα θα αναφέρονται στις τιμές της αγοράς. 
      Όσο, λοιπόν, ο κύριος Υπουργός, παρά τις δηλώσεις του, ανέχεται ταμεία και διοικήσεις που δεν έχουν ισολογισμούς, δεν κάνει απολύτως τίποτα. Και σας βεβαιώνω, κύριε Υπουργέ, ότι όπου δεν υπάρχουν ισολογισμοί για πολλά χρόνια, μπορώ να προεξοφλήσω ότι εκεί μέσα γίνεται σωρεία απατών. Σας το λέω με κατηγορηματικότητα. Είμαι βέβαιος ότι σε κάθε ταμείο που δεν έχει δημοσιευθεί ο ισολογισμός του, αν ψάξετε, θα βρείτε κλεψιές, υπεξαιρέσεις και απάτες. Όσο αυτό το ανέχεστε, δεν λύνονται τα θέματα με τα νομοσχέδια.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Μάνο. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε να απαντήσετε συνολικά τώρα;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Όχι. Ένα λεπτό θα ήθελα.
      ΠΡΟΕΔΡΕΥΩΝ (Ιωάννης Τραγάκης):Ορίστε, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Επί των ουσιαστικών επιχειρημάτων του συναδέλφου κ. Μάνου, θα επιχειρήσω να δώσω μερικές απαντήσεις στην ομιλία μου. Για το τελευταίο, όμως, που θίξατε, για τους ισολογισμούς, κύριε Μάνο, συμφωνώ απολύτως μαζί σας. Αλλά πρέπει να σας πω -αν έχετε στα χέρια σας την απάντησή μου για το συγκεκριμένο ταμείο, με τελευταίο του ισολογισμό του 2004- ότι όταν ανέλαβα, βρήκα μη κατάθεση, μη υποβολή στο Υπουργείο ισολογισμών από διάφορα ταμεία από το 1994 κι από το 1997 και 1998.
      Και έκανα και κάτι άλλο. Αναζήτησα να δω το εξής: Υπάρχει από την όποια πολιτική ηγεσία μια σύσταση, μια παράκληση εις οποιοδήποτε ταμείο, ώστε να μην έχει αυτήν την απαράδεκτη καθυστέρηση; Δεν βρήκα τέτοια σύσταση. Είμαι βέβαιος ωστόσο ότι οι προηγούμενοι συνάδελφοί μου θα επεχείρησαν να συστήσουν, να πιέσουν για την υποβολή ισολογισμών. Σήμερα πάντως δεν υπάρχει η καθυστέρηση, η οποία υπήρχε πριν από μερικούς μήνες. Και γνωρίζετε ότι απηύθυνα μια επιστολή σε όλα τα ταμεία, πολλά εκ των οποίων συνεμορφώθησαν. Υπάρχουν ακόμη καθυστερήσεις, χωρίς αμφιβολία. Όμως, δεν υπάρχει εκείνο που συνέβαινε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Με το νομοσχέδιο που κατέθεσε η Κυβέρνηση της Νέας Δημοκρατίας, θα συνεχιστεί η ληστεία των αποθεματικών των ταμείων. Το νομοσχέδιο δείχνει την επιμονή της Κυβέρνησης να συνεχίσει να τζογάρει τα αποθεματικά των ταμείων και μάλιστα να αυξήσει το ποσοστό του 23% που τζογάρεται μέχρι σήμερα και μάλιστα και σε ευρωπαϊκά χρηματιστήρια. 
      Η Κυβέρνηση με το νομοσχέδιο διατηρεί τους μεσάζοντες, τις χρηματιστηριακές εταιρίες και τα πιστωτικά ιδρύματα. 
      Σε όλους αυτούς δίνει μεγαλύτερες αρμοδιότητες. Όχι μόνο δεν περιορίζει τις μορφές του τζόγου με τα δομημένα, τα σύνθετα και τα αμοιβαία, αλλά προχωρά ακόμα περισσότερο, οδηγώντας τα χρήματα των ταμείων στα Χρηματιστήρια της Ευρωπαϊκής Ένωσης. 
      Επίσης, η Κυβέρνηση επιδιώκει με τις εισφορές των εργαζομένων να χρηματοδοτήσει την προώθηση των ιδιωτικοποιήσεων μέσα από τις Συμπράξεις Δημόσιου και Ιδιωτικού Τομέα, μέσα από τα γνωστά Σ.Δ.Ι.Τ..
      Το νομοσχέδιο της Κυβέρνησης είναι αντιδραστικό, γιατί μ' αυτό θα συνεχιστεί το πλιάτσικο σε βάρος των ασφαλιστικών ταμείων. Γι’ αυτό οι συνταξιούχοι, οι άνεργοι, οι εργαζόμενοι πρέπει να καταδικάσουν όχι μόνο το συγκεκριμένο νομοσχέδιο, να καταδικάσουν και την πολιτική της Νέας Δημοκρατίας, αλλά και του ΠΑ.ΣΟ.Κ, που επί δεκαετίες ολόκληρες δουλεύουν για λογαριασμό των τραπεζιτών, των εφοπλιστών, των βιομηχάνων, οι οποίοι ληστεύουν κυριολεκτικά τα ασφαλιστικά ταμεία. 
      Γι’ αυτό χθες το βράδυ απέρριψαν την πρόταση του Κομμουνιστικού Κόμματος Ελλάδας για επιστροφή όλων των κλεμμένων στα ασφαλιστικά ταμεία, αποδεικνύοντας ότι είναι ίδιοι σε όλα τα βασικά μέτωπα, σε όλες τις βασικές θέσεις, σε όλα τα βασικά ζητήματα, αφού αρνήθηκαν την υπεράσπιση-διεύρυνση των ασφαλιστικών συνταξιοδοτικών δικαιωμάτων των εργαζομένων και μάλιστα με επιχειρήματα που δεν στέκουν. 
      Ξέρετε γιατί απέρριψαν χθες βράδυ την πρόταση νόμου του Κομμουνιστικού Κόμματος Ελλάδας; Γιατί –έτσι είπαν- προκαλεί δυσβάσταχτη επιβάρυνση στον κρατικό προϋπολογισμό. Για  να δούμε, όμως, τι γίνεται σήμερα.
      Πρώτον, εξήμισι χιλιάδες μεγάλες επιχειρήσεις χρωστάνε –αυτό είναι διαπιστωμένο από την Εφορία- πάνω από 15.000.000.000 ευρώ. 
      Δεύτερον, η Νέα Δημοκρατία και το ΠΑ.ΣΟ.Κ. όλα αυτά τα χρόνια μείωσαν τη φορολογία των επιχειρήσεων από 45% σε 25%. Το ΠΑ.ΣΟ.Κ. το πήγε στο 35% και η Νέα Δημοκρατία το κατέβασε στο 25%.
      Τρίτον, η πανελλήνια ένωση των ασφαλιστικών ταμείων έχει δώσει στοιχεία, τα οποία λένε ότι το κράτος χρωστά 7,8 δισεκατομμύρια ευρώ στα ασφαλιστικά ταμεία. Οι βιομήχανοι, οι τραπεζίτες και οι εφοπλιστές χρωστάνε 7,3 δισεκατομμύρια στα ασφαλιστικά ταμεία.
      Η εισφοροδιαφυγή από τη πλευρά των βιομηχάνων ξεπερνά κάθε χρόνο τα 2.000.000.000 ευρώ.  Με το μίνι ασφαλιστικό που ψήφισε η Κυβέρνηση πέρυσι, το πρώτο δεκαήμερο του Δεκέμβρη του 2006, ρυθμίστηκαν και χαρίστηκαν πάνω από 3,6 δισεκατομμύρια ευρώ στους βιομήχανους. 
      Αυτά είναι βεβαιωμένες εισφορές, είναι χρήματα των εργαζομένων ή –αν θέλετε- οι κρατήσεις των εργαζομένων, οι οποίες πρέπει να πάνε στο Ι.Κ.Α. και αντί να πάνε στο Ι.Κ.Α., οι βιομήχανοι τα κρατάνε στα ταμεία τους. Και αντί να πάνε οι βιομήχανοι μέσα, έρχονται οι κυβερνήσεις και κάνουν ρυθμίσεις. Γιατί δεν είναι ο μοναδικός νόμος αυτός, το «μίνι ασφαλιστικό» της Κυβέρνησης της Νέας Δημοκρατίας. 
      Υπάρχουν και προηγούμενοι νόμοι και της Νέας Δημοκρατίας και του ΠΑ.ΣΟ.Κ., που κυριολεκτικά χαρίζουν δισεκατομμύρια στους βιομήχανους, με αποτέλεσμα να ζημιώνονται τα ασφαλιστικά ταμεία. Γι’ αυτό βγαίνουν και λένε ότι δεν έχουν λεφτά τα ταμεία, ότι δεν μπορούν να πληρώσουν συντάξεις τα ταμεία, γι’ αυτό βρίσκονται οι συντάξεις σ’ αυτά τα απαράδεκτα χαμηλά επίπεδα. 
      Εδώ πρέπει να πω και να τονίσω ότι αυτοί που δεν χρωστάνε ούτε 1 ευρώ, είναι οι εργαζόμενοι, γιατί τα έχουν πληρωμένα όλα ή –αν θέλετε- αυτά που έχουν πληρώσει, τους τα έχουν κρατήσει τα αφεντικά τους, οι βιομήχανοι. 
      Σήμερα ο ελληνικός λαός με το προτεινόμενο νομοσχέδιο, με την τροπολογία της Κυβέρνησης, καλείται να πληρώσει τα σπασμένα της αντιλαϊκής, αντιεργατικής πολιτικής της Κυβέρνησης της Νέας Δημοκρατίας και τις συνέπειες του σκανδάλου των δομημένων ομολόγων, στο οποίο έχουν εμπλακεί κορυφαία κυβερνητικά στελέχη μαζί με ξένες και ελληνικές τράπεζες. 
      Το νομοσχέδιο φορτώνει την αποπληρωμή στον κρατικό προϋπολογισμό, δηλαδή ξανά θα πληρώσει ο ελληνικός λαός μέσα από τον κρατικό προϋπολογισμό, ενώ χθες το βράδυ μας έλεγαν για το νομοσχέδιο του Κ.Κ.Ε. ότι «θα τα πληρώσει πάλι ο ελληνικός λαός από τον κρατικό προϋπολογισμό;». Μα, εδώ λέμε ότι χρωστούν συγκεκριμένα ποσά στα ταμεία και δεν τα πληρώνουν και βέβαια όλα αυτά γίνονται για να καλυφθεί μόνο ένα μέρος των τόκων που αφορούν την περίοδο διακράτησης του διαβόητου ομολόγου των 280.000.000 ευρώ. 
      Όμως, από όλη αυτήν την ιστορία πάντοτε «βγαίνουν λάδι» οι κλέφτες, η «JP MORGAN», όλα τα αρπακτικά, τα οποία βρίσκονται και κινούνται στην αλυσίδα του ομολόγου πριν καταλήξει στα ασφαλιστικά ταμεία, ενώ και για το συγκεκριμένο διαγράφονται προμήθειες 40.000.000 ευρώ. Κυρίως πρέπει  να τονίσουμε τις τεράστιες πολιτικές ευθύνες, αλλά και τις οικονομικές ευθύνες που φορτώνονται στον ελληνικό λαό. 
      Φαίνεται ότι η Κυβέρνηση προσπαθεί να κλείσει το σκάνδαλο εν όψει των εκλογών, όμως τέτοια προβλήματα πρέπει να πούμε ότι δεν θα τα αφήσουμε εμείς να κλείσουν. Θα επιχειρήσουμε, θα προσπαθήσουμε να ενημερώσουμε όλο τον ελληνικό λαό, γιατί όλους τους κλέβουν διαχρονικά, δεκαετίες, με τις πολιτικές των κυβερνήσεων της Νέας Δημοκρατίας και του ΠΑ.ΣΟ.Κ..
      Την ίδια στιγμή, πρέπει να πούμε ότι τα ταμεία χάνουν τεράστια ποσά από τους συμβατικούς τόκους, που έπρεπε να εισπράξουν από την περίοδο της διακράτησης του ομολόγου. Το νομοσχέδιο αυτό προωθεί τον τζόγο σε βάρος του ιδρώτα των εργαζομένων, σε βάρος των αποθεματικών των ταμείων και γίνεται κατ’ εντολή των βιομηχάνων, για να εξυπηρετήσουν τα σχέδια της πλουτοκρατίας, να συνεχίσουν να κλέβουν τα αποθεματικά των ταμείων, κάτι που γίνεται δεκαετίες από τις κυβερνήσεις της Νέας Δημοκρατίας και του ΠΑ.ΣΟ.Κ..
      Είναι πολιτική υποκρισία του ΠΑ.ΣΟ.Κ. που κατέθεσε αίτηση για σύσταση εξεταστικής επιτροπής μόνο γι’ αυτήν την περίοδο και όχι για τα προηγούμενα χρόνια και αυτό μπροστά στις εκλογές, γιατί θέλει να εκμεταλλευτεί την κατάσταση προεκλογικά. Όμως, πρέπει να πούμε ότι η ληστεία γινόταν όχι μόνο από τη Νέα Δημοκρατία και το ΠΑ.ΣΟ.Κ., αλλά και από τους προγόνους αυτών των κομμάτων, από την Ένωση Κέντρου, από την Ε.Ρ.Ε. κ.λπ. και από τη χούντα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Νέα Δημοκρατία και ΠΑ.ΣΟ.Κ. δεν θέλουν σε καμμία περίπτωση να καταργηθεί ο τζόγος και για να το κάνουν αυτό, για να καταργήσουν δηλαδή τον τζόγο, θα πρέπει να καταργήσουν τους νόμους που οι ίδιοι ψήφισαν, το ν. 2076/92 –ολοκληρώνω, κύριε Πρόεδρε- το ν. 2335/95 του ΠΑ.ΣΟ.Κ., το ν. 2676/99 του ΠΑ.ΣΟ.Κ..
      Είπε ο κ. Γείτονας πριν από λίγο να επιστραφούν και με τόκο όλα όσα έχουν κλαπεί από το συγκεκριμένο σκάνδαλο. Δεν είπε όμως γι’ αυτά που έχουν κλαπεί επί ΠΑ.ΣΟ.Κ., που μόνο για το σκάνδαλο του Χρηματιστηρίου του 1999-2002 έχουν κλαπεί 3,5 δισεκατομμύρια ευρώ!
      Συνεπώς, ο ελληνικός λαός πρέπει να βγάλει τα συμπεράσματά του. Υπεύθυνοι είναι και οι δύο και γι’ αυτό πρέπει να τους «μαυρίσει» στις εκλογές. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ο συνάδελφος κ. Χωματάς έχει το λόγο. 
      ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, η Κυβέρνηση της Νέας Δημοκρατίας βρίσκεται μπροστά σε μια μεγάλη και σημαντική πρόκληση, καλούμενη για μία ακόμα φορά να δώσει τη δέουσα λύση σε ένα κρίσιμο ζήτημα, το οποίο παρέμενε εκκρεμές επί σειρά ετών. Αναφέρομαι στη μέχρι σήμερα απουσία του κατάλληλου θεσμικού πλαισίου για τη διαχείριση της περιουσίας των ασφαλιστικών ταμείων που θα διασφάλιζε τις επενδύσεις τους και θα προστάτευε αποτελεσματικά τα συμφέροντά τους. 
      Γι’ αυτό και η επιχειρούμενη νομοθετική ρύθμιση της επενδυτικής δραστηριότητας των Φορέων Κοινωνικής Ασφάλισης, από την πλευρά του Υπουργείου Απασχόλησης και Κοινωνικής Προστασίας, συνιστά μια αποφασιστική θεσμική παρέμβαση. Η παρέμβαση αυτή έχει στόχο να αποκαταστήσει την εμπιστοσύνη των πολιτών στα θέματα διαχείρισης του δημόσιου χρήματος και να θέσει αυστηρούς κανόνες για τις επενδύσεις των ασφαλιστικών ταμείων, προστατεύοντας τη διαχείριση της περιουσίας τους. 
      Πιο συγκεκριμένα, το συζητούμενο νομοσχέδιο εκσυγχρονίζει το ισχύον νομοθετικό καθεστώς παρέχοντας νέες δυνατότητες τοποθέτησης των χρημάτων  των ταμείων και προτάσσοντας τις αρχές της διαφάνειας και τις ανάγκες της αποτελεσματικής προστασίας των συμφερόντων των Φορέων Κοινωνικής Ασφάλισης. 
      Η φιλοσοφία του νομοσχεδίου είναι εναρμονισμένη με τη διεθνή πρακτική και ανταποκρίνεται πλήρως στις σύγχρονες απαιτήσεις της αγοράς, εμπλουτίζοντας τις διαχειριστικές επιλογές των ταμείων και διευκολύνοντας την επενδυτική τους δραστηριότητα.
      Πρωταρχικός στόχος του νομοσχεδίου είναι η αποτελεσματικότερη δυνατή θωράκιση των συμφερόντων των ασφαλισμένων, μέσα από την ενίσχυση της αυτονομίας των ταμείων και την ορθολογικότερη αξιοποίηση της περιουσίας τους. Επιχειρείται, δηλαδή, να μπει επιτέλους μια τάξη στο χώρο των επενδύσεων των ασφαλιστικών φορέων και για αυτό προσδιορίζεται επακριβώς και η ευθύνη των διοικητικών συμβούλιων των ταμείων, όταν αποφασίζουν για μια επένδυση, προκειμένου να αποφευχθούν στο μέλλον τα φαινόμενα κακοδιαχείρισης του παρελθόντος.
      Σύμφωνα με το σχέδιο νόμου, τα ασφαλιστικά ταμεία θα μπορούν να επενδύουν χωρίς περιορισμούς σε ρέπος και σε τίτλους του ελληνικού δημοσίου, σταθερού ή κυμαινόμενου επιτοκίου, εξαιρέσει των συνθέτων ομολόγων. 
      Απαγορεύονται, λοιπόν, στο εξής και για μια πενταετία οι επενδύσεις των ασφαλιστικών ταμείων σε σύνθετα ομόλογα του ελληνικού δημοσίου, ενώ καταργείται παντελώς η δυνατότητα επένδυσης σε σύνθετα τραπεζικά ομόλογα, τα οποία κρίθηκαν ότι δεν παρέχουν τον ίδιο βαθμό ασφαλείας με άλλα αντίστοιχα επενδυτικά προϊόντα.
      Στο σχέδιο νόμου προβλέπεται επίσης ότι κατά τη διάρκεια της προβλεπόμενης πενταετίας, η οποία θα λειτουργήσει και ως μια μεταβατική περίοδος, τα ταμεία υποχρεούνται να επαναπροσδιορίσουν τη διάρθρωση των χαρτοφυλακίων τους, ούτως ώστε οι επενδύσεις τους να προσαρμοστούν με ήπιο και ομαλό τρόπο στους όρους που τίθενται από το θεσμικό πλαίσιο. 
      Από το χρονικό αυτό περιορισμό, προβλέπεται η εύλογη εξαίρεση των ομολόγων που έχουν ήδη σήμερα τα ταμεία στο χαρτοφυλάκιό τους και λήγουν μετά την πενταετία, δεδομένου ότι ορισμένα ταμεία έχουν επενδύσει υψηλά ποσοστά του ενεργητικού τους σε δομημένα ομόλογα και τυχόν βίαιη εκποίησή τους σε μη προγραμματισμένη χρονική στιγμή, θα μπορούσε να τα ζημιώσει σε σημαντικό βαθμό. Η ανωτέρω πενταετής προθεσμία θα αφορά βέβαια τα ασφαλιστικά ταμεία, τα οποία υπερβαίνουν σε ποσοστό επένδυσης το προβλεπόμενο όριο του 23% του ενεργητικού τους. 
      Σύμφωνα με τις διατάξεις του συζητούμενου σχεδίου νόμου, τα ταμεία θα δύνανται στο εξής να επενδύουν ποσοστό έως και 26% των διαθεσίμων κεφαλαίων τους με τους ακόλουθους όρους: 
      Ποσοστό έως και 23% σε ακίνητες και κινητές αξίες, στις οποίες συμπεριλαμβάνονται οι μετοχές εισηγμένων εταιριών στο Χρηματιστήριο Αξιών Αθηνών ή σε χρηματιστήρια της ευρωζώνης, σε μερίδια αμοιβαίων κεφαλαίων της Ελλάδος και της ευρωζώνης, σε παράγωγα προϊόντα του Χρηματιστηρίου Αξιών Αθηνών και σε κρατικά ομόλογα που εκδίδονται από κράτη-μέλη της ευρωζώνης, πλην των συνθέτων ομολόγων. Το υπόλοιπο 3% του ενεργητικού τους θα μπορούν τα ταμεία να το τοποθετούν κατά 1% σε προθεσμιακές καταθέσεις και κατά 2% σε σύνθετα ομόλογα του ελληνικού δημοσίου. 
      Μια πρόσθετη επενδυτική επιλογή που παρέχεται στα ταμεία από το παρόν σχέδιο νόμου είναι η δυνατότητα επένδυσης σε συγχρηματοδοτήσεις έργων του ελληνικού δημοσίου και σε συμπράξεις δημοσίου και ιδιωτικού τομέα. Παράλληλα, παρέχεται η δυνατότητα στα ταμεία να ιδρύσουν ίδια ή ομαδικά αμοιβαία κεφάλαια, Ανώνυμες Εταιρίες Διαχείρισης Αμοιβαίων Κεφαλαίων και Εταιρίες Επενδύσεων Ακίνητης Περιουσίας.
      Περαιτέρω, τα ταμεία θα δύνανται να χορηγούν έντοκα δάνεια στους ασφαλισμένους, στους συνταξιούχους και στους υπαλλήλους τους, με σκοπό την κάλυψη οικογενειακών τους αναγκών και με χρονικό ορίζοντα εξόφλησής τους, τους τριάντα έξι μήνες. Τα έντοκα αυτά δάνεια θα νοούνται ως επενδύσεις από τη στιγμή που θα χορηγούνται εντόκως στους δανειολήπτες.
      Θεωρώ ότι το εύρος των επενδυτικών δυνατοτήτων που παρέχεται με το παρόν νομοσχέδιο του Υπουργείου Απασχόλησης είναι πράγματι εντυπωσιακό, καθώς καλύπτει ολόκληρο το φάσμα των προϊόντων που προσφέρονται στην αγορά, εμπλουτίζοντας τις επενδυτικές δυνατότητες των  ταμείων. Είναι πια καιρός να προσαρμοστεί η λειτουργία των ταμείων στα δεδομένα και στις απαιτήσεις της σύγχρονης αγοράς και να αξιοποιηθεί, κατά τον καλύτερο δυνατό τρόπο, το πλήθος των ποικίλων επενδυτικών προϊόντων που αυτή προσφέρει. Άλλωστε, βασικός κανόνας και αφετηρία κάθε ορθολογικής επενδυτικής στρατηγικής είναι η διασπορά του κινδύνου που επιτυγχάνεται μέσω της επιλογής διαφορετικών επενδυτικών προϊόντων.
      Αξίζει επίσης να σημειωθεί ότι όλες οι επενδύσεις των φορέων κοινωνικής ασφάλισης θα πραγματοποιούνται, μετά από σχετική απόφαση των διοικητικών συμβουλίων των ταμείων και αφού προηγηθεί πλήρως αιτιολογημένη εισήγηση των αρμοδίων υπηρεσιών του οικείου ασφαλιστικού φορέα.
      Η τυχόν αθέτηση των όρων και των κανόνων της ορθής επενδυτικής συμπεριφοράς θα επισύρει την επιβολή προστίμου στις διοικήσεις των ταμείων σε ποσοστό έως και 1% του συνολικού ύψους της επένδυσης.
      Παράλληλα, καθορίζονται ρητά οι προϋποθέσεις πρόσληψης συμβούλων επενδύσεων και διαχειριστών από τα ταμεία και για πρώτη φορά δίνεται η δυνατότητα ανάθεσης της διαχείρισης της περιουσίας των ταμείων σε πιστοποιημένους από την Επιτροπή Κεφαλαιαγοράς διαχειριστές.
      Μια ακόμη ρύθμιση προς τη σωστή κατεύθυνση είναι και ο σαφής καθορισμός των αρχών επενδυτικής στρατηγικής και διαχείρισης της περιουσίας των ταμείων. Στο πλαίσιο αυτό συστήνεται και η Επιτροπή Επενδυτικής Πολιτικής Φορέων Κοινωνικών Ασφαλίσεων, η οποία θα εδρεύει στη Γενική Γραμματεία Κοινωνικών Ασφαλίσεων και θα αποτελεί συμβουλευτικό και γνωμοδοτικό όργανο προς τον Υπουργό Απασχόλησης και Κοινωνικής Προστασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Περαιτέρω, το σχέδιο νόμου καθορίζει το πλαίσιο λειτουργίας και τις αρμοδιότητες της Ειδικής Επιτροπής Ελέγχου Επενδύσεων, η οποία θα έχει ελεγκτικό χαρακτήρα και σκοπός της θα είναι ο ενδελεχής έλεγχος των πάσης φύσεως επενδυτικών επιλογών των ασφαλιστικών φορέων.
      Επιπροσθέτως, το έργο της Επιτροπής θα είναι και η υποβολή εισηγήσεων επί θεμάτων εφαρμογής της κείμενης νομοθεσίας για τις επενδύσεις και την αξιοποίηση της περιουσίας των ταμείων.
      Εν κατακλείδι, πιστεύω ότι με το παρόν σχέδιο νόμου εκσυγχρονίζεται το θεσμικό πλαίσιο της διαχείρισης της περιουσίας των ταμείων, προστατεύεται η περιουσία των φορέων κοινωνικής ασφάλισης και διασφαλίζονται επαρκώς τα συμφέροντα των ασφαλισμένων. Για αυτό και το υπερψηφίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδος κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Η τρίμηνη περίπου θορυβώδης συζήτηση για το θέμα των ομολόγων και των απωλειών για τα ασφαλιστικά ταμεία, αυτό το πολύ μεγάλο και καραμπινάτο σκάνδαλο, αποδεικνύει ότι ο εντοπισμός και η μονόπλευρη συζήτηση για τα σκάνδαλα -που βεβαίως δεν πρέπει να αποσιωπώνται σε καμμία περίπτωση ούτε και να μένουν έξω από το χώρο της ευθύνης της δικαιοσύνης- μπορεί να φέρει δυο πράγματα. Το ένα είναι, κάποιοι να γεμίσουν τις φυλακές. Καλό είναι αυτό, κάποιοι θα φοβηθούν -ιδιαίτερα πολιτικά πρόσωπα- να παίρνουν μίζες ή θα αναζητήσουν νέους τρόπους για να μην αποκαλύπτονται. 
      Η άλλη πλευρά, όμως, είναι –και το βλέπουμε και στο νομοσχέδιο που φέρνει η Κυβέρνηση και το έχουμε ζήσει με τον έναν ή τον άλλο τρόπο και στο παρελθόν- η αντιμετώπιση ενός σκανδάλου να οδηγήσει στη δημιουργία ενός νόμου που διευρύνει και ενισχύει όλους εκείνους τους παράγοντες, οι οποίοι εκτός των άλλων γέννησαν και το συγκεκριμένο σκάνδαλο. Γιατί σήμερα έχουμε μια διεύρυνση της σύνδεσης των ασφαλιστικών ταμείων με αυτό που λέμε αγορά. 
      Κανόνες δεν μπορεί να υπάρξουν. Ακόμα και το καλύτερο θεσμικό πλαίσιο αδρανοποιείται και ατονεί, διότι η αγορά χαρακτηρίζεται από αναρχία. Η αγορά χαρακτηρίζεται επίσης, από τη νομιμοποίηση των λιγότερο κρατικών παρεμβάσεων και των λιγότερων κανόνων. Μόνο όταν διαπιστωθούν ποινικά αδικήματα μπορεί, εν πάση περιπτώσει, κάποιος να πληρώσει. 
      Αλλά πέρα από τα ποινικά ατυχήματα υπάρχουν τα νομιμοποιημένα πολιτικά σκάνδαλα και οι αρνητικές πολιτικές συνέπειες για το λαό. Στις συνθήκες της αγοράς αυτές, όχι μόνο δεν έχουν καμμία ποινή, αλλά κατά κάποιο τρόπο είναι μέσα στη συγκεκριμένη νομιμότητα.
      Θέλω, όμως, να θέσω το εξής ζήτημα. Όταν καταθέσαμε ως Κομμουνιστικό Κόμμα Ελλάδας το σχέδιο νόμου που λέμε ότι πρέπει εν πάση περιπτώσει, να επιστραφούν –και υποδείξαμε και τον τρόπο- όλα τα κλεμμένα από τη δεκαετία του ’50, αυτό δεν το κάναμε ούτε για συμψηφισμούς ούτε για τίποτα άλλο, γιατί άλλωστε δεν είναι και η πρώτη φορά που το φέραμε. Τα τελευταία χρόνια πολλές φορές έχουμε αναδείξει αυτό το ζήτημα. Και όταν ο πρώην Υπουργός κ. Γιαννίτσης έφερε το δικό του νομοσχέδιο και μιλούσε για κεφαλαιοποιητικό αναδιανεμητικό σύστημα και για ελλείμματα των ταμείων, εμείς βάζαμε το θέμα του τι έγινε από το ’50 και μετά. Δεν είναι καινούργιο.
      Το θέμα όμως είναι το εξής: Ακούστηκε από αυτό το Βήμα -αν όχι απ’ αυτό το Βήμα, στην επιτροπή μάλλον- ένα επιχείρημα. Και αυτό το επιχείρημα αναδείχθηκε κυρίως από την Αξιωματική Αντιπολίτευση. Βέβαια και η Νέα Δημοκρατία αν ήταν αξιωματική αντιπολίτευση, το ίδιο θα έλεγε: Αν, λέει, ζητήσουμε τώρα να επιστραφούν όλα τα χρήματα, πάλι θα την πληρώσει ο λαός. Από πού θα επιστραφούν; Θα φορολογηθεί ο λαός και θα πληρώσει. Αυτό είναι ένα επιχείρημα που τα τελευταία χρόνια ακούγεται όχι μόνο για τα σκάνδαλα, αλλά για όλα τα ζητήματα. Μια εκδοχή του επιχειρήματος είναι ότι δεν αντέχει η οικονομία, ότι δεν μπορούμε να ξεφύγουμε από τους δημοσιονομικούς δείκτες, από την Ο.Ν.Ε., τη σύγκλιση, κ.λπ.. Άρα, για αυτά που θα δίνουμε πρέπει να λάβουν υπ' όψιν ότι η οικονομία δεν αντέχει. Για μας αντέχει και παραντέχει. Εν πάση περιπτώσει, αν δεν είχε αντοχή για όλους, τότε δεν θα μιλάγαμε και δεν θα είχαμε καμμία αντίρρηση. Αλλά δεν αντέχει ό,τι συμφέρει το λαό. Ένα ζήτημα είναι αυτό.
      Υπάρχει και μια άλλη λογική που λέει: «Μα, η Κυβέρνηση θα τα μετακυλήσει στο λαό σε βάθος χρόνου». Εδώ πρόκειται πραγματικά για μια ομολογία. Ως ένα βαθμό είναι έτσι. Αλλά με αυτήν τη λογική δεν μπορούμε να διεκδικούμε τίποτα. Γιατί όταν ζητάμε αυξήσεις, στην ουσία δεν είναι ονομαστικές οι αυξήσεις; Αφού από το άλλο χέρι μπορεί να μας τα πάρει με άλλους τρόπους. Αυτό δηλαδή είναι μια ομολογία ότι ο λαός δεν μπορεί να διεκδικεί τίποτα, παρά μόνον ό,τι του επιτρέπεται: «Κύριοι, μην ζητάτε, γιατί θα σας τα πάρουμε». Έτσι είναι, αλλά το Κομμουνιστικό Κόμμα Ελλάδας δεν κάνει μόνο τέτοιες προτάσεις. Αν κι εμείς βεβαίως ζητάγαμε μόνον αυξήσεις, δεν θα έφθανε αυτό. Ακριβώς εδώ μπαίνει το ζήτημα της γενικότερης στρατηγικής, διότι οι αυξήσεις πάντα θα είναι ονομαστικές και πάντα δεν θα τις εισπράττει ο λαός, όταν δεν συντρέχουν και άλλοι λόγοι. Και γι' αυτό η πολιτική μας από τη μια πλευρά έχει τη βελτίωση της θέσης των εργαζομένων και από την άλλη έχει τη ρήξη με την πλουτοκρατία. Ας το αφήσουμε όμως αυτό το ζήτημα. Επειδή είμαστε μπροστά στις εκλογές, να μας πουν τα κόμματα: Αυτή τη λογική, αυτό το επιχείρημα, το προβάλουν αντιστρατευόμενα την κυρίαρχη πολιτική ή το επιβάλουν σαν ένα επιχείρημα που λέει στο λαό «μην ζητάτε»; 
      Να πάμε τώρα στα ασφαλιστικά ταμεία. Θα ήθελα να θέσω το ζήτημα από το 1950 και μετά, όχι γι’ αυτό καθ’ αυτό το λόγο που το θέσαμε ως Κοινοβουλευτική Ομάδα -και πολύ καλά κάναμε- διότι εδώ αποδεικνύεται ότι αυτό που εμφανίζεται ως χρεοκοπία των ασφαλιστικών ταμείων έχει βάθος χρόνου. Τίποτα δεν χρεοκοπεί, τίποτα δεν μεγαλουργεί μέσα σε τρία, σε τέσσερα χρόνια, ακόμα και σε δέκα χρόνια. 
      Θα θέσουμε όμως μιαν άλλη πλευρά: Από τη στιγμή που έγιναν τα ασφαλιστικά ταμεία, τα οποία ορθώς κι εμείς τα θεωρούμε για εκείνη την περίοδο ως μια κατάκτηση των εργαζομένων, στην ουσία εντάχθηκαν μέσα σ’ αυτό που λέμε αγορά, όπως ήταν τότε η αγορά με περισσότερες κρατικές ρυθμίσεις και παρεμβάσεις. Θεωρήθηκαν τα έσοδα των ασφαλιστικών ταμείων ως ένα κεφάλαιο που κάπου πρέπει να αξιοποιηθεί. Από την πρώτη στιγμή δηλαδή αντιμετωπίστηκαν έτσι, ήταν και αυτό ένα είδος επιχείρησης. Βεβαίως, δεν είναι τυχαίο το γεγονός ότι από όλες τις κυβερνήσεις και από όλα τα κόμματα που κινούνται μέσα σ’ αυτήν τη λογική, οι ασφαλιστικές εισφορές θεωρούνται κόστος. Οι αμοιβές είναι κόστος. Όταν θεωρείς αυτά κόστος, μοιραία θα πεις ότι έχω ένα κεφάλαιο εδώ, δεν μπορεί να λιμνάζει, το κεφάλαιο πρέπει να επενδύεται και να βγάζει κέρδη. Και όταν έχουμε μια τέτοια ταξική κοινωνία και μια τέτοια ταξική πολιτική, τα κέρδη δεν αφορούν κέρδη για τους εργαζόμενους. Άλλωστε, οι ίδιοι ούτε διαχειρίζονται ούτε στην ουσία έχουν στην ιδιοκτησία τους τα ασφαλιστικά ταμεία. Επομένως, αυτό γίνεται για να κερδίσουν οι τράπεζες και οι επιχειρηματίες. 
      Η άλλη πλευρά είναι η εξής: Ακριβώς επειδή υπάρχει πρόβλεψη και θα καταλάβαιναν οι κυβερνήσεις ότι θα φτάναμε σε μια πορεία όπου θα έπρεπε και να αυξήσουν τις συντάξεις και να αυξηθεί η διάθεση χρημάτων για τα θέματα της υγείας και της πρόνοιας καθώς οι ανάγκες μεγαλώνουν, έπρεπε να βρουν ένα τρόπο να διασκεδάσουν τις τρύπες και την ψαλίδα που υπάρχει ανάμεσα στην στήριξη της κοινωνικής πολιτικής και της σύνταξης και της υγείας και σ' αυτό που πραγματικά είχαν τα ταμεία. Και ακριβώς έθεσαν το ζήτημα να παίξουν τα ασφαλιστικά ταμεία μ’ έναν τρόπο -κάτω βεβαίως από τις κρατικές οδηγίες- έτσι ώστε να κερδίσουν όχι πάνω από τα αποθεματικά, αλλά κατά κάποιον τρόπο να έχουν και άλλη μια πηγή χρηματοδότησης, με όποιο ρίσκο έχει αυτή. 
      Εμείς λοιπόν, πέρα από τη συγκεκριμένη πρόταση που καταθέσαμε γιατί είμαστε υποχρεωμένοι να στεκόμαστε στο σήμερα, στις συγκεκριμένες συνθήκες, θέλουμε να ανοίξουμε αυτό το θέμα για το λαό γενικότερα και όχι τόσο για το Κοινοβούλιο που τα ξέρει αυτά. Τι σύστημα κοινωνικής ασφάλισης πρέπει να υπάρχει; Και να θέσουμε και το ερώτημα: Είναι πραγματικά τριμερής η χρηματοδότηση; Κατάκτηση ήταν η τριμερής χρηματοδότηση. Κι εμείς επιμένουμε στην τριμερή τώρα. Γιατί αν παραιτηθούμε από την τριμερή, τότε θα αδειάσουν τα ασφαλιστικά ταμεία. Επί της ουσίας όμως, είναι τριμερής; Ποιος παράγει τον πλούτο σ’ αυτό τον τόπο; Οι εργαζόμενοι. Απλώς η εργοδοσία αφαιρεί ένα ακόμα μεγαλύτερο μέρος από τις αμοιβές που θα έδινε και το καταθέτει ως ασφαλιστική εισφορά, το κράτος από τα έσοδα που έχει, διαμορφωμένα κατά βάση από το λαό, δίνει ένα μέρος. Ξαναλέω: Δεν παραιτούμαστε από την τριμερή χρηματοδότηση. Βάζουμε, αν θέλετε, σαν θέμα και στόχο προς κατάκτηση στην πορεία να γίνει διμερής. 
      Εν πάση περιπτώσει, ήταν μια κατάκτηση που αποδεικνύεται ότι αποδυναμώνεται και χάνει και τη σημασία της στην πορεία. Και στις συνθήκες της ελεύθερης οικονομίας και της ελεύθερης αγοράς το παιχνίδι που παίζεται είναι το εξής: Τριμερής η χρηματοδότηση; Θα καθίσετε κάτω και θα δείτε πώς αυτά τα πράγματα θα επενδύονται στις τράπεζες, στο Χρηματιστήριο, στα δομημένα ή στα αδόμητα πια από ένα σημείο και μετά ομόλογα, μικρή είναι η διαφορά. Εν πάση περιπτώσει, θα δείτε πώς θα μπουν και πώς θα μετατραπούν σε κεφάλαιο προς επένδυση, για να κερδίζει και το κράτος, να κερδίζει και ο επιχειρηματίας και κάτι να εισπράττουν και οι εργαζόμενοι. 
      Επομένως, για να υιοθετήσω κι εγώ αυτό που υιοθετούν και τα άλλα κόμματα, τη μεταρρύθμιση και τον εκσυγχρονισμό, πραγματικά αυτό το σύστημα κοινωνικής ασφάλισης έχει ξεπεραστεί μ’ αυτή τη μορφή. Είναι εντελώς ξεπερασμένο. Με τη διαφορά ότι ή θα το προχωρήσεις μπροστά ή θα το πας ακόμα πιο πίσω. 
      Εμείς επιμένουμε. Αν θέλετε να παίζουμε κι εμείς με τους κανόνες που υπάρχουν σήμερα. Δεν μπορείς να αποστασιοποιηθείς εντελώς. Να επιστραφούν όλα τα κλεμμένα. Τέλος. Πολύ περισσότερο το λέμε αυτό και για έναν άλλο λόγο: Εδώ έχει αποδεσμευθεί εντελώς η συζήτηση για τα ελλείμματα –εμείς βγάζουμε και εισαγωγικά των ασφαλιστικών ταμείων- από αυτό που έχετε μπροστά, άμεσα, στο όνομα των ελλειμμάτων των ασφαλιστικών ταμείων, που εδώ τώρα δεν συζητιέται καθόλου: η εξίσωση ορίου συνταξιοδότησης ανδρών και γυναικών στα εξήντα πέντε, που είναι προ των πυλών μετά τις εκλογές. Τι θα γίνει; Εγώ δεν έχω ακούσει ούτε τη Νέα Δημοκρατία ούτε το ΠΑ.ΣΟ.Κ. να πουν κάτι. Τι είπε ο κ. Αλογοσκούφης; «Δεν μας δεσμεύει ο Ο.Ο.Σ.Α.». Καλά, τώρα κοροϊδευόμαστε; Δεν μας δεσμεύει ο Ο.Ο.Σ.Α.; Ο Ο.Ο.Σ.Α. ως οργανισμός μπορεί να μην σε δεσμεύει. Εδώ πέρα όμως οι επιχειρηματίες, οι πάντες, ό,τι εκφράζει ο Ο.Ο.Σ.Α., σε δεσμεύει. Αφού έχεις πολιτική υπηρέτησής τους. Το πολύ-πολύ να πεις «όχι σε δύο χρόνια, αλλά σε τέσσερα». Αυτό δεν παίζει κανένα ρόλο. Το ίδιο ισχύει και για το ΠΑ.ΣΟ.Κ.. Μήπως σιγά-σιγά δεν ανέβασε κατά πέντε χρόνια το όριο συνταξιοδότησης σε ορισμένες κατηγορίες εργαζομένων, για να πάμε προς εξίσωση, για να πούμε πιο έξυπνοι είναι αυτοί που δουλεύουν, ας πούμε, στο δημόσιο τομέα ή στον ιδιωτικό και γιατί να μην επεκταθεί και να γίνει παντού; Γιατί τώρα μιλάμε και για ισοτιμία στην εκμετάλλευση. Μιλάμε για επέκταση του ορίου συνταξιοδότησης εθελοντικά. Εμφανίζεται στα εξήντα επτά και μέχρι τα εβδομήντα ένα. Και όλα αυτά όταν ξύσεις το θέμα, γίνονται για να έχουν εισοδήματα τα ασφαλιστικά ταμεία.
      Από τη στιγμή λοιπόν που η εργατική δύναμη είναι εμπόρευμα, από τη στιγμή που η κοινωνική ασφάλιση είναι κόστος, θα έλεγα ότι είναι απολύτως λογική η επιλογή των συγκεκριμένων κομμάτων να ψάξουν να βρουν τρόπους να διαχειριστούν μια υπόθεση και να τη διαχειριστούν μ’ ένα τρόπο, ώστε να εμφανιστεί και σαν κοινωνική πολιτική και σαν πολιτική πρόληψης της κατάρρευσης των ασφαλιστικών ταμείων. Και μπροστά θα είναι το δίλλημα: ή καταρρέουν τα ασφαλιστικά ταμεία ή δέχεστε την αύξηση των ασφαλιστικών εισφορών, την παράταση του ορίου συνταξιοδότησης και όλα τα άλλα. Και θα πουν: έχεις να επιλέξεις ανάμεσα σε μια κοινωνική πολιτική που διασφαλίζει τα ασφαλιστικά ταμεία να επιβιώσουν για μια εικοσαετία –θυμόμαστε κάθε φορά και το δημογραφικό βέβαια έτσι γενικώς- ή από την άλλη μεριά πάμε στο απόλυτο μηδέν.
      Κάτω απ’ αυτή τη γενική θεώρηση προσπαθήσαμε να επεξεργαστούμε τις θέσεις μας για να λάβουν υπ' όψιν ότι έγινε σκάνδαλο, να λάβουν υπ' όψιν τα σκάνδαλα που προηγήθηκαν, να λάβουν υπ' όψιν όλη την ιστορική πορεία του συστήματος κοινωνικής ασφάλισης. Γιατί αν αυτό ήταν ένα μεμονωμένο ή συγκυριακό ζήτημα, θα μπορούσαμε να το λύσουμε χωρίς να γίνει τέτοιος θόρυβος.
      Από αυτή την άποψη εμείς χτυπάμε καμπάνα. Και εδώ θα πούμε εάν είναι διατεθειμένη η Κυβέρνηση και η Αντιπολίτευση –δεν ξέρω πως θα είναι τα πράγματα μετά τις εκλογές- να βγουν στην επιφάνεια ακόμη περισσότερα σκάνδαλα με όλα αυτά που βλέπουμε να συντελούνται. 
      Να πούμε εδώ καθαρά ότι και τα δυο κόμματα δεν φοβούνται την συζήτηση για τα σκάνδαλα, φροντίζοντας βέβαια το ένα να τα φορτώνει στο άλλο και να επιμερίζει τις ευθύνες διότι αυτή η συζήτηση καλλιεργεί και την εξής αντίληψη. Χρήματα υπάρχουν και κάποιοι τα τρώνε. Να πούμε δε καθαρά αυτά που τρώνε με τις μίζες και με τις κλοπές –που πρέπει να πάνε φυλακή και κάτι παραπάνω, δεν το συζητάμε- είναι πολύ λιγότερα από αυτά που κλέβονται νομίμως από το λαό. Αυτό δεν σημαίνει ότι δεν μας ενδιαφέρουν τα σκάνδαλα, διότι στο κάτω κάτω αυτοί που παίρνουν τις μίζες διαμορφώνουν και ένα κύκλο γύρω τους και από τους παρακάτω, υπαλλήλους, παραϋπαλλήλους κ.λπ. Δεν μπορεί να κλέβουν πέντε. Για να κλέψουν πέντε, έτσι όπως είναι οι συνθήκες, πρέπει να βάλουν και άλλους πενήντα στο κόλπο. Αποκλείεται να κλέβουν πέντε. Μόνο όταν γίνεται ληστεία στην τράπεζα πάνε πέντε. Ίσως να έχουν και κανένα μέσα από την τράπεζα που να τους έχει δώσει στοιχεία. Δεν είναι εύκολο να κλέψεις τα ασφαλιστικά ταμεία, δεν είναι εύκολο να κλέψεις κοινοτικά ποσά αν φυσικά δεν έχεις εξαγοράσει και την συμμετοχή πολλών άλλων. Υπάρχει και η μαρίδα η οποία μαρίδα μπορεί να πάει και στη φυλακή στο κάτω κάτω. Θα πάει μερικά χρόνια φυλακή αφού φυσικά θα έχει εξασφαλίσει πρώτα το μέλλον της. 
      Φυσικά δεν τα λέμε όλα αυτά για να υποβαθμίσουμε τη σημασία των σκανδάλων. Εμείς αυτό λέμε  τουλάχιστον στον ελληνικό λαό και στους εργαζόμενους  ότι εάν γίνεται τόση φασαρία και βγήκαν τόσα μαχαίρια και προεκλογικά βεβαίως για να δούμε ποιος είναι ο πιο έντιμος ή ο λιγότερο έντιμος για τα σκάνδαλα, δεν πρέπει να ξεχνάς ότι αυτά που σου παίρνουν με τα σκάνδαλα είναι παρωνυχίδα σε σχέση με αυτά που σου παίρνουν νόμιμα. 
      Εν πάση περιπτώσει, είναι και μια ευκαιρία –άμα τελειώσει αυτό το νομοσχέδιο- προεκλογικά να ανοίξουν τα χαρτιά. Ποιο θα είναι το σύστημα κοινωνικής ασφάλισης. Όχι αιχμές, θα αυξήσω τις συντάξεις! Αυτό δεν λέει τίποτα. Διότι μπορεί να πεις ότι θα αυξήσω τις συντάξεις κατά 100 ευρώ αλλά αυτό δεν λέει τίποτα. Θα πρέπει να πεις όλη την πολιτική για το σύστημα. Γιατί ξαναλέμε. Αυξήσεις μπορεί να υποσχεθείς και να κάνεις μια διάχυση αυτού του κόστους στο λαό ή ένα τμήμα των εργαζομένων που λίγο αντέχει να πληρώσει αυτούς που δεν αντέχουν τώρα.
      Από αυτή την άποψη εμείς δεν μπορούμε να ψηφίσουμε το νομοσχέδιο, όχι γιατί το έφερε η Νέα Δημοκρατία, αλλά γιατί είναι έξω από τις θέσεις μας. Από την άλλη μεριά ζητάμε συνολική καταδίκη των σκανδάλων. Έχει συνυπευθυνότητα και το ΠΑ.ΣΟ.Κ.. Όχι γιατί θέλουμε να κάνουμε αντιπολίτευση στο ΠΑ.ΣΟ.Κ. αλλά γιατί δεν μπορούμε να κλείσουμε τα μάτια. Άλλωστε, όπως ξέρετε, δεν μας ενδιαφέρει να παίξουμε ανάμεσα στα δυο κόμματα. Έχουμε καθαρή θέση και από αυτή την άποψη ούτε μας ενδιαφέρει να βάλουμε σε μια πλάστιγγα αν το ΠΑ.ΣΟ.Κ. έχει κάνει περισσότερα από την Νέα Δημοκρατία ή όχι. Δεν βγάζεις άκρη. Σημασία έχει η γενική πολιτική. Βέβαια όσο περισσότερα χρόνια έχεις τόσο περισσότερα ενδεχομένως κακά έχεις κάνει. Δεν είναι εκεί πέρα το θέμα. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Απασχόλησης και Κοινωνικής Προστασίας.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, όταν την προηγούμενη βδομάδα προσερχόμουν στην Διαρκή Επιτροπή για να συζητήσουμε εκεί το σχέδιο νόμου που τώρα συζητάμε στην Ολομέλεια, είπα ότι το προσεγγίζω με την πρόθεση συνεννόησης. Και θέλω να βεβαιωθείτε ότι αισθάνομαι πως την υπόσχεσή μου αυτή την τήρησα δεδομένου ότι στις νομοτεχνικές βελτιώσεις τις οποίες σας διένειμα θα δείτε πως έχω καταβάλει προσπάθεια και έχω αποδεχθεί αρκετές από τις προτάσεις οι οποίες διατυπώθηκαν από τις πτέρυγες της Αντιπολίτευσης. Βεβαίως η αποδοχή αυτή δεν μπορούσε και δεν πιστεύω να το φαντάστηκε κανείς εκ των συναδέλφων που το πρότειναν να αλλοιώσει την κεντρική πολιτική γραμμή του συγκεκριμένου νομοθετήματος.
      Θέλω, λοιπόν, να πω ότι αυτό το θεσμικό πλαίσιο, που δι εμού φέρνει η Κυβέρνηση ενώπιόν σας, είναι πολύ συγκεκριμένο και πολύ συστηματικό. Είναι εναρμονισμένο με την κρατούσα ευρωπαϊκή πρακτική, αλλά και προσαρμοσμένο στην ελληνική πραγματικότητα. Διατηρεί και ενισχύει σε μερικά σημεία την πλήρη αυτονομία των ταμείων σε θέματα επενδύσεων αλλά αναδεικνύει και προσδιορίζει την ανάληψη συγκεκριμένων και πραγματικών ευθυνών εκ μέρους των διοικήσεών τους.
      Θέλω τώρα, κυρίες και κύριοι συνάδελφοι, να κάνω μερικές παρατηρήσεις στα σημαντικότερα, κατά την άποψή μου, απ’ όσα ελέχθησαν μέχρι τώρα και γενικώς γράφονται και λέγονται.
      Πρέπει καταρχήν να ξεκαθαρίσουμε ότι το όριο του 23% παραμένει 23%. Διαφοροποιείται το περιεχόμενό του. Μέχρι σήμερα στο 23% ήταν μόνο τα αμοιβαία κεφάλαια και οι μετοχές. Και βεβαίως αυτό το 23% είχα την ευκαιρία στην Επιτροπή να σας πω ότι από ορισμένα ταμεία έχει φθάσει στο 40%, στο 45%, στο 60% και στο 65%. 
      Τα ομόλογα, είτε τα απλά είτε τα συνθέτου μορφής ήσαν απολύτως ελεύθερα, ήσαν δηλαδή στο 77%. Και διερωτώμαι. Μπορεί να σταθεί η επιχειρηματολογία όταν ερχόμαστε και λέμε ότι το 2% μόνο μπορεί να διατίθεται στα σύνθετα ομόλογα, να έρχεται ο οιοσδήποτε και αυτή την απόφαση να την επικρίνει; Λυπούμαι, αλλά με αυτές τις θέσεις στρεβλώνεται η πραγματικότητα. 
      Έγινε λόγος  επίσης και δεν αρέσει καθόλου και για την ρύθμιση που αφορά στην καταβολή των τόκων εκ μέρους του δημοσίου σε σχέση με την τροπολογία την οποία θα συζητήσουμε αύριο και εκεί θα πούμε περισσότερα.
      Θέλω όμως να σας πω κυρίως, αγαπητοί συνάδελφοι του ΠΑ.ΣΟ.Κ., το εξής. Ο Πρόεδρος του κόμματός σας κ. Παπανδρέου, προ τριάντα, σαράντα ημερών απευθυνόμενος στην κυβερνητική πτέρυγα έλεγε: «Η Κυβέρνηση οφείλει να φέρει άμεσα νομοθετική ρύθμιση με την οποία θα αποκαθιστά την περιουσία των ταμείων, νομοθετική ρύθμιση με την οποία θα αναλαμβάνει και θα αποκαθιστά τις ζημιές που προκλήθηκαν στα ταμεία».
      Όλοι υποστηρίξατε την ανάγκη να κλείσει η επαναγορά του ομολόγου των 280.000.000 ευρώ, γιατί εάν δεν έκλεινε, λέγατε, θα επροκαλείτο ζημία, 40.000.000 έλεγαν κάποιοι, 42.000.000 έλεγαν κάποιοι άλλοι. Εκεί υπήρχε μια δυσχέρεια. Η δυσχέρεια αφορούσε σε αυτά τα 3.000.000 ευρώ που αφορούσαν σε ένα συγκεκριμένο ποσό τόκων ενός συγκεκριμένου χρονικού διαστήματος που διακρατήθηκε το ομόλογο. Και αυτά προστέθηκαν με την απόφαση της Κυβέρνησης που οριστικοποιείται με την τροπολογία που φέρνουμε αύριο.
      Εγώ θέτω ένα απλό ερώτημα. Πόσα χρήματα επιτέλους θέλατε να χαθούν; Πόσα χρήματα θέλατε να είναι η βλάβη των ταμείων; Τα 42.000.000 ευρώ ή τα 3.000.000, τα οποία –έχει λεχθεί και αυτό πολλές φορές- προκύπτουν από ένα ποσό μεγαλύτερο των 5.000.000 ευρώ, το οποίο είναι το αποτέλεσμα μιας πολύ καλής συμφωνίας η οποία έγινε κατά την αναδοχή του ομολόγου.
      Συμφωνείστε λοιπόν. Έπρεπε να μην δώσει η Κυβέρνηση αυτά τα 3.000.000 ευρώ και να μην ολοκληρωθεί η διαδικασία της επαναγοράς, οπότε κατά τους δικούς σας ισχυρισμούς θα υπήρχε απώλεια 42.000.000 ευρώ ή να σπεύσει να κάνει αυτό το οποίο έκανε και να υπάρχει από πλευράς κρατικού προϋπολογισμού από το πολύ συγκεκριμένο ποσό που σας ανέφερα, αυτή η έκτακτη κρατική επιχορήγηση των 3.000.000 ; 
      Με αυτούς τους συλλογισμούς μου, όπως είπα και στην Επιτροπή, δεν ισχυρίζομαι ότι δεν υπάρχουν ευθύνες, δεν ισχυρίζομαι ότι δεν υπήρξαν παράτυπες ή παράνομες ενέργειες. Αυτές όμως δεν αφορούν την Κυβέρνηση. Και αυτές τις ερευνούν δύο εισαγγελείς. Αύριο ορίζεται και επόπτης εφέτης ανακριτής. Ερευνάται από την υπό τον κ. Ζορμπά αρχή και βεβαίως, ερευνάται από την επιτροπή κεφαλαιαγοράς, η οποία και αποκάλυψε το όλον θέμα. Θυμηθείτε και πείτε μου και εμένα μία περίπτωση, όπου για οποιοδήποτε θέμα έγινε τόσο εκτεταμένη και τόσο πολυεπίπεδη έρευνα. Μία περίπτωση θέλω. 
      Κάνετε όμως και κάτι άλλο, κύριοι συνάδελφοι του ΠΑ.ΣΟ.Κ, και παρασύρονται και ορισμένοι συνάδελφοι και από άλλα κόμματα. Περιφέρετε και διαδίδετε ένα μύθο. Λέτε ότι χάθηκαν λεφτά από τις επενδύσεις αυτών των ταμείων.  «Φέρτε πίσω τα κλεμμένα λεφτά που χάθηκαν από αυτές τις επενδύσεις». Αυτό είναι μύθος, κύριοι συνάδελφοι, και όσοι το υποστηρίζουν ή ψεύδονται ή δεν έχουν καμία ιδέα και καμμιά γνώση της πραγματικότητας. 
      Ακούστε λοιπόν,  ορισμένους αριθμούς για τα πολύ συγκεκριμένα ομόλογα των πολύ συγκεκριμένων ταμείων. Το ομόλογο του Ταμείου Επικουρικής Ασφάλισης Δημοσίων Υπαλλήλων αγοράστηκε 100.000.000 και επωλήθη με την επαναγορά 101.095.000. Όφελος 1.095.000 ευρώ. Το Ταμείο Επικουρικής Ασφάλισης Προσωπικού Οργανισμών Κοινωνικής Ασφάλισης έδωσε 80.000.000 ευρώ και εισέπραξε 80.876.000 ευρώ. Διαφορά 876.000 ευρώ. Το Ταμείο Επικουρικής Ασφάλισης Υπαλλήλων Φαρμακευτικών Εργασιών κατέβαλε 55.000.000 ευρώ και εισέπραξε 55.602.000 ευρώ. Διαφορά 602.000 ευρώ. Το Ταμείο Συντάξεων Εφημεριδοπωλών και Υπαλλήλων Πρακτορείων κατέβαλε 45.000.000 ευρώ και εισέπραξε 45.493.000 ευρώ. Διαφορά 493.000 ευρώ. Και αυτά, κύριοι συνάδελφοι, σε ελάχιστους μήνες. 
      Πού είναι λοιπόν, η απώλεια; Πού είναι τα λεφτά που χάθηκαν και ο μύθος τον οποίο περιφέρετε στην ελληνική κοινωνία στρεβλώνοντας την πραγματικότητα; Επαναλαμβάνω, για να νιώθετε καλά, ότι ό,τι υπήρξε ως μεγάλη προμήθεια, ως παράτυπη πράξη, ως μεγάλη και ανεπίτρεπτη διακίνηση του ομολόγου είναι ακριβώς αυτό που ερευνούν οι δικαστικές αρχές. Και βεβαίως, και θα εντοπιστούν οι ευθύνες και θα αποδοθούν οι ευθύνες. Αυτά όμως δεν έχουν να κάνουν με τα συγκεκριμένα χρήματα που κατέβαλαν τα ταμεία και με αυτά που εισέπραξαν από την επαναγορά. 
      Ελέχθη κάτι για την περιουσία των ταμείων. Η πραγματικότητα είναι ότι το 1999-2002 η περιουσία των ταμείων μειώθηκε κατά 13,4% που σημαίνει 1,6 δισεκατομμύρια.  Το 2005  η περιουσία των ταμείων ανήλθε σε 29.000.000.000 από 22.000.000.000 που ήταν το 2003 και σήμερα η περιουσία αυτή, το αποθεματικό είναι λίγο παραπάνω από 31.000.000.000 ευρώ. Αποφασίστε λοιπόν, κύριοι συνάδελφοι του ΠΑ.ΣΟ.Κ. ποια είναι  η περίοδος που χάθηκαν τα λεφτά. Το 1999 με το γνωστό ράλι και το γνωστό έγκλημα του Χρηματιστηρίου ή σήμερα; Αποφασίστε το εσείς. Όσοι μας βλέπουν και μας ακούν να είστε βέβαιοι ότι καταλαβαίνουν. 
      Το κακό δε είναι, επειδή είστε ένα μεγάλο κόμμα και έχετε πολλά χρόνια κυβερνήσει τον τόπο, ότι όλα αυτά τα κάνετε για εντυπωσιασμό. Και πλέον αυτού, έχετε την ψευδαίσθηση ότι με τέτοιου επιπέδου επιχειρηματολογία κερδίζετε και την εμπιστοσύνη της ελληνικής κοινωνίας. Και βεβαίως, διαψεύδεστε από τις μετρήσεις διαψεύδεστε από το κλίμα και σύντομα, όταν διεξαχθεί εκλογική αναμέτρηση, θα διαψευστείτε και από την ψήφο των Ελληνίδων και των Ελλήνων. 
       Υπάρχουν και δικά σας στελέχη άλλωστε, τα οποία με νηφαλιότητα σάς λένε ότι τα ομόλογα δεν φτάνουν, για να περπατήσετε ως κόμμα. Σας το λένε με δηλώσεις πολύ συγκεκριμένες. Έχετε όμως εδώ και τρεις μήνες εμμείνει ανιαρά και μονότονα στο θέμα των ομολόγων. 
      Σας ενόχλησε, κύριοι συνάδελφοι, το ότι μίλησα για χαλαρότητα του θεσμικού πλαισίου. Κατ’ αρχάς, εγώ δεν ισχυρίστηκα ποτέ ότι αυτό το πολύ αρνητικό γεγονός, το οποίο συνέβη τους  τελευταίους μήνες, οφείλεται στο κακό θεσμικό πλαίσιο. Είπα ότι το χαλαρό θεσμικό πλαίσιο, η μη συστηματική και μεθοδική πρόβλεψη διαφόρων ρυθμίσεων συνέβαλε αποφασιστικά και είπα ότι φταίει και η έλλειψη ενός συστηματικού θεσμικού πλαισίου. 
      Όμως, επί κυβερνήσεων του κόμματός σας φέρατε δεκατρείς νόμους και μεγάλη σειρά προεδρικών διαταγμάτων, κοινών υπουργικών αποφάσεων και υπουργικών αποφάσεων. Είναι χαρακτηριστικό, αγαπητέ συνάδελφε, κύριε Παπαϊωάννου, που έχετε διατελέσει Υπουργός Απασχόλησης, ότι οι έξι από αυτούς τους δεκατρείς νόμους ήλθαν μετά το 1999, που πράγματι κάνατε ένα νόμο- πλαίσιο πιο συστηματικό απ’ ό,τι στο παρελθόν.  Και ισχυρίζεστε ότι αυτό το νομοθέτημα, που προσπαθεί να βελτιώσει με τον πολύ συστηματικό και μεθοδικό τρόπο και το κάνει με σημαντική επιτυχία –τίποτα δεν είναι απόλυτο σε αυτήν τη ζωή- δεν είναι καλύτερο από τη διάχυση, τον κατακερματισμό και την πολυνομία που έχουν προκαλέσει δεκατρία δικά σας νομοθετήματα; Αυτή λοιπόν, είναι η χαλαρότητα και τίποτα παραπάνω, τίποτα παρακάτω. 
      Διακινείτε επίσης και κάτι άλλο -και κυρία Γενική Γραμματεύ του Κομμουνιστικού Κόμματος Ελλάδας, νομίζω ότι το ισχυρίζεστε και εσείς- ότι τα αποθεματικά των φορέων κοινωνικής ασφάλισης στην Τράπεζα της Ελλάδος κατετίθεντο ατόκως. Δεν είναι ακριβές αυτό. Έχω -και θα καταθέσω στα Πρακτικά- ότι με την 433 απόφαση της Νομισματικής Επιτροπής το 1951 αρχίζει η έντοκος αντιμετώπιση αυτών των αποθεματικών, η έντοκος αξιοποίηση με κάποιο 5%. Το 1954 γίνεται 4%, το 1975 επανέρχεται στο 5%, το 1977 στο 6%, το 1979 στο 10%, το 1980 στο 11,5% και ακολουθεί μία πορεία που, όπως γνωρίζετε, παραλληλίζεται με τον πληθωρισμό, φτάνει κάποια στιγμή στο 18,1% και σήμερα είναι 3,9%. Άλλο λοιπόν, βάζουμε τα λεφτά άτοκα και δεν αποδίδουν τίποτα και άλλο αποδίδουν ένα τόκο. Δεν ξέρω ποιον τόκο έχετε εσείς στο νου σας ούτε ποιόν τόκο έχει το ΠΑ.ΣΟ.Κ. στο νου του. Αυτό όμως είναι άλλης τάξεως θέμα.
    Τα αποθεματικά κατατίθενται στην Τράπεζα της Ελλάδος. Και πρέπει να πω ότι ισχυρίστηκε ο κ. Παπαϊωάννου ότι από το 1999 και μετά δίδεται τόκος. Αυτά δεν είναι ακριβή. 
    Λέχθηκε κάτι για τα ακίνητα. Ήταν ένας περίτεχνος συνδυασμός τον οποίον επιχείρησε ο συνάδελφος  κ. Γείτονας. Νομίζω και εσείς, κύριε συνάδελφε, από το Κομμουνιστικό Κόμμα. Οι ρυθμίσεις που αφορούν στα ακίνητα με τον τελευταίο νόμο του Υπουργείου Οικονομίας έχουν εξαιρέσει τα ακίνητα που ανήκουν στα ταμεία. Εμείς δε όταν καταρτίσαμε αυτό το θεσμικό πλαίσιο κάναμε πολύ προσεκτική προσέγγιση εξαιρώντας και εμείς. Δηλαδή, δεν βάζουμε τους κανόνες αξιοποίησης που περιέχονται σε εκείνο το νόμο στο δικό μας θεσμικό πλαίσιο. Μην ανησυχείτε δεν διατρέχουν κανέναν κίνδυνο ούτε τα ακίνητα ούτε τα κινητά των ασφαλιστικών ταμείων ούτε οι αξίες και τα αποθεματικά τους. Με αυτό το θεσμικό πλαίσιο καταβάλλεται προσπάθεια περιφρούρησής τους, διασφάλισής τους αλλά και αξιοποίησή τους με τον καλύτερο δυνατό τρόπο.
    Τέλος, κύριε Πρόεδρε, κλείνω διότι πρέπει να αναφερθώ και στην πρόταση για εξεταστική επιτροπή την οποία κατέθεσε το ΠΑ.ΣΟ.Κ.. Άκουσα ότι την υποστηρίζει και ο Συνασπισμός. Είπα προηγουμένως ότι δυο εισαγγελείς, ένας επόπτης εφέτης ανακριτής που νομίζω ότι ορίζεται σήμερα και η υπό τον κ. Ζορμπά Ανεξάρτητη Αρχή και η Επιτροπή Κεφαλαιαγοράς διερευνούν το θέμα. Είναι δυνατόν να κάνετε πρόταση για σύσταση εξεταστικής επιτροπής όταν υπάρχει αυτή η έρευνα που φαίνεται, για να μην πω ότι είναι βέβαιο, ότι τουλάχιστον από την πλευρά της δικαιοσύνης σε πολύ λίγες μέρες θα δώσει αποτελέσματα; Τι να προσφέρει η εξεταστική επιτροπή; 
    Έχω απάντηση σ’ αυτό. Να προσφέρει κομματικό μικρεμπόριο στο οποίο θέλετε να επιδίδεστε. Αυτό δεν είναι δυνατόν να γίνει επιτρεπτό από την Πλειοψηφία, κυρίες και κύριοι συνάδελφοι. Δεν υπάρχει κανένας λόγος όταν υπάρχει τέτοια βαθιά και πολυεπίπεδη έρευνα να προστεθεί και εξεταστική επιτροπή. Αυτή η Κυβέρνηση δεν έχει τίποτε να κρύψει και τίποτε να φοβηθεί. Εσείς συγκαλύπτατε. Εμείς αποκαλύπτουμε. Εσείς προστατεύατε φίλους, συγγενείς και κομματικά στελέχη. Εμείς αυτά δεν τα υπολογίζουμε και υπάρχουν αποδείξεις γι’ αυτό. Είναι, λοιπόν, χρήσιμο και την πολιτική σας πράξη και τους πολιτικούς σας λόγους κάπως να τους συνδέετε με το παρελθόν, διότι έχετε παρελθόν. Η προσπάθεια δε του κυρίου Προέδρου του ΠΑ.ΣΟ.Κ. να αποτάξει το παρελθόν, νομίζω ότι δεν είναι επιτυχής, διότι δεν βρίσκεται στα πράγματα και στη ζωή. Το παρελθόν μας, μας ακολουθεί όλους μας. Προσέξτε το αυτό το πράγμα.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των Αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων».
    Επίσης, οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας κατέθεσε σχέδιο νόμου: «Σύσταση Πανελληνίου Συλλόγου Φυσικοθεραπευτών και άλλες διατάξεις».
    Παραπέμπεται στην αρμόδια Διαρκή Επιτροπή.
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, ξεκινώ ακριβώς από κει που τελείωσε ο κύριος Υπουργός. Ναι, κύριε Υπουργέ, έχουμε παρελθόν. Είμαστε υπερήφανοι για το παρελθόν μας. Ελάτε εδώ να συγκρίνουμε δεκαοκτώ χρόνια ΠΑ.ΣΟ.Κ. μετά τη μεταπολίτευση και δεκαπέντε χρόνια Νέας Δημοκρατίας. Να συγκρίνουμε προσφορές πολιτικών αρχηγών, τομές, αλλαγές, ανακατανομή εισοδήματος στη χώρα. Και επειδή ακριβώς είμαστε υπερήφανοι για το παρελθόν μας είναι εκείνο που μας δίνει την προοπτική για το μέλλον. Όταν ο λαός αρχίσει να κάνει συγκρίσεις θα φανεί. Σας θυμίζω τη θλιβερή περίοδο 1990-1993 και τη χειρότερη παρένθεση της περιόδου που διανύουμε. 
    Και έχουμε και παρελθόν, κύριε Υπουργέ, στο χώρο της κοινωνικής ασφάλισης. Αυτό ας το ακούσουν όλες οι πτέρυγες της Βουλής που θέλουν να ισοπεδώνουν τα  πράγματα και τα γεγονότα. Με το ΠΑ.ΣΟ.Κ. επεκτάθηκε το Ι.Κ.Α. σε όλη τη χώρα. Τι κάνατε από το 1974 μέχρι το 1982; Το ΠΑ.ΣΟ.Κ. μετέτρεψε τον Ο.Γ.Α. σε κύριο Ταμείο Ασφάλισης Αγροτών. Και να θυμίσω εδώ στους συναδέλφους του Κομμουνιστικού Κόμματος ότι αυτό έγινε με χρηματοδότηση δυο από το κράτος και ένα από τους αγρότες  λόγω της ευαισθησίας που είχαμε προς τον αγροτικό πληθυσμό. 
    Με το ΠΑ.ΣΟ.Κ. νομιμοποιήθηκαν οι οικονομικοί μετανάστες. Έτσι σήμερα το Ι.Κ.Α. έχει ανάσες για τις οποίες θα συζητήσουμε ξεχωριστά μετά από λίγες ημέρες. Με το ΠΑ.ΣΟ.Κ. θεσμοθετήθηκε το Ε.Κ.Α.Σ.. Μπορείτε να μας πείτε μια δική σας θετική συμβολή στο χώρο της κοινωνικής ασφάλισης; Θα μπορούσα να μιλάω με τις ώρες αλλά με ενδιαφέρει να μιλήσω για το σχέδιο νόμου.
    Ποιο σχέδιο νόμου, κύριε Υπουργέ; Ήρθε να καλύψει μόνο επικοινωνιακές σκοπιμότητες. Τα είπαν οι συνάδελφοι και ο εισηγητής μας. Πού είναι το πόρισμα της Επιτροπής Θωμόπουλου σε σχέση με τις αλλαγές; Ο κ. Παναγιωτόπουλος τη συνέστησε. Πού είναι το πόρισμα της Επιτροπής του κ. Τσιτουρίδη; Φτιάξατε επιτροπές γι’ αυτά τα ζητήματα. Και φέρνετε σήμερα ένα σχέδιο νόμου που υλοποιεί μια άλλη πολιτική, μια πολιτική των προκατόχων αυτής της Κυβέρνησης. Αναφέρομαι στη Νέα Δημοκρατία αλλά και στο απώτερο παρελθόν. Γιατί; Γιατί, πυρήνας όλων των ρυθμίσεων ήταν να μην υπάρχουν πολιτικές ρίσκου από τα ασφαλιστικά ταμεία. Εμείς δεν συμφωνούσαμε να υπάρχει μεγάλη επικινδυνότητα. Και όμως ο κύριος Υπουργός πριν ακόμα πάει στο Υπουργείο, όχι προφανώς με δική του πολιτική επιλογή γιατί εδώ δυστυχώς το Υπουργείο Οικονομίας έχει αποφασίσει, ουσιαστικά θέλει να μετατρέψει τους σημερινούς φορείς κοινωνικής ασφάλισης σε χρηματιστηριακές εταιρείες. Θυμηθείτε την προηγούμενη τροπολογία. «Σύμφωνη γνώμη του Προέδρου της Επιτροπής Κεφαλαιαγοράς» προκειμένου να διορισθεί κάποιος πρόεδρος ασφαλιστικού ταμείου. Τα πήγαμε στον κ. Πιλάβιο. Προχθές έγιναν αυτά.
    Με ποια υποδομή τα ασφαλιστικά ταμεία θα κάνουν αυτά που λέτε σήμερα και που αυξάνουν το επενδυτικό ρίσκο; Θέλετε να σας πω ποιες είναι αυτές οι διατάξεις; Αφήστε το 23%. Όσο θέλετε το έχετε πάει. Διαβάστε τις ρυθμίσεις σας στα συγκεκριμένα άρθρα. Όσο θέλετε, ανεξέλεγκτα. Τι σημαίνει παροχή δυνατότητας στα ταμεία να επενδύουν σε συμβόλαια μελλοντικής εκπλήρωσης και δικαιώματος και προαίρεσης Χρηματιστηρίου Αθηνών. Ποια είναι αυτά τα συμβόλαια μελλοντικής εκπλήρωσης; Τι σημαίνει συγχρηματοδοτήσεις έργων, τα περίφημα Σ.Δ.Ι.Τ., χωρίς προδιαγραφές; Τι σημαίνει απεριόριστη επένδυση σε ρέπος; Ήταν τυχαίο που εμείς είχαμε περιορίσει τα ρέπος; Τι σημαίνει επενδύσεις σε σύνθετα ομόλογα; 
    Και ερχόσαστε εδώ σήμερα, κύριε Υπουργέ, και μιλάτε για αλήθειες και δεν λέτε την αλήθεια. Ήταν τα δομημένα ομόλογα όπως τα άλλα ομόλογα; Ήταν το ίδιο προϊόν; Δεν έπρεπε να είναι στους περιορισμούς του 23%; Και ξέρετε ότι όσοι δεν λένε την αλήθεια ή όσοι λένε τη μισή αλήθεια, κάνουν κίνηση αδυναμίας. Σας φέρνω ένα παράδειγμα για να δείτε πόσο λέτε την αλήθεια. Πόσο είναι σήμερα οι επενδύσεις σε μετοχές; Είναι περίπου 5.000.000.000 ή 6.000.000.000 εάν δεν το γνωρίζω καλά, μαζί με τα έντοκα γραμμάτια του ελληνικού δημοσίου.
      Πόσο αντιπροσωπεύουν αυτά τα 5.000.000.000; Είναι παρακάτω από το 20% ναι, ή όχι, όταν ισχυρίζεται ο Υπουργός –και είναι αλήθεια- ότι είναι περίπου 30.000.000.000 το σύνολο της περιουσίας των ασφαλιστικών ταμείων; Πού είναι, λοιπόν, το σαράντα και το πενήντα και το εξήντα, που ακούσαμε από τον κύριο Υπουργό; Γιατί, αν το υπολογίσουμε με το 20%, μιλάμε για κάτω από 6.000.000.000. Αν τώρα, ένα ταμείο έχει κάνει υπερβάσεις, τα έχει διαπιστώσει, κύριε Υπουργέ, η Τράπεζα της Ελλάδος, αλλά εσείς καταργήσατε τη σχετική επιτροπή, σας έκανε υποδείξεις και οι προκάτοχοί σας –και είσαστε διάδοχος μιας Κυβέρνησης- δεν τόλμησαν να επιβάλουν ποινές γιατί ήθελαν να αλλάξουν όλη τη λογική, σας το είπαν και άλλοι συνάδελφοι, και σε σχέση με το δημόσιο χρέος, αλλά και από το γεγονός μιας και βρήκαμε περιουσία –έφυγε η κ. Παπαρήγα και όλοι οι συνάδελφοι του Κ.Κ.Ε., γιατί δεν θέλουν να τα ακούσουν αυτά- ας τα κάνουμε τζόγο. 
      ΕΚΤΟΡΑΣ ΝΑΣΙΩΚΑΣ: Είναι εδώ ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Εδώ είμαστε, κύριοι συνάδελφοι.
      ΜΙΛΤΙΑΔΗΣ ΠΑΠΑΙΩΑΝΝΟΥ: Είναι εδώ, αλλά ας ακούσει και να το βάλει καλά στο μυαλό του ότι το 1993 η περιουσία των ασφαλιστικών ταμείων ήταν 3.000.000.000 και τώρα είναι 30.000.000.000. Αυτά με τους νόμους του ΠΑ.ΣΟ.Κ. όχι του 1999. Θα σας τους διαβάσω άλλη μια φορά, κύριε Υπουργέ, για να λέτε την αλήθεια. Περί αυτού πρόκειται. Έγιναν, λοιπόν, 30.000.000.000. Το ίδιο είναι; Η ίδια πολιτική είναι; Δηλαδή αν διαβάσω καλύτερα, όχι τα δικά μου, αλλά αυτά που λέει στην εισηγητική έκθεση του κοινωνικού προϋπολογισμού η ίδια η Κυβέρνηση τι θα πείτε; Ακούστε, λοιπόν, κύριε Σκυλλάκο τι λέει και είναι και η αλήθεια, αλλά ας το ακούσει και ο κύριος Υπουργός: «Οι αποδόσεις των κατατεθειμένων στην Τράπεζα της Ελλάδος κεφαλαίων ήταν μέχρι το 1994 περιορισμένες». Αυτή είναι η αλήθεια. Επιτόκιο, κάτω από το επιτόκιο των τραπεζών, πολύ κάτω από τον πληθωρισμό. ‘Ακουσα και τον κ. Κουτσούκο να το επικαλείται.
      Από 1 Ιουνίου 1994, κύριε Υπουργέ –και μιας και είστε εκεί καλά είναι να τα μάθετε- με τη διαχείριση του κοινού κεφαλαίου από την Τράπεζα της Ελλάδος επιτυγχάνονται μεγαλύτερες αποδόσεις σε σχέση με τις αποδόσεις των επιτοκίων καταθέσεων ταμιευτηρίου. Γι’ αυτό, κύριοι συνάδελφοι, θα πάτε …
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): 
       Είναι φυσικό οι αποδόσεις να είναι μεγαλύτερες το 1994 αφού το επιτόκιο, 18%, ήταν πολύ υψηλό λόγω πληθωρισμού. Έχει σημασία για ποιό λόγο ήταν 18%. ‘Ηταν λόγω του πληθωρισμού. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Εσείς τα γράφετε. Είναι λάθος αυτά που γράφετε; Εγώ σας λέω το εξής: ‘Ηταν…
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μα, δεν το αρνούμαι αυτό που λέτε, αλλά σας λέω γιατί συνέβαινε. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Υπουργέ, τι κάνατε και αυξήσατε εσείς την περιουσία; Οι νόμοι του ΠΑ.ΣΟ.Κ. δεν την αύξησαν; Κάνατε κάτι που δεν το ξέρουμε; Να το ακούσουμε στη δευτερολογία σας. Περί αυτού πρόκειται. Και σας έχω αναλυτικά τους πίνακες για να δούμε ποιος λέει την αλήθεια και ποιος δεν λέει την αλήθεια στον ελληνικό λαό. 
      Και προχωράμε παραπέρα. Φτιάχνετε, μας λέτε, δύο επιτροπές. Τη μία επιτροπή τις κάνατε δύο. Ξέρετε γιατί; Για να βολέψουμε «ημετέρους». Τι σημασία έχει δηλαδή; Δεν μπορούσε να ήταν μια επιτροπή συμβουλευτική και ταυτόχρονα ελεγκτική; Θέλατε να την πάρετε από την Τράπεζα της Ελλάδος που την είχαμε εμείς για να σηματοδοτήσουμε την ανεξαρτησία του ελέγχου; Και το λέω, γιατί την παίρνετε τώρα. Ούτε καν τον πρόεδρο της επιτροπής περνάτε από τις κοινοβουλευτικές διαδικασίες. Τον ορίζετε αυθαίρετα σε μια τόσο σημαντική επιτροπή. Βάλτε τουλάχιστον ότι περνάει από τη διαδικασία της Βουλής. Πάλι την πλειοψηφία έχετε. Την έχετε σήμερα, δεν θα την έχετε αύριο ίσως. 
      Και βέβαια να πάμε στο περίφημο θέμα της τροπολογίας και θα το συνδέσω, κύριοι συνάδελφοι, με το μεγάλο θέμα της σύστασης εξεταστικής επιτροπής. Προφανώς και συμφωνούμε και θα σας επαναλάβω για άλλη μια φορά αυτό το οποίο έχουμε στην τροπολογία. Θα σας επαναλάβω τη θέση του Γιώργου Παπανδρέου: Δική μας καθαρή θέση είναι ότι όλα τα ταμεία και όχι μόνον το ένα ή τα τέσσερα, όλα, πρέπει να πάρουν πίσω όλα τους τα χρήματα στο ακέραιο και εντόκως, από τους εγκληματίες όμως, από τους συνενόχους -τώρα η Κυβέρνηση λέει, είμαι συνένοχη και δίνω με έκτακτη οικονομική ενίσχυση, προσέξτε, αυτά είναι χρήματα που δίνω μόνο για ένα ταμείο- και σε καμμία περίπτωση από τους ‘Ελληνες φορολογούμενους. Είπαμε δε ότι η επιστροφή αυτών των κλοπιμαίων δεν παραγράφει το έγκλημα, οι ευθύνες θα αναζητηθούν και θα καταλογιστούν. Προφανώς, θα καταλογιστούν από τη δικαιοσύνη αλλά θα έρθω μετά και στις πολιτικές ευθύνες. Αυτή είναι η καθαρή μας θέση. 
      Και προσθέσαμε στο κείμενο, κύριοι συνάδελφοι, ότι εσείς θέλετε να επεκτείνετε τον έλεγχο στο παρελθόν, εάν θέλει το Κ.Κ.Ε. να τον πάει από το 1950, αν θέλει ο Συνασπισμός να τον πάμε από το 1999, εμείς συμφωνούμε. Λοιπόν, κάντε δεκτή την πρόταση και κάντε διεύρυνση της πρότασης. Ξεκάθαρη είναι η θέση μας. Πού είναι λοιπόν αυτή τη στιγμή αυτό που λέτε ότι το ΠΑ.ΣΟ.Κ. κρύβεται ή, δεν θέλει σε ελέγχους του παρελθόντος; 
      ‘Όμως, κύριε Υπουργέ, τελικά θα μείνει η Κυβέρνηση σε αυτήν θα έλεγα τη θέση για ανίδεες διοικήσεις; Χθες σας είπε ο κ. Θωμόπουλος από την Τράπεζα της Ελλάδος ότι δεν ήταν καθόλου ανίδεοι αυτοί που έκαναν τις κομπίνες. Ειδικοί ήταν κυρίως, κύριοι συνάδελφοι. Μήπως ο κ. Παύλος Περράτης που διορίστηκε από τον κ. Αλογοσκούφη στο Μετοχικό Ταμείο Πολιτικών Υπαλλήλων, πρώην πρόεδρος της ‘Ενωσης Θεσμικών Επενδυτών, κύριοι συνάδελφοι της Νέας Δημοκρατίας, ήταν ανίδεος; Μήπως ο κ. Θεσπίδης, καθηγητής οικονομικών του Πανεπιστημίου Θεσσαλονίκης, ήταν ανίδεος; Οι ανίδεοι και οι έντιμοι δεν θα έκαναν αυτά που έκαναν οι δικοί σας, τα ξεφτέρια της Νέας Δημοκρατίας. Και αν θέλετε να πάμε παραπέρα σε όλα τα ονοματεπώνυμα. 
      Και εσείς λέτε, η δικαιοσύνη. Προφανώς η δικαιοσύνη. Αλλά, κύριοι συνάδελφοι, σε ό,τι παρεμβαίνει η δικαιοσύνη, δεν παρεμβαίνει η Βουλή; Τότε, δεν θα χρειαζόταν να προβλέπει ο Κανονισμός της Βουλής και το Σύνταγμα εξεταστικές επιτροπές με αυτήν τη λογική. Και λέτε, δεν έχετε εμπιστοσύνη στην ελληνική δικαιοσύνη; Πώς δεν έχουμε; Δεν βλέπετε την υπόθεση των υποκλοπών, το μεγάλο σκάνδαλο, το πολιτικό του εξεφτελισμού της χώρας, με έναν Πρωθυπουργό που κρύβεται, που λέει, με παρακολουθούσαν αλλά δεν θέλω να μάθω ποιοι με παρακολουθούν; Πού είναι; Σας θυμίζω ότι το σκάνδαλο Κοσκωτά τελείωσε σε έξι μήνες, αμέσως. 
      Πού είναι η υπόθεση των Πακιστανών; Είναι με εισαγγελικά πορίσματα ελεύθερων δικαστών και σήμερα στο αρχείο. Οι κύριοι εισαγγελείς διαπιστώνουν τα εγκλήματα, δεν ξέρουν ποιοι τα έκαναν όμως. Και γιατί έχασαν δύο-τρεις μήνες; ‘Όλα αυτά στη λογική της συγκάλυψης γιατί βλέπετε ο κ. Ρωμύλος Κεδίκογλου και οι συν αυτώ, όλους τους δημοκρατικούς θεσμούς τους έχετε υποτάξει και τους έχετε, δυστυχώς, ως το μακρύ χέρι της Κυβέρνησης και λειτουργούν, δυστυχώς, τις κυβερνητικές επιθυμίες!
      ‘Ετσι θα μας ρίξετε στάχτη ή έτσι νομίζετε ότι θα ρίξετε στάχτη στα μάτια του κόσμου; Υπάρχουν πολιτικές ευθύνες ή δεν υπάρχουν; Το είπαμε εμείς, το είπαν όλα τα κόμματα, το είπαν όλοι οι φορείς. Αλλά, κύριε Μαγγίνα, δεν γνωρίζετε ότι το είπε ο κ. ‘Εβερτ; Ξέρετε τι είπε ο κ. ‘Εβερτ; Πολιτικές ευθύνες υπάρχουν, είπε, αλλά πού υπάρχουν οι ευθύνες; Στο Υπουργείο Απασχόλησης. Τι θα έλεγε; Θα έλεγε ότι υπάρχουν στο Υπουργείο Οικονομικών, ότι υπάρχουν στον κ. Δούκα ή ότι υπάρχουν στον κ. Αλογοσκούφη τον προϊστάμενό του ή στον κ. Κουρή; Ο κ. Κεφαλογιάννης, ο αρχαιότερος Βουλευτής σας, τα είπε εδώ. Μόνο εσείς δεν τους βλέπετε. Και φταίει η παρέα. Και εσάς σας ενόχλησε επειδή ο Γιώργος Παπανδρέου είπε τη λέξη «σπείρα». Μιλάμε για παρέα «ημετέρων», κουμπάρων, συμπεθέρων –περί αυτού πρόκειται- στο Λονδίνο. Πώς έτυχε βασικά πέντε-έξι πρόσωπα, ο κ. Τσουπίδης και όλοι αυτοί -πως τους λένε- να είναι όλοι παρέα και όλοι κοντά στη Νέα Δημοκρατία; ‘Όλα αυτά έγιναν τυχαία; 
      Και βέβαια έρχεται και το εισαγγελικό πόρισμα και λέει, ναι πράγματι, πρόκειται περί συμμορίας. ‘Εκανε  λάθος ο Παπανδρέου, δεν την είπε συμμορία, την είπε σπείρα. Περί αυτού πρόκειται δηλαδή και δύο-τρεις μήνες καθυστερούμε για να πάμε παραπέρα! 
      ‘Αρα εδώ, κύριε Υπουργέ, προφανώς δεν έχετε προσωπικές ευθύνες - προχθές πήγατε στο Υπουργείο- αλλά μην υπερασπίζεστε την κατάσταση και μάλιστα με έναν τόσο υπερβολικό λόγο και με πολλές φορές ανακρίβειες που δεν νομίζω ότι τις είπατε εκ προθέσεως αλλά με βάση τα στοιχεία που σας είπαν. ‘Όμως, κοιτάξτε και εσείς τα στοιχεία.
      Και το άλλο μεγάλο ψέμα, κύριοι συνάδελφοι. Τα λέει και το Κ.Κ.Ε. αυτά. Ξέρετε, έχουμε τη ληστεία του Χρηματιστηρίου σε σχέση με τα ασφαλιστικά ταμεία. Και το λέω αυτό γιατί εγώ δεν μπαίνω στο θέμα του Χρηματιστηρίου. ‘Εχω πει χίλιες φορές ότι έπρεπε να ανοίξει ο φάκελος και τη μεγάλη ευθύνη που δεν άνοιξε ο φάκελος την έχει ο κ. Καραμανλής και ξέρει εκείνος γιατί δεν τον άνοιξε, ξέρει πολύ καλά, όπως ξέρουν και πολλοί συνάδελφοι μέσα στη Νέα Δημοκρατία. Δεν το ξέρουν όλοι, για να εξηγούμαστε σ’ αυτές τις περιπτώσεις και υποθέσεις. Περί αυτού πρόκειται λοιπόν. Πού είναι η αλήθεια, κύριε Υπουργέ; 
      Είναι ή δεν είναι αλήθεια ότι το 1994, γιατί τα έχω ζήσει αυτά τα πράγματα –και αν θέλετε να σας πάω και στο 1996- το χαρτοφυλάκιο των μετοχών ήταν 400.000.000 και στο τέλος του 1998 ήταν 1.900.000.000 ευρώ; Το 1999 πράγματι πήγε 5.200.000.000 ευρώ και το συγκρίνουν με το 2003. Και παίρνουν το 1999 που πάλι ήταν 1.900.000.000 ευρώ –και σήμερα πάλι είναι στα 5.000.000.000- γιατί αυτό είχε να κάνει με την εξέλιξη του Χρηματιστήριο, με ένα κομμάτι. Ποια κλεμμένα, λοιπόν, από το ΠΑ.ΣΟ.Κ., κύριοι συνάδελφοι του Κ.Κ.Ε.; Γιατί λέτε ψέματα στον ελληνικό λαό; Εκεί λογοδοτούμε όλοι. Τα λέει η Νέα Δημοκρατία, τα λέτε και εσείς, τα λένε και όλοι οι άλλοι. Ε, λοιπόν, τα χρήματα αυτά είναι στα ταμεία σας, κύριε Υπουργέ. Ψάξτε μέσα στα ταμεία να τα βρείτε. Εκεί είναι όλα και στο πολλαπλάσιο με βάση τις πολιτικές που κάναμε.
      Αυτές είναι οι αλήθειες. Ποιος λέει, λοιπόν, ψέματα στον ελληνικό λαό; 
      Έχετε πει βέβαια ότι υπάρχει ο πόνος –και υπάρχει πόνος και εγώ τον κατανοώ πλήρως- ότι Έλληνες πολίτες, φτωχοί άνθρωποι έχασαν στο Χρηματιστήριο. Και έπρεπε να τους προστατεύσουμε τότε εμείς, ναι. Και τα έχετε φορτώσει όλα εκεί. Δηλαδή, καταλήγουμε εκεί για να κάνουμε μία πολιτική συμψηφισμών. Ξέρετε τι σημαίνει συμψηφισμός στην πολιτική, κύριε Υπουργέ; Ομολογία ενοχής πρώτ’ από όλα. Περί αυτού πρόκειται. 
      Κατά συνέπεια τα πράγματα,  κύριοι συνάδελφοι, δεν είναι τα ίδια, είναι τελείως διαφορετικά. Και άκουσα τον κύριο Υπουργό στο τέλος να λέει, δεν βλέπετε τις δημοσκοπήσεις. Πώς δεν τις βλέπουμε τις δημοσκοπήσεις, με την όποια αξιοπιστία έχουν. Εγώ μπορώ να λέω συνέχεια, γιατί χρόνια τώρα ξέρω ότι οι δημοσκοπήσεις στην Ελλάδα δεν έχουν αξιοπιστία. Θα το πω και από εδώ, το έχω πει και στην Επιτροπή Θεσμών, το έχω πει χίλιες φορές για τον τρόπο που γίνονται, τον τρόπο που δημοσιοποιούνται, το ότι δεν δίνουν τα στοιχεία. Τα έχουμε κουβεντιάσει χίλιες φορές. Όλο φέρνουμε νόμους, οι νόμοι δεν εφαρμόζονται. Αλλά εγώ τις παίρνω υπ’ όψιν μου γιατί τις παίρνετε όλοι εσείς και κυρίως στην Κυβέρνηση αναφέρομαι. Τι λένε; Ότι το πολιτικό σκηνικό αλλάζει, ότι αργά αλλά σταθερά –και έχει αξία το «σταθερά»- η ψαλίδα κλείνει. Κοντός ψαλμός αλληλούια. 
      Σας προκαλούμε, λοιπόν, εδώ και πέντε μήνες να κάνετε εκλογές, γιατί  αυτό επιβάλλει το συμφέρον του τόπου. Κάποιοι Υπουργοί σαν τον κ. Πολύδωρα που κάνουν αγγαρεία, γιατί άκουσα και τον κ. Αβραμόπουλο να το λέει: σύντομα εκλογές για να φύγουμε από εδώ, ούτε αυτούς δεν ακούει ο κύριος Πρωθυπουργός. Ελάτε λοιπόν, προσδιορίστε τις, πείτε από τώρα για να ετοιμασθούμε καλύτερα και να μην υπάρχουν αγωνίες, 23 Σεπτεμβρίου, 30 Σεπτεμβρίου, 16 Σεπτεμβρίου, όποτε θέλετε να τις κάνετε. Και να πάμε να συγκρίνει ο ελληνικός λαός και προγράμματα και επιχειρήματα και πρόσωπα και Αρχηγούς και ό,τι θέλετε. Εμείς θα κερδίσουμε τις εκλογές. Και ξέρετε γιατί θα τις κερδίσουμε; Γιατί υπάρχουν τρεις λόγοι. Υπάρχει το παρελθόν που σας είπα, που είναι αμείλικτα τα στοιχεία σε βάρος σας. Εγώ δεν θα πάω πριν από το 1974. Αλλά είμαστε εδώ. Και να αφήσετε το παραμύθι ότι τα είκοσι τελευταία χρόνια είναι το ΠΑ.ΣΟ.Κ. και όλα αυτά. Εδώ είναι, ενώπιος ενωπίω.
      Δεύτερο στοιχείο. Υπάρχει το τώρα, η Κυβέρνηση, η πλέον αναξιόπιστη Κυβέρνηση που γνώρισε ποτέ ο τόπος, χειρότερη και από εκείνη του κ. Μητσοτάκη. Και βέβαια η ρομφαία της κάθαρσης και της διαφθοράς αρχίζει και καταγράφει στη συνείδηση των πολιτών ότι είναι και η πλέον διεφθαρμένη Κυβέρνηση που γνώρισε ο τόπος. Περί αυτού πρόκειται. 
      Λέει τώρα ο Πρόεδρός μας και σας κάλεσε ο Γιώργος Παπανδρέου…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κλείνω, κύριε Πρόεδρε.
      …να συνεννοηθούμε στο θέμα της καταπολέμησης της διαφθοράς. Αλλά μιλούσε δυστυχώς σε ώτα μη ακουόντων.
      Υπάρχει το αύριο, το όραμα και η ελπίδα, που να στηρίζεται όμως στο παρελθόν. Και εμείς μπορούμε να είμαστε αξιόπιστοι. Και έχουμε καταθέσει ένα πρόγραμμα για μια δίκαιη κοινωνία, κυρίως για τους φτωχούς και τους αδύναμους και όχι για το μεγάλο κεφάλαιο…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: …και τους παράγοντες όλους που εσείς σήμερα και με αυτό το νομοσχέδιο…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κοντός ψαλμός αλληλούια!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας):  Κύριε Παπαϊωάννου, επειδή σας είδα πολύ πρόθυμο για έλεγχο όλων αυτών των στοιχείων και προ του 2004, θέλω να σας πληροφορήσω ότι η δικαιοσύνη ερευνά και περίοδο προ του 2004.
      Το δεύτερο, επειδή αναφερθήκατε στον κύριο Πρόεδρο του ΠΑ.ΣΟ.Κ. και σε ένα απόσπασμα από την τοποθέτησή του, οφείλω να προσθέσω, για τα άλλα δύο ταμεία που έγινε επαναγορά –διότι αναφέρθηκα μόνο στο ομόλογο των 280.000.000- και να σας πληροφορήσω ότι επικερδείς ήταν και οι επενδύσεις στα άλλα δύο. Στο Ταμείο Ασφάλισης Ξενοδοχοϋπαλλήλων, είναι τρία επί μέρους ομόλογα. Το ένα αγοράστηκε 42.348.000 ευρώ και απέδωσε 44.677.000 ευρώ. Το δεύτερο αγοράστηκε 44.558.000 ευρώ και απέδωσε 48.501.000 ευρώ. Το τρίτο αγοράστηκε 67.110.000 ευρώ και απέδωσε 72.607.000 ευρώ. 
      Τέλος δε, του Ταμείου Συντάξεως Προσωπικού Εφημερίδων Αθηνών-Θεσσαλονίκης, αγοράστηκε 130.000.000 ευρώ και απέδωσε 133.100.000 ευρώ.
      Τέλος, κύριε συνάδελφε, επειδή διερωτηθήκατε τι ακριβώς σημαίνει συμβόλαια μελλοντικής εκπλήρωσης του Χρηματιστηρίου Παραγώγων, θέλω να βεβαιωθείτε ότι αυτό το επενδυτικό προϊόν δεν είναι δικό μας, είναι δικό σας. Το καθιερώσατε με το ν.2992/2002 και περιγράφεται στην παράγραφο 6 του άρθρου 28. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου, για ένα λεπτό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ξεκινώ πάλι από το τέλος. Αναφέρθηκα σε δέκα παρεμβάσεις συνολικές που ελαστικοποιούν το σημερινό σύστημα και ουσιαστικά μετατρέπουν τα ασφαλιστικά ταμεία σε κερδοσκοπικούς οργανισμούς  –αν μπορεί να είναι κερδοσκοπικοί μηχανισμοί- σε κάθε περίπτωση σε χρηματιστηριακές εταιρείες. 
      Το δεύτερο στοιχείο. Αναφέρθηκε ο κύριος Υπουργός  σε κάποια αποτελέσματα. Δεν μας είπε όμως τι σημαίνει η αντικατάσταση των σταθερών ομολόγων σε σχέση με τα δομημένα.
      ΠΡΟΕΔΡΕΥΩΝ (Σωτήρης Χατζηγάκης): Απάντησε σε ορισμένες ερωτήσεις. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν απάντησε όμως. Απάντησε προφανώς λεκτικά…
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά σας έδωσε το λόγο να πείτε μια κουβέντα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Λεκτικά απάντησε, ουσιαστικά δεν απάντησε. Προφανώς απάντησε, όλοι τον ακούσαμε.
      ΠΡΟΕΔΡΕΥΩΝ (Σωτήρης Χατζηγάκης): Μα, δεν σας έδωσα το λόγο γι’ αυτό. Νόμιζα ότι θέλετε κάτι καινούργιο να πείτε απαντώντας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στον Υπουργό απάντησα προφανώς.
      ΠΡΟΕΔΡΕΥΩΝ (Σωτήρης Χατζηγάκης): Όχι όμως γενικώς να απαντήσετε γιατί είναι και οι άλλοι Κοινοβουλευτικοί Εκπρόσωποι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω με το εξής απλό ερώτημα, κύριε Υπουργέ. Στο Τ.Α.Π.-Ο.Τ.Ε. ζημιά 5.000.000 ευρώ από αγορά δομημένου ομολόγου. Γι’ αυτό, πότε θα έρθει τροπολογία;
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, είναι απέλπιδα η προσπάθεια των συναδέλφων του ΠΑ.ΣΟ.Κ. στο να φέρουν για άλλη μια φορά σ’ αυτήν την Αίθουσα την ίδια ακριβώς συζήτηση, με τα ίδια ακριβώς επιχειρήματα, χωρίς να αλλάξουν ούτε μία λέξη, παρά μόνο υψώνοντας τους τόνους και πετώντας έτσι στον ανεμιστήρα ονόματα στα οποία ενδεχομένως αφήνουν σκιές, μόνο και μόνο για τη δημιουργία και καλλιέργεια εντυπώσεων.
      Λυπάμαι, κυρίες και κύριοι συνάδελφοι, διότι δεν έχετε το θάρρος να παραδεχθείτε ένα απλό, αυτό το οποίο είπε ο εισηγητής σας και ο οποίος δεν δικαιολόγησε σε καμμία περίπτωση γιατί καταψηφίζετε αυτό το νομοσχέδιο. 
      Αν στηρίζετε αυτό που λέει ο εισηγητής σας, ότι δηλαδή αυτό το νομοσχέδιο δεν αλλάζει τίποτα από τους δικούς σας νόμους, τότε γιατί δεν το ψηφίζετε; Γιατί δεν μας έχετε πει τι είναι αυτό που αλλάζει και χειροτερεύει. Αν είναι αυτό που είπε ο κ. Παπαϊωάννου πριν από λίγο, του απέδειξε ο Υπουργός  ότι ο ν.2292/2002, ακριβώς τις ίδιες προϋποθέσεις και τα ίδια περιθώρια για επενδύσεις δημιουργεί. Δεν μπορεί ο κ. Παπαϊωάννου να βρίσκει στο δικό μας νομοσχέδιο ότι επιτρέπεται η επένδυση σε παράγωγα του Χρηματιστηρίου, πρόβλεψη την οποία έχει κάνει ο νόμος Ρέππα. Πότε ξέφυγαν τα ασφαλιστικά ταμεία στον τρόπο με τον οποίο επενδύουν; Επί Νέας Δημοκρατίας, που προσπαθούν να μπουν σε τάξη; Πείτε μας πόσα ταμεία είχαν καταρτίσει ισολογισμούς.
      Λυπάμαι που διαρκώς αποχωρείτε από αυτήν την Αίθουσα, λυπάμαι που διαρκώς δεν μας αφήνετε ούτε να συνεννοηθούμε με την Κυβέρνηση και διαρκώς φεύγετε. Εδώ πρέπει κάποια στιγμή και τις απαντήσεις τις οποίες λαμβάνετε, να τις ακούτε, γιατί ερχόσαστε με ένα ύφος Κάτωνα, κριτή, επαναλαμβάνετε τα ίδια και τα ίδια για τα οποία έχουν δοθεί απαντήσεις ουσιαστικές καίριες και κάνετε σαν να μην καταλαβαίνετε. Αλλά δυστυχώς η αγωνία σας να βρείτε, να κρατηθείτε από κάπου για να αποκτήσετε έστω και το ελάχιστο επιχείρημα πηγαίνοντας προς εκλογές, σας έχει οδηγήσει στο να χρησιμοποιείτε τις χειρότερες των εκφράσεων, χωρίς όμως να μπορείτε να τις στηρίξετε.
      Επίσης σας έχει οδηγήσει και σε κάτι άλλο, σε παλινωδία πάνω στο θέμα των ομολόγων. Από τη μία μας λέγατε ότι επιχειρείται συγκάλυψη. Έρχεται η δικαιοσύνη και λέει ότι θα οριστεί ειδικός εφέτης ανακριτής. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Βγαίνει ο κ. Παπανδρέου, πανηγυρίζει για τον ορισμό του ειδικού εφέτη ανακριτή και την επόμενη μέρα έρχεστε πάλι στη Βουλή για να μας πείτε ότι όχι μόνο συγκαλύπτουμε, αλλά ότι ποδηγετούμε και τη δικαιοσύνη στο πόρισμά της. Και ενώ έχει προαναγγελθεί σ’ όλο τον Τύπο ότι αύριο-μεθαύριο απαγγέλλονται κατηγορίες, ερχόσαστε προσχηματικά σήμερα να καταθέσετε την πρόταση για τη σύσταση εξεταστικής επιτροπής. 
      Επί εκατόν δέκα μέρες δεν μπορούσατε να ζητήσετε τη σύσταση εξεταστικής επιτροπής; Κάθε μέρα έρχεστε εδώ και μιλάτε για τα ομόλογα. Δεν μπορούσατε να ακολουθήσετε ή να συμφωνήσετε με το Συνασπισμό στην πρόταση που έκανε ή δεν σας άρεσε ότι ο Συνασπισμός ζητάει τον έλεγχο από το 1999;
      ΠΡΟΕΔΡΕΥΩΝ (Ιωάννης Τραγάκης): Και το Κ.Κ.Ε. από το 1950. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Το Κ.Κ.Ε. από το 1950. Αφήστε την Αριστερά, κύριε Πρόεδρε. Το ΠΑ.ΣΟ.Κ. νομίζει ότι μπορεί να συνομιλεί με όλους με προνομιακούς όρους. Δεν έχει καταλάβει ότι σ’ αυτήν την Αίθουσα, όταν συνομιλείς με τα υπόλοιπα κόμματα, συνομιλείς επί συγκεκριμένων προτάσεων.
      Συγκεκριμένες προτάσεις στο συγκεκριμένο νομοσχέδιο δεν έχετε να καταθέσετε. Δεν κατέθεσε ούτε ο εισηγητής σας ούτε κανείς από τους αγορητές σας. Γιατί για τίποτα από αυτά που προβλέπει το νομοσχέδιο σήμερα, τους μηχανισμούς λειτουργίας για την περιουσία των ταμείων, τους μηχανισμούς μέσα από τους οποίους θα επενδύονται τα χρήματα αυτά, τους μηχανισμούς ελέγχου, αλλά και τη δυνατότητα δημιουργίας μιας μεγάλης και κερδοφόρας αγοράς και για τα ταμεία και για το σύνολο του ελληνικού χρηματοπιστωτικού και οικονομικού συστήματος, εσείς δεν μπορείτε και δεν έχετε καμμία άλλη πρόταση, καμμία άλλη τοποθέτηση να κάνετε.
      Κυρίες και κύριοι συνάδελφοι, ο κ. Παπανδρέου προσπαθεί να δημιουργήσει αυτό το –δυστυχώς- υψηλών τόνων κλίμα, εκτοξεύοντας τη μία κατηγορία μετά την άλλη, απέναντι στον Πρωθυπουργό, απέναντι στα πολιτικά στελέχη. Έχει χρησιμοποιήσει όλο το ιταλικό λεξιλόγιο, έχει μιλήσει για καμόρα, για μαφία, για ομερτά, έχει μιλήσει για σύστημα το οποίο ήλθε οργανωμένα για να κλέψει. Αυτά λέει ο κ. Παπανδρέου. 
      Η απάντησή μας δεν είναι να υψώσουμε τους τόνους. Η απάντησή μας είναι να συνεχίσουμε να κάνουμε το έργο μας και να πάμε σε εκλογές, στις οποίες ένα θα είναι το ζητούμενο, ποιος φέρνει τον τόπο μπροστά, ποιος φέρνει τον πολιτικό μας πολιτισμό μπροστά. Δυστυχώς τον πολιτικό πολιτισμό ούτε τον εξυπηρετείτε ούτε τον προάγετε, γιατί στην ένδεια του πολιτικού σας λόγου απαντάτε με βρισιές.
      Κυρίες και κύριοι συνάδελφοι, με το συγκεκριμένο νομοσχέδιο αποδεικνύεται ότι η Κυβέρνηση έχει και όραμα και σχέδιο και πάνω απ’ όλα μπορεί να δημιουργήσει τις προϋποθέσεις, ώστε τα ταμεία να αυγατίσουν περισσότερο την περιουσία τους. 
      Ήδη με την τροπολογία η οποία κατετέθη και συζητείται και περιλαμβάνεται στο υπό συζήτηση νομοσχέδιο -και για την οποία δεν ακούσαμε όλα αυτά που θα θέλαμε να ακούσουμε- απαντάται το καίριο ερώτημα επιστροφής των χρημάτων στα ταμεία. Όχι μόνο επιστρέφονται τα χρήματα, αλλά ήδη με τις ενέργειες που έχουν γίνει επαναγοράς του συγκεκριμένου ομολόγου των 280.000.000 ευρώ, τα τέσσερα ασφαλιστικά ταμεία που επένδυσαν σ’ αυτό δεν χάνουν τίποτα από την περιουσία τους, παρά μόνο την αυξάνουν, περίπου κατά 3.000.000 ευρώ, πράγμα το οποίο απαντά στο ερώτημα όλων των ασφαλισμένων, οι οποίοι ήθελαν πραγματικά τα ταμεία τους να μη χάσουν τα λεφτά τους.
      Δεύτερο, η Κυβέρνηση από το 2003 μέχρι σήμερα έχει αυξήσει –με τον τρόπο διαχείρισης- κατά 10.000.000.000 την περιουσία των ταμείων, από 21,9 δισεκατομμύρια ευρώ στα 31.000.000.000 ευρώ το 2007. Αυτή είναι διαχείριση Νέας Δημοκρατίας επ’ ωφελεία των ασφαλιστικών ταμείων και για να αντιμετωπίσει με συνέπεια το μεγάλο ασφαλιστικό πρόβλημα που έχει η χώρα. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ήλθε χθες στο φως της δημοσιότητας κάτι το οποίο δεν φέρατε σήμερα σ’ αυτήν την Αίθουσα, παρ’ ότι χθες βγάλατε τις ανάλογες ανακοινώσεις και πανηγυρίζατε το βράδυ στα δελτία, λέγοντας πως κάνατε τη μεγάλη ανακάλυψη, ότι και το Ι.Κ.Α. δηλαδή είχε μέσα στο χαρτοφυλάκιό του ομόλογο από αυτά τα ομόλογα που εσείς θεωρείτε καταστροφικά. 
      Το Ι.Κ.Α. έβγαλε μια ανακοίνωση απαντώντας σ’ όλες τις κατηγορίες τις οποίες κάνατε. Με αυτήν την ανακοίνωση τι φαίνεται; Ότι από την 1.3.2004, που εγκαταστάθηκε η νέα διοίκηση με τη νέα διακυβέρνηση, ως τις 18.5.2007 το μικτό αμοιβαίο κεφάλαιο του Ι.Κ.Α. είχε απόδοση 50,14%. 
      Έχετε εσείς στο παρελθόν να μας δείξετε ανάλογες καλές διαχειρίσεις; Έχετε να μας δείξετε πώς αυγατίσατε την περιουσία των ταμείων; Έχετε να μας δείξετε όχι μόνο πώς την αυγατίσατε, αλλά πώς δεν επενδύσατε σε μετοχές «φούσκες» την κρίσιμη περίοδο; Έχετε να μας πείτε κάτι για τον τρόπο με τον οποίο λειτουργούσαν οι επιτροπές επί της δικής σας Κυβέρνησης; Έχετε να μας πείτε κάτι για τους κανόνες που είχατε θέσει; 
      Δυστυχώς υπήρχε μία κατακερματισμένη διάσπαρτη νομοθεσία, η οποία δημιουργούσε μόνο προϋποθέσεις για να υπάρχουν και να καλύπτονται όχι μόνο αδιαφανείς διαδικασίες, αλλά ουσιαστικά να καλύπτονται πολλαπλές συναλλαγές.
      Κυρίες και κύριοι συνάδελφοι, η Νέα Δημοκρατία έχει αποφασίσει ότι οποιαδήποτε φαινόμενα κακοδιαχείρισης θα τα στέλνει η ίδια στη δικαιοσύνη, πράγμα το οποίο έπραξε και με το θέμα των ομολόγων. Δεν απεκαλύφθη κανένα σκάνδαλο από κανέναν Τύπο, από καμμία Αντιπολίτευση, από πουθενά αλλού, παρά μόνο από τους ίδιους τους ελεγκτικούς μηχανισμούς του κράτους, την Επιτροπή Κεφαλαιαγοράς, στην οποία εμείς δώσαμε τη δυνατότητα, την ανεξαρτησία και τα εφόδια για να κάνει τέτοιου είδους ελέγχους.
      Στο παρελθόν αντίστοιχες περιπτώσεις, ακόμα και για τα ίδια τα ταμεία, όπως το Τ.Ε.Α.Δ.Υ., όχι μόνο δεν έφτασαν στη δικαιοσύνη, αλλά δυστυχώς και οι εμπλεκόμενοι σ’ αυτά καλύπτονται από την ποινική ατιμωρησία, την οποία η δική σας κυβέρνηση είχε φροντίσει να προσφέρει προς όλους τους υμετέρους. 
      Διότι δεν είναι τυχαίο ότι το 1993, όταν αναλάβατε την εξουσία, μία από τις πρώτες νομοθετικές ρυθμίσεις που φέρατε και ψηφίσατε ήταν η μετατροπή του αδικήματος της απιστίας από κακούργημα σε πλημμέλημα. Μία από τις πρώτες νομοθετικές ρυθμίσεις που άλλαξαν το 2004 ήταν ακριβώς αυτή, ώστε σήμερα να υπάρχουν άνθρωποι που μπορούν να κατηγορηθούν σε βαθμό κακουργήματος για τη διασπάθιση έστω και ενός ευρώ δημοσίου χρήματος, πράγμα το οποίο δεν μπορούσε να γίνει στο παρελθόν.
      Επίσης, δεν μπορείτε να απαντήσετε στο γιατί τα ταμεία ξέφυγαν από το όριο του 23% σε επενδύσεις σε μετοχές κατά τη διάρκεια των δικών σας κυβερνήσεων και μάλιστα έφτασαν στο 40%, στο 45%, στο 50%, ακόμα και στο 60%, όπως ανέφερε ο Υπουργός πριν από λίγο. Δεν μπορείτε ακόμη να απαντήσετε, γιατί συστηματικά δεν κατατίθενται οι προβλεπόμενοι ισολογισμοί από τα ασφαλιστικά ταμεία.
      Κυρίες και κύριοι συνάδελφοι, η Νέα Δημοκρατία θα συνεχίσει να προχωράει μπροστά αναμορφώνοντας το ασφαλιστικό σύστημα προς όφελος όχι μόνο των ασφαλισμένων αλλά και της περιουσίας των ταμείων. Η Νέα Δημοκρατία δεν πρόκειται να κάνει ρυθμίσεις όπως αυτές που κάνατε στο παρελθόν, που μετέτρεψαν κραταιά και υγιή ασφαλιστικά ταμεία, όπως το ΝΑΤ, σε χοάνη ικανοποίησης προεκλογικών αιτημάτων, ρουσφετολογικών ρυθμίσεων και πάνω απ’ όλα σε χοάνη χρημάτων. Γιατί όταν το Ν.Α.Τ. χάνει κάθε χρόνο πάνω από 1.000.000.000 ευρώ, γι’ αυτό το 1.000.000.000 ευρώ είσαστε και ηθικά και πολιτικά υπόλογοι. 
      Εμείς δεν είμαστε –για να συγκρίνουμε την προσφορά στο παρελθόν μας, όπως είπε και ο κ. Παπαϊωάννου- περήφανοι για το παρελθόν, το οποίο είχατε. Δεν είμαστε περήφανοι γιατί κάποτε μια κυβέρνηση αναγκάστηκε να δείρει συνταξιούχους. Δεν είμαστε περήφανοι γιατί οι προτάσεις για το ασφαλιστικό σύστημα ήρθαν και έφυγαν μέσα σ’ ένα βράδυ, όπως οι προτάσεις  Γιαννίτση. Δεν είμαστε περήφανοι γιατί μέσα από σειρά νόμων και ρυθμίσεων δεν καταφέρατε να αντιμετωπίσετε αυτή την ωρολογιακή βόμβα, που μόνοι σας λέτε ότι υπάρχει στην «καρδιά» του ασφαλιστικού συστήματος. 
      Εμείς είμαστε περήφανοι γιατί όλες οι ρυθμίσεις που έχουμε κάνει στο παρελθόν έχουν αποδώσει, όπως απέδωσε ο «νόμος Σιούφα», για τον οποίο πολλά είπατε, αλλά ουδέποτε καταργήσατε. Και είμαστε περήφανοι γιατί μέσα από την προεργασία που γίνεται σήμερα, ανεξαρτήτως του τι λέγεται στα τηλεοπτικά «παράθυρα», μετά τις επόμενες εκλογές θα είμαστε σε θέση να διαπραγματευθούμε με όλη την κοινωνία και με τους πολιτικούς εταίρους και με τους κοινωνικούς εταίρους ένα σύγχρονο ασφαλιστικό σύστημα, το οποίο θα βασίζεται πάνω απ’ όλα σε κανόνες διαφάνειας αλλά και κανόνες ισότητας και ισονομίας και δεν θα καλύπτει τις αδικίες που ένα δικό σας σύστημα δημιούργησε, αδικίες που έχουν σχέση με αυτούς τους λίγους, που λίγα προσέφεραν στο ασφαλιστικό σύστημα και πολλά παίρνουν και αυτούς τους πολλούς, που έδωσαν πολλά και παίρνουν πολύ λιγότερα απ’ αυτά που τους αναλογούν. 
      Απέναντι σ’ αυτήν την πρόκληση περιμένουμε από το ΠΑ.ΣΟ.Κ. όχι ρητορείες, όχι κραυγές, όχι ύβρεις, αλλά προτάσεις. Επιτέλους αναλάβετε το θάρρος των προτάσεών σας και ελάτε εδώ να τις πείτε. Και μη λέτε ότι είστε έτοιμοι να αντιμετωπίσετε εκλογές. Εκλογές δεν αντιμετωπίζει ένα κόμμα το οποίο έχει ένα έωλο πρόγραμμα και βασίζεται σε ύβρεις. Εκλογές αντιμετωπίζουν μόνο οι οργανωμένες, συντεταγμένες κομματικές δυνάμεις, οι οποίες έχουν και σχέδιο και όραμα και τρόπο με τον οποίο θα τα υλοποιήσουν. Και τέτοια σήμερα στο χώρο της Ελλάδος είναι μόνο η Νέα Δημοκρατία, γι’ αυτό και ο ελληνικός λαός θα μας δώσει όχι μόνο την πλειοψηφία, αλλά θα μας δώσει μια ισχυρή κοινοβουλευτική πλειοψηφία για να αντιμετωπίσουμε τα προβλήματα που εσείς επί τόσα χρόνια δημιουργήσατε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον Κοινοβουλευτικό Εκπρόσωπο της Νέας Δημοκρατίας κ. Βαρβιτσιώτη. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Όταν έχεις σαν κεντρική πολιτική σου την ανάπτυξη της επιχειρηματικότητας τότε συνέπεια αυτής της πολιτικής θα είναι τα φαινόμενα, τα οποία παρουσιάζονται και που συζητάμε σήμερα. Δηλαδή θα έχουμε χτύπημα των κοινωνικών δικαιωμάτων και συγκεκριμένα, χτύπημα των ασφαλιστικών και συνταξιοδοτικών δικαιωμάτων, χτύπημα των ασφαλιστικών ταμείων. 
      Και τα δύο κόμματα, στο όνομα της επιχειρηματικότητας θέλουν να αξιοποιούνται τα αποθεματικά των ασφαλιστικών Ταμείων υπέρ του κεφαλαίου. Αυτό είναι και το έδαφος πάνω στο οποίο δημιουργήθηκε και το συγκεκριμένο σκάνδαλο. Όσο και αν προσπαθεί η Κυβέρνηση να καλύψει τις ευθύνες της –που είναι συγκεκριμένες οι ευθύνες- με τη μεσολάβηση που έκανε για να επιστραφεί το κεφάλαιο και με την τροπολογία για την επιστροφή των τόκων -αν και αντί να πάρει τα χρήματα από τους χρηματιστές και από τις τράπεζες τα φορτώνει στον ελληνικό λαό- το σκάνδαλο αυτό δεν καλύπτεται.
      Όμως ακόμη μεγαλύτερο σκάνδαλο από το συγκεκριμένο είναι η επιμονή και της Κυβέρνησης, με τη σύμφωνη γνώμη και του ΠΑ.ΣΟ.Κ., να συνεχίσουν να τζογάρονται τα αποθεματικά. Και σ’ αυτήν τη λογική είναι και το σημερινό νομοσχέδιο, γι’ αυτό και με πολύ έντονο τρόπο είμαστε αντίθετοι και το καταψηφίζουμε. 
      Υπάρχει μια προσπάθεια να περιοριστεί το πρόβλημα στο τι έγινε με τα δομημένα ομόλογα -είναι η πλευρά του ΠΑ.ΣΟ.Κ. που το κάνει αυτό- ενώ είναι γνωστό ότι όλο αυτό το διάστημα κι εμείς και άλλες δυνάμεις λέμε ότι πρέπει να ερευνηθούν οι απώλειες και για την περίοδο του Χρηματιστηρίου και για την περίοδο από το 1950  και μετά. Ενώ έχει κατατεθεί και δική μας πρόταση για σύσταση εξεταστικής επιτροπής καταθέτει το ΠΑ.ΣΟ.Κ. –χθες, αν δεν κάνω λάθος- πρόταση για σύσταση εξεταστικής επιτροπής μόνο για τα ομόλογα, αυτά να εξετάσει αυτή η επιτροπή. Και έρχεται εκ των υστέρων ο κ. Παπαϊωάννου να ζητάει και τα ρέστα από το Κομμουνιστικό Κόμμα Ελλάδας γιατί συνεχίζει να κάνει κριτική στο ΠΑ.ΣΟ.Κ. και κάνοντας ένα άλμα λέει ότι «δεχόμαστε κι εμείς η εξεταστική να ερευνήσει και την υπόθεση του Χρηματιστηρίου». Δεν κάνει καν συζήτηση για το 1950 και μετά. Και γιατί δεν τα έβαλε αυτά μέσα στην πρόταση για εξεταστική επιτροπή; Αυτό παρεμπιπτόντως το λέω. 
      Όταν λοιπόν ένα κόμμα ή οποιοδήποτε κόμμα -εδώ μιλάμε για τα δύο κόμματα- έχει τη λογική πάση θυσία να αναπτυχθεί κατά τη δική του άποψη ο τόπος με το να αναπτυχθούν οι επιχειρηματίες, να έχουν περισσότερα κέρδη οι επιχειρηματίες, θα έχουμε τέτοιου είδους νομοσχέδια, τέτοιου είδους πρακτικές και θα παρουσιάζονται πότε περισσότερα και πότε λιγότερα σκάνδαλα, διότι κανένας έλεγχος δεν θα μπορεί να φέρει αποτέλεσμα. Ποιος έλεγχος; Ακόμη και το νομοσχέδιο να κοιτάξουμε, θα δούμε ότι περιορίζεται η αρμόδια επιτροπή ελέγχου σε έλεγχο νομιμότητας. Δεν θα μπορούσε να κάνει κι αλλιώς. Ακόμη και αυτή η επιτροπή παρά τω Υπουργείω, η επιτροπή που θα κάνει κάποιες εισηγήσεις για την επενδυτική πολιτική, που θα έχει συμβουλευτικό χαρακτήρα, θα συγκροτηθεί και μετά θα κανονίσει τους κανόνες. Ως Κυβέρνηση δεν μπορέσατε να εφεύρετε άλλους κανόνες, πολύ διαφορετικούς από αυτούς που είχε και η προηγούμενη επιτροπή επί ΠΑ.ΣΟ.Κ., η οποία στην πράξη δεν λειτούργησε κι η οποία είχε γενικούς κανόνες που δεν αλλάζουν την κατάσταση. 
	Με την ευκαιρία αυτή, για να ολοκληρώσω και το θέμα, εμείς θεωρούμε ότι χάθηκαν χρήματα στο Χρηματιστήριο, διότι επαναλαμβάνω –το έχω πει κι άλλη φορά-  τα επιχειρήματα του ΠΑ.ΣΟ.Κ., που παίρνει το τι ήταν το 1999, το ύψος της αξίας των μετοχών το 2002 και ποιο είναι το ύψος αυτό το 2007, είναι έωλα. Πολλά ασφαλιστικά ταμεία αγόρασαν όταν ήταν υψηλός ο δείκτης. Ούτε και σήμερα κάλυψαν ή πλησιάζουν να καλύψουν τη χασούρα που είχαν όλα αυτά τα χρόνια. Κάποια μπορεί να κέρδισαν από την υπόθεση, να φαίνονται ότι είναι κερδισμένα. Όμως η λογική «κρατάμε τις μετοχές, μπορεί να αγοράζουμε κι άλλες μετοχές» δεν είναι σωστή. Εγώ λέω ότι και μόνο που κρατάνε τις μετοχές ποιος μας λέει ότι ο Χρηματιστήριο δεν θα ξαναπέσει και θα μείνει στο ίδιο υψηλό επίπεδο; 
	Έρχομαι τώρα στο νομοσχέδιο. Με το νομοσχέδιο αυτό, κατά τη γνώμη μας, όχι μόνο κατοχυρώνεται, αλλά διευρύνεται η ληστεία των αποθεματικών. Με ποια έννοια το λέμε; Εμείς γνωρίζαμε ότι τα ασφαλιστικά ταμεία ήταν αυτά που είχαν τα αποθεματικά κι αυτά τα συγκεκριμένα αποθεματικά μπορούσαν να μπαίνουν στο τζόγο, να αγοράζουν ομόλογα, να αγοράζουν μετοχές κ.λπ.. Τώρα έτσι όπως είναι η διατύπωση –με ένα ερωτηματικό το βάζω, κύριε Υπουργέ, γιατί δεν ξέρω ποιο ήταν το προηγούμενο καθεστώς επί ΠΑ.ΣΟ.Κ.- βλέπουμε ότι επεκτείνεται –εσείς θα μας απαντήσετε εάν προϋπήρχε- όχι μόνο στα νομικά πρόσωπα δημοσίου δικαίου, που είναι τα γνωστά ασφαλιστικά ταμεία, αλλά και σε κάθε κλάδο ή λογαριασμό ή σε κάθε φορέα που δίνει παροχές ή και φορείς πρόνοιας, που είναι όλα αυτά που είπα νομικά πρόσωπα ιδιωτικού δικαίου. Θα μας πείτε εάν για πρώτη φορά όλα αυτά προστίθενται. Διότι γνωρίζω ότι υπάρχει δικαστική απόφαση για το Λ.Α.Φ.Κ.Α. που έλεγε ότι το Λ.Α.Φ.Κ.Α. δεν δικαιούνταν τα αποθεματικά του να τα βάλει σε ασφαλιστικά ταμεία. Πιθανολογώ λοιπόν ότι όλα αυτά που είπα –κλάδοι, λογαριασμοί, φορέας που δίνει παροχές και φορείς πρόνοιας- δεν είχαν τη δυνατότητα να τζογάρουν τα αποθεματικά τους, εκτός κι αν ήταν έργο του ΠΑ.ΣΟ.Κ., το οποίο συνεχίζετε κι εσείς σήμερα. 
      Πιθανολογούμε, λοιπόν, διεύρυνση και των φορέων που ανήκουν στους ασφαλισμένους, με την επενδυτική λογική που μπορεί να ακολουθήσουν, να κινδυνεύουν τα αποθεματικά τους.
      Δεύτερον, δεν είναι μόνο οι δυνατότητες να παίρνουν μετοχές και ομόλογα, δομημένα ή –αν θέλετε- και κυμαινόμενου επιτοκίου, για το οποίο εμείς έχουμε ερωτηματικό εάν συμφέρει στα ασφαλιστικά ταμεία το κυμαινόμενο επιτόκιο ή δημιουργεί και αυτό ρίσκο. Η δική μας άποψη είναι γνωστή με την πρόταση νόμου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε ένα λεπτό. Θα ήθελα ένα περιθώριο που δώσατε και στους άλλους.
      Το κύριο είναι ότι επεκτείνεται και στην ευρωπαϊκή κεφαλαιαγορά η δυνατότητα να επενδύσουν και θα δίνουν τα χρήματά τους, θα γίνουν συμμέτοχοι στο όποιο ρίσκο υπάρχει στους εργολάβους δημοσίων έργων στις συμπράξεις δημοσίου και ιδιωτικού τομέα και θα συγχρηματοδοτούν και αυτά τα έργα που αφορούν την απασχόληση και την κοινωνική προστασία –τα είπε και ο εισηγητής μας. 
      Άρα και από αυτήν την άποψη διευρύνεται η δυνατότητα τζογαρίσματος, αν όχι τζογαρίσματος, ρίσκου –αν θέλετε- εκεί, όταν θα συμμετέχουν στις επιχειρηματικές δραστηριότητες που αναφέραμε.
      Τώρα, υπάρχει το 23%, υπάρχει το 2%. Δεν προέκυψε ξανά ζήτημα για τα ομόλογα –πράγματι ήταν εβδομήντα επτά- διότι τώρα προέκυψαν τα δομημένα ομόλογα και οι κίνδυνοι από τα δομημένα ομόλογα. Ποιο είναι το πρόβλημα; Το πρόβλημα είναι ότι εκδηλώνετε την πρόθεσή σας. Όταν καταθέσατε το νομοσχέδιο, λέγατε ότι ο Υπουργός θα μπορούσε να αυξομειώνει αυτά τα ποσά και λέτε ότι εμείς δεν περιμέναμε το 23% να γινόταν 15% ή 5%. 
      Η λογική και των δύο κομμάτων να αυξήσουν την επιχειρηματικότητα, την ανταγωνιστικότητα της οικονομίας, σημαίνει ότι όλο και περισσότερα χρήματα πηγαίνουν προς την πλευρά των επιχειρηματιών είτε με τζόγο είτε με ρίσκο. Αυτή είναι η λογική.
      Εκδηλώσατε αυτή την πρόθεση και τώρα την καταργείτε, διότι υπήρξε έντονη αντίδραση –κατανοητό είναι- και λέτε η όποια αυξομείωση ότι θα έρχεται στη Βουλή με νομοσχέδιο. Οι προθέσεις όμως παραμένουν, η λογική παραμένει. Άρα και από αυτήν την άποψη ο ελληνικός λαός θα πρέπει να περιμένει ακόμα μεγαλύτερα ποσά στο τζογάρισμα και στο ρίσκο.
      Η δική μας άποψη και το δικό μας τελικό συμπέρασμα είναι ότι μπαίνει κάποια τάξη και κάποιοι κανόνες στις διάσπαρτες διατάξεις, αλλά προς ακόμα χειρότερη κατεύθυνση. Έχουμε καταθέσει τη δική μας πρόταση νόμου, η οποία είναι σε εντελώς αντίθετη κατεύθυνση. 
      Δεν πιστεύουμε ότι θα συμβάλουμε με το να συζητήσουμε και τα άρθρα, που θα συζητηθούν αύριο. Δεν αλλάζει αυτό το νομοσχέδιο. Και για να εκδηλώσουμε την πολύ έντονη διαμαρτυρία μας για τη συνεχιζόμενη και διευρυνόμενη ληστεία των ασφαλιστικών ταμείων, εμείς θα πάρουμε μέρος στην ψηφοφορία επί της αρχής καταδικάζοντας το νομοσχέδιο, αύριο όμως δεν θα πάρουμε μέρος. Θα αποχωρήσουμε από την υπόλοιπη διαδικασία. Δεν θα πάρουμε μέρος στη συζήτηση επί των άρθρων. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο.
      Εισερχόμαστε στον κατάλογο των ομιλητών.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Θα ήθελα να διατυπώσω μερικές αλήθειες, όπως τις αντιλαμβάνομαι εγώ, όπως τις αντιλαμβάνεται πιστεύω και η πλειοψηφία των πολιτών.
      Τις μέρες αυτές βλέπουμε συμπεριφορές συνδικαλιστικών λειτουργών που δεν ακολουθούν καθόλου ούτε το Σύνταγμα ούτε τους νόμους, δεν ακολουθούν τα ίδια μέτρα και τα ίδια σταθμά. Όταν ειδικά ασχολούνται με θέματα υψηλού πολιτικού ρίσκου και ευθύνης, θέματα που ακουμπούν κυβερνητικές ευθύνες, τότε θα έλεγα πως τα μέτρα και τα σταθμά είναι πολύ μονομερή, πολύ προσεκτικοί  -θα έλεγα- και βραδυπορούντες στην εκτέλεση των καθηκόντων τους.
      Πριν σαράντα-σαράντα πέντε μέρες είχαμε επεισόδια, τα ξημερώματα, έξω από το Πανεπιστήμιο Θεσσαλονίκης. Τρεις νέοι φοιτητές, χωρίς τεκμηρίωση, ρίχτηκαν στις φυλακές και ειδικά στις φυλακές της Αυλώνας –ευτυχώς αποφυλακίστηκαν με βούλευμα πριν από είκοσι τέσσερις ώρες- και εδώ, εκατό περίπου μέρες μετά, ακόμη –διαβάζουμε σήμερα στον ημερήσιο Τύπο- να προσωποποιηθούν οι ευθύνες σε ένα αυταπόδεικτο κοινωνικό και πολιτικό σκάνδαλο.
      Πώς να μην είναι επιφυλακτικός ο Έλληνας πολίτης, πώς να μη σας κατηγορεί, κύριοι της Κυβέρνησης, ο Τύπος και όλα τα κόμματα της Αντιπολίτευσης γι’ αυτή τη μεροληπτική συμπεριφορά λειτουργών της δικαιοσύνης, μερίδας της δικαιοσύνης; Δυο μέτρα και δυο σταθμά!
      Για ένα σπασμένο παρμπρίζ τρεις νέοι, χωρίς τεκμηρίωση, στη φυλακή, άμεσα, μέσα σε σαράντα οκτώ ώρες ως κακούργοι, επικίνδυνοι για τη δημόσια ασφάλεια! Και εδώ, σε ένα αυταπόδεικτο –το τονίζω- πολιτικό, οικονομικό, κοινωνικό έγκλημα-σκάνδαλο, βραδυπορία! 
      Είναι γνωστό πως όλα αυτά εξυπηρετούν μια στρατηγική συγκάλυψης. Μπαίνουμε στο καλοκαίρι, όλα αυτά σταματούν, αποκτούν άλλους ρυθμούς και οσονούπω το φθινόπωρο οι σχεδιασμένες πρόωρες εκλογές, για να μην έχει τη δυνατότητα ο πολίτης να έχει και την επίσημη γνώμη της δικαιοσύνης για την απόδοση ευθυνών!
      Κύριε Υπουργέ, κυρίες και κύριοι συνάδελφοι, για μια ακόμη φορά κούφια τα λόγια, άνευ αληθινού αντικρίσματος περί μηδενικής ανοχής! Αυτή είναι η αλήθεια και η πραγματικότητα. 
      Η δεύτερη τακτική σας στη στρατηγική της συγκάλυψης από την πλευρά της Κυβέρνησης στο μέγα αυτό σκάνδαλο είναι τα νομοθετήματά της. Πριν από λίγο καιρό έβγαλε ένα νομοθέτημα για να αλλάξει το θεσμικό καθεστώς για τη διαχείριση των αποθεματικών των ασφαλιστικών ταμείων, για να πείσει την κοινή γνώμη ότι όλα αυτά συνέβησαν είτε γιατί υπήρχαν ανίδεοι διοικητές και επιτήδειοι χρηματιστές είτε γιατί δεν ήταν επαρκές το θεσμικό πλαίσιο, θεωρώντας ότι αυτό είναι ευθύνη της προηγούμενης κυβέρνησης, λες και η προηγούμενη κυβέρνηση ολοκλήρωσε το βίο της πριν από μερικούς μήνες και όχι πριν από μερικά χρόνια και ότι η σημερινή Κυβέρνηση καμμία ευθύνη δεν έχει! 
      Όπως και εκείνο το νομοθέτημα, έτσι και αυτό εξυπηρετεί ένα διπλό στόχο: να ρίξει τις ευθύνες στο παρελθόν, να αποποιηθεί τις ευθύνες της η σημερινή Κυβέρνηση από τη μια πλευρά και από την άλλη να δημιουργήσει ένα απυρόβλητο στα πολιτικά επιτελεία των Υπουργείων Οικονομικών και Απασχόλησης.
      Με το προηγούμενο νομοθέτημα θεσμοθετήσατε την αναγκαιότητα η Επιτροπή Κεφαλαιαγοράς –που θα διορίζει η Κυβέρνηση- να αξιολογεί τις προτάσεις για τις διοικήσεις των ταμείων. Η Επιτροπή Κεφαλαιαγοράς, την οποία βεβαίως ορίζει η Κυβέρνηση, θα αξιολογεί τις προτάσεις της Κυβέρνησης! Απλώς φτιάχνετε ακόμα ένα τυπικό ανάχωμα, για να αποποιηθείτε των δικών σας ευθυνών. Αυτή είναι η αλήθεια και η πραγματικότητα.
      Και σήμερα απόλυτα επικοινωνιακό χαρακτήρα και περιεχόμενο έχει και το συζητούμενο νομοθέτημα. Λίγες μεταβολές φέρει. Είναι προσαρμοσμένο και στην ίδια κατεύθυνση των νομοθετημάτων των προηγούμενων χρόνων και αυτό αποδεικνύει και αποκαλύπτει την επάρκεια του θεσμικού πλαισίου. Εκείνο που δεν ήταν επαρκές ήταν η πολιτική βούληση των πολιτικών προϊσταμένων και των διορισμένων από αυτούς διοικήσεων. Και έχουμε αυτό το ομολογημένο από όλους σκάνδαλο, ανομολόγητο όμως για την Κυβέρνηση!
      Γι’ αυτό και το ΠΑ.ΣΟ.Κ. αντιδρά και δεν δέχεται να γίνει συνεργός σ’ αυτήν την επιχείρηση συγκάλυψης από την πλευρά της Κυβέρνησης με τη σειρά ανούσιων νομοθετημάτων.
      Θέλω να πω μια αλήθεια ακόμα, γιατί ο κύριος Υπουργός με τα στοιχεία που παρέθεσε μονομερή και πάλι χρήση έκανε, όπως και οι προκάτοχοί του. Και αυτό είναι λάθος. Είναι ένας νέος Υπουργός. Ξεκινά με τις καλύτερες προϋποθέσεις και μπορεί να βάλει τη σφραγίδα του να κλείσει αυτός ο κύκλος της φαυλότητας. Χρησιμοποιεί όμως τα ίδια επιχειρήματα και αυτό είναι λάθος.
      Κύριε Υπουργέ, πρέπει να παραδεχθεί το πολιτικό σύστημα ότι μέχρι το 1982 αξιοποιούσε η εκάστοτε κυβέρνηση βεβαίως μέχρι τότε κυβερνήσεις της Νέας Δημοκρατίας υπήρχαν, δεν λέω εγώ, λοιπόν, για την Κυβέρνηση της Νέας Δημοκρατίας, αλλά λέω για το πολιτικό σύστημα- τα αποθεματικά των ασφαλιστικών ταμείων, όπως η ίδια ήθελε. Οι ασφαλισμένοι σε κάθε περίπτωση ήταν οι χαμένοι. Εμμέσως κέρδιζαν, γιατί τα χρήματα αυτά, λέει, πήγαιναν για αναπτυξιακές επενδύσεις και από κει εδημιουργούντο θέσεις απασχόλησης.
      Να μη θυμηθούμε τα θαλασσοδάνεια, τις παγωμένες πιστώσεις από την εποχή της χούντας και στη συνέχεια, που έφτιαξαν μετά τις προβληματικές επιχειρήσεις και τους απροβλημάτιστους επιχειρηματίες, γιατί είχαν ήδη θυλακώσει τον πλούτο των επιχειρήσεων και των δανείων και των αναπτυξιακών επιχορηγήσεων και τα είχαν πάει στην Ελβετία ή τα είχαν κάνει εξοχικά ή τα είχαν κάνει άλλες επενδύσεις, αφήνοντας να ναυαγήσουν οι επιχειρήσεις τους και βεβαίως, οι εργαζόμενοι έμεναν στο έλεος της ανεργίας.
      Το 1982, λοιπόν, με τον Ανδρέα Παπανδρέου για πρώτη φορά νομοθετείται η δυνατότητα να αξιοποιούνται τα αποθεματικά. Στη συνέχεια, πάλι οι κυβερνήσεις του ΠΑ.ΣΟ.Κ. δίνουν τη δυνατότητα για μια πιο δυναμική και αποτελεσματική αξιοποίηση.
      Αποτέλεσμα αυτής της δυναμικής και αποτελεσματικής αξιοποίησης είναι αυτά τα 31.000.000.000 ευρώ, αθροιστικά ακίνητες και κινητές αξίες κάθε μορφής, που αποτιμήσατε προηγουμένως, που ένα ποσοστό αυτού του συνολικού αθροίσματος προσετέθη και επί της δικής σας διακυβέρνησης. Το μεγαλύτερο όμως, τα 26.000.000.000, αθροίστηκε μέχρι το 2003 με αρχές του 2004. Και εσείς ακολουθήσατε και το νομοθετικό πλαίσιο και την πρακτική. Η ίδια η αδράνεια της δυναμικής αυτών των τοποθετήσεων των προηγούμενων χρόνων με την άνοδο κυρίως του δείκτη του Χρηματιστηρίου έφερε αυτά τα αποτελέσματα.
      Αυτή είναι η αλήθεια και πρέπει να την πούμε στον ελληνικό λαό. Το ανεβοκατέβασμα του δείκτη του 1999, το ανεβοκατέβασμα του δείκτη πριν από έξι μήνες -που υπήρχε η μεγάλη πτώση του Χρηματιστηρίου και πάλι- κατά χίλιες μονάδες έχει τη σημασία του για την ασφάλεια των επενδύσεων. Δεν είναι, όμως, τεκμήριο να χρησιμοποιείται από το Βήμα της Βουλής, από χείλη αρμοδίων και ειδικά Υπουργών, για να αποδείξουν λανθασμένες ή παράνομες και παράτυπες πολιτικές των άλλων κυβερνήσεων.
      Άλλο, όμως, αυτές οι τοποθετήσεις και άλλο τα δομημένα ομόλογα και το αυταπόδεικτο σκάνδαλο που υπάρχει πίσω από αυτά. Μην ταυτίζετε τη μια περίπτωση με την άλλη, που είναι και στη δική σας περίοδο και στη δική μας. Δεν έχει καμιά σχέση με τα δομημένα ομόλογα. Γιατί δημιουργείτε σύγχυση στην κοινή γνώμη και δεν θα μπορείτε, στους λίγους μήνες που σας μένουν για να ολοκληρωθεί ο κυβερνητικός σας κύκλος, να κάνετε αποτελεσματική διαχείριση στα αποθεματικά των ταμείων και με αυτά που θεσμοθετείτε. 
      Πρέπει να λέμε την αλήθεια στον ελληνικό λαό, όσο και αν αυτό μας πονάει πολιτικά, όσο και αν αυτό μας πονάει κομματικά και παραταξιακά. Αλλιώς, δεν πάει μπροστά το πολιτικό σύστημα, δεν χτίζουμε την αξιοπιστία του. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Πριν δώσω το λόγο στον κ. Κουτσούκο, θα ήθελα να ανακοινώσω στο Σώμα ότι ο συνάδελφος  Βουλευτής κ. Εμμανουήλ Στρατάκης ζητά να του εγκριθεί άδεια απουσίας από τις εργασίες της Βουλής για το διάστημα από 22-6-2007 έως 24-6-2007, λόγω μετάβασής του στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, θέλω να ξεκινήσω με μια πολιτική παρατήρηση, απευθυνόμενος στην πλευρά της Κυβέρνησης. 
      Η εικόνα που παρουσιάζει το Κοινοβούλιο το τελευταίο διάστημα δεν νομίζω ότι είναι κολακευτική της λειτουργίας του πολιτικού συστήματος και αυτό προφανώς οφείλεται στην άτυπη προεκλογική περίοδο που διανύουμε. 
      Γι’  αυτό, κύριε Υπουργέ, μη συνεχίζετε αυτήν την αγωνιώδη προσπάθεια να παρατείνετε το βίο της Κυβέρνησής σας. Βλέπετε ότι όλο το πολιτικό προσωπικό του κόμματός σας έχει μπει σε αυτήν την προεκλογική διαδικασία, στην άγρα ψήφων και είναι χαρακτηριστική η απουσία των Βουλευτών της Νέας Δημοκρατίας να υποστηρίξουν οποιαδήποτε πολιτική. Λήξτε την, λοιπόν, αυτήν την περίοδο, αυτήν την παρένθεση, προκηρύσσοντας εκλογές για να τοποθετηθεί ο λαός.
      Είναι φανερό ότι αυτό το νομοσχέδιο δεν είναι παρά μια ομολογία ενοχής της Κυβέρνησης σε ό,τι ακριβώς έχει συμβεί το τελευταίο διάστημα, σε ό,τι ακριβώς έχει απασχολήσει τον τόπο τους τελευταίους τρεις μήνες, ένα σημαντικό, ένα μείζον πολιτικό θέμα που έχει να κάνει με το πώς μια Κυβέρνηση σχεδίασε και υλοποίησε την κλοπή των αποθεματικών των ασφαλιστικών ταμείων.
      Πιστεύω ότι το συγκεκριμένο νομοσχέδιο είναι ενταγμένο στην επικοινωνιακή στρατηγική της Κυβέρνησης, η οποία προσπαθεί να αποδείξει ότι, για ό,τι έγινε, δεν έχει καμιά πολιτική ευθύνη η ίδια, αλλά φταίει το θεσμικό πλαίσιο το οποίο επέτρεψε να οργανωθεί αυτή η κλοπή των αποθεματικών των ασφαλιστικών ταμείων.
      Κύριε Υπουργέ και κύριοι συνάδελφοι, η απαγγελία κατηγοριών και μάλιστα βαρύτατων από τον εισαγγελέα δείχνει ότι υπήρξε παραβίαση του υπάρχοντος θεσμικού πλαισίου, ότι το θεσμικό πλαίσιο, σε ό,τι αφορά τα αδικήματα που διεπράχθησαν, ήταν αυστηρό και οριοθετημένο. Αντίθετα, έλειψε η πολιτική βούληση για την υλοποίησή του, έλειψε η πολιτική βούληση για την προστασία των αποθεματικών. Και είναι φανερό ότι η διάταξη με την οποία το σημερινό νομοσχέδιο έρχεται να απαγορεύσει την αγορά δομημένων ομολόγων από τα ασφαλιστικά ταμεία, γίνεται ακριβώς για να αντιδιαστείλει αυτήν τη συμπεριφορά για την οποία, όμως, είναι υπεύθυνη. Με δεδομένο ότι τα δομημένα ομόλογα αναγνωρίζετε ότι είναι ομόλογα υψηλού ρίσκου, δεν καλυπτόταν η αγορά τους από τις υφιστάμενες διατάξεις. Ήταν εν γνώσει της πολιτικής ηγεσίας του Υπουργείου Οικονομίας και του Υπουργείου Κοινωνικής Ασφάλισης και όχι απλώς δεν το απέτρεψαν, αλλά το αντίθετο. Όπως έχει αποδειχθεί με τα στοιχεία που έχουν δει το φως της δημοσιότητας, το ενίσχυσαν, το καθοδήγησαν και τα αποτελέσματα είναι γνωστά. 
      Είναι, λοιπόν, ομολογία ενοχής και για έναν άλλο λόγο. Διότι ο προηγούμενος Υπουργός, ο προκάτοχός σας, σε μια προσπάθεια να αποσείσει από πάνω του τις ευθύνες, μας έφερε μια διάταξη στην οποία ουσιαστικά παραδίδει τα αποθεματικά των ασφαλιστικών ταμείων στην Επιτροπή Κεφαλαιαγοράς, με την έννοια ότι θέτει το βέτο του προέδρου της Επιτροπής Κεφαλαιαγοράς για το διορισμό των διοικήσεων των ασφαλιστικών ταμείων. Και αυτή η πράξη συνδέεται και με μια βαθύτερη πολιτική επιλογή, την οποία από ό,τι αντιλαμβάνομαι υπηρετείτε και εσείς, μια και αποδέχεστε αυτήν την πράξη του προκατόχου σας Υπουργού, να βγάλει η Κυβέρνηση από πάνω της τις ευθύνες σε ό,τι αφορά  τη λειτουργία και την εγγύηση του κοινωνικοασφαλιστικού συστήματος. Γιατί όλοι ξέρουμε –και το ξέρουμε πάρα πολύ καλά- ότι το κράτος είναι αυτό που εγγυάται το δημόσιο και κοινωνικό χαρακτήρα του ασφαλιστικού συστήματος στις προοδευτικές κοινωνίες. Το αντίθετο, στις νεοφιλελεύθερες και στις κοινωνίες ζούγκλας, οι κυβερνήσεις θέλουν να παραδώσουν το ασφαλιστικό σύστημα στη λειτουργία της αγοράς. 
      Βεβαίως, είναι ένοχη η παράταξή σας, κύριε Υπουργέ και θα έλεγα ότι διαπράξατε ένα λάθος, προσπαθώντας να μιλήσετε για το παρελθόν, γιατί είναι γνωστό το παρελθόν. Επειδή δεν έχετε ασχοληθεί με το ασφαλιστικό, θέλω να σας παραπέμψω σε όλες τις μελέτες που έχουν γίνει, όσο εγώ θυμάμαι -τα τελευταία δεκαπέντε-είκοσι χρόνια- για την κρίση του ασφαλιστικού συστήματος που λένε ότι δεν σχηματίστηκε ποτέ το κρίσιμο κεφάλαιο από τη λειτουργία των αποθεματικών και αυτό οφείλεται στο γεγονός ότι για μεγάλα χρονικά διαστήματα έμεναν χωρίς να αποδίδουν, έμεναν άτοκα. Και πρέπει να παραδεχθείτε ότι μόνο από το 1984 και μετά, το επιτόκιο άρχισε να γίνεται θετικό. Διότι και στις προηγούμενες περιόδους υπήρχε ένα μικρό επιτόκιο, το οποίο όμως ήταν μικρότερο από τον πληθωρισμό, άρα υπήρχε αρνητική απόδοσή τους.
      Και βεβαίως, η παράταξή σας έχει βεβαρημένο παρελθόν, για να μη θυμηθούμε την περίοδο της διακυβέρνησης Μητσοτάκη, που αύξησε τα όρια και τις εισφορές και μείωσε τις συντάξεις. Αλλά έχει και πρόσφατα, όχι μόνο για τη διαχείριση στα αποθεματικά με το δομημένο, γιατί δεν προχώρησε το θεσμικό πλαίσιο για τις ενοποιήσεις των ταμείων, αλλά και γιατί, όποιες ρυθμίσεις έκανε, τις έκανε ακριβώς για να κερδίσουν ορισμένοι. Και θυμίζω τη ρύθμιση για το ασφαλιστικό των τραπεζών, όπου φόρτωσε τα χρέη στο Ι.Κ.Α., δηλαδή σε όλους εμάς. 
      Και, βεβαίως, είναι απόδειξη ενοχής το γεγονός ότι φέρνετε σήμερα μια ρύθμιση για να καλύψει ο προϋπολογισμός τα σπασμένα στα ασφαλιστικά ταμεία που ήταν θύματα της διαδικασίας κλοπής μέσω του δομημένου, δηλαδή να πληρώσουν όλοι οι Έλληνες φορολογούμενοι, ενώ κανονικά πρέπει να πληρώσουν αυτοί που πήραν τις μίζες, αυτοί που πήραν αυτές τις υπέρογκες προμήθειες.
      Χρειάζεται να προσαρμόζεται το θεσμικό πλαίσιο για την αξιοποίηση των περιουσιακών στοιχείων των ασφαλιστικών ταμείων; Βεβαίως χρειάζεται να προσαρμόζεται, γιατί πρέπει να παρακολουθεί τις εξελίξεις και τα νέα δεδομένα.
      Ποια είναι τα νέα δεδομένα; Τα νέα δεδομένα είναι ότι πλέον υπάρχουν στην αγορά τα λεγόμενα δομημένα ομόλογα, τα ομόλογα υψηλού ρίσκου. Εδώ συμβαίνει η εξής αντίφαση και αυτό αποδεικνύει την ενοχή σας. Πρώτα η Κυβέρνηση μεθόδευσε και εξέδωσε τα λεγόμενα δομημένα ομόλογα, έκανε τη δουλειά της και τώρα μας φέρνει τη διαδικασία της απαγόρευσης, προσπαθώντας να αποδείξει στον ελληνικό λαό ότι προφυλάσσει τα συμφέροντά του. 
    Όμως, σ’ αυτήν τη διαδικασία της προσαρμογής του  θεσμικού πλαισίου και με δεδομένο ότι υπάρχουν αδυναμίες ιδιαίτερα στα μικρά ταμεία, για να διαχειριστούν την περιουσία τους, θα έλεγα ότι προείχε η υλοποίηση του υφιστάμενου θεσμικού πλαισίου για την ενοποίηση των μικρών ασφαλιστικών ταμείων, ώστε να συνενώσουν δυνάμεις, να συνενώσουν περιουσία, να διαμορφώσουν δομές που θα τους επέτρεπαν να αξιοποιήσουν αυτήν τους την περιουσία, πράγμα που βεβαίως δεν το κάνατε. 
    Και βεβαίως, κύριε Υπουργέ, δεν είναι χρηματιστηριακές εταιρείες τα ασφαλιστικά ταμεία, ώστε να τους δίνετε μέσα από το υφιστάμενο νομοσχέδιο τη δυνατότητα να αναλαμβάνουν υψηλού ρίσκου επενδύσεις. Είναι οργανισμοί κοινωνικής ασφάλισης. Έχουν άλλο χαρακτήρα. Θα έλεγα ότι υστερεί και σ’ αυτό το σημείο το νομοσχέδιό σας, υστερεί στο γεγονός ότι δεν έγινε κανένας δημόσιος διάλογος και διαβούλευση, δεν ρωτήθηκαν τα συνδικάτα, δεν ρωτήθηκε η Ο.Κ.Ε.. Και, εν πάση περιπτώσει, είναι φανερό ότι καταβάλλετε μία αγωνιώδη προσπάθεια να δικαιολογήσετε τα αδικαιολόγητα, αυτά για τα οποία βεβαίως ο ελληνικός λαός έχει βγάλει τα συμπεράσματά του και θα σας αποδώσει τις ευθύνες στις επερχόμενες εκλογές, που από ό,τι φαίνεται είναι πάρα πολύ κοντά. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουτσούκο. 
    Το λόγο έχει ο κ. Χάιδος. 
    ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
    Κύριε Υπουργέ, κύριοι συνάδελφοι, συζητούμε το νομοσχέδιο για την αναμόρφωση του πλαισίου αξιοποίησης των αποθεματικών των φορέων της κοινωνικής ασφάλισης σε μια περίοδο που από την πολιτική της Κυβέρνησης τα οικονομικά των ταμείων επιδεινώνονται δραματικά και σε πολλά απ’ αυτά τα ελλείμματα έφθασαν στο κόκκινο, με συνέπεια να μη μπορούν να καλύψουν άμεσες τρέχουσες υποχρεώσεις, όπως τις συντάξεις. Αναφέρω, για του λόγου το αληθές, τις περιπτώσεις του Ταμείου Αγροτικής Τράπεζας, του Ταμείου των Συνεταιριστικών Υπαλλήλων και επισημαίνω το οξύ πρόβλημα στον Ο.Α.Ε. και στο Ν.Α.Τ.. Υπενθυμίζω ότι τριάντα δύο ταμεία δεν υπέβαλαν ισολογισμούς από το 2004 και μετά. Καταθέτω για τα Πρακτικά τον πίνακα αυτών των ταμείων. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Το ότι κάποια δεν είχαν υποβάλει ισολογισμούς και παλαιότερα, δεν δικαιολογεί την καθυστέρηση, κύριε Υπουργέ. 
    Συζητούμε το σημερινό νομοσχέδιο σε μέρες που η χώρα συγκλονίζεται από το σκάνδαλο της λεηλασίας των ασφαλιστικών ταμείων μέσα από ένα οργανωμένο σχέδιο έκδοσης κρυφών ομολόγων, τα οποία αφού περιφέρθηκαν ανά την υφήλιο, αγοράστηκαν από τα ταμεία σχεδόν ταυτόχρονα με υπέρογκες προμήθειες στους διάφορους μεσάζοντες. Και πώς να πείσετε υπό αυτές τις συνθήκες ότι είναι προτεραιότητά σας η καλύτερη αξιοποίηση των αποθεματικών των ασφαλιστικών ταμείων; Πώς να πείσετε, όταν επί τριάμισι χρόνια δεν κάνατε τίποτα για τα προβλήματα των ασφαλιστικών ταμείων και φέρνετε τώρα εσπευσμένα στη Βουλή, χωρίς τον απαιτούμενο διάλογο με τους φορείς, αυτό το νομοσχέδιο; Πώς να πείσετε, όταν με συμψηφισμούς και παρεμβάσεις προσπαθούσατε επί μήνες να κουκουλώσετε το σκάνδαλο με τις μίζες από τα ιερά χρήματα των ασφαλισμένων; Πώς να πείσετε, όταν ακόμα και ο τελευταίος πολίτης κατάλαβε ότι υπήρχε οργανωμένο σχέδιο για το μεγάλο κόλπο των υπέρογκων προμηθειών και εσείς συνεχίζετε την προσπάθεια συγκάλυψης των ευθυνών των εμπλεκομένων; Πώς να πείσετε, όταν με νομοσχέδια χαρίζατε περιουσία ασφαλιστικών ταμείων προσδοκώντας κομματικά οφέλη ή υλοποιώντας κρυφές προεκλογικές συμφωνίες; 
    Καταθέτω για τα Πρακτικά προσχέδιο νόμου το οποίο έχει κατατεθεί στη Βουλή. Έχω μαζί μου και θα καταθέσω τη γνώμη της Ο.Κ.Ε. που αναφέρει στο δέκατο άρθρο ότι μετά τη συγχώνευση του Ταμείου Πρόνοιας Εφημεριακού Ορθοδόξου Κλήρου με το Ταμείο Πρόνοιας Δημοσίων Υπαλλήλων η περιουσία του μεταβιβάζεται όχι στο Ταμείο Πρόνοιας των Δημοσίων Υπαλλήλων αλλά στην Αρχιεπισκοπή Αθηνών. Καταθέτω το έγγραφο για τα Πρακτικά. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Πώς να πείσετε, όταν και τώρα που η δικαιοσύνη μιλάει για σύσταση συμμορίας και τέλεση κακουργηματικών πράξεων και ζητά τη δίωξη παντός υπευθύνου, εσείς προσπαθείτε να αποπροσανατολίσετε τη κοινή γνώμη με αιφνιδιαστικές τροπολογίες, όπως αυτή για τις διοικήσεις των ταμείων, και με πρόχειρα νομοθετήματα, όπως αυτό που συζητούμε σήμερα και με πρωτοφανείς, αδιανόητες και επιζήμιες τροπολογίες, όπως η επιστροφή των κλοπιμαίων από τα ταμεία, από τον προϋπολογισμό, δηλαδή από τα χρήματα των εργαζομένων και των συνταξιούχων; 
    Γνωρίζαμε ότι έως σήμερα χαρίζατε με ρυθμίσεις τις οφειλές ισχυρών οικονομικών παραγόντων στα ταμεία, όπως κάνατε με τους τραπεζίτες. Το να φορτώνετε όμως στις πλάτες των πολιτών μίζες των επιτηδείων, είναι απαράδεκτο. Από τους ενόχους, απ’ αυτούς που πήραν τις υπέρογκες προμήθειες, πρέπει να επιστραφούν καθ’ ολοκληρία τα χρήματα στα ταμεία. 
    Και, βέβαια, με την επιστροφή τους δεν παραγράφονται οι όποιες ποινικές ευθύνες υπάρχουν, ούτε διαγράφονται οι πολιτικές ευθύνες σας, τις οποίες προσπαθείτε να αποσείσετε ισχυριζόμενοι ότι έφταιγε το υπάρχον θεσμικό πλαίσιο. Απλώς θυμίζετε την παροιμία που λέει εύστοχα ο ελληνικός λαός «να σε κάψω Γιάννη, να σε αλείψω λάδι για να γειάνεις». Δεν έφταιγε το πλαίσιο. Έγιναν παρανομίες και υπάρχουν ευθύνες για τους εμπλεκόμενους. Τις ποινικές θα τις αναζητήσει και θα τις αποδώσει η δικαιοσύνη και τις πολιτικές ο ελληνικός λαός στις επόμενες εκλογές. 
    Κύριε  Υπουργέ, κύριοι συνάδελφοι, το νομοσχέδιο που συζητούμε σήμερα όχι μόνο δεν θα βελτιώσει τον τρόπο διαχείρισης των αποθεματικών των ασφαλιστικών ταμείων, αλλά αντίθετα θα επιδεινώσει την κατάσταση. Είναι, όπως τονίζει η Γ.Σ.Ε.Ε., πρόχειρο και αποσπασματικό. Είναι ένα νομοσχέδιο ομολογία πολιτικής ενοχής. Είναι συγκεντρωτικό, αφού για όλα σχεδόν αποφασίζει ο Υπουργός. Αυτό είναι η ακροτελεύτια πρόταση κάθε άρθρου. Μα, γι’ αυτό σας εγκαλούμε, για τις επιβεβαιωμένες παρεμβάσεις του Υπουργείου Απασχόλησης στις διοικήσεις των ταμείων στο σκάνδαλο των ομολόγων, για την ουσιαστική κατάργηση των ανεξάρτητων οργάνων εποπτείας και ελέγχου της διαχείρισης των αποθεματικών των ταμείων, όπως η αρμόδια επιτροπή της Τράπεζας της Ελλάδος. 
    Και εσείς μετά από αυτό τα παίρνετε όλα πάνω σας; Αν έφταιγε δηλαδή γι’ αυτόν το λόγο το θεσμικό πλαίσιο, αυτό που κατ’ εξοχήν είναι ο λόγος που επιτρέπει να παρουσιάζονται τέτοια φαινόμενα θεσπίζεται και επαυξάνεται; 
    Υπάρχουν πολλές αρνητικές ρυθμίσεις στο νομοσχέδιο στις οποίες θα αναφερθώ αναλυτικά στην κατ’ άρθρον συζήτηση. Αυτό, όμως, που θα τονίσω σήμερα, είναι η ανάγκη της εξασφάλισης χρηστής διοίκησης και διαφάνειας στις συναλλαγές των ασφαλιστικών ταμείων, η διασφάλιση των συμφερόντων των ασφαλισμένων μέσω και της θεσμικής τους συμμετοχής στη διοίκηση των ταμείων και η κατοχύρωση της κοινωνικής λογοδοσίας μέσω της δημοσιοποίησης των αποφάσεων και της γενικότερης λειτουργίας τους. 
    Απαραίτητη προϋπόθεση για την επίτευξη των ανωτέρω είναι η σύσταση ανεξάρτητου φορέα εποπτείας και ελέγχου των ταμείων και του τρόπου αξιοποίησης των αποθεματικών τους. Και αυτή πρέπει να συγκροτείται κατ’ αναλογία με τη τριμερή χρηματοδότηση, δηλαδή, από εκπροσώπους της πολιτείας, από εκπροσώπους των εργοδοτών και από εκπροσώπους των εργαζομένων. 
    Όμως, όλα αυτά προϋποθέτουν κυρίως πίστη στην κοινωνική ασφάλιση από την οποία θα απορρέει και η πολιτική βούληση. Και εσείς δεν πιστεύετε στη δημόσια κοινωνική ασφάλιση. Θέλετε να την απαξιώσετε, γιατί διεπόμενοι από τη νεοφιλελεύθερη πολιτική λογική, τη θεωρείτε βαρύτερη στην ανάπτυξη και σκοπεύετε να εκχωρήσετε μέρος της σε ιδιώτες.
     Όμως, ο ελληνικός λαός σάς κατάλαβε και δεν θα σας το επιτρέψει. Στις επόμενες εκλογές θα ξαναδώσει πάλι στο ΠΑ.ΣΟ.Κ. τη διακυβέρνηση της χώρας, για να στηρίξει και να ενισχύσει το δημόσιο αναδιανεμητικό και καθολικό χαρακτήρα του ασφαλιστικού συστήματος που αποτελεί και προσωπική δέσμευση του Προέδρου μας κ. Γιώργου Παπανδρέου. 
    Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Χάϊδο.
    Το λόγο έχει η κ. Τζάκρη. 
    ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, οδεύοντας προς τις εκλογές, η Κυβέρνηση επιχειρεί να κλείσει ανοικτά μέτωπα και παλαιές της υποχρεώσεις προσδοκώντας να ωφεληθεί πολιτικά, αλλά και κυρίως ψηφοθηρικά. Στο πλαίσιο αυτό είχαμε προ ημερών την άρση της επιτήρησης της ελληνικής οικονομίας από την Ευρωπαϊκή Επιτροπή, επιτήρηση που πραγματοποιήθηκε με πράξεις της Κυβέρνησης, προκειμένου να λειτουργήσει ως άλλοθι για την αντιλαϊκή πολιτική που ακολουθεί τριάμισι και πλέον χρόνια, αλλά και για να αποφύγει την υλοποίηση των προεκλογικών της δεσμεύσεων με τις οποίες απέσπασε την ψήφο και την εμπιστοσύνη του ελληνικού λαού, που δείχνει τώρα την πραγματική του βούληση, όπως αυτή αποτυπώνεται στις τελευταίες δημοσκοπήσεις, υπενθυμίζοντας πως η σημερινή Κυβέρνηση γίνεται σιγά-σιγά μειοψηφία στη συνείδηση της κοινωνίας. 
      Σήμερα παρακολουθούμε την προσπάθεια της Κυβέρνησης να κλείσει άρον-άρον το ζήτημα της αγοράς του αμαρτωλού ομολόγου από τα ασφαλιστικά ταμεία, μιας και βρισκόμαστε λίγους μήνες προ των εκλογών, συνειδητοποιώντας ότι το θέμα αυτό αποτελεί την πολιτική της ταφόπλακα. Για εμάς, αλλά και για το σύνολο της ελληνικής κοινωνίας, το θέμα των ομολόγων αποδεικνύει το ήθος και την ποιότητα των στελεχών της Νέας Δημοκρατίας, που από τη μια διατυμπάνιζαν πριν από τις εκλογές του 2004 πως ήταν έτοιμοι να κυβερνήσουν τη χώρα με πρόγραμμα, με αξίες και από την άλλη εκμεταλλεύτηκαν όλα αυτά τα στελέχη για να λάβουν θέση στην κρατική μηχανή. Τελικά, η επιδίωξη κάποιων ήταν το πως μετά από πολλά χρόνια μακριά από την εξουσία, θα καλύψουν το χαμένο έδαφος και οι παρέες των κολεγίων, του Λονδίνου, της Ο.Ν.Ν.Ε.Δ. ανακάλυψαν ένα καινούργιο Ελντοράντο για τους εαυτούς τους.
      Το μεγαλύτερο έγκλημα που η σημερινή Κυβέρνηση προκάλεσε και προκαλεί με την πολιτική της, είναι η απαξίωση της πολιτικής και η απογοήτευση όλης της κοινωνίας, αλλά κυρίως των ψηφοφόρων της οι οποίοι άλλα περίμεναν, άλλα προσδοκούσαν και άλλα τους προσφέρατε.
      Στερείτε από τον Έλληνα και την Ελληνίδα, να ελπίζει σ’ ένα καλύτερο αύριο, με αυτά που τα στελέχη σας πράττουν και νομίζετε πως με τη σημερινή σας νομοθετική παρέμβαση τόσο σε επίπεδο νομοσχεδίου όσο και σε επίπεδο της απίστευτης τροπολογίας που καταθέσατε για την επιστροφή των τόκων στα ασφαλιστικά ταμεία, με αυτόν τον τρόπο, θα ξεχαστεί επιτέλους μια καλοστημένη από την αρχή μηχανή που σκοπό είχε τον εύκολο πλουτισμό κάποιων, που με το πα΄τημα ενός κουμπιού κέρδισαν εκατομμύρια ευρώ σε νόμιμες προμήθειες, ενώ χρήματα πήγαιναν και ερχόντουσαν μέσα σε βαλίτσες.
      Ο εντοπισμός των ευθυνών και των υπευθύνων, οι οποίοι  στις πλάτες των ασφαλιστικών ταμείων και εις βάρος των χρημάτων των Ελλήνων ασφαλισμένων, θησαύρισαν, αποτελεί σίγουρα αντικείμενο της δικαστικής έρευνας και έχοντας –ως νομικός- εμπιστοσύνη στην ελληνική δικαιοσύνη, είμαι βέβαιη πως οι ευθύνες θα αποδοθούν και η τιμωρία των ενόχων θα είναι παραδειγματική.
      Οι ποινικές και αστικές ευθύνες όλων όσων εμπλέκονται σε αυτήν την υπόθεση, των αμαρτωλών ομολόγων, είναι οπωσδήποτε υπόθεση των δικαστικών αρχών. Η διαπίστωση όμως της πολιτικής ευθύνης που έχει η σημερινή Κυβέρνηση -και υπάρχει ξεκάθαρη πολιτική ευθύνη- θα είναι αντικείμενο της εξεταστικής επιτροπής που χθες πρότεινε το ΠΑ.ΣΟ.Κ..
      Αγαπητοί συνάδελφοι, χρέος ηθικό και πολιτικό της Κυβέρνησης είναι να προχωρήσει στην πρόταση σύστασης εξεταστικής επιτροπής, προκειμένου να δοθούν απαντήσεις στις δεκάδες των ερωτημάτων που εύλογα γεννιούνται και μεταφέρονται από στόμα σε στόμα, στους Έλληνες πολίτες.
      Είναι δυνατόν, να πραγματοποιούνται όλα αυτά εν αγνοία της Κυβέρνησης; Δεν ευθύνεται κανείς για τον διορισμό των διοικήσεων των ταμείων, οι οποίες με τις πράξεις τους λεηλάτησαν την περιουσία των ασφαλιστικών φορέων, εις βάρος των ασφαλισμένων; Δεν υπάρχει πρόθεση συγκάλυψης με την πρωτοφανή αυτή τροπολογία, που αναγκάζει τον Έλληνα φορολογούμενο, να πληρώσει δυο φορές τις μίζες και τις βαλίτσες; Για όλα αυτά τα ερωτήματα, είναι αναγκαία η σύσταση της εξεταστικής επιτροπής, αν και στη συνείδηση του Έλληνα και της Ελληνίδας, οι απαντήσεις στα ερωτήματα αυτά έχουν δοθεί και θα επικυρωθούν στις ερχόμενες εκλογές.
      Αγαπητοί συνάδελφοι, η σημερινή σας νομοθετική πρωτοβουλία –και θα ξεκινήσω από αυτήν- δεν έχει να προσφέρει απολύτως τίποτε. Δεν δημιουργεί καμμία νέα κατάσταση, δεν προβλέπει καμμία ρύθμιση και δεν καταργεί καμμία παλαιότερη, γιατί αγαπητοί συνάδελφοι, θεσμικό πλαίσιο είχαμε. Ίσως να χρειάζονταν κάποιον εκσυγχρονισμό στο πλαίσιο των νέων οικονομικών, τραπεζικών, χρηματιστηριακών και επενδυτικών συνθηκών αλλά πλαίσιο υπήρχε. 
      Δημιουργείτε τώρα ένα απολύτως υπουργοκεντρικό σύστημα, όπου υπάρχει απόλυτη ταύτιση των ελεγχομένων και των ελεγχόντων και όπου τελικά δεν υπάρχει καμμία διασφάλιση των αποθεματικών των ταμείων και των συμφερόντων των εργαζομένων.  Το θέμα της εποπτείας των επενδύσεων πρέπει να βασίζεται στην αρχή της διάκρισης των εξουσιών.  Διαφορετικά δεν θα είναι αποτελεσματικό.  Δεν μπορεί από τη μια ο Υπουργός να επιλέγει τα πρόσωπα που απαρτίζουν τις διοικήσεις των ταμείων και από την άλλη να είναι αυτός που θα τα ελέγχει.  Θα πρέπει να δημιουργηθεί μια ανεξάρτητη αρχή επιφορτισμένη με το ρόλο αυτό.
      Δίνεται με το παρόν νομοσχέδιο, μεταξύ άλλων, η δυνατότητα να μεταφέρονται χρήματα από τον ένα κλάδο στον άλλο όταν κάποιος ασφαλιστικός φορέας αδυνατεί ν’ ανταποκριθεί στην υποχρέωσή του, για παράδειγμα να πληρώσει συντάξεις ή άλλες παροχές.  Στην περίπτωση αυτή θα μπορούν να χρησιμοποιούνται τα αποθεματικά άλλων ταμείων, προκειμένου ο φορέας που αντιμετωπίζει το πρόβλημα ν’ ανταποκριθεί στις υποχρεώσεις του.  Με τον τρόπο αυτό, δίδετε ουσιαστικά ασυλία σε όποιες διοικήσεις φανούν ανίκανες να διαχειριστούν με επιτυχία τις υποθέσεις των ταμείων στα οποία θα έχουν οριστεί. Μήπως αργότερα δούμε και άλλα; Παράδειγμα.  Προκειμένου με τα χρήματα των ταμείων να κλείνουν και άλλες τρύπες του κρατικού προϋπολογισμού;
      Κυρίες και κύριοι συνάδελφοι, στόχος μας είναι η διαφύλαξη και η αξιοποίηση της περιουσίας των ταμείων προς όφελος των ασφαλισμένων και σε αυτό νομίζω πως ο στόχος δεν επιτυγχάνεται με τις υποψήφιες ρυθμίσεις.
      Συνθέσατε κάτω από την πίεση των γεγονότων και της επικαιρότητας ένα ανερμάτιστο νομοθέτημα, το οποίο δεν συζητήθηκε ούτε στην Οικονομική και Κοινωνική Επιτροπή, ούτε και κατέβηκε για διαβούλευση με τους αρμόδιους  εμπλεκόμενους φορείς.  Η βεβιασμένη κατάρτιση και κατάθεσή του φανερώνει και τον πανικό της Κυβέρνησης μπροστά στον ορυμαγδό των καθημερινών αποκαλύψεων, αλλά και την παραδοχή της πολιτικής της ευθύνης, αφήνοντας στελέχη της να εκμεταλλευθούν τις υπάρχουσες αδυναμίες ή τα κενά του θεσμικού πλαισίου, προκειμένου να αποκομίσουν αυτοί και η παρέα τους προσωπικά οφέλη.
      ‘Οσον αφορά στην τροπολογία για την επιστροφή των τόκων στα τέσσερα ασφαλιστικά ταμεία που αγόρασαν το δομημένο ομόλογο των 280.000.000 ευρώ, αποτελεί πραγματικά παγκόσμια πρωτοτυπία, μια Κυβέρνηση να νομοθετεί κατόπιν υποδείξεων των τραπεζών, γιατί αυτή η τροπολογία ψηφίζεται στο πλαίσιο της συμφωνίας για την επαναγορά του ομολόγου από την «J.P. MORGAN», η οποία δεν προέβλεπε την καταβολή των τόκων για την περίοδο από τον Φεβρουάριο μέχρι τον Ιούλιο.   Προκειμένου, λοιπόν, να κλείσει η Κυβέρνηση το θέμα προχωρά σε μια πρωτοφανή νομοθετική ρύθμιση, με την οποία οι φορολογούμενοι καλούνται τελικά να πληρώσουν τα ποσά που χάθηκαν σε μυστικές διαδρομές και εισπράχθηκαν από διάφορους επιτήδειους, που ελπίζω να τους ξεσκεπάσει η δικαστική έρευνα όσο ψηλά και εάν βρίσκονται.  Η απόφαση αυτή να επιβαρυνθεί ο κρατικός προϋπολογισμός με τις απώλειες που υπέστησαν τα ταμεία συμμετέχοντας στην αγορά του επίμαχου ομολόγου, φανερώνει πανικό, επιθυμία να κουκουλωθεί το θέμα, όπως και πολιτικό αμοραλισμό.
      Προκαλεί εντύπωση η συμπεριφορά της Κυβέρνησης, η οποία άγεται και φέρεται από τις βουλές των ξένων τραπεζιτικών οίκων που διαχειρίστηκαν την πορεία αυτού του αμαρτωλού ομολόγου και οι οποίοι προσπαθούν πλέον να απεμπλακούν με τον καλύτερο δυνατό τρόπο για τους ίδιους εκθέτοντας έτσι και την Κυβέρνηση αλλά και όλους τους εμπλεκόμενους.  Σε μια εποχή όμως όπου το ίδιο το σύστημα ευνοεί την αδιαφορία των πολιτών, φροντίζοντας να τους επιβαρύνει με πρόσθετα βάρη και έγνοιες, η Κυβέρνηση ευελπιστεί ότι και αυτή η συμπεριφορά της θα παραμείνει ατιμώρητη.  Είμαι σίγουρη όμως ότι ο ελληνικός λαός δεν έχει απολέσει την κριτική του σκέψη και διάθεση και πάνω απ’  όλα την πολιτική του σκέψη και κρίση που χαρακτήρισε την νεότερη πολιτική ιστορία του τόπου μας και επιδεικνύοντας σοβαρότητα,  θα δώσει στις επερχόμενες εκλογές  στην Κυβέρνηση το μήνυμα που πρέπει, οδηγώντας την και πάλι εκεί που της αξίζει, δηλαδή στην Αντιπολίτευση.  Για τους λόγους αυτούς προφανώς και καταψηφίζω το σημερινό νομοσχέδιο και την επίμαχη τροπολογία και ελπίζω το ΠΑ.ΣΟ.Κ. μόλις με την ψήφο του ελληνικού λαού αναλάβει ως αυριανή κυβέρνηση της χώρας, θα αποκαταστήσει τις ανισορροπίες που προκάλεσε η διακυβέρνηση της Νέας Δημοκρατίας στον τόπο και όσες ακόμη θα προκαλέσει, όσον καιρό παραμείνει ακόμη στην εξουσία.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κυρίες και κύριοι συνάδελφοι, επιτρέπτε  μου και εγώ να σχολιάσω ορισμένα κομβικά ζητηματα που προσεγγίζει το νομοσχέδιο και κυρίως το χρόνο της κατάθεσης αυτού του νομοσχεδίου, που όπως ειπώθηκε και πριν, εξυπηρετεί πραγματικά τις επικοινωνιακές ανάγκες και μόνο της Κυβέρνησης.  Και αυτό δικαιολογείται από τη βιασύνη την οποία επιδεικνύει όταν δεν επικοινωνεί και δεν κάνει διάλογο με τους μαζικούς φορείς, με τα ασφαλιστικά ταμεία, με τους φορείς των εργαζομένων, με τους εργοδότες, ένα διάλογο σε βάθος βεβαίως, προκειμένου να αναδειχθούν όλες οι πτυχές ενός νέου ζητήματος που προκύπτει μέσα από τη δημιουργία και την κυκλοφορία στην αγορά ενός νέου σχετικά προϊόντος, όπως είναι τα δομημένα ομόλογα, που όμως είχαμε την ευκαιρία στο επίπεδο της λειτουργίας της Επιτροπής  Κοινωνικών Υποθέσεων της Βουλής, να ακούσουμε τα συνδικάτα, να ακούσουμε δηλαδή τη διαφωνία τους απέναντι στα ζητήματα που σχετίζονται με το νομοσχέδιο  και ουσιαστικά να επιβεβαιωθεί ότι έχουμε μια σύγκρουση και  πάλι της Κυβέρνησης με τον προβληματισμό, έτσι όπως αναπτύσεται στους μαζικούς φορείς των εργαζομένων και ουσιαστικά η όλη αυτή, μέχρι και τη σημερινή ημέρα συζήτησης του νομοσχεδίου, λειτουργία μας και συζήτησή μας να αναδείξει την επικοινωνιακή σκοπιμότητα της Κυβέρνησης, που την απασχολεί και μόνο, να κλείσει το θέμα των ομολόγων άρον-άρον, το θέμα της επαναγοράς με το βάρος να το έχουν οι ‘Ελληνες φορολογούμενοι, αδιαφορώντας και πάλι για τις διαφορετικές απόψεις που υπάρχουν από τους φορείς των εργαζομένων και κυρίως από τους φορείς της Αντιπολίτευσης, από την Αξιωματική Αντιπολίτευση, από το ΠΑ.ΣΟ.Κ., που επί μήνες επιμένει να αναδείξει όλες τις πτυχές αυτής της μεγάλης λεηλασίας ου υπέστησαν τα ασφαλιστικά ταμεία.
      Το δεύτερο που θέλω να θίξω είναι το θεσμικό πλαίσιο.  Ειπώθηκε και πριν βεβαίως.  Εν τάχει τονίζω και εγώ ότι δεν έφταιξε το θεσμικό και νομικό πλαίσιο που υπήρχε.  Εδώ υπάρχουν καραμπινάτες παρανομίες.  Αυτή είναι η ουσία.  Αυτό διερευνάται και πιστεύω ότι αυτό θα καταδείξει ακόμη περισσότερο μια ουσιαστική συζήτηση μέσα στη Βουλή στα πλαίσια της Εξεταστικής Επιτροπής, για την οποία θα μιλήσω αργότερα.
      
      Η τροπολογία της Κυβέρνησης, δηλαδή, η επαναγορά των ομολόγων μέσα από μία υπόδειξη ουσιαστικά ενός οικονομικού ομίλου του εξωτερικού της «J.P. MORGAN» και η κατ’ επέκταση νομοθέτηση με αυτές τις υποδείξεις ουσιαστικά δημιουργεί μία νέα κατάσταση στη χώρα. Καλούνται οι φορολογούμενοι να πληρώσουν οικονομικά εγκλήματα και αυτό ασφαλώς εισάγει νέα ήθη στη ζωή του τόπου. Κάποιοι επιτήδειοι βάζουν χέρι στο δημόσιο χρήμα και με μια τροπολογία ο Υπουργός Οικονομικών ζητά όχι αυτοί που είναι υπεύθυνοι, οι συνένοχοι, οι εγκληματίες αυτού του σκανδάλου να πληρώσουν, αλλά να πληρώσουν οι Έλληνες φορολογούμενοι. Αυτό συνιστά εισαγωγή νέων ηθών στην πολιτική ζωή του τόπου και νομίζω ότι έχει το στοιχείο της θρασύτατης παρέμβασης εξουσιαστικού και μόνο χαρακτήρα που προκαλεί συνολικά τον ελληνικό λαό, ακόμα και τους υποστηρίζοντες το κόμμα που κυβερνά σήμερα.
      Είναι δυνατόν να υπάρχει οικονομικό έγκλημα και να καλούνται οι φορολογούμενοι να πληρώσουν τις ζημίες των ασφαλιστικών ταμείων και όχι αυτοί οι οποίοι ευθύνονται, οι κοινοί εγκληματίες.
      Το νομοσχέδιο συνολικά συνιστά μια ομολογία ενοχής. Είναι ουσιαστικά η ομολογία ότι μιλάμε για εξαιρετικά επικίνδυνα προϊόντα, όταν μιλάμε για σύνθετα δομημένα ομόλογα. Και βεβαίως έρχεστε εσείς σήμερα εκ των υστέρων να υποδείξετε ειδικά μέτρα για να μην σπεύδουν με έλλειψη ευθύνης τα ασφαλιστικά ταμεία να αγοράζουν αυτά τα πολύ επικίνδυνα ομόλογα. Αλλά εδώ προκύπτουν ερωτήματα. Γιατί επί τρία χρόνια –λέτε ότι φτιάχνετε το νομοσχέδιο, αλλά εκφράζετε τη συνολική πορεία τριάμισι χρόνων ως Υπουργός της Κυβέρνησης- το Γενικό Λογιστήριο και οι άλλοι μηχανισμοί εξέδιδαν αυτά τα ομόλογα. Γιατί δεν υπήρξε μία παραίνεση, μία κατεύθυνση σε σχέση με την επικινδυνότητά τους τα προηγούμενα τρεισήμισι χρόνια; Πράγματι το θεσμικό πλαίσιο δεν είχε προβλέψει τη διαχείριση αυτών των προϊόντων, γιατί δεν υπήρχαν ή μόλις ενεφανίζοντο. 
      Όταν, όμως, άρχισαν να εκδίδονται επί της Κυβέρνησής σας αυτά τα δομημένα σύνθετα προϊόντα, γιατί δεν υπήρξε προειδοποίηση για την επικινδυνότητά τους; Ποιος θα απαντήσει επ’ αυτού; Σήμερα με το νομοσχέδιο ομολογείται ότι υπάρχει μια επικινδυνότητα σ’ αυτά τα προϊόντα. Όμως, το κάνατε εκ των υστέρων. Και ενοχληθήκατε στην επιτροπή από το γεγονός ότι σας εγκαλέσαμε  για την απουσία σας, όταν έγινε η προηγούμενη ερώτηση του ΠΑ.ΣΟ.Κ. για το Τ.Ε.Α.Δ.Υ.. Και πρέπει να σας θυμίσω ότι επί τρεισήμισι χρόνια προσπαθούμε να αποδείξουμε ότι δεν είμαστε παράφρονες κατά την αντίληψη του προκατόχου σας κ. Τσιτουρίδη ότι όλα αυτά ήταν ζητήματα προπαγάνδας της Αξιωματικής Αντιπολίτευσης, όπως έλεγε. 
       (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
       Το ΠΑ.ΣΟ.Κ. αντιμετωπίζει τα ασφαλιστικά ταμεία ως ασφαλιστικούς οργανισμούς που έχουν ένα σημαντικότατο κοινωνικό ρόλο. Δίνουν συντάξεις, παρέχουν υπηρεσίες υγείας και εξυπηρετούν γενικότερα το κοινωνικό σύνολο. Εάν ταυτιζόταν η δική σας θέση γι’ αυτήν την κοινωνική λειτουργία των κοινωνικών ταμείων, θα έπρεπε σήμερα να έχετε προχωρήσει στην ανατροπή της ρύθμισης που κάνατε, ώστε η Επιτροπή Κεφαλαιαγοράς να ασκεί βέτο πάνω στις διοικήσεις. Δεν το κάνατε. Δηλαδή, δεν κάνετε κάτι που σας το ζήτησε συνολικά η Αντιπολίτευση να μην ασκεί βέτο ο Πρόεδρος της Επιτροπής Κεφαλαιαγοράς για τη σύνθεση των διοικήσεων.
      Αλλά είναι τελικά το ζήτημα μόνο ο περιορισμός στο συγκεκριμένο θέμα των ομολόγων; Δηλαδή, εάν πρέπει να έχουμε ποσοστά της τάξης του 2% ή περισσότερο ή λιγότερο ή είναι κυρίως το ζήτημα της ύπαρξης μιας αντικειμενικής και υπεύθυνης διαδικασίας της ελληνικής πολιτείας, ώστε να διασφαλίζονται οι εργαζόμενοι και οι ασφαλισμένοι και τα αποθεματικά τους;
    Αυτό δεν είναι το ζητούμενο; Η διαδικασία, η ευθύνη και φυσικά ο μηχανισμός εποπτείας αυτών που θα αναλάβουν αυτές τις ευθύνες και όχι αυτό καθ’ αυτό το ζήτημα της διαχείρισης των αποθεματικών με προϊόντα που προέρχονται από την αγορά; Γιατί το τραπεζικό σύστημα δουλεύει στη χώρα μας, αλλά δουλεύει πιστεύω εις βάρος των ασφαλιστικών ταμείων και εδώ πρέπει να δούμε πράγματι τις επενδύσεις που αυξάνουν την περιουσία των ασφαλιστικών ταμείων, αλλά μέσα από ξεκάθαρη, διαυγή και διαφανή διαδικασία, και δεν είμαστε δογματικοί όταν υπάρχουν νέα προϊόντα, αλλά αυτό προϋποθέτει διαδικασίες όχι υπουργοκεντρικές, όχι επιτροπές ελέγχου και διαχείρισης, έτσι όπως τις βάζετε εσείς κάτω από τον απόλυτο έλεγχο της Κυβέρνησης και τον προσωπικό σας έλεγχο, αλλά αντίθετα, δημοκρατικές, συλλογικές που να κατοχυρώνουν και την εποπτεία της Κυβέρνησης, ασφαλώς όμως και την αυτονομία των ασφαλιστικών φορέων. Και εκεί πρέπει να εκφραστεί η τριμερής εκπροσώπηση, σ’ αυτά τα όργανα και ακριβώς πάνω σ’ αυτά νομίζω ότι θα έπρεπε να γίνει ουσιαστική κουβέντα και όχι να πάμε σε μια συγκεντρωτική αντίληψη, έτσι όπως την εκφράζει αυτό το νομοσχέδιο.
    Κλείνοντας, κύριε Πρόεδρε, θέλω να τονίσω ότι το ζήτημα των ομολόγων είναι ένα πάρα πολύ σημαντικό ζήτημα για να κλείσει με μια απόπειρα του κυρίου Υπουργού Απασχόλησης, με αυτό το νομοσχέδιο. Η εξεταστική επιτροπή είναι αυτή η οποία θα αναδείξει τις τεράστιες πολιτικές ευθύνες της Κυβέρνησης, κάτι που δεν θα αποφύγει η Κυβέρνηση, ακόμη και πηγαίνοντας προς τις εκλογές, γιατί αυτό θα το αναλάβει και θα το κατακρίνει ο ελληνικός λαός.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
    ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, το νομοσχέδιο θα το χαρακτήριζα προπέτασμα καπνού με το οποίο επιχειρεί η Κυβέρνηση να σκιάσει το σκάνδαλο των δομημένων ομολόγων. Όπως η σουπιά πετάει μελάνη για να εξαφανιστεί, έτσι και η Κυβέρνηση φέρνει αυτήν τη νομοθετική ρύθμιση για να αποπροσανατολίσει την κοινή γνώμη από τη λεηλασία των ασφαλιστικών ταμείων. Έγινε η λεηλασία των ασφαλιστικών ταμείων επειδή δεν υπήρχε νομοθετικό πλαίσιο. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ποιος το είπε αυτό; 
     ΠΑΝΑΓΙΩΤΗΣ ΣΓΟΥΡΙΔΗΣ: Εσείς είπατε, ότι δεν υπήρχε νομοθετικό πλαίσιο και γι’ αυτό ακριβώς τα ασφαλιστικά ταμεία …
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μου επιτρέπετε, κύριε συνάδελφε;
     ΠΑΝΑΓΙΩΤΗΣ ΣΓΟΥΡΙΔΗΣ: Βεβαίως.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, επιτρέψτε μου, με πολλή εκτίμηση στο πρόσωπό σας και στις θητείες σας σε διάφορους χώρους, εσείς δεν κάνει να το λέτε αυτό. Ουδείς, ούτε ο Πρωθυπουργός, ούτε ο Υπουργός Εθνικής Οικονομίας, ούτε εγώ ποτέ ισχυριστήκαμε πως ό,τι συνέβη, συνέβη λόγω του χαλαρού, του ελαττωματικού, του υστερούντος θεσμικού πλαισίου. Άλλο το ένα, άλλο το άλλο. 
     ΠΑΝΑΓΙΩΤΗΣ ΣΓΟΥΡΙΔΗΣ: Ωραία. Δηλαδή τι διαφορετικό είπα εγώ, κύριε Υπουργέ, ότι εσείς ισχυρίζεστε πως επειδή το νομοθετικό πλαίσιο δεν ήταν ισχυρό, όπως θα έπρεπε, δόθηκε το δικαίωμα στα ασφαλιστικά ταμεία …
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Αυτό συνέβαλε. 
     ΠΑΝΑΓΙΩΤΗΣ ΣΓΟΥΡΙΔΗΣ: … να μπορέσουν να αποπλανηθούν και να αγοράσουν το δομημένο ομόλογο; Αυτό δεν ισχυριστήκατε και γι’ αυτό ακριβώς δεν φέρνετε αυτό το νομοθετικό πλαίσιο ώστε να ισχυροποιηθεί η κατάσταση με τέτοιον τρόπο ώστε να μην υπάρχουν περιπτώσεις σαν κι αυτή;
    Εγώ όμως θα σας πω το εξής για το χαλαρό νομοθετικό πλαίσιο που ισχυρίζεστε. Τα διοικητικά των ταμείων εποπτεύονται από κυβερνητικούς επιτρόπους που πιστοποιούν τη νομιμότητα των αποφάσεών τους; Ναι ή όχι; Υπάρχουν εποπτεύουσες υπηρεσίες της Γενικής Γραμματείας Κοινωνικών Ασφαλίσεων, ναι ή όχι; Υπάρχει Ειδική Επιτροπή Ελέγχου και Εποπτείας της Τράπεζας Ελλάδος και δι’ αυτής φυσικά το πρόσωπο της Κυβέρνησης, όπου το πρόσωπο της Κυβέρνησης είναι από τους εκπροσώπους του Υπουργείου Οικονομίας και Οικονομικών, Απασχόλησης και Κοινωνικής Προστασίας, ναι ή όχι; Υπάρχει. 
    Έρχομαι, λοιπόν, να σας πω πώς στήθηκε το έργο. Το έργο ξεκίνησε όταν ο Υπουργός Απασχόλησης με την υπ’ αριθμόν 16652/Α7/2006 απόφασή του, μεταφέρει στον ειδικό γραμματέα Ευγένιο Παπαδόπουλο τις αρμοδιότητες. Τι γράφει αυτή η απόφαση; Να σας πω. «Τη μελέτη, το συντονισμό, τον προγραμματισμό και την επιμέλεια εφαρμογής μέτρων που αφορούν την κτήση, διάθεση, αξιοποίηση ή εκποίηση της ακίνητης περιουσίας και των κεφαλαίων των οργανισμών που εποπτεύονται από το Υπουργείο Απασχόλησης, την έχει ο ειδικός γραμματέας». Αυτό γράφει η απόφαση. Σας είπα και τον αριθμό. Ψάξτε την. 
    Πάμε τώρα να δούμε πώς έγινε η πρώτη πράξη. Ουσιαστικά καταργείται ο εποπτικός ρόλος των υπηρεσιών της Γενικής Γραμματείας Κοινωνικών Ασφαλίσεων και ειδικότερα της Διεύθυνσης Επενδύσεων. 
    Δεύτερη πράξη, για το χαλαρό νομοθετικό πλαίσιο που υπήρχε. Η αδρανοποίηση του ισχυρού και ιδιαίτερα επιτυχούς ρόλου της Ειδικής Επιτροπής Εποπτείας και Ελέγχου της Τράπεζας Ελλάδος, με το τέχνασμα από το 2004 να μην ορίσει ούτε το Υπουργείο Οικονομίας και Οικονομικών, ούτε το Υπουργείο Απασχόλησης, τους εκπροσώπους. Άρα η Επιτροπή αυτή δεν υπήρχε.
    Τρίτη πράξη. Για να βάλει χέρι η Κυβέρνηση στο μεγάλο τμήμα των αποθεματικών, το 77%, που πρέπει να επενδύονται σε κοινό κεφάλαιο της Τράπεζας Ελλάδος και σε σταθερά ομόλογα του δημοσίου, εφευρίσκει ο κ. Αλογοσκούφης, το 2005, τα δομημένα ομόλογα υψηλού ρίσκου του δημοσίου και τα μεθοδεύει με την ονομασία «εγγυημένα ομόλογα» για να ξεγελαστούν τα απλά μέλη των ταμείων. 
    Έτσι, λοιπόν, στήθηκε το όλο σκηνικό και από κει και πέρα προχωράμε και βρισκόμαστε μπροστά σ’ αυτό το σκάνδαλο, σ’ αυτήν τη λεηλασία των ταμείων.
    Έρχομαι τώρα σ’ αυτό το οποίο είπε ο κύριος Υπουργός. Είπε ότι είναι μύθος ότι τα ταμεία δεν κέρδισαν από το ομόλογο, διότι τα ταμεία κέρδισαν από το ομόλογο μέσα από την επαναγορά. Άρα το καθένα που πούλησε το ομόλογό του, κέρδισε και χρήματα. 
    Αναρωτιέμαι, κύριοι συνάδελφοι, το εξής: Αν το έβγαζαν σε δημοπρασία, σε δημόσια διάθεση, θα τα κέρδιζαν; Όχι με επαναγορά. Αν έβγαιναν στην αγορά και έλεγαν «έχουμε αυτό το ομόλογο, το βγάζουμε για να το πουλήσουμε» θα υπήρχε περίπτωση, αν δεν το αγόραζαν οι ίδιοι που το εξέδωσαν, να πάρετε αυτά τα χρήματα τα οποία πήρατε; Τότε, εν τοιαύτη περιπτώσει, αν παίρνατε περισσότερα σε δημόσια δημοπρασία, γιατί χρειάζεται να φέρετε αυτήν την τροπολογία, να πληρώσει ο ελληνικός λαός τη διαφορά που διεκδικούν; Βγάλτε το σε δημόσια δημοπρασία, να δούμε πόσα λεφτά θα πάρετε στην αγορά. 
    Θέλω όμως να σας υπενθυμίσω και κάτι άλλο. Το δομημένο ομόλογο των 280.000.000 είχε κτισμένες προμήθειες μέσα του 42.000.000 δραχμές. Όπως επίσης το δομημένο ομόλογο των 70.000.000, είχε κτισμένες προμήθειες άλλα 7.000.000 δραχμές.
    Έρχομαι τώρα στο μύθο του περί Χρηματιστηρίου. Λένε όλοι ότι η λεηλασία των ταμείων έγινε την περίοδο του Χρηματιστηρίου. Ε αυτός ο πίνακας κατατέθηκε στη Βουλή. Αυτός ο πίνακας δεν αμφισβητήθηκε. Αμφισβητήθηκε στο εξής: Παίρνουμε επιλεκτικά ημερομηνία το 1999 και το 2001. 
    (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τότε έγινε.
    ΠΑΝΑΓΙΩΤΗΣ ΣΓΟΥΡΙΔΗΣ: Ερωτώ: Σήμερα, το 2007, που είναι 5.000.000 ευρώ οι μετοχές των ταμείων, δεν είναι από τις μετοχές που ήδη είχαν αγοραστεί τότε; Που το 1993 …
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αν το 2001 βγάζατε σε δημοπρασία τις μετοχές, τι θα έπαιρναν; 
    ΠΑΝΑΓΙΩΤΗΣ ΣΓΟΥΡΙΔΗΣ: Το 1993 ήταν διακόσιες ενενήντα οι μετοχές; Το 1997 ήταν 894.000.000 ευρώ; Το 1999 ήταν 5.282; Μετά κατέβηκε στα 3.919, 3.003, μετά το 2002 στα 1.761 και αρχίζει …
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αν τα πουλούσατε τότε τι θα παίρνατε; Ακριβώς αυτά.
    ΠΑΝΑΓΙΩΤΗΣ ΣΓΟΥΡΙΔΗΣ: Σας πειράζει, κύριε συνάδελφε, σας πονάει, γι’ αυτό φωνάζετε. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Βεβαίως, χρησιμοποιώ το επιχείρημά σας.
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, λοιπόν, η περιουσία των ταμείων –αν το δούμε αυτό σε αυτόν τον πίνακα- είναι ή δεν είναι η ίδια την περίοδο εκείνη; Άρα, λοιπόν, είναι μύθος ότι έχασαν τα ταμεία χρήματα την περίοδο του Χρηματιστηρίου, γιατί κράτησαν τους τίτλους και οι ίδιοι τίτλοι ανέβηκαν με το ανέβασμα του Χρηματιστηρίου.
      Όσο δε για το Χρηματιστήριο, πρέπει να ξέρετε ότι το δικό μας Χρηματιστήριο είχε τη διεθνή καμπύλη που είχαν και τα υπόλοιπα Χρηματιστήρια. 
      ΑΓΓΕΛΟΣ ΤΖΕΚΗΣ: Χάθηκαν λεφτά παγκοσμίως.
      ΔΗΜΗΤΡΙΟΣ ΠΙΠΕΡΓΙΑΣ: Τα ταμεία δεν έχασαν, όμως, από τις μετοχές.
      ΠΑΝΑΓΙΩΤΗΣ ΣΓΟΥΡΙΔΗΣ: Σαφώς χάθηκαν λεφτά, αλλά οι ίδιες μετοχές έχουν κερδίσει. Τα ταμεία δεν έχασαν. 
      Το σχέδιο νόμου, κύριοι συνάδελφοι –γιατί ο χρόνος παρήλθε- έχει σωρεία εξουσιοδοτικών διατάξεων που ακυρώνουν στην πράξη το πλαίσιο που τίθεται από τον Υπουργό, ο οποίος με εισήγηση της επιτροπής που ο ίδιος έχει διορίσει, μπορεί ν’ αλλάξει και να τροποποιήσει τα ποσοστά τα οποία τοποθετούνται. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Το αλλάξαμε αυτό.
      ΠΑΝΑΓΙΩΤΗΣ ΣΓΟΥΡΙΔΗΣ: Αν το αλλάξατε, αυτό είναι θετικό. Όμως, είναι ένα νομοσχέδιο που εγώ θα το χαρακτήριζα ότι είναι μία ομολογία της ενοχής σας διότι αν ήσασταν εντάξει, δεν θα χρειαζόταν να «κατεβάσετε» αυτό το νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριοι συνάδελφοι, κύριε Υπουργέ, η Βουλή συζητάει σήμερα ένα νομοσχέδιο για την κοινωνική ασφάλιση. Μάλιστα, με τον τίτλο «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης» -αυτό το βαρύγδουπο τίτλο- ερχόμαστε να συζητήσουμε σε ένα κλίμα αρκετά βεβαρημένο.
      Κύριε Υπουργέ, αυτό το νομοθέτημα έρχεται ένα μήνα μετά από ένα άλλο για το νέο τρόπο διοίκησης των ταμείων. Και τα δυο νομοθετήματα τα φέρατε εσείς, νέος Υπουργός στην Κυβέρνηση, που ήρθατε να διαχειριστείτε ένα πολύ βαρύ κλίμα για την Κυβέρνηση, για τον τόπο και για την κοινωνική ασφάλιση. Όμως, με τον τρόπο που νομοθετείτε, βεβιασμένα και υπό την πίεση των γεγονότων και με τη θέλησή σας και την υπερβολή στο λόγο σας πολλές φορές για να καλύψετε την Κυβέρνηση –σας γνωρίζω προσωπικά και σας εκτιμώ και πολιτικά και για τη διαδρομή σας- δυστυχώς και το κύρος σας και η αξιοπιστία σας αρχίζουν να επηρεάζονται και υπάρχει πρόβλημα. Και σας το λέω εγώ αυτό, γιατί πρέπει να μιλάμε την γλώσσα της αλήθειας, όταν συζητάμε τόσο μεγάλα θέματα. 
      Κύριε Υπουργέ, το πρώτο πράγμα που θα θέσουμε όσον αφορά την κοινωνική ασφάλιση και πριν πάμε στην ουσία για το εάν αν μια κυβέρνηση πραγματικά σχεδιάζει, προγραμματίζει και βάσει σχεδίου αλλάζει το νομοθετικό πλαίσιο, θα μιλήσουμε συνολικά για την κοινωνική ασφάλεια. Θα πούμε για παράδειγμα τι χρωστάει σήμερα η Κυβέρνηση, το κράτος, στην κοινωνική ασφάλιση. 
      Στο τέλος του 2003, χρωστούσε 2,8 δισεκατομμύρια ευρώ, αφού το 2003 δόθηκε πράγματι μια γενναία επιχορήγηση, στο Ι.Κ.Α. ειδικά, 5.000.000.000 ευρώ και θεσμοθετήθηκε και με το ν. 3029 λίγο πριν το 1% για τη στήριξή του. Στο τέλος του 2006, το χρέος ξεπερνάει τα 6.000.000.000 ευρώ και με την υλοποίηση του προϋπολογισμού του 2007, τα 7.200.000.000 ευρώ. 
      Γι’ αυτά πρέπει να μιλήσουμε, αν κάποτε θέλουμε να μιλήσουμε ουσιαστικά.
      Νομοθετείτε, λοιπόν, κύριε Υπουργέ, υπό τα σημαντικά γεγονότα που υπάρχουν στην κοινωνική και πολιτική ζωή μας αυτόν τον καιρό. Γι’ αυτά τα γεγονότα η Κυβέρνηση έχει τεράστια ευθύνη. Η προσπάθεια συγκάλυψης είναι ομολογία της ευθύνης. Ο τρόπος που νομοθετείτε και καλύπτετε τα κλεμμένα –ένα τμήμα των κλεμμένων, θα έρθω σε αυτά- επιβεβαιώνει την ομολογία.
      Υπεύθυνη, λοιπόν, είναι η Κυβέρνηση έναντι της κλοπής των ταμείων. Υπόλογη είναι η Κυβέρνηση έναντι των εργαζομένων και των συνταξιούχων. Και αυτές οι τεράστιες ευθύνες όλων των βαθμίδων, οι πολιτικές ευθύνες, πρέπει να αναληφθούν έστω με ένα «συγγνώμη» εδώ, κύριε Υπουργέ, με το ήθος σας. Ή θα τις αναλάβει η Κυβέρνηση ή ούτως ή άλλως θα τις αποδώσει ο ελληνικός λαός.
      Όμως, σας μίλησα για βεβιασμένη νομοθετική πρωτοβουλία, για να σας ρωτήσω το εξής: Αν δεν αποδεικνύονταν όλα αυτά που απεδείχθησαν –οι «κουμπάροι», οι γιοι, οι συγγενείς, οι φίλοι, οι μεγαλοσχήμονες πολιτικοί παράγοντες της Νέας Δημοκρατίας- αν δεν πιάνονταν να κλέβουν –ξέρω τι λέω- τα Ταμεία, αν δεν πιάνονταν, όπως είπε ο Αλέκος Παπαδόπουλος, «με τη γίδα στον ώμο», θα γινόταν αυτή η νομοθετική ρύθμιση; Δυστυχώς όχι. Γι’ αυτό τίθεται θέμα, για να συζητήσουμε την ουσία της νομοθετικής πρωτοβουλίας. 
      Θέλω να δώσω μια άλλη διάσταση. Ήρθατε στην Κυβέρνηση, κύριοι της Νέας Δημοκρατίας, με σημαία και διαφάνεια –και καλά κάνατε- αλλά έπρεπε να την πιστεύετε. Αν την πιστεύατε, όταν σας δώσαμε τις προτάσεις –τις προτάσεις που έδωσε ο Πρόεδρος του ΠΑ.ΣΟ.Κ. κ. Γιώργος Παπανδρέου για τη διαφάνεια- τουλάχιστον θα απαντούσατε και θα τις συζητούσαμε. Θα τις τροποποιούσατε, θα τις συμπληρώνατε. Θα δεχόσασταν τη συναίνεση του κόμματος της Αξιωματικής Αντιπολίτευσης για κανόνες διαφάνειας παντού. Όμως, δεν το κάνατε. Αντί γι’ αυτό, αλλάξατε, παρεμβαίνατε –ως Κυβέρνηση εννοώ- στις κυβερνητικές πράξεις και δημιουργήσατε αδιαφανείς κανόνες και κανόνες αναξιοκρατίας. 
      Παραδείγματα. Γιατί αν τα λέμε έτσι και τα ακούει ο λαός, θα λέει «Μα, τι λέει τώρα ο Έκτορας Νασιώκας!». Να σας πω, λοιπόν: Οι διοικήσεις των νοσοκομείων, παραδείγματος χάριν, γίνονταν με δημόσια προκήρυξη. Επιτροπή, πρόταση, πρακτικά, επιλογή. Άριστα; Όχι. Αλλά μια διαδικασία. Τους διορίζει απευθείας ο Υπουργός. 
      Οι κρίσεις των γιατρών γίνονταν από συμβούλια όπου υπήρχε κατάλογος εθνικών κριτών, γινόταν δημόσια κλήρωση των εθνικών κριτών και κρίση των γιατρών. Όχι. Ο Υπουργός ελέγχει απολύτως και διορίζει. 
      Θα έλεγα πόσο οι προσλήψεις στο δημόσιο –έχουμε και γεγονότα των ημερών με τη συνέντευξη-  επηρεάστηκαν αξιοκρατία και διαφάνεια. Θα σας έλεγα κάτι πολύ σημαντικό, κύριε Υπουργέ, γιατί έρχομαι τώρα στο Υπουργείο σας –δεν ήσασταν εσείς, βεβαίως- για τον αμαρτωλό Ο.Α.Ε.Δ. και για τα αμαρτωλά «STAGE». Ο τρόπος που τώρα γίνεται η επιλογή και οι διορισμοί είναι τραγικός. Εκμαυλίζετε –το λέω και το εννοώ- τις συνειδήσεις των νέων, χωρίς κανέναν λόγο. Δεν κρατώνται πρακτικά σε καμμία από τις συνεντεύξεις που παίρνετε, κανένας δεν ξέρει ποιος προσλαμβάνεται, κανένας δεν μπορεί να κάνει ένσταση, κανένας δεν μπορεί να προσβάλει, κανένας δεν μαθαίνει. Και αυτομάτως διορίζονται άνθρωποι άσχετοι που δεν έχουν τίποτα άλλο -να σας πω για τη Λάρισα- παρά έχουν δύο πράγματα. Το ένα είναι ότι πηγαίνουν στον Ο.Α.Ε.Δ. και βγάζουν κάρτα ανεργίας και το δεύτερο είναι ότι περνούν από ένα πολιτικό γραφείο. Αυτό δεν συνέβαινε ποτέ! 
      Να πάμε και παρακάτω. Τα Ταμεία, οι διοικήσεις των Ταμείων διορίστηκαν σχεδόν μέσα από κατεύθυνση της παρέας του Λονδίνου, που μετά ήθελα να τα αξιοποιήσει. 
      Θα πρόσθετα και κάτι ακόμη. Όταν ήρθε στην Κυβέρνηση ο προκάτοχός σας Υπουργός, κύριε Υπουργέ, αμέσως, σε τέσσερις μέρες, μια Παρασκευή, έφερε μια τροπολογία, για να φτιάξει την Επιτροπή Ελέγχου των αποθεματικών των Ταμείων και την Ειδική Γραμματεία του Ευγένιου Παπαδόπουλου. Δεν μπόρεσε να το περάσει από αντίδραση όλων των κομμάτων της Αντιπολίτευσης, αλλά λίγους μήνες μετά, λίγο καιρό μετά, το πέρασε. Και εν τω μεταξύ –για να κλείσουμε γι’ αυτό, γιατί λέμε για το θεσμικό πλαίσιο στο οποίο θέλω να μείνω λίγο παραπάνω- είχαν μπει στην κυκλοφορία τα δομημένα ομόλογα και είχε δοθεί η κατεύθυνση –θα σας πω μετά για το νομοσχέδιο- να πάνε και να αγοραστούν από τα Ταμεία. Και ενώ αυτά ήταν υψηλού ρίσκου επένδυση,  υψηλού ρίσκου προϊόντα, καμμία ενημέρωση δεν έγινε και καμμία τροποποίηση του νομοθετικού πλαισίου! Μα, αυτό ήταν νέο προϊόν για τα Ταμεία! Δεν αγόραζαν έως τότε δομημένα ομόλογα! Μπορεί η νομοθεσία να έλεγε ότι αγοράζουν ομόλογα του δημοσίου, αλλά όλοι ήξεραν και μιλούσαν για τα σταθερής απόδοσης ή για το επιτόκιο που είναι σε διακύμανση. 
      Άρα, κύριε Υπουργέ, δεν έφταιγε το νομοθετικό πλαίσιο. Άρα, αυτό που κάνετε σήμερα, που μπορεί και να έχει μερικά θετικά, παρ’ όλο που σε γενική κατεύθυνση είναι συντηρητικό, παρ’ όλο που ανοίγει το θέμα των Σ.Δ.Ι.Τ. και μπορεί να λειτουργήσει ως μεσάζον το Ταμείο και το Υπουργείο, για να περάσει στον ιδιωτικό τομέα η περιουσία του Ταμείου και παρ’ όλο που έχουμε τις ενστάσεις μας για τις επιτροπές, ακόμη και αν δεν ήταν έτσι, θα το καταψηφίζαμε, γιατί έρχεται για να καλύψει επικοινωνιακά το σκάνδαλο των ομολόγων. 
      Έρχομαι,  όμως, στο σημαντικό. Είπατε κάτι, κύριε Υπουργέ.  Γι’ αυτό και στην αρχή σας είπα και τη φιλοφρόνηση και την άποψή μου. Είπατε: «Μα, τι θέλετε εσείς, του ΠΑ.ΣΟ.Κ.; Θέλετε να χάσουν τα Ταμεία 42.000.000 ή 3.000.000;» 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Εγώ επανέλαβα φράσεις που είχαν λεχθεί από στελέχη σας. 
      ΕΚΤΟΡΑΣ ΝΑΣΙΩΚΑΣ: Είπατε πάντως ότι εσείς νομοθετείτε, για να φέρετε τα 3.000.000, γιατί μαζί με τα 3.000.000 στηρίζεται η συμφωνία των Ταμείων με την «J. P. MΟRGAN» και έτσι αφού επιστρέφονται τα άλλα και επαναγοράζονται τα ομόλογα, δεν χάνουν τα Ταμεία. Το δίλημμα αυτό για μας είναι ψευτοδίλημμα. 
      Για εμάς υπάρχει ένα απλό δίλημμα: Τα Ταμεία να μη χάσουν καθόλου και να πληρώσουν οι υπεύθυνοι. Υπάρχουν υπεύθυνοι; Υπάρχουν άνθρωποι που αγόρασαν στο άρτιο, όταν η τιμή κυμαινόταν 18%, 20% και 22% λιγότερο; Υπάρχουν; 
      Υπάρχουν βαλίτσες, υπάρχουν καταθέσεις, υπάρχουν αναλήψεις που μοιράστηκαν; Αν υπάρχουν, αυτά θέλουμε να βρούμε. Δεν καλύπτονται με το να πληρώσει ο κρατικός προϋπολογισμός. Εδώ είναι η διαφωνία μας.
      Εσείς θέλετε δύο πράγματα. Το ένα να πείτε ότι επεστράφησαν έστω και αν το πληρώσουν οι ίδιοι οι εργαζόμενοι στο ταμείο τους. Βάζετε το χέρι στη μία τσέπη του και μεταφέρετε τα χρήματά τους στην άλλη. Παράλληλα να κινηθεί κάποια διαδικασία δίωξης των υπευθύνων και μ’ αυτό να πάτε στις εκλογές. Δηλαδή, κύριε Υπουργέ, η Κυβέρνηση θέλει να συγκαλύψει δυστυχώς –αυτό θέλω να πω- ενώ το σημαντικό είναι ν’ αλλάξουμε το νομοθετικό πλαίσιο, αλλά όχι υπό την πίεση των γεγονότων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα.
      ΕΚΤΟΡΑΣ ΝΑΣΙΩΚΑΣ: Κλείνω, κύριε Πρόεδρε, με μια κουβέντα.
      Αυτό το σκάνδαλο των δομημένων ομολόγων, αυτό το σκάνδαλο της παρέας του Λονδίνου, αυτό το σκάνδαλο που σχεδιάστηκε από το Υπουργείο Οικονομικών, αυτό το σκάνδαλο που είχε σαν βάση τη συμφωνία του Υπουργείου για το δάνειο με καλούς όρους από τη «JP MORGAN», ήταν για να πληρώσουν τη ζημία τα ταμεία αφ’ ενός και αφ’ ετέρου να κερδίσουν οι γνωστοί μεσάζοντες πάρα πολλά χρήματα. Γι’ αυτό πρέπει η Κυβέρνηση να ζητήσει συγγνώμη, να αναλάβει την πολιτική ευθύνη και να βρει τους ενόχους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο για μια μικρή παρέμβαση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θέλω να πω στον αγαπητό συνάδελφο ότι αν διαβάσει με προσοχή την τροπολογία, θα δει πως εκεί γράφει ότι το δημόσιο επιφυλάσσεται παντός νομίμου δικαιώματός του. Αν και ιατρός, αντιλαμβάνεσθε τι σημαίνει αυτό. 
      ΕΚΤΟΡΑΣ ΝΑΣΙΩΚΑΣ: Αυτό είναι διόρθωση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Όχι, δεν είναι διόρθωση. Από την πρώτη στιγμή που κατετέθη η τροπολογία…
      ΕΚΤΟΡΑΣ ΝΑΣΙΩΚΑΣ: Νομίζω ότι είναι διόρθωση. Είναι θετικό.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): …έχει αυτή τη διατύπωση. Επίσης, υπάρχουν δηλώσεις τόσο του Υπουργού Οικονομίας όσο και δικές μου, με τις οποίες λέμε ότι το αξιόποινο και οι ευθύνες δεν αίρονται εκ του γεγονότος ότι ολοκληρώνεται αυτή η επαναγορά.
      Για τα 42.000.000 εγώ δεν έχω μιλήσει. Εγώ το επανέλαβα. Είναι δικά σας στελέχη τα οποία το έχουν υποστηρίξει, εν συνεχεία δε των θέσεων εκείνων, ο Πρόεδρος του ΠΑ.ΣΟ.Κ. μας παρότρυνε να φέρουμε νομοθετική ρύθμιση. Έχουν πει πως αν δεν ολοκληρωθεί η επαναγορά, τότε θα υπάρξει απώλεια, άλλοι έλεγαν για 40 και άλλοι για 42.
      Τέλος, κύριοι συνάδελφοι, θέλω να σας πω ότι έχω εδώ τις οκτώ προτάσεις Παπανδρέου για τη διαφάνεια. Αν θέλετε να τις ανατυπώσω, είναι οκτώ πολύ καλές ευχές.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, μην κάνετε το λάθος να διαβάζετε κάθε φορά ό,τι σας δίνουν οι συνεργάτες σας. Δεν αναφέρομαι στους συνεργάτες σας μόνο στο Υπουργείο Απασχόλησης.
      Ξεκινάω από το τελευταίο. Ο κ. Παπανδρέου κατέθεσε οκτώ προτάσεις και τις συνόδευσε με άλλες τριάντα δύο, εξειδικεύοντας συγκεκριμένα για κάθε περίπτωση, μέσα από τα νοσηρά φαινόμενα που έχουν παρουσιαστεί στο δημόσιο βίο της χώρας.
      Τώρα που συζητάμε, τις παρουσιάζει στους αρμόδιους φορείς για να τις εμπλουτίσει, για να πάμε μ’ ένα συγκεκριμένο…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν νομίζω ότι αναφέρεται σ’ αυτά που έχουν συμβεί.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σε όλα αναφέρεται, διότι αυτές οι τριάντα δύο έχουν παρουσιασθεί εδώ και δύο χρόνια.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Αναφέρεται σε αυτό που ισχύει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σήμερα τις βάζουμε και σε δημόσιο διάλογο και εμείς αυτήν τη στιγμή…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Να τις δούμε και ευχαρίστως να πάρουμε θέση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μη με διακόπτετε.
      Με ό,τι λέμε αυτήν τη στιγμή, δεσμευόμαστε για το αύριο, γιατί εμείς έχουμε υπογράψει συμβόλαιο με τον ελληνικό λαό και το έχουμε τιμήσει, κάτι που δεν έχετε κάνει εσείς. Αυτό είναι το πρώτο.
      Δεύτερο, θα είχε αξία –είστε καλός δικηγόρος, πέρα από καλός συνάδελφος, πολιτικός και Βουλευτής και σήμερα Υπουργός, αυτό μένει να αποδειχθεί στο μέλλον- αν δεν βάζατε έκτακτη οικονομική ενίσχυση. Δηλαδή, λέτε ότι «δίνουμε 3.000.000 ως έκτακτη οικονομική ενίσχυση» και στη συνέχεια με παράγραφο λέτε «θα διεκδικήσει το δημόσιο» έναντι ποίου; Με βάση την οικονομική ενίσχυση;
      Μην ξεγελιόμαστε και μην προσπαθείτε να ξεγελάσετε τον ελληνικό λαό εδώ, κύριε Υπουργέ. Χωρίς καμμία αξία είναι όπως το έχετε διατυπώσει.
      Είναι φανερό ότι φθάσατε εδώ γιατί η «J. P. MΟRGAN» για δικούς τους λόγους και για να προστατεύσει το κύρος της αλλά κυρίως γιατί φοβήθηκε τη δικαιοσύνη, σε σχέση με τα σαράντα δύο ή τα τριάντα πέντε –κανένας μας δεν  μπορεί να τα αποτιμήσει- έκανε τη δική της κίνηση. Και αντί να αφήσετε τη «J. P. MORGAN» εκτεθειμένη, δυστυχώς με την τροπολογία υπακούετε στις δικές τις επιθυμίες.
      Άρα καλύπτετε τους συνεργάτες της Κυβέρνησης. Αυτή είναι η ουσία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      Ορίστε, κύριε Σκουλάκη, έχετε το λόγο. Τώρα δεν θα σας διακόψει κανείς. Είναι η σειρά σας.
      ΕΜΜΑΝΟΥΗΛ ΣΚΟΥΛΑΚΗΣ: Τελευταίος και τυχερός, κύριε Πρόεδρε. Δεν ξέρω από πλευράς χρόνου; Από πλευράς ουσίας;
      Κύριε Πρόεδρε, κύριε Υπουργέ, αγαπητοί συνάδελφοι, στην πολιτική πληρώνονται όλα. Κερδίσατε τις εκλογές με δύο, τρία, τέσσερα, πέντε πράγματα, αλλά με σημαία τη διαφάνεια και την πάταξη της διαφθοράς. Έχετε χάσει το κοντάρι, έχει πέσει η σημαία και τώρα προσπαθείτε, ψελλίζοντας κάθε τόσο το «μηδενική ανοχή», να κρατήσετε τον κόσμο, να πείσετε τον κόσμο ότι εμείς χτυπάμε τη διαφθορά.
      Ήθελα να σας ρωτήσω, κύριε Υπουργέ, με όλη μου την αγάπη: Όταν ο Πρωθυπουργός ή εσείς προσωπικά λέτε «μηδενική ανοχή», σε ποιον απευθύνεστε; Στον ελληνικό λαό; Ή στα στελέχη σας;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Σε όλους.
      ΕΜΜΑΝΟΥΗΛ ΣΚΟΥΛΑΚΗΣ: Εγώ μέχρι σήμερα έχω αντιληφθεί ότι καμμιά εξηνταριά στελέχη της Νέας Δημοκρατίας, που κρατάνε θέσεις του κρατικού μηχανισμού επιλεγμένα από το Λονδίνο, από το εξωτερικό, από το εσωτερικό, αυτά έχουν αποκαλυφθεί ότι κάνουν έκνομες ενέργειες και αυτά έχουν αποπεμφθεί από την κρατική διοικητική μηχανή. 
      Άρα δεν απευθύνεστε στον ελληνικό λαό, δεν απευθύνεστε στον υπόλοιπο ελληνικό λαό. Διότι δεν είδα κανέναν Πασοκτζή να κάνει τέτοια πράγματα, όσον αφορά αυτά που είπε ο εισηγητής και οι άλλοι ομιλητές. Στο παρελθόν δεν είδαμε τέτοια φαινόμενα, τέτοιο ξεκαθάρισμα κ.λπ.. Είδατε καμιά καταγγελία  του κόμματός σας κατά το παρελθόν που παραπέμφθηκε στη δικαιοσύνη να οδηγηθεί στα δικαστήρια ο καταγγελλόμενος; Καμία.
      Εν πάση περιπτώσει, μάθαμε και τους ανίδεους διοικητές, ότι φταίνε για το μεγάλο σκάνδαλο των ταμείων. Ακούσαμε για τους άπληστους χρηματιστές. Και ακούσαμε κι αυτές τις μέρες για το ανεπαρκές θεσμικό πλαίσιο. Το είπατε, κύριε Υπουργέ και εσείς και ο εισηγητής ο φίλτατος κ. Μαρκόπουλος. Σας διαβάζω τι λέει: «Είναι ένα σχέδιο νόμου, το οποίο θα σημαδέψει με επιτυχία την αξιοποίηση κινητής και ακίνητης  περιουσίας … για να καλύψει ένα μεγάλο θεσμικό κενό, το οποίο υπάρχει στην Ελλάδα, το οποίο δημιούργησε στο απώτερο και πρόσφατο παρελθόν προβλήματα στη διαχείριση της περιουσίας των ταμείων». Τα ίδια είπε και ο Υπουργός την πρώτη μέρα. Και είπε: «Για να δείτε πού βρισκόμαστε, θέλω να σας πω ότι αυτό που ισχύει σήμερα ως νομικό καθεστώς, που διέπει την επενδυτική δραστηριότητα των ταμείων και το οποίο έρχεται να αντικατασταθεί με το σημερινό θεσμικό πλαίσιο, έχει την έκταση δεκαοκτώ νόμων και δώδεκα υπουργικών αποφάσεων». Και λέτε παρακάτω: «Εξαιρέθηκαν αυτά τα επενδυτικά προϊόντα από δύο νόμους. Δεν εκφέρω κρίση επ’ αυτού. Ήταν μια συγκεκριμένη πολιτική της προηγούμενης κυβέρνησης. Αυτό το επισημαίνω».
      Κύριε Υπουργέ, δεν έφταιγε καθόλου το θεσμικό πλαίσιο και το γνωρίζετε πολύ καλά. Προσπαθείτε να σώσετε ό,τι μπορείτε. Μέχρι το 2004 η επενδυτική πρακτική των ταμείων ως πολιτική επιλογή είχε μια αφετηρία: όχι υψηλοί κίνδυνοι, όχι υψηλά ρίσκα. Η έκθεση που συνοδεύει τον κρατικό προϋπολογισμό το 2006 αναφέρει «εγγυημένες αποδόσεις». Το κρίσιμο, λοιπόν ερώτημα είναι: Γιατί άλλαξε αυτή η αρχή; Γιατί άλλαξε με τα δομημένα ομόλογα και έμειναν απροστάτευτα τα ταμεία και έγινε η κλοπή των αποθεματικών τους;
      Κύριε Υπουργέ, η πρώτη μεγάλη τομή στην αξιοποίηση της περιουσίας των ασφαλιστικών ταμείων έγινε με το ν. 2216/94 και 2469/97 βάσει των οποίων συνεστήθη από τα διαθέσιμα των ταμείων το κοινό κεφάλαιο στην Τράπεζα της Ελλάδος. Έτσι τα ταμεία αντί να απολαμβάνουν τον τόκο ο οποίος προσδιοριζόταν αυθαιρέτως από τη Νομισματική Επιτροπή, άρχισαν να απολαμβάνουν τις αποδόσεις που προκύπτουν από τις επενδύσεις που πραγματοποιεί η Τράπεζα της Ελλάδος σε τίτλους του ελληνικού δημοσίου. Αυτή ήταν η μεγάλη τομή βάσει της οποίας η περιουσία των ασφαλιστικών ταμείων από 3.000.000.000 ευρώ το 1993 έφτασε τα 26.000.000.000 ευρώ το 2004 και σήμερα τα 30.000.000.000 περίπου. Σε  ποσοστό δε του Α.Ε.Π. το 1981 ήταν 5% και σήμερα είναι το 15% η περιουσία των ασφαλιστικών ταμείων. Είμαστε υπερήφανοι για το σωστό χειρισμό των περιουσιών των αποθεματικών των ασφαλιστικών ταμείων. Και μην ακούω πράγματα που δεν έχουν καμμία σχέση με την πραγματικότητα. 
      Αυτή λοιπόν η εξέλιξη ήταν αποτέλεσμα της νομοθεσίας η οποία δεν εφαρμόστηκε επί των ημερών σας και ήλθε το Φεβρουάριο του 2004 η πράξη του Διοικητή την οποία σας έδωσα, κύριε Υπουργέ, προχθές, στην επιτροπή, αλλά δεν δώσατε σημασία. Αυτή η πράξη, κύριε Υπουργέ, εάν εφαρμόζετο θα έσωζε την κατάσταση και δεν θα  μιλούσαμε σήμερα για κλοπή των ασφαλιστικών ταμείων. Γιατί δεν εφαρμόστηκε; ΄Εχουν ακεραία την ευθύνη -όπως είπε προχθες και ο Διοικητής και ο Υποδιοικητής σε συνέντευξη Τύπου- τα δύο συναρμόδια Υπουργεία Οικονομικών και Κοινωνικών Ασφαλίσεων που δεν έστειλαν τους εκπροσώπους τους στην εννεαμελή επιτροπή για να λειτουργήσει.
      Δεν είναι μόνο αυτό όμως. Αντί να εφαρμοστεί αυτή η διάταξη συνέβησαν και άλλα πράγματα. Δεύτερον, πάγωσε αυτή η πράξη με ευθύνη των Υπουργείων. Συνεστήθη ειδική θέση Ειδικού Γραμματέα με αρμοδιότητα όλα τα ασφαλιστικά ταμεία. Τρίτον, καταργήθηκε η θέση του αρμόδιου Υφυπουργού, μάλλον δεν καταργήθηκε, δεν διορίστηκε στη θέση του κ. Αγγελόπουλου άλλος Υφυπουργός και αυτό είναι θέμα δικό σας. Και το κυριότερο με το πρόσχημα ότι θα φέρει η Κυβέρνηση νομοθετική ρύθμιση κέρδισε τρία χρόνια αλληλογραφίας, αναμονής και έδωσε τη δυνατότητα στους «ειδικευμένους» στο σπορ αυτό της ενθυλάκωσης διοικητές και κάποιους εγκέφαλους και έκαναν ό,τι έκαναν. 
      Θα σας καταθέσω, κύριε Υπουργέ, ορισμένα στοιχεία για να δείτε ότι αυτά που σας λέω δεν είναι ατεκμηρίωτα. Έχω εδώ ένα έγγραφο του Γενικού Διευθυντή του Υπουργείου Οικονομίας και Οικονομικών, το οποίο από 28.5.2004 λέει ότι το Υπουργείο Οικονομικών συμφωνεί με τις σχετικές προτάσεις της Τράπεζας της Ελλάδος για νομοθετική βελτίωση. 
      (Στο σημείο αυτό, ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Θα σας καταθέσω και την εισηγητική έκθεση της πρότασης της Τράπεζας της Ελλάδος γι’ αυτές τις νομοθετικές ρυθμίσεις. Εάν, κύριε Υπουργέ, είχατε δεχθεί τότε τις προτάσεις της Τράπεζας της Ελλάδος γι’ αυτές τις νομοθετικές βελτιώσεις και δεν περιμένατε δύο-τρία χρόνια, δεν θα είχαν συμβεί αυτά τα οποία συμβαίνουν σήμερα και έχουν ταλαιπωρήσει την ελληνική κοινωνία και έχουν εκθέσει τη χώρα μας διεθνώς. 
      (Στο σημείο αυτό, ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Να, λοιπόν, γιατί υπάρχουν τεράστιες πολιτικές ευθύνες. Οι ποινικές ευθύνες θα καταλογιστούν σ’ αυτούς που έπραξαν αυτές τις παράνομες ενέργειες. 
      ΠΡΟΕΔΡΕΥΩΝ (Σωτήρης Χατζηγάκης): Τελειώστε παρακαλώ, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Το νομοσχέδιο, κατά την άποψή μου, εξυπηρετεί τις επικοινωνιακές ανάγκες της Κυβέρνησης. Φέρατε άρον άρον το σχέδιο νόμου, χωρίς διάλογο με τα συνδικάτα, χωρίς να περάσει από την Οικονομική και Κοινωνική Επιτροπή. Και φέρνετε βέβαια και την τροπολογία –νομίζω ότι πρέπει να βάλουμε το «ν» μπροστά- με την οποία ο κρατικός προϋπολογισμός καλύπτει τη διαφορά των τόκων και επιχορηγεί τα τέσσερα αυτά ασφαλιστικά Ταμεία, που αγόρασαν το δομημένο ομόλογο των 280.000.000 ευρώ, με 3.000.000 ευρώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Είναι απαράδεκτο, κύριε Υπουργέ, να συζητιέται αυτό το θέμα. Δηλαδή που λένε στην πατρίδα μου «έφαγα που έφαγε και έχασα που έχασε» κι έρχεται κρατικός προϋπολογισμός να καλύψει αυτήν τη διαφορά; Απαράδεκτα πράγματα! Οι Έλληνες πολίτες να πληρώνουν αυτά τα οποία διέπραξαν οι επιτήδειοι! Οι «ανίδεοι» διοικητές όχι ανίδεοι δεν ήταν αλλά απόλυτα εξειδικευμένοι στην ενθυλάκωση του δημοσίου χρήματος. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του  Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης» έγινε δεκτό επί της αρχής κατά πλειοψηφία. 
      Έχουν διανεμηθεί τα Πρακτικά της συνεδρίασης της Παρασκευής 8 Ιουνίου 2007 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Παρασκευής 8 Ιουνίου  2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με την συναίνεση του Σώματος και ώρα 15.21΄ λύεται η συνεδρίαση για αύριο ημέρα Πέμπτη 21 Ιουνίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης», σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 20-06-07  σελ.

Τελευταία Αποθήκευση:	25/6/2007 10:55:00 μμ	Από:	M.papadatou
Εκτυπώθηκε:	25/6/2007 1:13:00 μμ

