ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡZ΄

Τρίτη 21 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ.κ.  Α. Ανδριανόπουλου και Σ. Δαϊλάκη, σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Περιστερίου, σελ.
4. Ειδική Ημερήσια Διάταξη συζήτηση κα ψηφοφορία για τις αιτήσεις άρσης ασυλίας των Βουλευτών κ.κ. Α. Παπαγεωργίου και Π. Ρήγα,  σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης σχετικά με τη χρηματοδότηση Τοπικών Προγραμμάτων Πιστοποίησης Αγροτικών Προϊόντων, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την ατμοσφαιρική ρύπανση της Αθήνας, σελ.
Γ΄ ΝΟΜΟΘΕΤΙΚΉ ΕΡΓΑΣΙΑ
1) Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις»,  σελ.
2) Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και άλλες διατάξεις», σελ. 
ΟΜΙΛΗΤΕΣ
Α. Επί των επικαίρων ερωτήσεων:
ΓΕΙΤΟΝΑΣ Κ., σελ.
ΚΑΛΟΓΙΑΝΝΗΣ Ε., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
Β.: Επί του σχεδίου νόμου του Υπουργείου Υγείας και Κοινωνικής Αλληλεγγύης
ΚΑΡΑΓΚΟΥΝΗΣ Α., σελ.
ΚΑΡΠΟΥΖΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΡΤΣΑΡΗΣ Ν., σελ.
ΚΩΝΣΤΑΝΤΟΠΟΥΛΟΣ Γ., σελ.
ΚΩΣΤΟΠΟΥΛΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΝΑΣΙΩΚΑΣ Ε., σελ.
ΟΘΩΝΑΣ Ε., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΓΕΩΡΓΙΟΥ Γ., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΣΙΟΚΑΣ Θ., σελ.
ΦΟΥΣΑΣ Α., σελ.
ΦΡΑΓΚΙΑΔΟΥΛΑΚΗΣ Ε., σελ. 
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΖ΄
     Τρίτη 21 Μαρτίου 2006
     Αθήνα, σήμερα στις 21 Μαρτίου 2006, ημέρα Τρίτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη δρομολόγηση νέου πλοίου στη γραμμή Βορείων Σποράδων – Βόλου – Αγ. Κωνσταντίνου – Θεσσαλονίκης.
     2) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη χορήγηση άδειας λειτουργίας αεροδρομίου, επί υδάτινης επιφάνειας στη θάλασσα περιοχή των λιμένων των νήσων Σκοπέλου και Αλοννήσου.
     3) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Πανελλήνιο Σωματείο Εργαζομένων Δ.Ε.Σ.Ε. ζητεί την καταβολή των δεδουλευμένων αποδοχών και την ανανέωση των συμβάσεων εργασίας, των συμβασιούχων της Δ.Ε.Σ.Ε..
     4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Μηνάς Γαϊτανάκης ζητεί την ικανοποίηση συνταξιοδοτικού του αιτήματος στον Ο.Γ.Α..  
     5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί το διορισμό υπαλλήλου στο δήμο του, σε εκτέλεση δικαστικής απόφασης. 
     6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Γαϊτανάκη Κυριακή ζητεί την ικανοποίηση συνταξιοδοτικού της αιτήματος στο Τ.Ε.Β.Ε..
     7) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί την επιχορήγησή του για κάλυψη λειτουργικών δαπανών.
     8) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την επιτάχυνση των διαδικασιών και τη συνεργασία του Οργανισμού της Αθήνας, στα ζητήματα του Πολεοδομικού Σχεδιασμού των Δήμων της Αττικής.
     9) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Παμποντιακή Ομοσπονδία Ελλάδος διαμαρτύρεται για τη διενέργεια εθνικιστικών εκδηλώσεων στο Βερολίνο.    
     10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο καταγγέλλει σοβαρές ελλείψεις προσωπικού στο Νοσοκομείο Αγίου Νικολάου Λασιθίου. 
     11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Θεραπευτηρίου Χρονίων Παθήσεων Λασιθίου ζητεί την πρόσληψη προσωπικού για την εύρυθμη λειτουργία του θεραπευτηρίου.
     12) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Ομοσπονδία Επαγγελματιών Ενοικιαστών Περιπτέρων και Καπνοπωλών Ελλάδος ζητεί να συμπεριληφθούν οι ενοικιαστές περιπτέρων, στους δικαιούχους εκμετάλλευσης αυτών.
     13) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Βορείου Ελλάδος γονέων κηδεμόνων και φίλων για παιδιά με συγγενή καρδιοπάθεια «ΠΑΙΔΙΚΕΣ ΚΑΡΔΙΕΣ» ζητεί να συμπεριληφθούν και τα παιδιά με καρδιοπάθειες στην ειδική κατηγορία του 3% για την εισαγωγή τους στα Α.Ε.Ι. και τα Τ.Ε.Ι.. 
     14) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι κ.κ. Μαρία Σαββίδου και Τσίτουρα Δήμητρα τακτικοί υπάλληλοι του κλάδου ΑΤ4 Συμβούλων Επαγγελματικού Προσανατολισμού ζητούν την ικανοποίηση εργασιακού τους αιτήματος στον Ο.Α.Ε.Δ..
     15) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία εργαζόμενοι στην εταιρεία «ΙΡΙΣ» προαγωγής και ψυχοκοινωνικής υγείας παίδων και ενηλίκων ζητούν την καταβολή των δεδουλευμένων αποδοχών τους.
     16) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Συνδικάτο Πωλητών-Οδηγών και Βοηθών Εμφιαλωμένων Ποτών Βορείου Ελλάδας διαμαρτύρεται για το κυκλοφοριακό πρόβλημα των φορτηγών διανομής προϊόντων  κ.λπ..
     17) Οι Βουλευτές Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατάθεσαν αναφορά με την οποία το Σωματείο Εργαζομένων Γ.Π.Ν.Θ. «Γ.ΠΑΠΑΝΙΚΟΛΑΟΥ» επισημαίνει τις ελλείψεις των δημόσιων νοσοκομείων σε προσωπικό και  λοιπά μέσα.
     18) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος  Μεγαρέων και ο Σύλλογος Οργανωμένων Πτηνοτροφικών Επιχειρήσεων και Διακινητών Πουλερικών Χωρικής εκτροφής Μεγάρων  ζητούν την οικονομική ενίσχυση των πληγέντων πτηνοτρόφων της περιοχής τους.
     19) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Δημοτικό Συμβούλιο του Δήμου Ελευσίνας ζητεί την ανάκληση της υπουργικής απόφασης με την οποία καθορίζονται τα δρομολόγια φορτηγών-οχηματαγωγών πλοίων, να μεταφέρουν επικίνδυνα και οχληρά φορτία από και προς το λιμένα Ελευσίνας.
     20) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Δημοτικό Συμβούλιο του Δήμου Ελευσίνας εκφράζει την αντίθεσή του στη δημιουργία μονάδος ηλεκτροπαραγωγής στη Χαλυβουργική και την ευρύτερη περιοχή του Θριάσιου Πεδίου.
     21) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία οι Αδιόριστοι Εκπαιδευτικοί Α.Μ.Ε.Α. με αναπηρία 67%  και άνω ζητούν τον άμεσο διορισμό τους σύμφωνα με το ν. 2643/98.
     22) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Βορείου Ελλάδος γονέων για παιδιά με συγγενή καρδιοπάθεια «παιδικές καρδιές» ζητεί να συμπεριληφθούν και τα παιδιά με καρδιοπάθειες στην ειδική κατηγορία του 3%, για την εισαγωγή στα Α.Ε.Ι. και τα Τ.Ε.Ι.. 
     23) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η κ. Παπαδοπούλου Μαργαρίτα ζητά να της δοθούν έγγραφα στοιχεία, σχετικά με την ίδρυση και λειτουργία σχολείων.
     24) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΗΣ κατέθεσε αναφορά με την οποία το Τεχνικό Επιμελητήριο Ελλάδας, Τμήμα Ανατολικής Κρήτης, ζητεί την άμεση εκτέλεση των έργων συντήρησης του Βόρειου Οδικού ΄Αξονα στην περιοχή της Ανατολικής Κρήτης.
     25) Οι Βουλευτές Β΄ Αθηνών κ. ΦΩΤΙΟΣ ΚΟΥΒΕΛΗΣ και Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Συνταξιούχων Πολιτικών Δημοσίων Υπαλλήλων ζητεί την ικανοποίηση οικονομικών αιτημάτων του.
     26) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ομοσπονδία Λειτουργών Μέσης Εκπαίδευσης (Ο.Λ.Μ.Ε.) ζητεί οι εκδρομές και γενικά οι δραστηριότητες των σχολείων να είναι συμβατές με τους σκοπούς της εκπαίδευσης.
     27) Ο Βουλευτής Β΄ Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία η Παμποντιακή Ομοσπονδία Ελλάδος διαμαρτύρεται για τη διενέργεια εθνικιστικών εκδηλώσεων στο Βερολίνο.
     28) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία η ΄Ενωση Πτηνοτρόφων Ν. Ιωαννίνων ζητεί τη ρύθμιση των τραπεζικών οφειλών και την οικονομική στήριξη των μελών της, για τη βιωσιμότητα των πτηνοτροφικών επιχειρήσεων της περιοχής.
     29) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία η Αδελφότητα Αγίας Παρασκευής Κόνιτσας «ΤΟ ΚΕΡΑΣΟΒΟ» διαμαρτύρεται για την εξαίρεση της Αγίας Παρασκευής της Επαρχίας Κόνιτσας Ιωαννίνων από την τροπολογία του Νόμου Καποδίστρια.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ελλείψεις στη λειτουργία της  μονάδας υποκατάστασης στον Ο.Κ.Α.Ν.Α. Ρίου Αχαΐας.
     31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο προτείνεται η μετατροπή του κτηρίου του «ΕΣΠΕΡΟΥ» στην Πάτρα Αχαΐας σε χώρο πολιτιστικών δράσεων.
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κάλυψη της θέσης του Δ/ντή στην Υποδιεύθυνση Ασφαλείας Πατρών Αχαΐας.
     33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Αροανίας Αχαΐας διαμαρτύρεται για την κατάργηση μίας θέσης από το Κ.Ε.Π. της περιοχής του.
     34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Κοτρωνίου Πατρών Αχαΐας «ΤΟ ΚΟΤΡΩΝΙ»  ζητεί να απαλλοτριωθεί οικόπεδο στην περιοχή Κοτρωνίου προκειμένου να δημιουργηθεί χώρος άθλησης παίδων.
     35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας ζητεί την κατασκευή αντιπλημμυρικών έργων στην περιοχή του.
     36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας ζητεί τη διάβρωση των ακτών της δυτικής Αχαΐας.
     37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Διακίδειος Σχολή Λαού Πατρών Αχαΐας ζητεί την οικονομική ενίσχυση της λειτουργίας της.
     38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η ΄Ενωση Καθηγητών Φυσικής Αγωγής Ελλάδος ζητεί την αναβάθμιση του μαθήματος της Φυσικής Αγωγής σε όλες τις βαθμίδες της εκπαίδευσης.
     39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη χρηματική κάλυψη των λειτουργικών εξόδων του.
     40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σύλλογος Εθελοντών Αιμοδοτών Ανατολικής Αιγιαλείας  «Ο ΔΕΣΜΟΣ» ζητεί να ρυθμισθεί νομοθετικά η οικονομική επιχορήγηση συλλόγων και σωματείων κοινωφελούς χαρακτήρα.
     41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Κέντρων Ξένων Γλωσσών, αναφέρεται στο θέμα του τρόπου χορήγησης της επάρκειας διδασκαλίας ξένων γλωσσών από το Υπουργείο Εθνικής Παιδείας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6512/17-1-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/5820/9-2-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, το Υπουργείο μας εφαρμόζει την αντεγκληματική πολιτική που έχει σχεδιάσει, με στόχους άμεσους και μεσοπρόθεσμους και προοπτική αποτελεσματικότητας σε τοπικό και εθνικό επίπεδο.
     Η πολιτική αυτή στοχεύει στην αντιμετώπιση τόσο της μικροεγκληματικότητας και της παραβατικής συμπεριφοράς ιδιαίτερα των νέων, όσο και της οργανωμένης μορφής εγκληματικότητας και στηρίζεται σε σύγχρονες μεθόδους και μέσα, στη συνεργασία με τις συναρμόδιες Υπηρεσίες άλλων Υπηρεσιών, τους Ο.Τ.Α. και άλλους φορείς και στην αξιοποίηση στοιχείων, εμπειριών και συμπερασμάτων που προκύπτουν από τη διεθνή συνεργασία μας.
     Σε ό,τι αφορά την αστυνόμευση και γενικά την αντιμετώπιση της εγκληματικότητας στην αναφερόμενη περιοχή, σας πληροφορούμε ό,τι, στα πλαίσια της αντεγκληματικής πολιτικής, έχουν εκπονηθεί και εφαρμόζονται από τις Υπηρεσίες μας σχέδια δράσης, εναρμονισμένα με τις ειδικές συνθήκες και ιδιαιτερότητες που επικρατούν, προσαρμοσμένα στο προσωπικό και τα μέσα που διαθέτουν.
     Ειδικότερα, από τις αρμόδιες Υπηρεσίες μας (Υποδιευθύνσεις Ασφάλειας και Δίωξης Ναρκωτικών Αθηνών, Αστυνομικό Τμήμα και Τμήμα Ασφαλείας Πατησίων), στα πλαίσια των υπηρεσιακών δυνατοτήτων, στην εν λόγω περιοχή διενεργούνται πεζές και εποχούμενες περιπολίες καθ' όλο το 24ωρο, με σκοπό τον έλεγχο υπόπτων ατόμων και τη σύλληψη δραστών αξιόποινων πράξεων, ώστε να επιτυγχάνεται η συνεχής παρουσία του αστυνομικού κοντά στους πολίτες και η πρόληψη και καταστολή των αδικημάτων που προκαλούν ανασφάλεια σε αυτούς. Ενδεικτικά δε, σας πληροφορούμε ότι, κατά το χρονικό διάστημα 1-1-2005 έως 21-1-2006, από τις Υποδιευθύνσεις Ασφαλείας και Δίωξης Ναρκωτικών Αθηνών, πραγματοποιήθηκαν, συνολικά, 38 εξορμήσεις, κατά τις οποίες ελέγχθηκαν 151 άτομα, προσήχθησαν 7 και συνελήφθησαν 2, για παραβάσεις του νόμου «Περί Ναρκωτικών». Επίσης, κατά το ίδιο χρονικό διάστημα, από το Τμήμα Ασφαλείας Πατησίων, πραγματοποιήθηκαν 24 εξορμήσεις και προσήχθησαν 63 άτομα, ενώ από το Αστυνομικό Τμήμα Πατησίων, κατά το παρελθόν έτος, προσήχθησαν 47 άτομα και συνελήφθησαν 14.
     Ωστόσο, πρέπει να επισημάνουμε ότι η αύξηση της αστυνόμευσης σε ορισμένες μόνο περιοχές δεν συντελεί πάντοτε στη γενικότερη καταπολέμηση της εγκληματικότητας, αλλά αποδεδειγμένα μετατοπίζει το πρόβλημα σε άλλες περιοχές. Για το λόγο αυτόν τα μέτρα που λαμβάνουμε στις αναφερόμενες περιοχές αποσκοπούν στην πάταξη αυτής και όχι στη φαινομενική μείωση ή μετατόπισή της.
     Τέλος, στις αρμόδιες Υπηρεσίες μας, δόθηκαν πρόσθετες εντολές και οδηγίες για εντατικοποίηση των προσπαθειών τους, με στόχο την αποτελεσματικότερη αστυνόμευση και την πάταξη κάθε μορφής εγκληματικότητας, καθώς και για τη λήψη κάθε αναγκαίου μέτρου για την ευταξία και ευκοσμία της εν λόγω περιοχής, σε συνεργασία με τους συναρμόδιους φορείς.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 6800/25-1-06 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 7017/4/5835/16-2-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΓΕΙΤΟΝΑΣ, σας γνωρίζουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Ειδικότερα, για το τρέχον έτος, ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των Διευθυντών των Υπηρεσιών μας. Ο κεντρικός στρατηγικός στόχος της αντεγκληματικής πολιτικής, που κατά το προηγούμενο έτος (2005) ήταν «Σύγχρονη - Αποτελεσματική Αστυνομία κοντά στον πολίτη», παραμένει ως βασική αρχή και για το έτος 2006 και για τα επόμενα χρόνια. Κατά το τρέχον έτος, η Ελληνική Αστυνομία για λόγους συνέχειας, συνέπειας και αξιοπιστίας εξακολουθεί να διατηρεί τις ίδιες προτεραιότητες, οι οποίες, μεταξύ άλλων, είναι η αντιμετώπιση του οργανωμένου εγκλήματος και της τρομοκρατίας, η καταπολέμηση των ναρκωτικών, η αντιμετώπιση της μικροεγκληματικότητας, η οδική ασφάλεια, η καταπολέμηση της εμπορίας ανθρώπων, με σκοπό τη σεξουαλική και οικονομική τους εκμετάλλευση (trafficking) , η αντιμετώπιση της παράνομης μετανάστευσης, η προστασία των ανηλίκων, η εκτέλεση καταδικαστικών αποφάσεων και η ποιότητα ζωής των πολιτών.
     Η αντεγκληματική πολιτική που σχεδιάσθηκε και εφαρμόζεται στοχεύει στην αντιμετώπιση τόσο της μικροεγκληματικότητας και της παραβατικής συμπεριφοράς ιδιαίτερα των νέων, όσο και της οργανωμένης μορφής εγκληματικότητας, και στηρίζεται σε σύγχρονες μεθόδους και μέσα, σε συνεργασία με τις συναρμόδιες Υπηρεσίες άλλων Υπηρεσιών, τους ο.Τ.Α. και άλλους φορείς, και με την αξιοποίηση στοιχείων, εμπειριών και συμπερασμάτων που προκύπτουν από τη διεθνή συνεργασία μας.
     Για την υλοποίηση των στόχων και προτεραιοτήτων, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης-σε όλη τη χώρα, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες.
     Στο πλαίσιο αυτό εφαρμόζονται ολοκληρωμένα προγράμματα αστυνόμευσης σε όλη τη χώρα, με καθορισμό τοπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογούνται ανά τετράμηνο, με βάση τα κριτήρια και τις κατευθύνσεις που δίδονται από το Αρχηγείο της Ελληνικής Αστυνομίας.
     Μεταξύ των στοχευμένων και συνδυασμένων αστυνομικών δράσεων είναι και το μέτρο των πεζών περιπολιών, οι οποίες καθιερώθηκαν το έτος 2000 στις Γενικές Αστυνομικές Διευθύνσεις Αττικής και Θεσσαλονίκης, καθώς και στις έδρες των Αστυνομικών Διευθύνσεων της χώρας. Όμως, προκειμένου το μέτρο αυτό να εκπληρώσει το σκοπό για τον οποίο καθιερώθηκε, δηλαδή για τη συνεχή παρουσία του αστυνομικού κοντά στους πολίτες και την πρόληψη και καταστολή των αδικημάτων που προκαλούν ανασφάλεια σε αυτούς, με απόφαση του Αρχηγού της Ελληνικής Αστυνομίας, επανακαθορίσθηκε σε νέα ρεαλιστική βάση ο αριθμός των πεζών περιπολιών, καθώς και οι τομείς δράσης τους (εμπορικά κέντρα, πλατείες, στόχοι ειδικού αστυνομικού ενδιαφέροντος κ.λπ.), που πραγματοποιούνται από τις περιφερειακές αστυνομικές Υπηρεσίες.
     Το ανωτέρω μέτρο εφαρμόσθηκε, όπως σχεδιάσθηκε, σε όλη τη χώρα για το από 11-1-2005 έως 30-9-2005 χρονικό διάστημα, σύμφωνα με τις προτάσεις των περιφερειακών Υπηρεσιών (Γ.Α.Δ.), ενώ για το από 1-10-2005 και μέχρι νεωτέρας χρονικό διάστημα, εφαρμόζεται σύμφωνα με τον προγραμματισμό του Αρχηγείου. Κατά το παρελθόν έτος, σε πανελλαδικό επίπεδο, πραγματοποιήθηκαν 86.016 πεζές περιπολίες, με ικανοποιητικά αποτελέσματα.
     Επίσης και το μέτρο των εποχούμενων περιπολιών επανακαθορίσθηκε με βάση τη γεωγραφική κατανομή της εγκληματικότητας και τις ιδιαιτερότητες της κάθε περιοχής, καθώς και την αξιοποίηση στο έπακρο του διαθέσιμου προσωπικού και υλικοτεχνικού εξοπλισμού. Κύριος στόχος της αναθεωρημένης πολιτικής της δράσης αυτής είναι η δραστική μείωση του χρόνου ανταπόκρισης στα αιτήματα των πολιτών για αστυνομική παρουσία και προστασία και η πλήρης κάλυψη και των πλέον απομεμακρυσμένων περιοχών.
     Σε ό,τι αφορά το θεσμό του «Αστυνομικού της Γειτονιάς», αυτός αποτελεί μία πρόσθετη αστυνομική δράση που στοχεύει στην κινητοποίηση της τοπικής κοινωνίας για την από κοινού αντιμετώπιση της εγκληματικότητας σε επίπεδο γειτονιάς, ενώ ταυτόχρονα ο αστυνομικός θα επιλαμβάνεται και στα τοπικά καθημερινά προβλήματα των κατοίκων, συμβάλλοντας έτσι στην προσέγγιση Αστυνομίας - πολίτη.
     Επισημαίνεται πάντως, ότι ο θεσμός αυτός κατά το πρώτο στάδιό του, το έτος 2003, δεν εφαρμόσθηκε στην πράξη, όπως αρχικά είχε σχεδιασθεί, ούτε δοκιμάσθηκε σε βάθος χρόνου, ώστε να μπορούν να εξαχθούν ασφαλή συμπεράσματα αναφορικά με την αποτελεσματικότητά του, ενώ στη συνέχεια, το έτος 2004, λόγω των αυξημένων υπηρεσιακών αναγκών κατά την προολυμπιακή - ολυμπιακή - παραολυμπιακή περίοδο, καθώς και μετά τη λήξη των Ολυμπιακών Αγώνων, είχε περιορισμένη εφαρμογή, αφού το σύνολο των αστυνομικών που τον στελέχωσαν διατέθηκαν σε άλλα καθήκοντα.
     Κατόπιν των ανωτέρω, με βάση τα νέα δεδομένα, από το Υπουργείο μας, επανακαθορίσθηκε το πλαίσιο λειτουργίας του θεσμού του «Αστυνομικού της Γειτονιάς» για τη συνέχιση, από 1-1-2005, της λειτουργίας του στα 35 Αστυνομικά Τμήματα της Γενικής Αστυνομικής Διεύθυνσης Αττικής και στα 7 Αστυνομικά Τμήματα της Γενικής Αστυνομικής Διεύθυνσης Θεσσαλονίκης, όπου αρχικά εφαρμόσθηκε, με προοπτική την περαιτέρω πλήρη εφαρμογή του σε αυτά, καθώς και την επέκτασή του, όταν οι υπηρεσιακές δυνατότητες το επιτρέψουν. Παράλληλα, αποφασίσθηκε η επέκταση του θεσμού αυτού, σε πιλοτικό επίπεδο και στις έδρες των Αστυνομικών Διευθύνσεων της χώρας που εμφανίζουν χαρακτηριστικά μεγαλουπόλεων. Συγκεκριμένα, από 24-1-2005, εφαρμόζεται στην Αλεξανδρούπολη, Κομοτηνή, Ξάνθη, Καβάλα, Δράμα, Ιωάννινα, Λαμία, Χαλκίδα, Κόρινθο, Καλαμάτα, Άργος, Πάτρα και Ηράκλειο. Πρέπει δε να επισημανθεί ότι η πορεία του θεσμού του «Αστυνομικού της Γειτονιάς», σύμφωνα και με τις απόψεις των αρμοδίων αστυνομικών Υπηρεσιών, εξελίσσεται ομαλά και με ικανοποιητικά αποτελέσματα αναφορικά με την επικοινωνία και την εξυπηρέτηση των κατοίκων.
     Πέραν αυτών, από τις 11-1-2005 συγκροτήθηκαν και λειτουργούν Συνεργεία Αστυνομικών Ελέγχων στις Γ.Α.Δ. Αττικής και Θεσσαλονίκης και σε όλες τις Αστυνομικές Διευθύνσεις της χώρας, με σκοπό τη συνδυασμένη και συντονισμένη δράση για την πρόληψη και καταστολή της εγκληματικότητας. Τα Συνεργεία αυτά διακρίνονται σε Γενικά Συνεργεία (Τάξης, Ασφάλειας και Τροχαίας) και σε Ειδικά (Ελέγχου Αλλοδαπών, Λαθρομετανάστευσης και Δίωξης Ναρκωτικών), ειδικά δε τα συνεργεία τάξης λειτουργούν σε επίπεδο Αστυνομικού Τμήματος (τοπικό) σε καθημερινή βάση και στο 1/5 των Αστυνομικών Τμημάτων κάθε Αστυνομικής Διεύθυνσης.
     Επίσης, για τον ίδιο σκοπό, εφαρμόζεται και το μέτρο των γενικών αστυνομικών εξορμήσεων, όπου προβλέπεται γενική εξόρμηση των ανωτέρω Συνεργείων Αστυνομικών Ελέγχων τουλάχιστον μία φορά το δεκαήμερο σε επίπεδο Αστυνομικής Διεύθυνσης ή Διεύθυνσης Αστυνομίας (νομαρχιακό επίπεδο) και τουλάχιστον μία φορά το δεκαπενθήμερο σε επίπεδο Γενικών Αστυνομικών Διευθύνσεων (διανομαρχιακό επίπεδο). Κατά το παρελθόν έτος (2005), σε πανελλαδικό επίπεδο, συγκροτήθηκαν 64.792 συνεργεία αστυνομικών ελέγχων και ειδικότερα 26.793 συνεργεία τάξεως, 8.532 ασφαλείας, 4.380 δίωξης ναρκωτικών, 11.138 τροχαίας και 13.949 ελέγχου αλλοδαπών και δίωξης της λαθρομετανάστευσης, με ικανοποιητικά αποτελέσματα.
     Στο πλαίσιο της εφαρμογής του μέτρου των γενικών αστυνομικών εξορμήσεων, εφαρμόζεται και το Σχέδιο Αστυνομικών Επιχειρήσεων με την κωδική ονομασία «ΠΟΛΙΣ», που είναι ενταγμένο στην αντεγκληματική πολιτική για το 2005, εφαρμόζεται από τις αρχές του παρελθόντος έτους σε όλη την Ελλάδα και έχει αποδώσει ιδιαίτερα σημαντικά αποτελέσματα. Ενδεικτικά δε σας πληροφορούμε ότι, κατά το χρονικό διάστημα από 1-1-2005 έως 9-12-2005, διατέθηκαν για την εφαρμογή του, 30.678 αστυνομικού και ελέχθησαν 226.776 άτομα, 22.814 καταστήματα, 150.780 οχήματα και ανευρέθησαν 124 κλαπέντα οχήματα, ενώ βεβαιώθηκαν 63.005 παραβάσεις και συνελήφθησαν 7.538 άτομα.
     Για την πρόληψη και καταστολή της εγκληματικότητας συνεχίζεται και η δράση των Ομάδων Πρόληψης και Καταστολής της Εγκληματικότητας (Ο.Π.Κ.Ε:) που συγκροτήθηκαν σε κάθε Αστυνομική Διεύθυνση, ενώ στη Γ.Α.Δ. Αττικής συγκροτήθηκαν και λειτουργούν 12 τέτοιες Ομάδες, και στην Γ.Α.Δ. Θεσσαλονίκης 5. Αποστολή των Ομάδων αυτών είναι η προγραμματισμένη, αποφασιστική και αποτελεσματική επέμβαση σε περιοχές με αυξημένα προβλήματα, χώρους όπου συχνάζουν ύποπτα τελέσεως εγκλημάτων άτομα, με κύριο στόχο την πρόληψη και την καταστολή της εγκληματικότητας (κλοπές, ληστείες, εκβιάσεις, εμπόριο ναρκωτικών κ.λπ.) και την εδραίωση του αισθήματος ασφαλείας των πολιτών. Οι Ομάδες αυτές κινούνται μέχρι και το πιο απομακρυσμένο σημείο της περιοχής ευθύνης τους, και πέραν της προληπτικής και κατασταλτικής δράσης τους, η εμφανής παρουσία τους σε πόλεις, κωμοπόλεις, χωριά και στη λοιπή ύπαιθρο, ενισχύει και παγιώνει το αίσθημα ασφαλείας των πολιτών.
     Επισημαίνεται ότι ο θεσμός των Ο.Π.Κ.Ε. έχει αξιολογηθεί ως επιτυχημένος, έχει τύχει της καθολικής αποδοχής των πολιτών και αποσπάσει κατ΄ επανάληψη τα ευμενή σχόλια των Μ.Μ.Ε. (εντύπων και ηλεκτρονικών), από τα οποία προβλήθηκε, καθώς και φορέων, συλλόγων, πολιτών κ.λπ. Στα πλαίσια της χάραξης της αντεγκληματικής πολιτικής του 2005 αξιολογήθηκαν η δράση των υφισταμένων Ομάδων, τα ιδιαίτερα προβλήματα εγκληματικότητας και οι υφιστάμενες δυνατότητες σε προσωπικό και μέσα και αποφασίσθηκε από τον Αρχηγό της Ελληνικής Αστυνομίας να υποστηριχθεί ο θεσμός αυτός και αυξηθεί ο αριθμός των Ομάδων Πρόληψης και Καταστολής της Εγκληματικότητας στη χώρα. Πράγματι, εξετάσθηκε η αναγκαιότητα αύξησης του αριθμού των Ομάδων από τις Γ.Α.Δ. Περιφέρειας και εγκρίθηκε ταυτόχρονα από το Αρχηγείο η ίδρυση και λειτουργία επιπλέον πέντε (5) Ομάδων, επί συνόλου -74- σε όλη τη χώρα.
     Πέραν αυτών, πρέπει να επισημάνουμε ότι βασικό στοιχείο της σύγχρονης αντεγκληματικής πολιτικής που εφαρμόζουμε είναι η αποκέντρωση της αστυνομικής δράσης και η συνεργασία μεταξύ Αστυνομίας και πολιτών και στο πλαίσιο αυτό επιδιώκουμε μία αμφίδρομη επικοινωνία με την κοινωνία. Για την προώθηση της ουσιαστικότερης συμμετοχής της κοινωνίας των πολιτών στις προσπάθειες αντιμετώπισης των εγκληματικότητας σε Δήμους και Κοινότητες άνω των 3000 κατοίκων, με διάταξη του άρθρου 16 του ν. 2713/ 1999 καθιερώθηκε ο θεσμός των Τοπικών Συμβουλίων Πρόληψης της Παραβατικότητας, τα οποία ανήκουν αποκλειστικά στην αρμοδιότητα των Δήμων και Κοινοτήτων, ενώ με την ενίσχυση και συνδρομή των κατά τόπους αστυνομικών Υπηρεσιών ο θεσμός επεκτείνεται διαρκώς. Σήμερα έχουν ιδρυθεί Τοπικά Συμβούλια Πρόληψης της Παραβατικότητας σε - 97 - Δήμους της χώρας.
     Η Ελληνική Αστυνομία συμμετέχει ενεργά στα Συμβούλια αυτά, με εκπρόσωπό της, εφόσον προηγηθεί σχετικό αίτημα, και ενισχύει με κάθε μέσον τους Ο.Τ.Α. που τα συγκροτούν; με στόχο την καλύτερη οργάνωση και εκπλήρωση της αποστολής τους. Επίσης, από το Υπουργείο μας, εκδόθηκε η προβλεπόμενη από τις ανωτέρω διατάξεις Υπουργική Απόφαση, με την οποία καθορίζονται τα θέματα λειτουργίας των Συμβουλίων, συνεργασίας αυτών με τις αρμόδιες αρχές και φορείς, καθώς και κάθε άλλη αναγκαία λεπτομέρεια που αφορά τη λειτουργία τους.
     Επίσης, στα πλαίσια του ν. 3260/ 2004, η Ομάδα Διοίκησης Έργου, που έχει συσταθεί με κοινή απόφαση των Υπουργών Δημόσιας Τάξης και Εσωτερικών, Δημόσιας Διοίκησης και Αποκέντρωσης, για τη λειτουργία των Τοπικών Συμβουλίων Πρόληψης της Εγκληματικότητας, επεξεργάσθηκε επιχειρησιακό σχέδιο κοινωνικού χαρακτήρα για την πρόσληψη εμψυχωτών (κοινωνικών επιστημόνων) προς στήριξη του θεσμού αυτού. Για την αναβάθμιση του θεσμού των Τοπικών Συμβουλίων Πρόληψης της Παραβατικότητας, με τις διατάξεις του άρθρου 13 του ν. 3387/2005 συστάθηκε και λειτουργεί στο Υπουργείο Δημόσιας Τάξης, Κεντρικό Συμβούλιο Πρόληψης της Παραβατικότητας (ΚΕ.Σ.Π.Π.Α.), το οποίο στελεχώνεται από ειδικούς επιστήμονες εγνωρισμένου και διεθνούς κύρους, με κύρια αποστολή το συντονισμό των δραστηριοτήτων των Τοπικών Συμβουλίων Πρόληψης της Παραβατικότητας και την παροχή προς αυτά επιστημονικών κατευθύνσεων.
     Πάντως, από την αξιολόγηση των στοιχείων του έτους 2004 προκύπτει ότι η εγκληματικότητα στη χώρα μας κινείται σε χαμηλά επίπεδα συγκριτικά με τις χώρες της Ευρωπαϊκής Ένωσης. Ορισμένες κατηγορίες αδικημάτων καταγράφονται με μειωμένα ποσοστά σε σχέση με τα προηγούμενα έτη (π.χ. σε σχέση με το 2003, οι ανθρωποκτονίες μειώθηκαν κατά 4,3%, οι κλοπές - διαρρήξεις κατά 14%, οι κλοπές τροχοφόρων κατά 6%, οι ληστείες τραπεζών κατά 18%, οι υποθέσεις περί ναρκωτικών κατά 21 % και οι παραχαράξεις κατά 12%), ενώ κάποιες κατηγορίες αδικημάτων παρουσιάζουν αύξηση (π.χ. απάτες, πλαστογραφίες, ληστείες), τα δε ποσοστά εξιχνίασης στα περισσότερα αδικήματα κινούνται σε ιδιαίτερα ικανοποιητικά επίπεδα.
     Επίσης, από τη μέχρι σήμερα μελέτη και αξιολόγηση των σχεδίων και των υφιστάμενων στατιστικών στοιχείων, προκύπτει ότι το 2005 οι κλοπές-διαρρήξεις αυξήθηκαν κατά 4,02% και οι κλοπές τροχοφόρων κατά 0,42%. Οι ληστείες γενικά, για πρώτη φορά μετά το έτος 2000 παρουσιάζουν σημαντική καθοδική τάση κατά 10,90%, ενώ αυξήθηκαν και οι εξιχνιάσεις ληστειών, όμως οι ληστείες τραπεζών αυξήθηκαν το 2005 σε σχέση με το 2004. Πάντως, όπως προκύπτει από τα τηρούμενα στατιστικά στοιχεία των ετών 1991 έως 2005, δεν διαφαίνεται κάποια δραματική αύξηση της εγκληματικότητας τα τελευταία έτη. Η τάση είναι δυνατόν να χαρακτηρισθεί σταθεροποιητική και σε ορισμένα εγκλήματα πτωτική.
     Πάντως, πρέπει να επισημάνουμε ότι η Ελλάδα, παρά τα όποια προβλήματα εγκληματικότητας παρουσιάσθηκαν τα τελευταία χρόνια, παραμένει μία ήσυχη χώρα με χαμηλό δείκτη εγκληματικότητας μεταξύ των Ευρωπαϊκών χωρών, όπου κάθε πολίτης μπορεί να αισθάνεται ασφαλής και ελεύθερος για κάθε δημιουργικό έργο.
     Τέλος, έχοντας ως γνώμονα τα αποτελέσματα αυτά και λαμβάνοντας υπόψη τις νέες συνθήκες ασφαλείας που διαμορφώνονται στη χώρα μας, αλλά και την ανάγκη περαιτέρω αναβάθμισης της ποιότητας ζωής των πολιτών, βελτιώνουμε διαρκώς τις πολιτικές μας, επαναπροσδιορίζουμε τους στόχους και τις δράσεις των Υπηρεσιών μας και ενισχύουμε συνεχώς τους θεσμούς πρόληψης αλλά και καταστολής της εγκληματικότητας. Επειδή δε εκτιμούμε ότι η αντιμετώπιση γενικά της εγκληματικότητας είναι μία διαδικασία πολυσχιδής και πολυσύνθετη, η οποία δεν εξαντλείται στον τομέα της αστυνομικής δραστηριότητας, αλλά απαιτείται η ενεργός συμμετοχή και ευαισθητοποίηση όλης της κοινωνίας, επιδιώκουμε αυτή τη συνεργασία με όλους τους φορείς και τους πολίτες, ώστε να αυξηθεί περαιτέρω και παγιωθεί το αίσθημα ασφαλείας των πολιτών.
     Ο Υπουργός
     ΒΥΡΩΝ ΠΟΛΥΔΩΡΑΣ»
     3. Στην με αριθμό 7719/15.2.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 17140/ΙΗ/2.3.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7719/15-2-06,την οποία κατέθεσε ο Βουλευτής κ. Στ. Ματζαπετάκης σχετικά με τα ναρκωτικά και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ., μέσω των προγραμμάτων Αγωγής Υγείας, που υλοποιούνται από τους Υπεύθυνους Αγωγής Υγείας και Συμβουλευτικών Σταθμών Νέων, περιέλαβε παρεμβάσεις σε μαθητές/τριες Πρωτοβάθμιας και Δευτεροβάθμιας Εκπαίδευσης της χώρας, αναφορικά με την πρόληψη της ουσιοεξάρτησης.
     Στόχος των προγραμμάτων είναι το σχολείο να συμβάλλει, μέσα από την ενεργητική και βιωματική μάθηση, στην αλλαγή στάσης και συμπεριφοράς των μαθητών/τριών, με σκοπό την ενίσχυση της υπευθυνότητας, της αυτοεκτίμησης και την ευαισθητοποίησή τους για την υιοθέτηση θετικών τρόπων και στάσεων ζωής.
     Στην Πρωτοβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 1.134 εκπαιδευτικοί και 17.703 μαθητές/τριες, σε 581 σχολεία Πρωτοβάθμιας Εκπαίδευσης.
     Στη Δευτεροβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 2.238 εκπαιδευτικοί και 35.165 μαθητές/τριες, σε 166 σχολεία Δευτεροβάθμιας Εκπαίδευσης.
     Τα τελευταία χρόνια η πρόληψη έχει επεκταθεί και στα νηπιαγωγεία. Έχουν υλοποιηθεί από φορείς πρόληψης εκπαιδευτικά σεμινάρια για νηπιαγωγούς, με παιδιά προσχολικής ηλικίας, καθώς και σχετικά με την ψυχοσυναισθηματική ανάπτυξη των παιδιών. Κατά τη διάρκεια του σχολικού έτους 2004-2005, συμμετείχαν σε σεμινάρια 137 νηπιαγωγοί και εκπαιδεύτηκαν 120 παιδιά προσχολικής ηλικίας, σε 6 νηπιαγωγεία.
     Επιπλέον, στα σχολεία Π/θμιας και Δ/θμιας Εκπ/σης εφαρμόζονται προγράμματα πρόληψης χρήσης εξαρτησιογόνων ουσιών στο πλαίσιο της Αγωγής Υγείας και καταλαμβάνουν- δύο βασικούς άξονες, τον άξονα «Ψυχική Υγεία - Διαπροσωπικές Σχέσεις» και τον άξονα «Πρόληψη χρήσης εξαρτησιογόνων ουσιών».
     Σκοπός των προγραμμάτων αυτών είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών/ -τριών, με την υιοθέτηση θετικών στάσεων και συμπεριφορών.
     Για τα θέματα αυτά έχει παραχθεί από το ΥΠΕΠΘ εκπαιδευτικό υλικό με θέμα «Ψυχική Υγεία - Διαπροσωπικές Σχέσεις» και έχει αγοραστεί το εκπαιδευτικό πακέτο «Στηρίζομαι στα πόδια μου» του ΟΚΑΝΑ-ΕΠΙΨΥ, τα οποία έχουν εγκριθεί από το Παιδαγωγικό Ινστιτούτο ως εργαλεία στήριξης των εκπαιδευτικών και των μαθητών που συμμετέχουν σε προγράμματα πρόληψης. Επίσης, τα θέματα πρόληψης χρήσης εξαρτησιογόνων ουσιών έχουν συμπεριληφθεί και εγκριθεί με τις Πράξεις 17/4-12-2001 του τμήματος Π/θμιας, 21/24-09-2001 του τμήματος Δ/θμιας και 24/6-09-2001 του τμήματος ΤΕΕ του Π.Ι στα Προγράμματα Σπουδών Π/θμιας και Δ/θμιας Εκπαίδευσης όλων των βαθμίδων και στο Διαθεματικό Ενιαίο Πλαίσιο Προγραμμάτων Σπουδών, τα οποία έχουν διαβιβαστεί στα σχολεία με τα αριθμ.Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β/1-5-2002), Γ2/21072β (ΦΕΚ 304/13-03-2003 τ.Β).
     Τα κύρια σημεία του πλαισίου δράσης του ΥΠ.Ε.Π.Θ., για την αντιμετώπιση των ναρκωτικών, είναι τα εξής:
     1. Η πλήρης ανάπτυξη του δικτύου των Συμβουλευτικών Σταθμών Νέων (Σ.Σ.Ν.). Το ΥΠ.Ε.Π.Θ. άμεσα στοχεύει στην ίδρυση και λειτουργία 43 νέων Σ.Σ.Ν., έτσι ώστε το δίκτυο των 58 Σταθμών να καλύψει όλες τις νομαρχίες της χώρας. Ταυτόχρονα το δίκτυο των Σ.Σ.Ν. θα επεκταθεί και στην Πρωτοβάθμια Εκπαίδευση.
     2. Η δημιουργία έντυπου και .οπτικοακουστικού υλικού (φυλλάδια. και σποτς στην τηλεόραση σχετικά με τις συνέπειες χρήσης του αλκοόλ, του τσιγάρου και των ναρκωτικών). Δημιουργία σχετικών εκπομπών με τη μορφή ελκυστικών τηλεοπτικών παιχνιδιών, στο πλαίσιο της εκπαιδευτικής τηλεόρασης.
     3. Η πρόταση προς τα Πανεπιστημιακά Ιδρύματα για τη δημιουργία γραφείων στήριξης των φοιτητών σε κάθε σχολή.
     4. Η βελτίωση του περιεχομένου του Μνημονίου Συνεργασίας του ΥΠ.Ε.Π.Θ., του Υ.Υ.Κ.Α. και του Ο.ΚΑ.ΝΑ., με στόχο την οριοθέτηση των ρόλων των εμπλεκομένων φορέων και τη διαμόρφωση σαφούς πλαισίου συνεργασίας, έτσι ώστε να επιτευχθεί το μέγιστο δυνατό όφελος.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4.Στην με αριθμό 7704/14.2.06 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. 16639/ΙΗ/2.3.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7704/14-2-2006, την οποία κατέθεσε ο Βουλευτής κ. Δημήτρης Ανδρουλάκης, σχετικά με την επιμόρφωση -των εκπαιδευτικών στα νέα σχολικά βιβλία και την έγκαιρη χορήγησή τους, σας γνωρίζουμε τα ακόλουθα:
     Από το ΥΠ.Ε.Π.Θ., υπάρχει συγκεκριμένος προγραμματισμός για την επιμόρφωση στελεχών και εκπαιδευτικών στα νέα βιβλία, ο οποίος θα υλοποιηθεί σε τρεις φάσεις. Ήδη έχει πραγματοποιηθεί, η Α' φάση για τους Σχολικούς Συμβούλους Α/θμιας Εκπ/σης, με τριήμερο επιμορφωτικό σεμινάριο στις 12, 13 και 14 Δεκεμβρίου 2005 με εισηγητές μέλη του Παιδαγωγικού Ινστιτούτου, μέλη των συγγραφικών ομάδων και μέλη ΔΕΠ. Η επιμόρφωση των ανωτέρω Σχολικών Συμβούλων στηρίχτηκε σε δειγματικό υλικό από τα νέα βιβλία, σχέδια εργασίας και ανάλυση της διαθεματικότητας σε κάθε γνωστικό αντικείμενο. Δόθηκε επίσης στους Σχολικούς Συμβούλους Α/θμιας Εκπ/σης επιμορφωτικό υλικό 250 σελίδων για το Δημοτικό και 50 σελίδων για το Νηπιαγωγείο με συγκεκριμένα σχέδια μαθήματος και δραστηριότητες που μπορούν να χρησιμοποιηθούν στη διδακτική πράξη.
     Σε Β΄ φάση, οι σχολικοί Σύμβουλοι Α/θμιας Εκπ/σης, σε συνεργασία με τους Περιφερειακούς Δ/τές Εκπ/σης, τους Προϊσταμένους των Τμημάτων Επιστημονικής και Παιδαγωγικής Καθοδήγησης και εκπροσώπους του Π.Ι., θα πραγματοποιήσουν ενδοσχολικές επιμορφωτικές συναντήσεις για τους εκπαιδευτικούς της περιφέρειάς τους, των οποίων οι λεπτομέρειες καθορίζονται με εγκύκλιο του ΥΠΕΠΘ.
     Αντίστοιχα, για την Α΄ φάση πραγματοποιήθηκε τριήμερο επιμορφωτικό σεμινάριο για τους Σχολικούς Συμβούλους Β/θμιας Εκπαίδευσης κατά το διάστημα 28/2/2006-2/3/2006 και διανεμήθηκε το 200 σελίδων επιμορφωτικό υλικό, με συγκεκριμένα σχέδια μαθήματος και δραστηριότητες που μπορούν να χρησιμοποιηθούν στη διδακτική πράξη.
     Σε Β΄ φάση οι Σχολικοί Σύμβουλοι Β/θμιας Εκπ/σης, σε συνεργασία με τους Περιφερειακόύς Δ/ντές Εκπ/σης, τους Προϊσταμένους των Τμημάτων Επιστημονικής και Παιδαγωγικής Καθοδήγησης και εκπροσώπους του Π.Ι., θα πραγματοποιήσουν επιμορφωτικές συναντήσεις για τους καθηγητές Γυμνασίων της περιφέρειάς τους.
     Το ΥΠ.Ε.Π.Θ., με την έναρξη της νέας σχολικής χρονιάς 2006-2007, έχει σχεδιάσει, σε Γ΄ φάση, την επιμόρφωση όλων των εκπαιδευτικών της Πρωτοβάθμιας και Δευτεροβάθμιας εκπαίδευσης στα νέα βιβλία.
     Σημειώνεται ότι για τη μαζική αυτή επιμόρφωση έχει προβλεφθεί η επιμόρφωση επιπλέον επιμορφωτών πολλαπλασιαστών, οι οποίοι στη συνέχεια θα ενισχύσουν τους ήδη υπάρχοντες επιμορφωτές κατά την καθολική επιμόρφωση των εκπαιδευτικών.
     Επίσης, σας γνωρίζουμε ότι το τελικό προϊόν των προεκτυπωτικών εργασιών των 26 διδακτικών πακέτων που θα εισαχθούν στα Γυμνάσια το σχολικό έτος 2006-2007 έχει ήδη αποσταλεί και παραληφθεί από τον Οργανισμό Εκδόσεως Διδακτικών Βιβλίων.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 7523/8.2.06 ερώτηση των Βουλευτών κυρίων Αντωνίου Σκυλλάκου και Ελπίδας Παντελάκη δόθηκε με το υπ’ αριθμ. 7017/4/5877/3.1.06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. Α. Σκυλλάκος και κ. Ε. Παντελάκη, σε ό,τι μας αφορά, σας γνωρίζουμε ότι, περί τα τέλη του μηνός Οκτωβρίου του παρελθόντος έτους, καταγγέλθηκε στο Αστυνομικό Τμήμα Λαυρίου, από κατοίκους της περιοχής, η κατασκευή περίφραξης επί τοιχίου μπετόν ύψους 20 εκατοστών περίπου, στη θέση Πάνορμος Λαυρίου, από την εταιρεία που είχε αγοράσει το εν λόγω αγροτεμάχιο, καθώς και η εναπόθεση χώματος σε σημεία, όπου, κατά δήλωσή τους, υφίστανται αγροτικές οδοί. Από την ανωτέρω Υπηρεσία μας συστήθηκε στους κατοίκους να προσφύγουν στα αρμόδια δικαστήρια για την επίλυση του θέματος, καθώς, σύμφωνα με έγγραφο του Δήμου Λαυρεωτικής, στο συγκεκριμένο αγροτεμάχιο δεν υφίστανται αγροτικές οδοί.
     Σε ό,τι αφορά το θέμα της κατασκευής της εν λόγω περίφραξης, η ανωτέρω Υπηρεσία μας, ζήτησε εγγράφως από το Πολεοδομικό Γραφείο Μαρκοπούλου τη διενέργεια αυτοψίας, προκειμένου να διαπιστωθεί η νομιμότητα των εν λόγω εργασιών, χωρίς, έως σήμερα, να έχει δοθεί σχετική απάντηση. Επίσης, για την υπόθεση αυτή, ενημερώθηκε εγγράφως και το Δασαρχείο Λαυρίου, το οποίο, στη συνέχεια, γνωστοποίησε στην ανωτέρω Υπηρεσία μας ότι το εν λόγω αγροτεμάχιο έχει χαρακτηρισθεί ως δασικό και ότι για το θέμα αυτό, ως καθ' ύλη αρμόδια Υπηρεσία, την 10-10-2005 υπέβαλε μήνυση σε βάρος της εταιρείας για παράνομη περίφραξη και φθορά της δασικής βλάστησης.
     Ο Υπουργός
     ΒΥΡΩΝ ΠΟΛΥΔΩΡΑΣ»
     6. Στην με αριθμό 7507/8.2.06 ερώτηση των Βουλευτών κυρίων Παναγιώτου Κοσιώνη και Λιάνας Κανέλλη δόθηκε με το υπ’ αριθμ. 7017/4/5875/3.3.06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. Π. ΚΟΣΙΩΝΗΣ και κ. Λ. ΚΑΝΕΛΛΗ, σε ό,τι μας αφορά, σας γνωρίζουμε ότι το θέμα στέγασης διατροφής και εξασφάλισης των λοιπών συνθηκών διαβίωσης των αιτούντων πολιτικό άσυλο αλλοδαπών, σύμφωνα με την κείμενη νομοθεσία, ανάγεται στην αρμοδιότητα των Υπηρεσιών του συνερωτώμενου Υπουργείου Υγείας και Κοινωνικής Αλληλεγγύης.
     Σε ό,τι αφορά στην εγκατάσταση των αναφερομένων στην ερώτηση αλλοδαπών στην πόλη της Πάτρας, σας πληροφορούμε ότι στην περιοχή Αγυιάς και σε χώρο που ανήκει στο Δήμο Πατρέων διαμένουν περίπου 200 αλλοδαποί πολίτες Αφγανιστάν, από τους οποίους 98 έχουν υποβάλει αίτημα παροχής ασύλου και έχουν δηλώσει ως τόπο διαμονής την οδό Μειλίχου, περιοχή όπου βρίσκεται ο εν λόγω καταυλισμός. Επισημαίνεται ότι, για τους αιτούντες άσυλο, οι οποίοι στερούνται καταλύματος έχουν δημιουργηθεί ειδικά κέντρα φιλοξενίας, όπως του Κοκκινοπηλού, της Σπερχειάδας κ.λπ., προκειμένου να εξασφαλίζεται η διαβίωσή τους στη χώρα μας, στα οποία εφόσον επιθυμούν μπορούν να διαμένουν.
     Πάντως, σύμφωνα με εκτιμήσεις των αρμοδίων Υπηρεσιών μας, κύριος σκοπός της άφιξης και παραμονής των ανωτέρω αλλοδαπών στην εν λόγω περιοχή δεν είναι η μόνιμη παραμονή στη χώρα μας, αλλά η μετάβασή τους, μέσω του λιμένος Πατρών, σε χώρες της κεντρικής και βόρειας Ευρώπης, ενώ πρέπει να επισημανθεί ότι, στην παρούσα φάση, δεν είναι εφικτός ο επαναπατρισμός των Αφγανών λαθρομεταναστών, καθώς αυτοί στερούνται ταξιδιωτικών εγγράφων και στη χώρα μας δεν υφίσταται προξενική αρχή της χώρας τους, προκειμένου να τους εφοδιάσει με τα απαραίτητα για την απομάκρυνσή τους ταξιδιωτικά έγγραφα.
     	Για την αντιμετώπιση των προβλημάτων που δημιουργούνται στην περιοχή όπου έχουν εγκατασταθεί οι εν λόγω αλλοδαποί και τα οποία αφορούν αυτούς, καθώς και τους περιοίκους,που υφίστανται τις συνέπειες της εν λόγω εγκατάστασης, αλλά και ολόκληρη την πόλη, συνεργαζόμαστε στενά με τις λοιπές συναρμόδιες Αρχές και φορείς. Εκτιμάται πάντως ότι πολλοί από τους αναφερόμενους αλλοδαπούς θα υπαχθούν στις ευεργετικές διατάξεις του ν.3386/2005 «Είσοδος, παραμονή και κοινωνική ένταξη υπηκόων τρίτων χωρών στην Ελληνική Επικράτεια», γεγονός που πιθανόν να συμβάλει και στην αποχώρησή τους από τον προαναφερόμενο καταυλισμό.
     Οι αρμόδιες Υπηρεσίες της Αστυνομικής Διεύθυνσης Αχαΐας (Υποδιεύθυνση Ασφάλειας, Τμήμα Δίωξης Ναρκωτικών, Τμήμα Άμεσης Δράσης, Ομάδα Πρόληψης και Καταστολής της Εγκληματικότητας, Α και Β Αστυνομικά Τμήματα Πατρών) αστυνομεύουν σε καθημερινή βάση και καθ' όλο το 24ωρο τους προαναφερόμενους χώρους όπου κινούνται οι αλλοδαποί, με πεζές και εποχούμενες περιπολίες, με σκοπό την πρόληψη και καταστολή εκνόμων ενεργειών.
     Τέλος, στην Αστυνομική Διεύθυνση Αχαΐας δόθηκαν πρόσθετες εντολές και οδηγίες, για εντονότερη αστυνόμευση των εν λόγω περιοχών, ώστε να αντιμετωπισθούν αποτελεσματικότερα τα προαναφερόμενα προβλήματα.
     Ο Υπουργός
     ΒΥΡΩΝ ΠΟΛΥΔΩΡΑΣ»
     7. Στην με αριθμό 7515/8.2.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7017/4/5876/3.3.06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. ΚΕΓΚΕΡΟΓΛΟΥ, σας γνωρίζουμε ότι το θέμα της καταβολής στην Αστυνομίας του ποσοστού 10% επί των τηλεοπτικών δικαιωμάτων από αθλητικές ανώνυμες εταιρείες κ.λπ., για την πρόσθετη απασχόληση του αστυνομικού προσωπικού στη λήψη μέτρων κατά τις αθλητικές συναντήσεις σύμφωνα με τα προβλεπόμενα στη διάταξη του άρθρου 33 του ν. 2800/2000, αποτελεί, για το Υπουργείο μας, θέμα προτεραιότητας και για την εφαρμογή του μέτρου συνεργαζόμαστε στενά με το συναρμόδιο Υπουργείο Οικονομίας και Οικονομικών, ώστε να βρεθεί η καλύτερη για το αστυνομικό προσωπικό λύση. Αν δε κατά την εφαρμογή του μέτρου προκύψουν κωλύματα, αυτά θα αντιμετωπιστούν ανάλογα, πάντα σε συνεργασία με το ανωτέρω Υπουργείο.
     Πέραν αυτών, σας πληροφορούμε ότι το ανωτέρω ποσοστό δεν σχετίζεται με το επίδομα ειδικών συνθηκών, η πρώτη δόση του οποίου, όπως είναι γνωστό, καταβάλλεται στο ένστολο προσωπικό του Υπουργείου μας, από τον παρελθόντα Σεπτέμβριο.
     Ο Υπουργός
     ΒΥΡΩΝ ΠΟΛΥΔΩΡΑΣ»
     8. Στην με αριθμό 7673/14.2.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 16608/ΙΗ/2.3.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 7673/14-2-06 την οποία κατέθεσε ο Βουλευτής κ. Στελ. Ματζαπετάκης και αφορά στα βιβλία που διδάσκονται στα σχολεία της ελληνικής μειονότητας στην Αλβανία και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ. έχει μεταφράσει στα ελληνικά και εκτυπώνει όλα τα βιβλία που προορίζονται για τους μαθητές της ελληνικής μειονότητας στην Αλβανία, εκτός από το βιβλίο Ιστορία Η΄ τάξεως, στο οποίο περιέχονται ιστορικές και γεωγραφικές ανακρίβειες καθώς και ανθελληνικές αναφορές.
     Προκειμένου να αντιμετωπιστεί αυτό το ζήτημα, οι δύο χώρες, βάσει της διμερούς Μορφωτικής Συμφωνίας Ελλάδας-Αλβανίας και του εκτελεστικού Μορφωτικού Προγράμματος και σύμφωνα με το πνεύμα και τους στόχους της UNESCO και του Συμβουλίου της Ευρώπης, έχουν συστήσει μικτή ελληνοαλβανική επιτροπή, η οποία θα μελετήσει τα σχολικά εγχειρίδια των δύο χωρών και θα συνεργαστεί για την αντικειμενική παρουσίαση της ιστορίας και της γεωγραφίας της Ελλάδας και της Αλβανίας στα σχολικά εγχειρίδια, ώστε να εκλείψουν οι ιστορικές και γεωγραφικές ανακρίβειες, τα ψευδή στοιχεία κλπ. Η σχετική διαδικασία βρίσκεται στο στάδιο ανταλλαγής των σχολικών βιβλίων. Συγκεκριμένα, η ελληνική πλευρά έχει αποστείλει όλους τους τίτλους των βιβλίων που είναι απαραίτητα για τη σχετική διαδικασία (ιστορία, γεωγραφία, γλώσσα και λογοτεχνικά κείμενα), ενώ η αλβανική πλευρά έχει αποστείλει μόνο τα βιβλία ιστορίας και εκκρεμεί εκ . μέρους της η αποστολή και των υπολοίπων σχολικών εγxειριδίων.
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 7080/31-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ90022/2963/190/22-6-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην 7080/31-1-06 ερώτηση, που κατατέθηκε στη Βουλή από το Βουλευτή κ. Σ. Παπαθεμελή, σχετικά με τη δυνατότητα των Βορειοηπειρωτών ομογενών που ζουν και εργάζονται στην Ελλάδα να έχουν τα ίδια δικαιώματα με τους λοιπούς Έλληνες πολίτες, σας γνωρίζουμε τα εξής:
      Σύμφωνα με την ισχύουσα νομοθεσία στην ασφάλιση των ασφαλιστικών οργανισμών εποπτείας ΓΓΚΑ υπάγονται υποχρεωτικά όλοι οι αλλοδαποί που απασχολούνται και διαμένουν νόμιμα στη χώρα μας.
      Δικαίωμα παροχών αποκτούν εφόσον συμπληρώσουν τις προβλεπόμενες από τον κάθε ασφαλιστικό οργανισμό χρονικές προϋποθέσεις, οι οποίες αφορούν το σύνολο των ασφαλισμένων, ασχέτως υπηκοότητας.
      Επιπλέον, σύμφωνα με τις διατάξεις του άρθρου 11 του ν.1276/82, οι Έλληνες υπήκοοι ή ομογενείς που συνταξιοδοτούνται από οποιαδήποτε αλλοδαπή πηγή, εφόσον διαμένουν στην Ελλάδα νόμιμα και δεν είναι ασφαλισμένοι για τον κίνδυνο ασθένειας σε άλλο ημεδαπό οργανισμό ή κλάδο ασθένειας μπορούν με αίτησή τους να υπαχθούν στην ασφάλιση του κλάδου ασθένειας του ΙΚΑ καταβάλλοντας εισφορά ίση προς το 8% του ποσού της σύνταξής τους και να έχουν οι ίδιοι και τα μέλη της οικογενείας τους περίθαλψη από το Ίδρυμα.
      Στις διατάξεις αυτές υπάγονται και οι Έλληνες ομογενείς που προέρχονται από την Αλβανία και είναι συνταξιούχοι Αλβανικού φορέα.
      Τέλος, σας πληροφορούμε ότι θα μπορούσαμε να είμαστε περισσότερο σαφείς, εάν από το περιεχόμενο της αναφοράς προέκυπταν περισσότερα στοιχεία για την κ. Μπάμπη Βιολέττα ως προς την ασφαλιστική της κατάσταση π.χ. εάν είναι εργαζόμενη, συνταξιούχος, σε ποιο φορέα υπάγεται κλπ..
      Πάντως εάν δεν υπάγεται σε κάποια από τις προαναφερόμενες περιπτώσεις και είναι ανασφάλιστη, αρμόδιο να σας απαντήσει σχετικά είναι το Υπουργείο Υγείας και Κοινωνικής Αλληλεγγύης, προς το οποίο κοινοποιείται το έγγραφό μας αυτό με φωτοαντίγραφο της ερώτησής σας.
      O Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στις με αριθμό 7323/3-2-06 και 7506/8-2-06 ερωτήσεις των Βουλευτών κ.κ. Αθανασίου Λεβέντη, Βέρας Νικολαΐδου και Ελπίδας Παντελάκη δόθηκε με το υπ’ αριθμ. 14754/3-3-06  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 7323/3-2-2006 και 7506/8-2-2006 ερωτήσεις που κατατέθηκαν στη Βουλή από τους Βουλευτές κ.κ. Α. Λεβέντη, Β. Νικολαΐδου και Ε. Παvτελάκη σχετικά με τη λειτουργία των ΤΕΠ του Γ.Ν. Νίκαιας, σας πληροφορούμε τα εξής:
      Αντικειμενικοί. λόγοι που προκύπτουν 1) από την καθυστέρηση προμήθειας του Ιατροτεχνολογικού εξοπλισμού του ΤΕΠ-Ακτινοδιαγνωστικού για λόγους που περιγράφονται παρακάτω, β) από ελλείψεις στην κτιριακή υποδομή και γ) ελλείψεις προσωπικού, κατέστησαν αδύνατη τη λειτουργία του νέου ΤΕΠ μέχρι σήμερα. Αναλυτικότερα:
      Το νοσοκομείο ξεκίνησε ταυτόχρονα με την έναρξη της κατασκευής του κτιρίου (Μάιος 2003) τις διαδικασίες για την έγκριση του εξοπλισμού (προϋπολ. 4.747.000 €). Η χρηματοδότησή του με περικοπές εξασφαλίσθηκε τελικώς το καλοκαίρι του 2004.
      Λόγου του ύψους της δαπάνης τα πιο κρίσιμα είδη (π.χ. ακτινολογικά μηχανήματα) απαιτούσαν εντάξεις στα ΕΠΠ, διεθνείς και δημόσιους διαγωνισμούς οι οποίοι ως γνωστόν είναι χρονοβόροι, κυρίως λόγω των ενστάσεων. Οι κυριότεροι αυτών που αφορούν ακτινολογικά συγκροτήματα ολοκληρώθηκαν πρόσφατα ενώ άλλοι δημόσιοι διαγωνισμοί (π.χ. Ξενοδοχειακός εξοπλισμός) βρίσκονται σε φάση ολοκλήρωσης.
      Ο δεύτερος παράγοντας που είχε σαν συνέπεια την καθυστέρηση της λειτουργίας του νέου ΤΕΠ αφορούσε σε ελλείψεις της υφιστάμενης κτιριακής υποδομής οι οποίες έχουν συμπληρωθεί κατά το μεγαλύτερο τμήμα τους.
      Η τελευταία μα απαραίτητη προϋπόθεση για τη λειτουργία του νέου ΤΕΠ είναι η στελέχωσή του. Προς την κατεύθυνση αυτή, βρίσκονται σε εξέλιξη οι προσλήψεις 51 ατόμων μόνιμου νοσηλευτικού προσωπικού, 20 ατόμων επικουρικού προσωπικού και 44 ατόμων με 4μηνη σύμβαση για την κάλυψη των συνολικών αναγκών του Νοσοκομείου.
      Επίσης θα δοθεί άμεσα έγκριση για προκήρυξη των κάτωθι θέσεων στο Νοσοκομείο:
* Τρεις (3) θέσεις κλάδου ΠΕ Νοσηλευτών - τριών.
* Μία (1) θέση κλάδου ΤΕ Μαιών -των.
* Μία (1) θέση κλάδου ΤΕ Επισκεπτών -τριών Υγείας.
      Ο Υφυπουργός
      Α. ΓΙΑΝΝΟΠΟΥΛΟΣ»
     11. Στην με αριθμό 6730/24-1-06 ερώτηση του Βουλευτή κ. ‘Εκτωρα Νασιώκα δόθηκε με το υπ’ αριθμ. ΤΚΕ/Φ2/3498/17-2-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 6730/24-1-06  που κατέθεσε στη Βουλή ο Βουλευτής κ. ‘Eκτωρας Νασιώκας με θέμα «Μονιμοποίηση εργαζομένων στα ΚΕΠ» και αφορά στην προκήρυξη των θέσεων προσωπικού στα ΚΕΠ των ΟΤΑ α' και β' βαθμού, σας γνωρίζουμε τα εξής:
      Ο θεσμός των Κέντρων Εξυπηρέτησης Πολιτών, κατά τη διετή «πιλοτική εφαρμογή» του, χρηματοδοτείται κατά ένα σημαντικό τμήμα από το Επιχειρησιακό Πρόγραμμα «Κοινωνία της Πληροφορίας» Το διάστημα όμως των δύο ετών έχει παρέλθει για την πλειονότητα των ΚΕΠ και επομένως το αντίστοιχο κόστος λειτουργίας τους έχει μεταφερθεί στον τακτικό προϋπολογισμό του Κράτους.
      Για τη σύσταση των θέσεων στα ΚΕΠ ελήφθη υπόψη σειρά κριτηρίων μεταξύ των οποίων και η παραγωγικότητά τους. Θα πρέπει να τονιστεί ότι η βαρύτητα του κριτηρίου παραγωγικότητας για τα ΚΕΠ απομακρυσμένων ή νησιωτικών περιοχών ήταν πολύ μικρότερη από ό,τι για τα ΚΕΠ των αστικών και ημιαστικών κέντρων. Κατά συνέπεια συστήθηκαν θέσεις σε ΚΕΠ απομακρυσμένων περιοχών, μολονότι δεν εδικαιολογούντο από την παραγωγικότητά τους και τούτο διότι ελήφθησαν υπόψη τα ιδιαίτερα χαρακτηριστικά των περιοχών αυτών. Τα στοιχεία για την παραγωγικότητα των ΚΕΠ, σε συνδυασμό με τις δημοσιονομικές συνθήκες της χώρας και τα δημογραφικά χαρακτηριστικά κάθε περιοχής, κατέστησαν αναγκαία την κατάργηση της πρώτης απόφαση σύστασης θέσεων ΟΤΑ α' βαθμού (ΔΟΑ/Φ.01/17058/7-9-2005) και τη δημοσίευση της ΚΥΑ: ΔΟA/Φ. 01/608/10-1-2006.
      Η ηλεκτρονική απεικόνιση των στοιχείων παραγωγικότητας, που τηρεί το ΥΠΕΣΔΔΑ, για κάθε ένα ΚΕΠ της χώρας, συμβάλλει στην αξιολόγησή τους, με αντικειμενικό τρόπο. Τα στοιχεία αυτά αφορούν τις διαδικασίες που διεκπεραιώνονται σε κάθε ΚΕΠ, ανά υπάλληλο και ανά ημέρα καθώς επίσης και τον αριθμό των διαδικασιών (διοικητικών προϊόντων) που διεκπεραιώνονται από τα ΚΕΠ. Η ενδελεχής μελέτη αυτών των στοιχείων έχει ως αποτέλεσμα την αξιολόγηση κάθε ΚΕΠ και την εξαγωγή αντικειμενικών συμπερασμάτων.
      Από τις συσταθείσες θέσεις (2588) προκηρύσσονται (σε πρώτη φάση) 2055 θέσεις, δηλαδή όσες αντιστοιχούν σε απασχολούμενους οι οποίοι θα έχουν συμπληρώσει έως 28-2-06 τουλάχιστον 24 μήνες απασχόλησης με συμβάσεις έργου στα ΚΕΠ. Το 5% των προς προκήρυξη θέσεων εμπίπτουν στις προστατευόμενες κατηγορίες που προβλέπει ο 2643/1998, όπως τροποποιήθηκε και ισχύει Οι θέσεις αυτές ανέρχονται σε 103 και θα προκηρυχθούν σύμφωνα με τις διατάξεις του σχετικού νόμου από τον Ο.Α.Ε.Δ. Για τις θέσεις αυτές κριτήριο συμμετοχής θα είναι η προϋπηρεσία σε ΚΕΠ 18 μηνών τουλάχιστον.
      Προκηρύσσονται μόνο οι «ώριμες» θέσεις (2055-103=1952), και όχι όλες όσες προβλέπονται στις ΚΥΑ σύστασης (2588), αφενός διότι σε αντίθετη περίπτωση θα αποκλείονταν όσοι συμβασιούχοι δεν έχουν συμπληρώσει 18 μήνες προϋπηρεσίας στα ΚΕΠ και αφετέρου διότι θα χάνονταν σημαντικοί πόροι από το Επιχειρησιακό Πρόγραμμα «Κοινωνία της Πληροφορίας» δεδομένου ότι όσα ΚΕΠ βρίσκονται στους πρώτους 24 μήνες λειτουργίας τους χρηματοδοτούνται κατά 75% από κοινοτικούς πόρους. Οι θέσεις, οι οποίες αντιστοιχούν σε συμβασιούχους με διάρκεια απασχόλησης μικρότερης των 24 μηνών, θα προκηρυχθούν σε δεύτερη φάση.
      . Τέλος, το ΑΣΕΠ θα προχωρήσει στην προκήρυξη αμέσως μετά τη νομοθετική ρύθμιση βάσει της οποίας οι υποψήφιοι για την πλήρωση των μόνιμων θέσεων στα ΚΕΠ απαλλάσσονται από την υποχρέωση απόδειξης της γνώσης ηλεκτρονικών υπολογιστών, λόγω του εφαρμοζομένου ηλεκτρονικού συστήματος στα ΚΕΠ, το οποίο προϋποθέτει τη βασική γνώση σε θέματα Η/Υ και πληροφορικής.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      12. Στην με αριθμό 6643/20-1-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 1858/17-2-06  έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Οι συναρμόδιες Υπηρεσίες του ΥΠΕΧΩΔΕ προχωρούν τη διαδικασία εκπόνησης του απαραίτητου τοπογραφικού διαγράμματος για τη διαμόρφωση του υπόψη κόμβου και την εν συνεχεία σύνταξη της σχετικής μελέτης, εφόσον αυτή απαιτηθεί, για την πληρέστερη διευθέτηση της κυκλοφορίας.
      2. Από τον Αγ. Στέφανο μέχρι τη διασταύρωση της Μαλακάσας τοποθετήθηκαν τμηματικά τα στηθαία ασφαλείας ενώ μετά την έγκριση της απαιτούμενης πίστωσης θα τοποθετηθούν και τα υπόλοιπα (νέα ή αντικατάσταση κατεστραμμένων) και θα τοποθετηθούν οι απαραίτητες πινακίδες.
      Πρόσφατα δε, από τον κόμβο Κρυονερίου έως το ύψος των Διοδίων Αφιδνών έγινε η απαραίτητη σήμανση καθορισμού του ανωτάτου ορίου ταχύτητας (60 χλμ./ώρα).
      Ο Υφυπουργός
      Θ. ΞΑΝΘΟΠΟΥΛΟΣ»)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο συνάδελφο.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε τώρα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 6128/14-1-2006 ερώτηση του Βουλευτή κ. Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση Τοπικών Προγραμμάτων Πιστοποίησης Αγροτικών Προϊόντων.
      Η ερώτηση του κυρίου συναδέλφου έχει ως εξής: 
      «Όπως γνωρίζετε σας έχω υποβάλει σειρά ερωτήσεων (τις 1328/4-6-2004, 1735/24-6-2004, 5755/3-12-2004, 9035/23-3-2005 και 503/18-7-2005) για την ανάγκη προώθησης των προγραμμάτων πιστοποίησης της ποιότητας και προώθησης των εξαγωγών.
      Μετά από καθυστέρηση δεκαοκτώ μηνών, αφού ακυρώθηκε η δεύτερη προκήρυξη του Μέτρου 4.3 του επιχειρησιακού προγράμματος «Αγροτική Ανάπτυξη-Ανασυγκρότηση της Υπαίθρου», που αφορά την πιστοποίηση της ποιότητας των αγροτικών προϊόντων, το επαναπροκηρύξατε χωρίς όμως να προσθέσετε τα απαραίτητα κονδύλια για την ικανοποίηση όλων των προγραμμάτων που σας υποβλήθηκαν.
      Έτσι η διεθνής αγορά σας πρόλαβε. Η Γερμανία ήδη από 1-1-2006 δεν επιτρέπει την εισαγωγή κηπευτικών και φρούτων που δεν έχουν πιστοποιηθεί, σύμφωνα με το ευρωπαϊκό πρότυπο παραγωγής EurepGap και το γερμανικό πρότυπο μεταποίησης IFS.
      Οι παραγωγοί στη χώρα μας ουσιαστικά οδηγούνται σε αδιέξοδο αφού, την ίδια ώρα που δεν μπορούν να πουληθούν τα προϊόντα μας σε άλλες χώρες, επιτρέπονται ανεξέλεγκτα οι εισαγωγές στη χώρα μας μη πιστοποιημένων αγροτικών προϊόντων.
      Επειδή η πολιτεία δεν δικαιούται να είναι απλός παρατηρητής σε αυτές τις εξελίξεις, ερωτάσθε κύριοι Υπουργοί:
      Αν προτίθεσθε να χρηματοδοτήσετε άμεσα ευέλικτα Τοπικά Προγράμματα Πιστοποίησης της Ποιότητας των αγροτικών προϊόντων που παράγονται στη χώρα μας.
      Αν φροντίσετε ώστε να εκδοθούν άμεσα τα αποτελέσματα της δεύτερης προκήρυξης του Μέτρου 4.3 και να αυξήσετε τα ποσά του προγράμματος, ώστε να ικανοποιηθούν όλες οι προτάσεις.
      Αν αναλάβετε πρωτοβουλία, ώστε οι φορείς του τόπου μας να συντονισθούν για την αντιμετώπιση των νέων συνθηκών, με περιορισμούς στις ανεξέλεγκτες εισαγωγές στην Ελλάδα μη πιστοποιημένων αγροτικών προϊόντων».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, η πιστοποίηση, όπως αναφέρει και ο κύριος συνάδελφος στην ερώτηση, αποτελεί το διαβατήριο, την ταυτότητα για να μπορούν να διατίθενται με αξιώσεις τα ελληνικά αγροτικά προϊόντα σε αγορές του εξωτερικού και ιδιαίτερα στην ευρωπαϊκή αγορά, που πρέπει να πούμε ότι είναι μία απαιτητική αγορά.
      Υπάρχουν πολλά προγράμματα ποιότητας. Είναι τα προγράμματα ολοκληρωμένης διαχείρισης, τα προγράμματα βιολογικής γεωργίας και κτηνοτροφίας και το Μέτρο 4.3, που αναφέρεται στην ερώτηση, για την πιστοποίηση των εταιρειών.
      Θέλω, λοιπόν, να σας πω ότι όσον αφορά το Μέτρο 4.3, που αναφέρεται και σε προγράμματα προβολής και προώθησης αγροτικών προϊόντων σε αγορές του εξωτερικού αλλά και σε πιστοποίηση επιχειρήσεων, εντός του Απριλίου όλα τα προγράμματα, όλα τα σχέδια που έχουμε -και είναι περίπου διακόσια- για την προώθηση και προβολή ελληνικών αγροτικών προϊόντων αξιολογούνται και εντός του Μαΐου υπογράφονται οι σχετικές συμβάσεις.
      Όσον αφορά τα σχέδια πιστοποίησης, που είναι περίπου τριακόσια, και γι’ αυτά εντός του Απριλίου ολοκληρώνονται οι αξιολογήσεις και μέσα στο Μάιο θα υπογραφούν οι σχετικές συμβάσεις με τις εταιρείες που έχουν υποβάλει τους φακέλους. Έχουν αυξηθεί τα σχετικά ποσά, έτσι ώστε να ικανοποιηθούν όλα τα αιτήματα που έχουν υποβληθεί, εφόσον βέβαια έχουν τα σχετικά δικαιολογητικά.
      Όσο για το θέμα το οποίο θέτετε για το EurepGap πρέπει να πούμε ότι η EurepGap είναι μια ιδιωτική εταιρεία, δεν είναι ένας κρατικός φορέας. Ζητούν το πιστοποιητικό αυτό ορισμένες αλυσίδες σούπερ μάρκετ κυρίως στη Γερμανία. Εμείς έχουμε το AGRO 1 και AGRO 2, έχουμε δηλαδή το εθνικό πρότυπο πιστοποίησης που δίνεται από τον AGROCERT. Γίνεται, λοιπόν, μια προσπάθεια έτσι ώστε να υπάρξει μία σύμβαση μεταξύ του AGROCERT και του EurepGap για να μπορούν τα δικά μας προϊόντα να παίρνουν το AGROEUREPGAP και να διατίθενται στις ξένες αγορές. 
      Επίσης θέλω να σας πω ότι ένα πολύ μεγάλο μέρος του Μέτρου 4.3 αφορά σχέδια επιχειρήσεων της Κρήτης, που σας ενδιαφέρει άμεσα, κύριε συνάδελφε. Θα ενταχθούν στο Μέτρο 4.3, έτσι ώστε να ενισχυθούν και να μπορέσουν να διαθέτουν τα προϊόντα στην ελληνική και στη διεθνή αγορά.
      Πρέπει να πούμε επίσης ότι έχουμε υπογράψει νέα κοινή υπουργική απόφαση για τα βιολογικά προϊόντα, σύμφωνα με την οποία εντατικοποιούνται οι έλεγχοι, δημιουργούνται νέοι πιστοποιητικοί οργανισμοί, έτσι ώστε μέσω του ανταγωνισμού να μειωθεί το κόστος της πιστοποίησης και βέβαια ενισχύεται όλο το πλαίσιο της βιολογικής γεωργίας και κτηνοτροφίας, που αποτελεί μία σύγχρονη τάση, θα έλεγα, στην παραγωγή αγροτικών προϊόντων. Και πρέπει να πούμε ότι κατά χιλιάδες πλέον νέοι αγρότες εντάσσονται στα προγράμματα βιολογικής γεωργίας -και βιολογικής κτηνοτροφίας- που αποτελεί τη γεωργία του μέλλοντος στη χώρα μας.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Κύριε Υπουργέ, η αγορά, όπως διαμορφώνεται στην Ευρώπη -και σ’ όλον τον κόσμο βεβαίως αλλά κυρίως στην Ευρώπη- έχει αυτά τα χαρακτηριστικά και τις απαιτήσεις: Απαιτεί πιστοποίηση της ποιότητας. Και δικαίως οι καταναλωτές αγωνιούν και λόγω των διατροφικών σκανδάλων αλλά και λόγω του ότι υπάρχει μια μη ασφαλής διαχείριση της παραγωγής προϊόντων σε πολλές χώρες. Αυτό ασφαλώς είναι μια πρόκληση για μας, ούτως ώστε εναρμονισμένοι με αυτές τις απαιτήσεις της αγοράς να μπορέσουμε να προωθήσουμε τα προϊόντα μας, να κατακτήσουμε και άλλες αγορές.
      Γι’ αυτό μία από τις πρώτες ερωτήσεις που κατέθεσα στη Βουλή αλλά και μια σειρά ερωτήσεων αφορούν αυτό το μεγάλο θέμα της πιστοποίησης, που χαίρομαι που το Υπουργείο αναγνωρίζει ότι πρέπει να του δώσουμε πρώτη προτεραιότητα.
      Ασφαλώς το EurepGap, όπως είπατε, είναι ένα πιστοποιητικό ιδιωτικού φορέα, όμως η αγορά  λειτουργεί με ιδιωτικοοικονομικά κριτήρια. Και όσον αφορά την προσπάθεια του AGROCERT και του Υπουργείου για την αναγνώριση του AGRO πρέπει να πούμε ότι είναι ένα αξιόπιστο πιστοποιητικό, στην ουσία του, αλλά δεν έχει ακόμη εκείνη την ευρωπαϊκή εμβέλεια που χρειάζεται ούτως ώστε να θεωρείται ως αξιόπιστο και από τους άλλους και αυτές οι προσπάθειες πρέπει να γίνουν.
      Επειδή μου αναφέρατε, σε μια απάντηση που μου δώσατε, την ημερομηνία 17 Ιανουαρίου ότι ήταν κρίσιμη σε σχέση με διαπραγματεύσεις, θα ήθελα περαιτέρω ενημέρωση σ’ αυτό, σε σχέση με το EurepGap - AGRO και την ισοδυναμία τους.
      Επιπλέον, θα ήθελα να σας πω ότι αυτή η ανάγκη για την αγορά, αυτή η ανάγκη για πιστοποιημένα προϊόντα, δεν μπορεί να καλυφθεί από τα προγράμματα που υπάρχουν μέχρι τώρα. Ασφαλώς είναι θετική εξέλιξη το ότι μέχρι τέλος Απριλίου θα έχετε τα αποτελέσματα του 4.3. Συνεχώς όμως χρειάζεται να εντάσσονται καινούργιες ομάδες παραγωγών, καινούργιες ομάδες συνεργασίας σε  τέτοια προγράμματα και υπάρχει ανάγκη να χρηματοδοτήσετε τοπικά, ευέλικτα προγράμματα -και τα λέω ευέλικτα διότι αν είναι από τοπικούς φορείς θα μπορούν γρήγορα να υλοποιηθούν- ούτως ώστε να μην υπάρχει κανένα πρόσκομμα σ’ αυτήν τη διαδικασία. Θα ήθελα σ’ αυτό να δούμε το Υπουργείο τι προτίθεται να κάνει. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Συμφωνώ απόλυτα, κυρία Πρόεδρε, με το συνάδελφο που λέει ότι το μέλλον της γεωργίας βρίσκεται στην πιστοποίηση, βρίσκεται στην ποιότητα, βρίσκεται στην ανταγωνιστικότητα.  
      Ιδιαίτερα με τη νέα Κοινή Αγροτική Πολιτική, όπου πλέον έχουμε φύγει από την εποχή των επιδοτήσεων, διαμορφώνεται ένα νέο τοπίο στην ελληνική γεωργία, στην ευρωπαϊκή γεωργία, όπου καθοριστικός παράγοντας είναι να παράγεις ποιοτικά προϊόντα, να παράγεις ανταγωνιστικά προϊόντα, προϊόντα τα οποία να μπορούν με αξιώσεις να διατίθενται στην ελληνική και διεθνή αγορά.
      Επίσης διερευνούμε αυτό που έθεσε ο κύριος συνάδελφος για τα τοπικά ευέλικτα προγράμματα έτσι ώστε ανάλογα με τις ανάγκες που υπάρχουν σε κάθε περιοχή να μπορούμε να εντάσσουμε σε προγράμματα επιχειρήσεις ή προϊόντα, για να έχουν τη δυνατότητα αυτά να πιστοποιηθούν και να μπορούν πλέον με ταυτότητα ποιότητας να διατίθενται στην αγορά. 
      Όσον αφορά το EurepGap θέλω να σας πω ότι είμαστε στην τελευταία φάση της διαπραγμάτευσης προκειμένου το AGRO EurepGap να γίνει μια πραγματικότητα και να μπορούν τα δικά μας προϊόντα, τα οποία είναι πιστοποιημένα από το δικό μας πρότυπο, το οποίο είναι ένα πολύ αυστηρό πρότυπο, πρέπει να πούμε, αλλά όπως σωστά αναφέρθηκε δεν έχει την εμβέλεια, γιατί είναι ένα καινούργιο πρότυπο –δεν είναι γνωστό δηλαδή στην ευρωπαϊκή και στη διεθνή αγορά- να διατίθενται στην αγορά.
      Τελειώνοντας θέλω να πω ότι πραγματικά είναι πάρα πολύ ενδιαφέρον το γεγονός ότι, όπως είπα και στην πρωτολογία μου, πάρα πολλοί νέοι αγρότες, χιλιάδες, εντάσσονται στα προγράμματα της βιολογικής γεωργίας και της βιολογικής κτηνοτροφίας. Σήμερα είχαμε μια πολύ ενδιαφέρουσα συζήτηση. Προσπαθούμε να διαμορφώσουμε ένα τέτοιο θεσμικό πλαίσιο έτσι ώστε να αναπτυχθούν οι λαϊκές αγορές βιολογικών προϊόντων για να μπορεί και ο Έλληνας καταναλωτής χαμηλού εισοδήματος να προμηθεύεται ποιοτικά προϊόντα, βιολογικά προϊόντα. Επίσης ενισχύουμε σημαντικά  τις εξαγωγές βιολογικών προϊόντων για να δώσουμε μια νέα ώθηση στις πωλήσεις βιολογικών προϊόντων, που όπως είπα αναπτύσσονται ραγδαία, κατακόρυφα τα τελευταία χρόνια.
      Πρέπει δε να πω, επειδή μιλάμε για ποιοτικά προϊόντα, ότι εμείς βρήκαμε την ποιοτική γεωργία, την βιολογική γεωργία σε ένα ποσοστό 0,8%. Έχουμε φτάσει σε δύο χρόνια περίπου στο 1,3% και στόχος μας είναι στο τέλος της πρώτης τετραετίας της νέας διακυβέρνησης να πάμε στο 2,5% -3%.
      ΠΡΟΕΔΡΟΣ (Άννα Μπενάκη - Ψαρούδα): Εισερχόμαστε στις αναφορές και ερωτήσεις δεύτερου κύκλου. 
      Θα συζητηθεί η πρώτη με αριθμό 7030/1187/31-1-2006 ερώτηση και αίτηση κατάθεσης εγγράφων του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά  με την ατμοσφαιρική ρύπανση στην Αθήνα.
      Η ερώτηση του κυρίου συναδέλφου έχει ως εξής: 
      «Πρόσφατα δημοσιεύματα αναφέρονται σε ανησυχητικά στοιχεία όσον αφορά στην αύξηση των ρύπων σε περιοχές της Αθήνας. Ιδιαίτερα των λεγόμενων ρύπων «νέας γενιάς», όπως τα αιωρούμενα σωματίδια, εξόχως βλαπτικών για τη δημόσια υγεία.
      Στο Μαρούσι οι τιμές για τα αιωρούμενα σωματίδια, στις 27-1-06 φτάσανε στα 49mgr/m3, με οριστική τιμή τα 50. Προκαλεί μάλιστα έκπληξη το γεγονός ότι ο τοπικός σταθμός Π.Ε.Ρ.Π.Α. στο Μαρούσι δεν έχει ακόμη εκσυγχρονιστεί ως προς τη μέτρηση των μικροσωματιδίων, με αποτέλεσμα προβλήματα ως προς την αποτύπωση των νέων περιβαλλοντικών και ατμοσφαιρικών δεδομένων.
      Επίσης παρατηρούνται συχνές υπερβάσεις των ορίων επιφυλακής στους ατμοσφαιρικούς ρύπους, χωρίς να λαμβάνονται μέτρα. Επειδή είναι ορατοί οι κίνδυνοι για τη δημόσια υγεία των κατοίκων στο Λεκανοπέδιο, 
      Ερωτάται ο κύριος Υπουργός:
      1. Σε ποιες ενέργειες έχει προβεί για τον εκσυγχρονισμό του τοπικού σταθμού Π.Ε.Ρ.Π.Α. του  Αμαρουσίου καθώς και των άλλων σταθμών μέτρησης στην Αττική ώστε να ανταποκριθούν στα νέα περιβαλλοντικά και ατμοσφαιρικά δεδομένα.
      2. Να μας καταθέσει τα αναλυτικά στοιχεία για τις διαπιστωμένες υπερβάσεις των ορίων επιφυλακής των ατμοσφαιρικών ρύπων στο Λεκανοπέδιο το 2005, ανά ρύπο και ανά περιοχή. Ποια μέτρα έχουν ληφθεί (εάν έχουν ληφθεί) σε αυτά τα «επεισόδια»».
      Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Για την αντιμετώπιση της ατμοσφαιρικής ρύπανσης στην Αθήνα τις τελευταίες τρεις δεκαετίες η πολιτεία έχει λάβει πολύ σημαντικά μέτρα. Αναφέρω ενδεικτικά την κατάργηση της χρήσης μαζούτ στην κεντρική θέρμανση στη δεκαετία του ’70 και την απόσυρση των Ι.Χ. αυτοκινήτων συμβατικής τεχνολογίας στις αρχές της δεκαετίας του ’90. Τα μέτρα αυτά είχαν εξαιρετικά θετικά αποτελέσματα.
      Το Π.Ε.Ρ.Π.Α. ήταν ένα Πρόγραμμα Ελέγχου Ρύπανσης Περιβάλλοντος Αθηνών που έχει λήξει εδώ και είκοσι πέντε περίπου χρόνια το ΄79-΄80. Το Υ.ΠΕ.ΧΩ.Δ.Ε. σήμερα λειτουργεί το εθνικό δίκτυο παρακολούθησης της ατμοσφαιρικής ρύπανσης. 
      Σε ό,τι αφορά στο Μαρούσι, η ατμοσφαιρική ρύπανση παρακολουθείται σε εικοσιτετράωρη βάση από σταθμό ο οποίος είναι πλήρως αυτοματοποιημένος και μετρά το μονοξίδιο του άνθρακα, το διοξίδιο του αζώτου, το διοξίδιο του θείου, το όζον και το αιωρούμενα σωματίδια.
      Το δίκτυο σταθμών μέτρησης στην Αθήνα περιλαμβάνει συνολικά δεκαεπτά σταθμούς στους οποίους μετρώνται όλοι οι ρύποι που έχουμε υποχρέωση να μετράμε βάσει και των κοινοτικών οδηγιών. Από τα στοιχεία μέτρησης των σταθμών αυτών προκύπτει σταθεροποίηση και μείωση των επιπέδων ρύπανσης παρ’ όλη την αύξηση των δραστηριοτήτων στην πόλη.
Για την αντιμετώπιση επεισοδίων ρύπανσης από το 1993 μέχρι σήμερα υπάρχει μία κοινή υπουργική απόφαση. Έκτακτα μέτρα λαμβάνονται όταν οι τιμές ρύπανσης αναμένεται να υπερβούν τα νομοθετημένα όρια και εφόσον βέβαια ευνοούνται και από τις μετεωρολογικές συνθήκες. Η τελευταία ημερομηνία λήψης έκτακτων μέτρων για την Αθήνα ήταν τον Ιούλιο του 1996. 
      Για το έτος 2005 που αναφέρετε στην ερώτησή σας, κύριε συνάδελφε, σας ενημερώνω ότι δεν έχουν παρουσιαστεί υπερβάσεις των ορίων συναγερμού για το διοξίδιο του αζώτου και το διοξίδιο του θείου. 
      Για το όζον το όριο συναγερμού για τη λήψη έκτακτων μέτρων είναι 240 mgr ανά κυβικό μέτρο επί τρεις συνεχόμενες ώρες. Το όριο αυτό ξεπεράστηκε την περασμένη χρονιά δύο φορές, στις 9 Ιουλίου στο σταθμό Λυκόβρυσης και στις 19 Ιουλίου στους σταθμούς Λυκόβρυσης και Θρακομακεδόνων. 
Οι ενέργειες που έγιναν ήταν οι προβλεπόμενες, δηλαδή σ’ ό,τι αφορά το Υπουργείο Υγείας η σύσταση για αποφυγή μετακινήσεων των ευπαθών ομάδων πληθυσμού και σ’ ό,τι αφορά το Υ.ΠΕ.ΧΩ.Δ.Ε. η σύσταση για μείωση της χρήσης των Ι.Χ. και η χρησιμοποίηση των μέσων μαζικής μεταφοράς. 
Σ’ ό,τι αφορά τα αιωρούμενα σωματίδια, θα πρέπει να πω ότι οι υπερβάσεις οφείλονται κυρίως σε δύο παράγοντες. Ο πρώτος είναι η μεταφερόμενη ρύπανση από τη βόρειο Αφρική, από τη Σαχάρα, υπό συγκεκριμένες μετεωρολογικές συνθήκες. Η δεύτερη παράμετρος είναι το φυσικό υπόβαθρο γεώδους προέλευσης που εκτιμάται για τη χώρα μας στα 17 mgr ανά κυβικό μέτρο ως μέση ετήσια τιμή.
Ευχαριστώ πολύ, κυρία Πρόεδρε.
ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
Κύριε Υπουργέ, ειλικρινά με ανησυχείτε γιατί δεν ανησυχείτε. Είναι ασφαλώς κακός σύμβουλος ο πανικός, αλλά και ο εφησυχασμός, ιδιαίτερα όταν πρόκειται για περιβαλλοντικά προβλήματα και μάλιστα για προβλήματα που έχουν σχέση με τη δημόσια υγεία, είναι ό,τι χειρότερο.
Η αλήθεια είναι ότι στην Αθήνα -και όχι μόνο- οξύνεται πάλι το πρόβλημα από ρύπους νέας γενιάς. Σε αυτούς κυρίως αναφέρομαι, τα αιωρούμενα σωματίδια. Πασχίσαμε, όπως είπατε, και σεις τις τελευταίες τρεις δεκαετίες με πάρα πολύ μεγάλο κόστος να απαλλαγούμε από το «κλασικό» νέφος –να το πω έτσι- το νέφος των παλιών ρύπων. Είναι οδυνηρό σήμερα να αντιμετωπίζουμε επικίνδυνη υποτροπή. Στην ερώτησή μου αναφέρομαι κυρίως στα αιωρούμενα σωματίδια, τα οποία είναι εξόχως βλαπτικά για την υγεία. 
Κύριε Υπουργέ, αυτά τα στοιχεία που χρησιμοποίησα είναι όλα από δημοσιεύματα. Σας ζήτησα να μου δώσετε τα αναλυτικά στοιχεία από μετρήσεις και δεν τα δώσατε. Έχουμε σε αρκετούς ρύπους υπερβάσεις του ορίου των 50 mgr για τα PM 10, πάνω από δεκαέξι φορές το χρόνο, άρα έχουμε «επεισόδια». Σε ορισμένες περιοχές όπως είναι το Μαρούσι και η Λυκόβρυση η υπέρβαση είναι σχεδόν συνεχής. 
Κύριε Υπουργέ, αν αυτό το συνδυάσουμε με το γεγονός ότι οι σταθμοί δεν μετρούν τα επικίνδυνα σωματίδια PM 2,5 και επιπλέον με το ότι η δραστικότητα των αιωρούμενων σωματιδίων αυξάνει όταν έχουμε αύξηση τιμών του διοξιδίου του αζώτου –και έχουμε στην Αθήνα τέτοιες μεγάλες συγκεντρώσεις- τότε αυτό είναι εξαιρετικά επικίνδυνο θα πρέπει να μας ανησυχεί περισσότερο. Γι’ αυτό ανησυχούν και οι κάτοικοι και οι επιστήμονες κρούουν των κώδωνα του κινδύνου.
(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
Κυρία Πρόεδρε, τελειώνω σε μισό λεπτό.
Εγώ σας λέω ότι έχουμε «επεισόδια» και κωφεύετε, δεν παίρνετε μέτρα ή έστω δεν κάνετε συστάσεις παρ’ ότι ξεπερνώνται τα όρια επιφυλακής.
      Η ιστοσελίδα του Υπουργείου σας, κύριε Υπουργέ, ενώ έπρεπε να δίνει καθημερινή ενημέρωση για τις τιμές των ρύπων, το κάνει εβδομαδιαία. Στον απολογισμό διετίας λέτε ότι έχετε προγράμματα αντιμετώπισης της ατμοσφαιρικής ρύπανσης για τα μεγάλα αστικά κέντρα. Δεν τα είδαμε τουναντίον, όπως σας είπα, ακόμα δεν  μετράτε στους σταθμούς ούτε τα πολύ μικρά σωματίδια ΡΜ2,5. 
      Μία τελευταία παρατήρηση που έχει σημασία, κυρία Πρόεδρε. Έχει ανοίξει στην Ευρωπαϊκή Ένωση, κύριε Υπουργέ, μια συζήτηση για τα αιωρούμενα μικροσωματίδια. Παρακαλώ να το προσέξετε. Δεν θα πρέπει να δεχθούμε χαλάρωση των ορίων ούτε θα πρέπει να παγιδευτούμε στη διάκριση μεταξύ φυσικής προέλευσης σωματιδίων ή όχι. Αυτό μου θυμίζει ψευτοδιακρίσεις με τα μαλακά και σκληρά ναρκωτικά.
      ΠΡΟΕΔΡΟΣ (Άννα Μπενάκη-Ψαρούδα): Κύριε Γείτονα, παρακαλώ ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν θα πρέπει, λοιπόν, να χαλαρώσουμε ως προς τα όρια, γιατί πρόκειται για επικίνδυνους ρύπους. Τον κώδωνα του κινδύνου κρούω και εγώ, κύριε Υπουργέ και ελπίζω να αφυπνισθεί η Κυβέρνηση.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχάς, επιτρέψτε μου να πω, κύριε συνάδελφε, ότι όχι μόνο δεν υπάρχει κανένας εφησυχασμός αλλά το αντίθετο. Γνωρίζετε πολύ καλά ότι το Υ.ΠΕ.ΧΩ.Δ.Ε. σε καθημερινή βάση ανακοινώνει τις τιμές των ρύπων, σε καθημερνή βάση.
      Ανέφερα στην πρωτομιλία μου ότι σε ό,τι αφορά τα αιωρούμενα σωματίδια δεν προβλέπονται όρια συναγερμού. Για το όζον ανέφερα συγκεκριμένα πράγματα. Ανέφερα τις δύο φορές όπου είχαμε πραγματικά υπέρβαση. 
      Έχω φέρει μαζί μου –και θα καταθέσω στα Πρακτικά της Βουλής- τη διαχρονική μεταβολή της ατμοσφαιρικής ρύπανσης για όλους τους ρύπους, για το σύνολο των ρύπων. Τα διαγράμματα είναι πολύ εύλογα. Είναι στη διάθεση του κάθε συναδέλφου να δει πώς παρακολουθεί το Υ.ΠΕ.ΧΩ.Δ.Ε. τη ρύπανση, κάθε ρύπο ξεχωριστά και ποια είναι η υφιστάμενη κατάσταση. Τα πράγματα είναι αισιόδοξα σ’ αυτήν την κατεύθυνση.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε ό,τι αφορά τις μελέτες τις οποίες όπως είπατε αναφέραμε και στον απολογισμό της διετίας, ασφαλώς το αναφέραμε. Είναι ένα έργο για το οποίο είμαστε υπερήφανοι σε όλα τα μεγάλα αστικά κέντρα, όχι μόνο Αθήνα-Θεσσαλονίκη και στις μεγάλες πόλεις της περιφέρειας, αλλά και σε πόλεις μικρότερου πληθυσμού, οι οποίες όμως είναι βεβαρημένες. Αναφέρω την Πτολεμαΐδα, την Κοζάνη κ.λπ.. Έχουν γίνει μελέτες επιχειρησιακών σχεδίων. Τα αποτελέσματα τα έχουμε. Επεξεργαζόμαστε στο Υ.ΠΕ.ΧΩ.Δ.Ε. μέτρα εφαρμογής και θα τα ανακοινώσουμε. Οι μελέτες έχουν ολοκληρωθεί, κύριε συνάδελφε.
      Επίσης θα ήθελα να πω, επιπλέον των όσων ανέφερα στην πρωτομιλία μου, ότι έχουν ληφθεί μέτρα περιορισμού της ατμοσφαιρικής ρύπανσης, τα οποία θα έχουν μακροπρόθεσμη απόδοση. Αναφέρω ενδεικτικά ορισμένα από αυτά, όπως είναι η εφαρμογή των βέλτιστων διαθέσιμων τεχνολογιών σε βιομηχανικές δραστηριότητες, όπως είναι οι αυστηροί έλεγχοι που γίνονται από το Σώμα Επιθεωρητών Περιβάλλοντος του Υ.ΠΕ.ΧΩ.Δ.Ε. σε βιομηχανίες, η προώθηση της χρήσης του φυσικού αερίου, η προώθηση της χρήσης των οχημάτων νέας τεχνολογίας. 
      Αναφέρομαι στα υβριδικά αυτοκίνητα τα οποία –αν μου επιτρέπετε, κυρία Πρόεδρε- τα συνιστώ ανεπιφύλακτα σε κάθε Έλληνα πολίτη. Είναι η νέα τεχνολογία. Η Ευρώπη και όχι μόνο κινείται πλέον με υβριδικά οχήματα. Εγώ ο ταπεινός, επιτρέψτε μου να πω, κύριε συνάδελφε, κινούμαι εδώ και περισσότερο από ένα χρόνο με υβριδικό όχημα. Είναι ό,τι το καλύτερο για τα αστικά κέντρα, τα οποία είναι βεβαρημένα από ατμοσφαιρικούς ρύπους. 
      Ευχαριστώ πάρα πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κύριοι συνάδελφοι, θα ήθελα να σας ανακοινώσω ότι ο συνάδελφος κ. Ανδρέας Ανδριανόπουλος ζητεί άδεια ολιγοήμερης απουσίας στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η Βουλή ενέκρινε τη ζητηθείσα άδεια. 
      Επίσης, ο συνάδελφος κ. Σταύρος Δαϊλάκης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η Βουλή ενέκρινε τη ζητηθείσα άδεια.
      Ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις». 
      Υπάρχει κάποια παρατήρηση; Όχι.
      Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 22)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Υπουργείου Υγείας και Κοινωνικής Αλληλεγγύης.
      Συνέχιση της συζήτησης επί της αρχής, των άρθρων και του συνόλου του σχεδίου νόμου: « Ενίσχυση της οικογένειας και λοιπές διατάξεις.»
      Η συζήτηση του νομοσχεδίου θα συνεχιστεί κατά τη σημερινή συνεδρίαση. 
      Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Υγείας και  Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης. 
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
      Συνεχίζεται η συζήτηση από του σημείου στο οποίο είχε σταματήσει την προηγούμενη εβδομάδα και προχωρούμε σύμφωνα με τον κατάλογο των εγγεγραμμένων ομιλητών. 
      Το λόγο έχει η κ. Αθανασία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η ελληνική κοινωνία και ιδιαίτερα οι νέοι έχουν πραγματικά κουραστεί να υφίστανται την αδιαφορία και την υποκρισία της σημερινής εξουσίας. Και το συγκεκριμένο νομοσχέδιο είναι ένα κλασικό δείγμα υποκρισίας, που έρχεται να καλύψει την αδιαφορία και τη σκληρότητα της Κυβέρνησης απέναντι σ’ αυτούς που υποτίθεται ότι «ενισχύει». Απέναντι δηλαδή στους νέους που έχουν οικογένεια. 
      Κατ’ αρχάς να ξεκαθαρίσω ότι η οποιαδήποτε, στοιχειώδης έστω, βοήθεια προς την οικογένεια, ακόμα και η πενιχρή και ανεπαρκής ελεημοσύνη, είναι πάντοτε ευπρόσδεκτη. Όμως, πρόκειται για στοιχειώδη βοήθεια, για ελεημοσύνη και όχι για «ενίσχυση». Αυτό είναι για μένα ξεκάθαρο. 
      Ας δούμε, όμως, πόσο πραγματικά έχει «ενισχύσει» η Κυβέρνηση της Νέας Δημοκρατίας την οικογένεια τα τελευταία δύο χρόνια. 
      Με βάση τον προϋπολογισμό του 2006 και τα 350.000.000.000 ευρώ επιπλέον έσοδα προερχόμενα από έμμεσους και άμεσους φόρους προκύπτει ότι κάθε εργαζόμενος θα πληρώσει στο κράτος 700 ευρώ περισσότερα από ό,τι πλήρωσε πέρυσι, δηλαδή, ένα μισθό επιπλέον. 
      Με βάση τις ρυθμίσεις για το ωράριο εργασίας, οι νέοι και οι νέες θα εργάζονται περισσότερες ώρες, χωρίς να αμείβονται με υπερωρίες. Άρα περισσότερες ώρες εργασίας με λιγότερα ευρώ ανά ώρα και κυρίως λιγότερο ελεύθερο χρόνο για ποιότητα ζωής, για την οικογένεια για ανθρώπινες σχέσεις και για μεγάλες ασχολίες. 
      Οι νεοπροσλαμβανόμενοι στις Δ.Ε.Κ.Ο., αφού φυσικά θα έχουν πετύχει να περάσουν την κομματική ιερά εξέταση, διορίζονται με μικρότερους μισθούς και λιγότερα δικαιώματα από ποτέ. Η ασφυκτική στενότητα στην αγορά δεν έχει επιτρέψει την παραμικρή αύξηση των μισθών. Αντίθετα, όπως διαπιστώνουμε όλοι, οδηγεί τόσο σε απολύσεις όσο και σε έκρηξη του τραπεζικού δανεισμού των νοικοκυριών. 
      Το σχέδιο της Κυβέρνησης για την οικονομική ανάπτυξη των λίγων σε βάρος της πλειοψηφίας, το σχέδιο της Κυβέρνησης για τη βίαιη αναδιανομή του πλούτου από τα εκατομμύρια των εργαζομένων στους λίγους έχοντες και κατέχοντες συνεχίζεται με αμείωτη ένταση. Και ένα ακόμα παράδειγμα αυτής της κατάστασης είναι  η μεθοδική αποδόμηση των συνδικάτων. 
      Ενώ αυτή η αντικοινωνική οικονομική στρατηγική βρίσκεται σε πλήρη εξέλιξη, έρχεται το Υπουργείο Υγείας να προσφέρει γενναιόδωρα 2.000 ευρώ στο ούτως ή άλλως δυσεύρετο πλέον τρίτο παιδί, το οποίο κατά τη γνώμη μου ή κατά τη διαπίστωσή μου αρνείται πεισματικά να έρθει σε μία Ελλάδα στην οποία οι οικονομικές προοπτικές των γονέων του είναι όλο και περισσότερο αμφίβολες. 
      Πιστεύω ότι δεν θα πρέπει να ανησυχεί η Κυβέρνηση για τον προϋπολογισμό του κράτους αναφορικά με τα 2.000 ευρώ, γιατί θα χρειαστεί σε ελάχιστες περιπτώσεις να το δώσει, άρα δεν θα έχουμε καμία διατάραξη στην οικονομική κατάσταση της χώρας.
      Κυρίες και κύριοι συνάδελφοι, στη σημερινή Ελλάδα οι εργαζόμενες νέες γυναίκες αναγκάζονται να αποκρύπτουν επιμελώς στο εργασιακό τους περιβάλλον ότι πρόκειται να παντρευτούν ή ότι σχεδιάζουν να αποκτήσουν παιδί, γιατί αν το μάθει ο εργοδότης διατρέχουν τον κίνδυνο να απολυθούν. Όλοι οι εργοδότες δυσφορούν με τις εργαζόμενες μητέρες και δεν περιορίζονται μόνο σε μία απλή έκφραση της δυσφορίας τους, αλλά βρίσκουν τρόπους, ανύπαρκτες αφορμές για να προχωρήσουν σε απολύσεις. 
      Ποιος προστατεύει την εργαζόμενη μητέρα απέναντι σ’ αυτήν την πρακτική; Αλλά και ποιος στηρίζει την επιχείρηση, έτσι ώστε να είναι σε θέση να στηρίξει τα στελέχη της για να δημιουργήσουν οικογένεια και έτσι να προχωρήσουμε στην απόκτηση δευτέρου και τρίτου παιδιού; 
      Μέσα στις τόσες μυστικές δημοσκοπήσεις που κάνει η Κυβέρνησή σας, καλό θα ήταν να ερευνήσει και αυτό το θέμα, να συνειδητοποιήσει τι ακριβώς συμβαίνει στην κοινωνία, για να το εξετάσει.
      Επιπλέον, οι νέες γυναίκες σήμερα αποκτούν περίπου στα τριάντα τους το πρώτο παιδί, σπανίως νωρίτερα και οι μισές από αυτές δεν αποφασίζουν να κάνουν δεύτερο παιδί. 
      Πιστεύετε, λοιπόν, κύριοι συνάδελφοι της Νέας Δημοκρατίας, ότι τα 2.000 ευρώ είναι η πρωτοβουλία που τόσο περίμεναν προκειμένου να αποκτήσουν τρίτο παιδί; 
      Κύριε Υπουργέ, για μένα το ζητούμενο –και θα έπρεπε να το συζητήσουμε και τώρα- είναι οι τρόποι και τα μέτρα που πρέπει να λάβουμε για να βοηθήσουμε τις οικογένειες να αποφασίσουν να αποκτήσουν δεύτερο ή τρίτο παιδί. Δεν χρειάζεται, λοιπόν, ενίσχυση η οικογένεια, αλλά πρωτοβουλία για δημιουργία οικογένειας. Είναι υποκρισία να ρωτάμε γιατί οι πολίτες αποστρέφονται την πολιτική και τους πολιτικούς μετά απ’ όλα αυτά. Όλα αυτά, που είπα, δίνουν την πληρέστερη απάντηση. Όχι μόνο δεν κάνετε αρκετά, όχι μόνο κάνετε τα αντίθετα απ’ αυτά που λέγατε και είχατε υποσχεθεί, αλλά υποκρίνεστε ταυτόχρονα ότι κάνετε τα πάντα με τον τίτλο που δώσατε στο νομοσχέδιό σας «ενίσχυση της οικογένειας». Ο καλύτερος τίτλος στο συγκεκριμένο νομοσχέδιο θα ήταν «ελεημοσύνη στην οικογένεια», για να είμαστε σαφείς και να μην προκαλούμε. 
      Για παράδειγμα, κύριε Υπουργέ, ενίσχυση στην οικογένεια θα ήταν η ανάληψη από το κράτος του εργατικού και ασφαλιστικού κόστους για ένα χρόνο, για όσες εργαζόμενες μητέρες αποκτήσουν τρίτο παιδί. Άκουσα σήμερα ότι συζητάτε να δώσετε δύο εβδομάδες επιπλέον άδεια στις μητέρες, που θα αποκτήσουν τρίτο παιδί. Μπορείτε να προχωρήσετε σε ενίσχυση τέτοιου είδους με τέτοιες πρωτοβουλίες;
       Όμως, δεν μπορεί να γίνει κάτι τέτοιο, όταν το σημερινό κράτος αυξάνει κατακόρυφα τη σπατάλη για να στηρίξει τον κομματισμό της κοινωνίας, τον οποίο διατάσσει επιτακτικά η εξουσία, για να διαιωνίσει την παρουσία της. 
      Το επίπεδο του πολιτικού πολιτισμού φαίνεται από τη διαχείριση των πόρων και όχι από υποκριτικούς και ανέξοδους τρόπους καλής συμπεριφοράς. Έτσι, μέσα σ’ αυτό το χαμηλότατο επίπεδο πολιτικού πολιτισμού, δεν μπορούν να υπάρχουν πόροι για τολμηρή κοινωνική πολιτική. 
      «Δεσμευτήκαμε ότι χαρακτηρίζουμε ως πολύτεκνες τις οικογένειες με τρία παιδιά», έλεγε ο τότε Υπουργός Υγείας στις προγραμματικές δηλώσεις πριν από δύο χρόνια. Ήταν άλλωστε ρητή δέσμευση και του Πρωθυπουργού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Πρόκειται για ένα από τα πιο ξεκάθαρα ψεύδη της Κυβέρνησης, αφού αποδείχθηκε έκτοτε ότι μόνο μία στις δέκα οικογένειες με τρία παιδιά χαρακτηρίζεται πολύτεκνη από την Κυβέρνηση και απολαμβάνει τα αντίστοιχα δικαιώματα.
      Βεβαίως το δημογραφικό πρόβλημα είναι δύσκολο και ακόμα και στις πιο ανεπτυγμένες χώρες δεν μπορεί να αντιμετωπιστεί κατάλληλα. Η Κυβέρνηση, όμως, με το σύνολο των ρυθμίσεων και των μεταρρυθμίσεών της για την οικονομία και την κοινωνία, δεν το αμβλύνει, αλλά το οξύνει με ραγδαίους ρυθμούς. Δυστυχώς με την πολιτική και τη φιλοσοφία μιας ανοργάνωτης, συντηρητικής κυβέρνησης για την οικονομία και την κοινωνία μιας, η οικογένεια του ενός παιδιού θα είναι σύντομα η μεγαλύτερη σε αριθμό οικογένεια, που θα μπορεί να στηρίξει η συντριπτική πλειοψηφία των νέων Ελλήνων και Ελληνίδων. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, τα δυο χρόνια διακυβέρνησης της Νέας Δημοκρατίας φάνηκαν αρκετά για να αθετηθεί το σύνολο σχεδόν των προεκλογικών υποσχέσεων και δεσμεύσεων του Πρωθυπουργού προς τους τρίτεκνους και τους πολύτεκνους. Δυο χρόνια διακυβέρνησης ήταν αρκετά για να αναδειχθεί η αδυναμία αποτελεσματικής διαχείρισης και η έλλειψη σχεδίου και στόχων από την πλευρά της Κυβέρνησης. Τα προεκλογικά κροκοδείλια δάκρυα για το δημογραφικό πρόβλημα της χώρας άφησαν τη θέση τους σε μία ανάλγητη αντιμετώπιση των προβλημάτων των πολυτέκνων. 
      Η αντιμετώπιση του δημογραφικού απαιτεί ένα συνολικό ρεαλιστικό σχέδιο, με πολιτικές, που πρέπει να διαπερνούν όλους τους τομείς. Για την αντιμετώπιση της μείωσης των γεννήσεων χρειάζονται μέτρα διαχρονικού χαρακτήρα. Η ενίσχυση της οικογένειας και ιδιαίτερα των νέων ζευγαριών δεν μπορεί να συμπυκνώνεται μόνο σ΄ ένα εφάπαξ βοήθημα. Χρειάζεται πάνω απ’ όλα μια άλλη οικονομική πολιτική, που θα προστατεύει το εισόδημα των αδυνάτων. Τα φοροεισπρακτικά και κοινωνικά άδικα μέτρα της Κυβέρνησης του περυσινού Απριλίου, με τους έμμεσους φόρους και το Φ.Π.Α. που επιβαρύνουν τις οικονομικά αδύνατες οικογένειες, ουσιαστικά αποτελούν αντικίνητρο. 
      Φέτος για πρώτη φορά, μετά από πολλά χρόνια, με τη συγκεκριμένη εισοδηματική πολιτική μειώθηκαν οι πραγματικά αποδοχές των εργαζομένων. Η πρόσφατη απόφαση της EUROSTAT κατέρριψε όλη την επιχειρηματολογία της Κυβέρνησης, που στήθηκε με την αδιαφανή απογραφή για την κακή οικονομία, που παρέλαβε, προκειμένου να αθετήσει όλες τις προεκλογικές υποσχέσεις. Η μεγάλη απεργία των εργαζομένων την προηγούμενη βδομάδα κατέδειξε το μέγεθος των προβλημάτων, αλλά ταυτόχρονα και την ομόθυμη βούληση των εργαζομένων να αγωνιστούν για να αντιμετωπίσουν τις κυβερνητικές επιλογές, τις επιλογές για μισθούς απογραφής, για συντάξεις απογραφής, για εργασιακές σχέσεις απογραφής.
      Η Κυβέρνηση με την αντιφατική της πολιτική τροφοδοτεί με ανασφάλεια την ελληνική οικογένεια. Η ακρίβεια έχει πάρει εκρηκτικές διαστάσεις. Δεν μπορούν να ανταποκριθούν στις καθημερινές υποχρεώσεις τους οι ελληνικές οικογένειες, οι οικογένειες της χώρας μας. Η εργασιακή αβεβαιότητα για το αύριο διογκώνεται και η ανεργία διαπερνά όλα τα στρώματα και τις ηλικίες.
      Κυρίες και κύριοι συνάδελφοι, μ' αυτό το ζοφερό περιβάλλον, με αυτήν την οικονομική κατάσταση, που διαμορφώνεται, δεν είναι δυνατόν να υπάρξει οικογενειακός προγραμματισμός και αύξηση των γεννήσεων. Έτσι, δεν μειώνονται μόνο οι γεννήσεις, αλλά αυξάνεται και ο μέσος όρος ηλικίας των νέων που προχωρούν σε γάμο. 
      Μια σοβαρή κυβέρνηση θα πρέπει να αξιοποιήσει όλες τις επιστημονικές μελέτες, που αφορούν τη χώρα μας και που αναλύουν το πρόβλημα της μείωσης των γεννήσεων. Πρέπει να δούμε και να συμφωνήσουμε ότι η ενίσχυση της ελληνικής οικογένειας αφορά κατ’ αρχάς τα νέα ζευγάρια. Χρειάζονται εξειδικευμένες κλιμακωτές πολιτικές για το πρώτο, το δεύτερο, το τρίτο, το τέταρτο και πάνω παιδιά. Απαιτούνται ουσιαστικές πολιτικές για την πολύτεκνη οικογένεια. Ο κ. Καραμανλής προεκλογικά, αλλά και με τις προγραμματικές δηλώσεις σ’ αυτήν την Αίθουσα, είπε ότι είναι απόφασή μας να προχωρήσουμε στο χαρακτηρισμό ως πολύτεκνης οικογένειας αυτής με τα τρία παιδιά. 
      Οι αποσπασματικές και ασαφείς ρυθμίσεις που στη συνέχεια ανακοινώθηκαν από την Κυβέρνηση και οι οποίες θα έχουν αμφίβολα αποτελέσματα για την τριτεκνία δημιουργούν, όχι μόνο την αίσθηση, αλλά τη βεβαιότητα ότι η Κυβέρνηση δεν έχει αντιληφθεί το πρόβλημα. Ακόμη και εδώ εφαρμόζει την πολιτική η μία κοινωνική ομάδα εναντίον της άλλης, πυροδοτεί την όξυνση και την αντιπαλότητα ανάμεσα στους πολύτεκνους και τους τρίτεκνους. 
      Κανείς δεν έχει αντίρρηση για τη ρύθμιση και τον ορισμό της ημέρας των πολυτέκνων. Όμως, αρκεί; Υπάρχει περίπτωση αυτό να καλύψει το κενό στοιχειώδους δημογραφικής πολιτικής; 
      Η ρύθμιση για τους τρίτεκνους εκπαιδευτικούς, με τον τρόπο με τον οποίο γίνεται, αποδεικνύει την προχειρότητα ή την έλλειψη βούλησης για την πραγματική στήριξή τους.
      Η κατά κλάδο εκπαιδευτικών ποσοστοποίηση στο 20% μειώνει σημαντικά τους ωφελούμενους. Δεν καλύπτεται αυτό το ποσοστό. Αν πραγματικά επιθυμεί η Κυβέρνηση τη στήριξη των τρίτεκνων εκπαιδευτικών, μπορεί να αλλάξει τη ρύθμιση, έτσι ώστε κατά τη σύνταξη των πινάκων των αναπληρωτών καθηγητών, μετά από τις κατηγορίες των πολυτέκνων, μετά τις ειδικές κατηγορίες των εκπαιδευτικών με μεσογειακή αναιμία και σκλήρυνση κατά πλάκας, να κατατάσσονται, να προτάσσονται έναντι των άλλων, οι τρίτεκνοι. Έτσι θα έχουμε συγκεκριμένη κατάταξη μέσα από τους πίνακες. Καταθέτω στα Πρακτικά της Βουλής τις συγκεκριμένες θέσεις των τριτέκνων, προκειμένου να ενημερωθεί το Σώμα. 
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πολυτεκνικό κίνημα, κυρίες και κύριοι συνάδελφοι, έχει συγκεκριμένες θέσεις και προτάσεις, τις οποίες αρνείστε να υιοθετήσετε. Αντίθετα, προχωρείτε στην κρατικοποίηση και την εξάρτηση των πολυτεκνικνών συνδικαλιστικών οργάνων. Επιχειρείτε να υποτάξετε τους πολύτεκνους, αποδίδοντάς τους το ρόλο της έκδοσης ψηφισμάτων. Μετά από τη μεγάλη αντίδραση που συναντήσατε, προσπαθήσατε μέσα από την τροπολογία που καταθέσατε να δείξετε ότι υιοθετείτε μια διαφορετική άποψη, ότι αλλάζετε την αρχική σας θέση. Δυστυχώς, και η τροπολογία στην ίδια λογική παραμένει. Με υπουργική απόφαση προβλέπεται ότι θα γίνει η κατανομή των ποσών, που θα αποδίδονται ανάμεσα στην Α.Σ.Π.Ε. και στους συλλόγους πολυτέκνων. Όλα αυτά πρέπει να ρυθμίζονται εξαρχής. 
      Κυρίες και κύριοι συνάδελφοι της Συμπολίτευσης, υπήρχε κάποιο παράπονο μέχρι σήμερα για την έκδοση πολυτεκνικού βιβλιαρίου, μέσω των συλλόγων; Είχατε εσείς ή ο κύριος Υπουργός τέτοια παράπονα; Οι εργαζόμενοι στους πολυτεκνικούς συλλόγους και την Α.Σ.Π.Ε. είναι από τους πιο συνεπείς στη δουλειά τους. Παρέχουν πλήρη εξυπηρέτηση μέχρι σήμερα και όλοι οι πολύτεκνοι είναι ικανοποιημένοι. Δεν υπάρχει τέτοιο πρόβλημα. Και ερωτώ: Γιατί μια αποκεντρωμένη αρμοδιότητα, η οποία ασκείται με επιτυχία από ένα φορέα, να την μεταφέρουμε στο κράτος; Γιατί να την συγκεντρώσουμε, την ίδια ώρα που τα Κ.Ε.Π., τα οποία υποτίθεται ότι θα εξυπηρετούν στη συνέχεια, απομειώνονται; Γνωρίζετε πολύ καλά ότι το Υπουργείο Εσωτερικών αποφάσισε τη μείωση του προσωπικού των Κ.Ε.Π. κατά χίλια εβδομήντα τέσσερα άτομα και το κλείσιμο ορισμένων Κ.Ε.Π.. Αυτά τα δύο δεν συμβαδίζουν. Το Υπουργείο Εσωτερικών και το Υπουργείο Υγείας οφείλουν να συνεννοηθούν. Εάν δίνετε παραπάνω αρμοδιότητες στα Κ.Ε.Π., οφείλετε να κρατήσετε το προσωπικό. Διαφορετικά, δεν συνάδουν αυτές οι πολιτικές. 
      Κύριε Υπουργέ, μη νομίζετε ότι οι πολίτες μένουν αδιάφοροι σ΄ αυτά τα φαινόμενα που συμβαίνουν. Μπορεί οι μετρήσεις να σας δίνουν κουράγιο σε ό,τι αφορά την καταλληλότητα, αλλά εάν έλθετε κοντά στους πολίτες, κοντά στους τρίτεκνους, στους πολύτεκνους, σε όλους τους ανθρώπους, που καθημερινά αγωνίζονται για τη ζωή, θα διαπιστώσετε ότι τα πράγματα είναι τελείως διαφορετικά. Δεν είναι ικανοποιημένοι από τις επιλογές σας, από τις αποδόσεις σας και πραγματικά ζητούν αλλαγή στάσης. Εάν δεν μπορείτε να λύσετε τα συγκεκριμένα προβλήματα, που αντιμετωπίζει σήμερα η ελληνική κοινωνία, η κάθε κοινωνική ομάδα, τουλάχιστον μη δημιουργείτε καινούργια προβλήματα. Θα είναι και αυτό μια προσφορά στον τόπο. Άλλο τίποτα δεν μπορείτε να προσφέρετε. Προσφέρετε τουλάχιστον αυτό. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρο του Μεγάρου της Βουλής των Ελλήνων, είκοσι ένας μαθητές και μαθήτριες και τρεις συνοδοί-καθηγητές από το 2ο Γυμνάσιο Περιστερίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Κορτσάρης.
      ΝΙΚΟΛΑΟΣ ΚΟΡΤΣΑΡΗΣ: Κυρίες και κύριοι συνάδελφοι, παρά το γεγονός της πολυνομίας στο συγκεκριμένο νομοθετικό πεδίο τόσο οι δημογραφικοί στόχοι όσο και η ουσιαστική προστασία και ενίσχυση της ελληνικής οικογένειας, παρουσίασαν σημαντική απόκλιση από τις κοινά αποδεκτές αρχές της κοινωνικής δικαιοσύνης και του ευρύτερου δημοσίου συμφέροντος.
      Οι συνταγματικές επιταγές και οι διατάξεις των διεθνών συνθηκών όρισαν το πλαίσιο, που, όμως, δεν αξιοποιήθηκε επαρκώς από τις κανονιστικές διατάξεις και την ενσωμάτωση των ευρωπαϊκών νομοθετημάτων στο ελληνικό δίκαιο, η εφαρμογή των οποίων εντάχθηκε –και ορθώς- στη θεμελιώδη προνοιακή αρχή της επικουρικότητας, που, όμως, λειτούργησε επί χρόνια με την επίσης θεμελιώδη ελληνική αρχή της μετριότητας. 
      Η δημογραφική πολιτική υπήρξε πρόχειρα σχεδιασμένη, ελάχιστα γενναιόδωρη, αναποτελεσματική και προκάλεσε θεσμική και κοινωνικοπολιτική σύγχυση. Έχασε το στόχο και χάθηκε και η ίδια, αφού κινήθηκε, χωρίς κοινωνικό και οικονομικό ρεαλισμό.
      Η έλλειψη υποδομών και τεχνογνωσίας, που δημιούργησε ψευδείς δημογραφικές και κοινωνικές προτεραιότητες και οι περιορισμένες δημοσιονομικές δυνατότητες μας κληροδότησαν ένα μέτριο σύστημα οικογενειακής προστασίας. Ο θεσμός της πολύτεκνης οικογένειας με τέσσερα παιδιά χρονολογείται από το 1978, ενώ ο θεσμός των μηνιαίων οικογενειακών επιδομάτων, που πάντως συνιστά την πρώτη ουσιαστική προσπάθεια λήψης μέτρων οριζόντιας οικογενειακής πολιτικής, εισάγεται το 1972. 
      Αυτό που έπρεπε να αλλάξει εδώ και χρόνια ήταν ο αριθμός τέσσερα που, δυστυχώς, διατηρήθηκε με σημαντικό δημογραφικό και κοινωνικό κόστος. Το πλήθος των νομοθετημάτων και κανονιστικών πράξεων προστασίας των πολυτέκνων, που αναπτύχθηκε παράλληλα με μία σειρά οικονομικών και κοινωνικών πλεονεκτημάτων, επικεντρώθηκε κυρίως στην αριθμητική λογική της αναλογικής αύξησης των παροχών, σε σχέση με τον αριθμό των προστατευομένων μελών της οικογένειας, κάτι που μπορεί θεωρητικώς να ήταν δίκαιο, αλλά πρακτικώς υπήρξε αναποτελεσματικό και προφανώς αναντίστοιχο με τις ανάγκες της ίδιας της κοινωνίας. 
      Με το υπό συζήτηση σχέδιο νόμου επιχειρούμε να εισάγουμε ένα σύγχρονο μοντέλο ενίσχυσης των οικογενειών, που θα βασίζεται στον κοινωνικό ρεαλισμό του 21ου αιώνα και όχι του προηγούμενου. Επιχειρούμε να χαράξουμε μία νέα δημογραφική πολιτική με στόχους εφικτούς. Να εφαρμόσουμε πολιτικές, μετρώντας το κοινωνικό κέρδος και όχι το οικονομικό κόστος.
      Κυρίες και κύριοι συνάδελφοι, με το παρόν σχέδιο νόμου μεταρρυθμίζουμε την οικογενειακή πολιτική σε πολλά επίπεδα.
      Πρώτον, σε ό,τι αφορά τη διαδικασία αναγνώρισης της πολυτεκνικής ιδιότητας. Καταργούμε το νομικά και διοικητικά ανεπαρκές σύστημα της δεκαετίας του 1950, καθιστώντας πλέον τη διαπίστωση της πολυτεκνικής ιδιότητας αντικείμενο διοικητικής πράξης, ικανής να παρέχει τα εχέγγυα της νομιμότητας και τα δικαιώματα της έννομης προστασίας στους διοικούμενους.
      Δεύτερον, στο επίπεδο των κοινωνικών και οικονομικών παροχών, πιστεύουμε πως καμμία δίκαιη κοινωνική πολιτική δεν κάνει φτωχότερο ένα κράτος. Διευρύνουμε έτσι τους αποδέκτες, ενθαρρύνοντας τα νέα ζευγάρια να αποκτήσουν τρίτο παιδί, η σημασία του οποίου είναι ιδιαίτερα κρίσιμη στη χάραξη της νέας δημογραφικής πολιτικής.
      Τρίτον, στο επίπεδο της εφαρμογής των κανόνων του Κοινοτικού Δικαίου και των επιταγών μιας διεθνοποιημένης κοινωνίας, διατηρούμε το δικαίωμα αναγνώρισης της πολυτεκνικής ιδιότητας και της απονομής των σχετικών πλεονεκτημάτων στους πολύτεκνους κοινοτικούς υπηκόους. Επεκτείνουμε,  όμως, στην ουσία τα κοινωνικά και τα οικονομικά προνόμια της ρύθμισης και στους πολύτεκνους ομογενείς, που εγκαθίστανται μόνιμα στη χώρα μας, αλλά και σε πολύτεκνους αλλοδαπής εθνικότητας που αποκτούν παιδιά με Έλληνες.
      Τέταρτον, στο επίπεδο της απλοποίησης των σχετικών νομοθετημάτων, προχωρούμε σε κωδικοποίηση του συνόλου των διατάξεων, με στόχο την παραγωγή ενός απλού, κατανοητού και χρηστικού στους πολίτες νομικού κειμένου που θα περιγράφει με σαφήνεια προϋποθέσεις, προνόμια και δικαιώματα.
     Πέμπτον, σε επίπεδο αναβάθμισης του κεντρικού οργάνου των Ελλήνων πολυτέκνων, απαλλάσσουμε την Α.Σ.Π.Ε. από τα γραφειοκρατικά της καθήκοντα και προωθούμε την ενίσχυση του ρόλου της και σε επίπεδο παρακολούθησης και αξιολόγησης των υφιστάμενων πολιτικών, αλλά και σε επίπεδο σχεδιασμού των νέων μέτρων ενίσχυσης της πολύτεκνης οικογένειας. 
     Έκτον, σε επίπεδο κοινωνικής ευαισθησίας και δικαιοσύνης, παρεμβαίνουμε για την ίση μεταχείριση και την εξίσωση των ευκαιριών των Α.Μ.Ε.Α., διαδικασίες που θα ελέγχονται από το Εθνικό Παρατηρητήριο Α.Μ.Ε.Α. νομικό πρόσωπο ιδιωτικού δικαίου που ιδρύεται γι’ αυτόν το σκοπό.
     Τέλος, σε επίπεδο κυβερνητικής πρωτοβουλίας για τη χάραξη μιας νέας αποτελεσματικής δημογραφικής πολιτικής, ιδρύουμε το Ινστιτούτο Κοινωνικής Δημογραφίας και Έρευνας, Ι.Κ.Δ.Ε., με αυτοτελή νομική προσωπικότητα και συμβουλευτικό ρόλο στη δημογραφία και την κοινωνική πολιτική, για την αποτελεσματική άσκηση και των δύο προς την κατεύθυνση του δημοσίου συμφέροντος.
     Κυρίες και κύριοι συνάδελφοι, τα πλεονεκτήματα και τα προνόμια των πολύτεκνων οικογενειών, δεν είναι οικονομικά ή κοινωνικά προϊόντα που τυποποιούνται. Είναι πολιτικές που πρέπει να αναθεωρούνται συχνά, με βάση τις εθνικές ανάγκες και την αντίληψη περί του σύγχρονου κράτους πρόνοιας. Οι υφιστάμενες παροχές δεν είναι λίγες, είναι όμως λιγότερες απ’ αυτές που οι πολύτεκνοι δικαιούνται και που δεν δόθηκαν μεν σε λίγους, αλλά πάντως σε λιγότερους απ’ όσους θα έπρεπε. Στόχος μας είναι να αλλάξουμε αυτούς τους αριθμητικούς συσχετισμούς, να ενισχύσουμε την ελληνική οικογένεια, να γίνουν οι Έλληνες περισσότεροι. 
     Κλείνω, λέγοντας σε όσους συναδέλφους του ΠΑ.ΣΟ.Κ. προτίθενται να εξαντλήσουν τη γενναιοδωρία τους πλειοδοτώντας σε προτάσεις κοινωνικών και οικονομικών παροχών και επιβαρύνοντας μια άλλη δημοσιονομική διαχείριση, αφού μάλλον δεν τη σκέφθηκαν επί των ημερών των πλούσιων προϋπολογισμών τους, πως αντιπολιτεύονται με το βλέμμα στο παρελθόν. Και ενώ διακηρύσσουν ένα πολλά υποσχόμενο κόμμα, παραμένουν απλά ένα κόμμα που υπόσχεται πολλά.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς. 
     Το λόγο έχει ο συνάδελφος κ. Όθωνας. 
     ΕΜΜΑΝΟΥΗΛ ΟΘΩΝΑΣ: Ευχαριστώ, κυρία Πρόεδρε. 
     Θα ξεκινήσω βέβαια σχολιάζοντας την αναφορά του αξιότιμου κυρίου συναδέλφου που προηγήθηκε στο Βήμα, λέγοντάς του ότι οι Βουλευτές του Πανελλήνιου Σοσιαλιστικού Κινήματος δεν προβαίνουν προφανώς σε ανέξοδη και εύκολη κριτική ούτε υπόσχονται πολλά επωφελούμενοι της ευκολίας, υποτίθεται, του αντιπολιτευτικού τους ρόλου. Εκπροσωπούν μια παράταξη, κύριε συνάδελφε, η οποία μπορεί να υπερηφανεύεται πως ό,τι υποστηρικτικές κοινωνικές δομές υπάρχουν για την ελληνική οικογένεια σήμερα -η αναβάθμιση του ρόλου της γυναίκας – μητέρας - εργαζόμενης στην ελληνική κοινωνία, η βελτίωση των συνθηκών εκπαίδευσης των παιδιών των ελληνικών οικογενειών και μια σειρά άλλα μέτρα έχουν συγκεκριμένη πολιτική αναφορά και συγκεκριμένη προέλευση κατά συντριπτική πλειοψηφία, για να μην είμαι υπερβολικός και άδικος. 
     Επομένως, νομίζω ότι θα ήταν καλύτερο για τους Υπουργούς της Κυβέρνησής σας, για εσάς τους ίδιους τους συναδέλφους της Πλειοψηφίας, να παραδειγματιστείτε από τις συγκεκριμένες πολιτικές πρωτοβουλίες ενός παρελθόντος το οποίο συνεχώς προσπαθείτε να ενοχοποιήσετε για οτιδήποτε και να μην προσφεύγετε σε εύκολους αφορισμούς. 
     Παρ’ όλα αυτά όμως που ανέφερα, κυρίες και κύριοι συνάδελφοι, νομίζω ότι παρακολουθώντας κανείς αυτήν τη συζήτηση, του νομοσχεδίου του συγκεκριμένου και τις προηγούμενες μέρες και σήμερα, μπορεί να παρατηρήσει ότι υπάρχουν κάποιες κοινές διαπιστώσεις, ανεξάρτητα των διαφορετικών πολιτικών προσεγγίσεων που είναι φυσιολογικό να υπάρχουν σ΄ αυτήν την Αίθουσα. 
    Συμφωνούμε όλοι, δηλαδή και εγώ που έκανα προηγούμενη αναφορά, σε μια σειρά θετικά βήματα που με πρωτοβουλία της παράταξής μου έχουν γίνει. Ακόμα και σήμερα, στην Ελλάδα του 2006, υπάρχουν σοβαρά πράγματι ελλείμματα στην οικοδόμηση ενός ενισχυτικού υποστηρικτικού πλαισίου για τον οικογενειακό προγραμματισμό, για την προοπτική της οικογένειας και για την υποστήριξή της. Εξάλλου και η υστέρηση της χώρας, που προκύπτει σε σχέση με την επικρατούσα κατάσταση και τα ισχύοντα στις υπόλοιπες ευρωπαϊκές χώρες, η μη παρακολούθηση αντίστοιχων πρωτοβουλιών που στην Ευρωπαϊκή Ένωση αναπτύσσονται τα τελευταία χρόνια, νομίζω ότι αποτελεί αδιάψευστο μάρτυρα μιας κατάστασης την οποία όλοι, ως πολιτικό σύστημα, έχουμε αλλά όχι στον ίδιο βαθμό, όσο και αν θέλω να είμαι διαλλακτικός. 
    Αν, όμως, για παραλείψεις ή πράξεις έχουμε όλοι σ΄ ένα ποσοστό ευθύνες, η σημερινή Κυβέρνηση, θα μου επιτρέψετε να πω ότι βαρύνεται -πέραν των όποιων ευθυνών- και με τη βαρύτατη απόπειρα πολιτικής εξαπάτησης για ένα ιδιαίτερα ευαίσθητο θέμα και ιδιαίτερα για ευαίσθητες κοινωνικές ομάδες. Γιατί –και έχει ακουστεί κατά κόρον- είναι νωπά και αντηχούν ακόμα στ’ αυτιά των πολιτών «τα εύκολα τα λόγια τα μεγάλα». Και η αξιοποίηση ενός τέτοιου προβλήματος για την υφαρπαγή της ψήφου των πολιτών, νομίζω ότι δεν αξίζει ούτε σ’ αυτούς που απευθύνθηκε, αλλά δεν αξίζει και στον πολιτικό πολιτισμό που σήμερα πια πρέπει όλα τα κόμματα να θεωρούμε ότι έχουμε κατακτήσει. 
    Όμως αυτό το οποίο πολιτικά μπορεί να καταλογίσει κανείς σήμερα στην Κυβέρνηση σε σχέση με το θέμα που συζητάμε, δεν είναι μόνο η ανακολουθία μεταξύ προεκλογικών λόγων και μετεκλογικών έργων. Είναι και η επιβάρυνση με μια σειρά από δυσμενείς εξελίξεις, που έχουν αναφερθεί κατά κόρον και που αφορούν την οικονομία, την ανεξέλεγκτη ακρίβεια, την παρέμβαση και την απορύθμιση των εργασιακών σχέσεων, τη διεύρυνση του ωραρίου και μια σειρά άλλα ζητήματα, όπως την καθημερινή αφαίμαξη του οικογενειακού εισοδήματος και το σφίξιμο ενός βρόγχου που υπήρχε σ΄ ένα βαθμό βεβαίως στο λαιμό της ελληνικής οικογένειας, αναφέρομαι στον τραπεζικό δανεισμό. Είναι μια κατάσταση που πρέπει να παραδεχθούμε ότι δημιουργεί μια ζοφερή πραγματικότητα για την ελληνική οικογένεια, που αποτελείται από δύο γονείς με μεσαία και μικρά εισοδήματα και η οποία προφανώς δεν μπορεί να κρυφτεί πίσω από τις μικροδιευθετήσεις  και τις μικροπαρεμβάσεις που το συγκεκριμένο σχέδιο νόμου επιχειρεί. 
    Η απόπειρα να γεφυρωθεί αυτό το χάσμα μεταξύ των ωραίων και μεγάλων προεκλογικών λόγων του σημερινού Πρωθυπουργού και αυτής της ζοφερής πραγματικότητας, που η ελληνική οικογένεια ζει σήμερα μέσω αυτού του νομοσχεδίου, είναι μια προσπάθεια η οποία προφανώς θα πέσει στο κενό. Διότι είναι φανερό ότι οι συγκεκριμένες ρυθμίσεις είναι κατώτερες των απαιτήσεων, των περιστάσεων και των προσδοκιών των ανθρώπων εκείνων οι οποίοι έστρεψαν το βλέμμα τους σ΄ εσάς με την ελπίδα ότι όλα αυτά τα οποία τους υποσχεθήκατε, υπάρχει περίπτωση να γίνουν πράξη. 
    Και όποιες απ’ αυτές τις ρυθμίσεις κινούνται σ’ αυτήν τη θετική κατεύθυνση -και είναι αρκετές ομολογουμένως- είτε είναι ανεπαρκείς είτε έρχονται να προσθέσουν δικαιούχους στην ίδια πίτα, χωρίς όμως να μεγαλώνει η πίτα. Και βέβαια αυτές οι ρυθμίσεις σε μεγάλο βαθμό δημιουργούν τριβές και αντιθέσεις μεταξύ των τρίτεκνων και των σήμερα θεωρουμένων πολύτεκνων οικογενειών. 
    Εγώ, ανεξάρτητα από την επί μέρους κριτική στάση των κομμάτων και των συναδέλφων, θα ήθελα  απλά να επισημάνω ότι, εν τέλει, σ΄ ένα σχέδιο νόμου το οποίο χαιρετίζουν όλοι οι συνάδελφοι της Πλειοψηφίας ως ένα νομοσχέδιο που βάζει τάξη, που υλοποιεί παροχές, που βελτιώνει τα πράγματα, δεν υπάρχει εκπροσώπηση στο κοινωνικό κομμάτι -είτε τρίτεκνη είναι αυτή η οικογένεια είτε πολύτεκνη- ούτε οποιαδήποτε θεσμική εκπροσώπηση αυτών των ανθρώπων που να χαιρετίζει ή που να θεωρεί θετική το παρόν νομοσχέδιο. 
      Κλείνοντας, κυρία Πρόεδρε, εγώ απλά ήθελα να πω ότι, παρ΄ όλο που και  στη συγκεκριμένη περίπτωση τα μεγάλα προεκλογικά  λόγια  ακολουθήθηκαν από μικρά έργα, είναι γνωστό ότι εμείς κατ’ αρχάς είπαμε ότι θα έχουμε μια θετική στάση και μια θετική συμβολή στην επεξεργασία του νομοσχεδίου στη Διαρκή Κοινοβουλευτική Επιτροπή και είχαμε τη διάθεση να ψηφίσουμε το νομοσχέδιο επί της αρχής. Όμως, ήταν πάρα πολύ καθαρό ότι οποιαδήποτε πρόταση και αν έγινε από την πλευρά της Αντιπολίτευσης, ακόμα και εκείνες οι οποίες έρχονταν να βελτιώσουν διατάξεις και ρυθμίσεις που δεν συνοδεύονταν από οικονομικό κόστος -και επομένως δεν είχαν το εύκολο δημοσιονομικό άλλοθι- απερρίφθησαν όλες συλλήβδην και ασυζητητί. 
      Επομένως ένα νομοσχέδιο, που έρχεται ουσιαστικά να λειτουργήσει ως καμουφλάζ μιας εξαπάτησης του ελληνικού λαού και τη στιγμή που δεν υπάρχει περιθώριο βελτίωσής του και περαιτέρω επεξεργασίας του με βάση τις προτάσεις μας, είμαστε υποχρεωμένοι να το ψηφίσουμε και επί της αρχής και να πούμε τις επί μέρους απόψεις μας στα άρθρα. 
      Ευχαριστώ.  
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, το σχέδιο νόμου που συζητάμε σήμερα, σκοπό έχει να αντιμετωπίσει αποτελεσματικά ένα μείζον θέμα, που απασχολεί σοβαρά όλες τις αναπτυσσόμενες  ή ανεπτυγμένες χώρες του κόσμου. Έχει δε για την πατρίδα μας ιδιαίτερα σημαντικές και βαρύνουσες συνέπειες. Αναφέρομαι, βεβαίως, στη φυσιολογική, βιολογική ανανέωση των λαών και στην κοινωνικοοικονομική εξέλιξή τους. Η αναγνώριση της σοβαρότητας του δημογραφικού προβλήματος, που έχει ήδη προσλάβει επικίνδυνες κοινωνικές και εθνικές διαστάσεις, η αποφασιστική αντιμετώπιση και η όσο το δυνατόν καλύτερη επίλυσή του, στα πλαίσια μιας σύγχρονης οικογενειακής πολιτικής, αφορά όλους μας, αφορά το μέλλον του τόπου και δεν πρέπει να εξεταστεί κάτω από μια παραμορφωτική γωνία και με βάση μικροπολιτικές σκοπιμότητες.
      Επιγραμματικά αναφέρω ότι, ενώ στατιστικά έχει αποδειχθεί ότι απαραίτητο όριο για την αναπλήρωση των γενεών, δηλαδή το κατώτερο όριο για τη διατήρηση του πληθυσμού μιας χώρας, είναι να αντιστοιχούν 2,1 παιδιά ανά γυναίκα, στις αρχές της δεκαετίας του ’80 η γονιμότητα βρισκόταν οριακά κάτω από το επίπεδο αυτό, το 1993 αντιστοιχούσαν 1,35 παιδιά ανά γυναίκα και το 1996 1,3 παιδιά ανά γυναίκα. Εάν δε λάβουμε σοβαρά υπ’ όψιν το πολύ σοβαρό άρθρο, το οποίο έγραψε ο συνάδελφος κ. Παπαθεμελής σε έγκριτη αθηναϊκή εφημερίδα -όπου στοιχειοθετούσε ότι αυτό το ποσοστό, 1,3 ανά γυναίκα, είναι ακόμα μικρότερο, γιατί μέσα σ΄ αυτό το ποσοστό συμπεριλαμβάνονται και τα παιδιά των αλλοδαπών οικογενειών που ζουν στην Ελλάδα- καταλήγουμε στο συμπέρασμα ότι το καθαρό ποσοστό που αφορά τις ελληνικές οικογένειες, έχει πλέον κατέβει δραματικά και βρίσκεται περίπου στα 0,73 παιδιά ανά γυναίκα. Παράλληλα, διαπιστώνεται ότι τις τελευταίες δύο δεκαετίες αυξάνεται πάρα πολύ το ποσοστό των γυναικών που αποκτούν ένα παιδί, ενώ το ποσοστό των γυναικών με δύο παιδιά παραμένει αμετάβλητο. Το δε ποσοστό των γυναικών με τρία ή με τέσσερα παιδιά, μειώνεται σταθερά.
      Αποτέλεσμα όλων αυτών, κύριοι συνάδελφοι, είναι η αναστροφή των δημογραφικών πυραμίδων. Η Νέα Δημοκρατία -και ως Αντιπολίτευση όλα αυτά τα χρόνια- επεσήμαινε με σθένος το μέγεθος του προβλήματος, διαπίστωνε ότι χρειάζεται μια συνολική ευαισθητοποίηση του πληθυσμού και αναγνώριζε ότι ήταν άμεσα αναγκαία η ανάληψη συγκεκριμένων πρωτοβουλιών από την πολιτεία. Στις 17-12-2002 προχώρησε ως και στην κατάθεση σχετικής πρότασης νόμου, την οποία επεξεργάστηκαν είκοσι οκτώ αγαπητοί συνάδελφοι, μετά από τις σχετικές οδηγίες του Προέδρου του κόμματός μας Κωνσταντίνου Καραμανλή, ώστε μ’ αυτήν την πρόταση να προωθηθεί η επίλυση των χρονίων δικαίων αιτημάτων των πολυτέκνων οικογενειών.
      Δυστυχώς, όμως, η αντίδραση των κυβερνήσεων του ΠΑ.ΣΟ.Κ. δεν ήταν η αναμενόμενη. Ας μην ξεχνάμε ότι το βασικό νομοθέτημα για τους πολύτεκνους, που ανάγεται στο 1944, τροποποιήθηκε το 1979 με το ν. 860 από την τότε κυβέρνηση της Νέας Δημοκρατίας και επαναβελτιώθηκε την περίοδο ΄90-΄93, πάλι από κυβέρνηση της Νέας Δημοκρατίας. 
    Οι κυβερνήσεις όμως του ΠΑ.ΣΟ.Κ., κύριοι συνάδελφοι, παρά την εικοσάχρονη παραμονή του στην εξουσία, δεν θέλησαν να εκσυγχρονίσουν το θεσμικό πλαίσιο που αφορά τους πολύτεκνους. Το αντίθετο μάλιστα! Το 1997 καθιέρωσαν εισοδηματικά κριτήρια για τη στήριξη των πολυτέκνων οικογενειών και έπρεπε να έλθει ο Άρειος Πάγος για να τα καταργήσει.
    Η στήριξη της οικογένειας με τρία παιδιά αποτελούσε και αποτελεί τη βασική επιλογή μας. Για το λόγο αυτό συμπεριλήφθηκαν στο κυβερνητικό μας πρόγραμμα συγκεκριμένες δεσμεύσεις που σήμερα, παρά τις δημοσιονομικές δυσκολίες, υλοποιούμε, όπως έχουμε υποχρέωση απέναντι στον ελληνικό λαό. Η νέα διακυβέρνηση, χαράσσοντας μια σύγχρονη πολιτική, αναγνωρίζει ότι είναι πλέον αναγκαίο να λαμβάνεται υπόψη η δημογραφική κατάσταση της χώρας κατά τη λήψη πολιτικών, οικονομικών και κοινωνικών αποφάσεων.
    Βασικό στοιχείο του παρόντος νομοσχεδίου -το οποίο αξιοποιεί τα νέα κοινωνικοπολιτικά δεδομένα και αναθεωρεί το υφιστάμενο και ανεπαρκές για μία αποτελεσματική οικογενειακή πολιτική θεσμικό πλαίσιο- είναι ότι στο εξής θα συμπεριλαμβάνονται και οι γονείς και τα τέκνα οικογενειών με τρία παιδιά σ΄ αυτές τις κοινωνικές ομάδες, που θα τυγχάνουν της φροντίδας, της προστασίας και της υποστήριξης του κράτους.
    Με το νομοσχέδιο αυτό, δίνονται κίνητρα που συμβάλλουν στην ενθάρρυνση της δημιουργίας πολυμελών οικογενειών και λαμβάνονται μέτρα, ώστε να αντισταθμιστούν τα διογκούμενα λόγω αύξησης του αριθμού των παιδιών οικογενειακά βάρη, να διευκολυνθεί η ένταξή τους στην αγορά εργασίας και να εξασφαλιστούν οι κατάλληλες συνθήκες υγιούς ανάπτυξης των παιδιών.
    Από 1.1.2006 θεσπίζεται -και χωρίς προϋποθέσεις- η εφάπαξ παροχή του ποσού των 2.000 ευρώ για τη μητέρα που αποκτά τρίτο παιδί και πάνω. Με τον τρόπο αυτό αναγνωρίζεται πόσο σημαντική είναι η προσφορά της μητέρας, που αποκτά όσο το δυνατόν περισσότερα παιδιά και προωθείται το μοντέλο της πολύτεκνης μητέρας ως ελκυστικό.
    Προβλέπεται η απαλλαγή των οικογενειών με τρία παιδιά από τα τέλη ταξινόμησης για την αγορά νέου Ι.Χ. αυτοκινήτου σε ποσοστό 35% για το 2006, 70% για το 2007 και 100% για το 2008, όπου και εξισώνεται μ΄ αυτό που ισχύει μέχρι σήμερα για τις πολύτεκνες οικογένειες.
    Ακόμα, κυρίες και κύριοι συνάδελφοι, προβλέπεται η κάλυψη συγκεκριμένου ποσοστού από τις κοινωνικές ομάδες, στις οποίες συμπεριλαμβάνεται πλέον και ένας από τους γονείς ή ένα από τα τέκνα των οικογενειών με τρία παιδιά, στις προσλήψεις προσωπικού μερικής απασχόλησης στο δημόσιο, στους Οργανισμούς Τοπικής Αυτοδιοίκησης Α΄ και Β΄ βαθμού και στα νομικά πρόσωπα δημοσίου δικαίου.
    Παράλληλα, δίνεται η δυνατότητα στους δημόσιους υπαλλήλους - γονείς τριών τέκνων ή σ΄ ένα τέκνο οικογένειας με τρία παιδιά να τοποθετούνται στον τόπο των συμφερόντων τους και να μη μετατίθενται, ει μη μόνο με δική τους θέληση και μετά από δική τους αίτηση.
    Ευνοϊκές ρυθμίσεις, κύριοι συνάδελφοι, υπάρχουν επίσης και για την εισαγωγή στις σχολές της Αστυνομικής Ακαδημίας, του Λιμενικού Σώματος, της Ακαδημίας του Εμπορικού Ναυτικού, όπως και για την πρόσληψη αναπληρωτών εκπαιδευτικών της πρωτοβάθμιας και δευτεροβάθμιας εκπαίδευσης. 
    Βεβαίως, τα μέτρα αυτά τα οποία σας ανέφερα, κύριοι συνάδελφοι, προκαλούν μία επιβάρυνση στον υπάρχοντα προϋπολογισμό του δημοσίου, της τάξης των 300.000.000 ευρώ. Και εννοώ 300.000.000 κάθε χρόνο! Και αντιλαμβάνεστε πόσο σημαντικό είναι αυτό, όταν αυτός ο προϋπολογισμός έγινε κάτω από τη σκιά του τεράστιου δημοσιονομικού ελλείμματος.
    Κυρίες και κύριοι συνάδελφοι, θεωρώ ότι με τις διατάξεις αυτού του νομοσχεδίου, η νέα διακυβέρνηση επιχειρεί να εισάγει ένα σύγχρονο μοντέλο ενίσχυσης των οικογενειών, που βασίζεται στον κοινωνικό ρεαλισμό του 21ου αιώνα και χαράσσει μία νέα δημογραφική πολιτική με εφικτούς στόχους. Οι τρίτεκνοι μπαίνουν στην ορολογία του πολιτικού μας συστήματος, αποτελούν μία υπαρκτή πληθυσμιακή οντότητα με δικαιώματα και η πλειοψηφία των πολυτεκνικών επιδομάτων δίδεται και στις τρίτεκνες οικογένειες.
    Είμαι πεπεισμένος λοιπόν, κυρίες και κύριοι συνάδελφοι, ότι με το υπό συζήτηση σχέδιο νόμου εφαρμόζουμε πολιτικές που μετρούν το κοινωνικό κέρδος και όχι το οικονομικό κόστος. Προωθούμε την κοινωνική αλληλεγγύη και συνοχή, αποδεικνύοντας με συγκεκριμένα έργα τη βούλησή μας για ένα κοινωνικό κράτος.
    Γι’ αυτό, κυρίες και κύριοι συνάδελφοι, σας καλώ να ψηφίσετε ανεπιφύλακτα το παρόν νομοσχέδιο. 
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε κι εμείς, κύριε συνάδελφε.
    Η κ. Σχοιναράκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, η Κυβέρνηση της Νέας Δημοκρατίας προσπαθεί τελικά με τα 2.000 ευρώ και με κάποιες άλλες μικρές βελτιώσεις, να φανεί συνεπής στα όσα προεκλογικά υποσχόταν για το χαρακτηρισμό των οικογενειών με τρία παιδιά ως πολυτέκνων, ανάμεσα στα τόσα άλλα που υποσχέθηκε, γιατί ό,τι αίτημα έβρισκε μπροστά της, το αποδεχόταν. Ο ίδιος ο Πρωθυπουργός μάλιστα στις προγραμματικές δηλώσεις υποστήριξε: «Προχωρούμε στην απόφασή μας να εξομοιώσουμε την τρίτεκνη με την πολύτεκνη οικογένεια».
     Δυστυχώς, όμως, τελικά όπως φαίνεται από το αποτέλεσμα -ο Πρωθυπουργός απλά επένδυσε στον κοινωνικό τομέα, μόνο και μόνο για  να κερδίσει τις εθνικές εκλογές και τίποτε περισσότερο, όπως έγινε και με τις περιπτώσεις των συμβασιούχων, των αγροτών, των συνταξιούχων. Έτσι, μ’ αυτόν τον τρόπο, θεωρεί και ο ίδιος και η Κυβέρνησή του και το κόμμα της Νέας Δημοκρατίας ότι πριν τις επόμενες εκλογές θα μπορεί να κοιτάξει στα μάτια τον ελληνικό λαό και να του πει ότι έπραξε όσα υποσχέθηκε. 
     Κυρίες και κύριοι συνάδελφοι, το θέμα της στήριξης της ελληνικής οικογένειας -και μάλιστα στη χώρα μας, όπου η οικογένεια αποτελεί το βασικό θεσμό κοινωνικής προστασίας ελλείψει ενός ανεπτυγμένου και γενναιόδωρου κράτους-πρόνοιας- είναι ένα κεφαλαιώδες ζήτημα και δεν λύνεται με αποσπασματικές ή, αν θέλετε, επικοινωνιακές παρεμβάσεις, που συνηθίζει να κάνει η Νέα Δημοκρατία.
     Παρά την προσπάθεια της κωδικοποίησης της νομοθεσίας που υπάρχει για τους πολύτεκνους στο παρόν νομοσχέδιο, την οποία και εμείς υποστηρίζουμε, η στήριξη της οικογένειας και μάλιστα της  πολύτεκνης, απαιτεί ένα πολύ ευρύ πλέγμα συνεκτικών και αλληλοσυμπληρούμενων δράσεων, κάτι που ξεπερνά τα όρια ενός νομοσχεδίου. Υπάρχουν οι επιστημονικές μελέτες, υπάρχουν οι ευρωπαϊκές πολιτικές. Γνωρίζουμε περίπου σε ποια κατεύθυνση πρέπει να κινηθούμε, χρειάζεται όμως να υπάρχει πολιτική βούληση και δράση ταυτόχρονα για την αντιμετώπιση των κρίσιμων δημογραφικών προβλημάτων της υπογεννητικότητας και της γήρανσης του πληθυσμού. Είναι πραγματικά σημαντικά ζητήματα, είναι ζητήματα ζωής και θανάτου, που έχουν να κάνουν όχι μόνο με το επίπεδο ευημερίας μας, αλλά και με την ίδια την επιβίωσή μας στο άμεσο μέλλον.
     Κατ’ αρχήν, χρειάζεται χρηματοδότηση του κοινωνικού τομέα, η οποία τελικά δεν γίνεται από τη σημερινή Κυβέρνηση. Οι προϋπολογισμοί στους τομείς υγείας, πρόνοιας και παιδείας, όπως διαπιστώσατε όλοι το Δεκέμβριο που ψηφίσαμε τον προϋπολογισμό, αλλά και στη συνέχεια στην υλοποίησή του, βαίνουν συνεχώς μειούμενοι. 
     Δεν αρκεί βεβαίως από μόνη της η γενναία χρηματοδότηση του κράτους-πρόνοιας. Πρέπει η χρηματοδότηση να πιάνει τόπο. Δυστυχώς, όπως δείχνουν οι σχετικές έρευνες, έχουμε το χαμηλότερο δείκτη αποτελεσματικότητας του κράτους-πρόνοιας στην Ευρώπη. Αυτό σημαίνει ότι οι πολιτικές μας πρέπει να είναι στοχευμένες, να μελετώνται διεξοδικά και να αξιολογούνται ως προς τα αποτελέσματά τους. Για παράδειγμα, το νομοσχέδιο προβλέπει εφάπαξ παροχή ύψους 2.000 ευρώ σε όποια οικογένεια αποκτά τρίτο παιδί από 1.1.2006. Το σημειώνω αυτό, γιατί για ένα παιδί τρίτεκνης οικογένειας που γεννήθηκε στις 31.12.2005, δεν έχει το δικαίωμα αυτό η οικογένεια. Είναι μια πολιτική της Νέας Δημοκρατίας.
     Εξάλλου, το ίδιο έκανε και με το νόμο για τους  πολύτεκνους, που εφάρμοσε το 1978. Είπε ότι όσες οικογένειες από το 1978 και μετά γίνονται πολύτεκνες, θα απολαμβάνουν των όποιων ευεργετικών μέτρων υπήρχαν τότε. Και βέβαια αυτό γίνεται και με τα 2.000 ευρώ, ανεξάρτητα της οικονομικής κατάστασης της οικογένειας. Από κανένα δεν θεωρείται ικανοποιητικό αυτό το μέτρο ούτε ως ένα μέτρο που συμβάλλει στη λύση του προβλήματος. 
     Πέρα απ’ αυτό, πρόκειται για ένα καθολικό και όχι επιλεκτικό επίδομα. Όπως δείχνουν οι τάσεις στην άσκηση κοινωνικής πολιτικής από τις ευρωπαϊκές χώρες, η κοινωνική πολιτική γίνεται πιο αποτελεσματική και η βοήθεια πηγαίνει εκεί όπου υπάρχει η πραγματική ανάγκη, όταν εισάγεται το στοιχείο της επιλεκτικότητας των παροχών.
     Στήριξη της οικογένειας σημαίνει εκτός των άλλων, κυρίες και κύριοι συνάδελφοι, δραστική επέκταση σ’ όλη την επικράτεια των βρεφονηπιακών και παιδικών σταθμών και των κέντρων δημιουργικής απασχόλησης των παιδιών. Γι’ αυτό το λόγο χρειάζεται να υποστηριχθεί η Τοπική Αυτοδιοίκηση Α΄ και Β΄ Βαθμού, για να μπορέσει να ανταποκριθεί σ’ αυτές τις υποχρεώσεις και σ’ αυτόν το ρόλο. Έτσι, θα μπορέσει να αυξηθεί και η γυναικεία απασχόληση. Είναι γνωστό ότι όσο περισσότερες μητέρες εργάζονται τόσο μεγεθύνεται η οικονομία και η ευημερία και παράλληλα αποτρέπεται η οικογενειακή και παιδική φτώχεια, αφού οι οικογένειες με δύο εργαζόμενους εμφανίζουν πολύ μικρά ποσοστά οικονομικής επισφάλειας.
        Παράλληλα, όμως, βασικό στοιχείο της πολιτικής ενίσχυσης της επαγγελματικής πορείας των γυναικών δεν μπορεί να είναι παρά η μεγάλη διεύρυνση των υποδομών φροντίδας των παιδιών και της οικογένειας. Κάτι τέτοιο δεν γίνεται από την Κυβέρνηση ούτε με το σημερινό νομοσχέδιο ούτε με καμιά άλλη πολιτική δράση που μέχρι σήμερα έχει φέρει στο Κοινοβούλιο. Και όχι μόνο δεν γίνεται, αλλά η υπερβολική ακρίβεια προκαλεί αφόρητες πιέσεις στο οικογενειακό εισόδημα, που δεν επαρκεί τελικά, για να καλύψει τις σύγχρονες μεγάλες ανάγκες.
        Επίσης είναι γνωστό –και αυτό, κατά τη γνώμη μου, είναι το πιο σημαντικό πολιτικό ζήτημα- ότι η στήριξη της οικογένειας δεν επιτυγχάνεται πρωτίστως από οποιαδήποτε επιδοματική πολιτική, δεδομένου μάλιστα ότι η δημοσιονομική πειθαρχία δεν αφήνει περιθώρια γενναιοδωρίας, αλλά από τη δημιουργία των κατάλληλων υποδομών κοινωνικής προστασίας. 
        Μα τελικά, αντί να επεκτείνετε ένα δίκτυο που ήδη υπάρχει και που η προηγούμενη κυβέρνηση εφήρμοσε και να διευρύνετε τη δημιουργία βρεφονηπιακών σταθμών, αντί να αναβαθμίσετε το ολοήμερο σχολείο, αντί να πάρετε μέτρα και να δώσετε κίνητρα για τη βελτίωση της επαγγελματικής και οικογενειακής ζωής, αλλά και για την εξασφάλιση σταθερού εισοδήματος, διευρύνετε τελικά το ωράριο λειτουργίας των καταστημάτων, ελαστικοποιείτε τις εργασιακές σχέσεις και έτσι εντείνετε το αίσθημα ανασφάλειας σε τέτοιο σημείο ώστε να μη μπορεί να προγραμματίσει η Ελληνίδα εργαζόμενη τη γέννηση του παιδιού της, ούτε βεβαίως το μέλλον της γενικότερα. 
        Κυρίες και κύριοι συνάδελφοι, με αυτό το νομοσχέδιο και κατά την προσφιλή τακτική τελικά της Νέας Δημοκρατίας, ιδρύει πάλι δυο νέους οργανισμούς: Το Ινστιτούτο Κοινωνικής Δημογραφίας και Έρευνας και το Εθνικό Παρατηρητήριο Ατόμων με Αναπηρίες. Σαφώς δεν είμαστε αντίθετοι με τη διεξαγωγή ερευνών και μελετών, αλλά νομίζω ότι υπάρχουν ήδη οι δομές και οι θεσμοί που μπορούν να κάνουν κάτι τέτοιο. Το θέμα είναι αν υλοποιούμε στη συνέχεια τα όποια αποτελέσματα βρίσκονται.
        Παράλληλα το σχέδιο νόμου καθιστά προβληματική τη λειτουργία των συνδικαλιστικών συλλόγων των πολυτέκνων και της Ανώτατης Συνομοσπονδίας Πολυτέκνων και αντί να κατοχυρώνει την αυτονομία τους και την οικονομική τους ανεξαρτησία, τους καθιστά θεσμούς εξαρτημένους από το κράτος και από τον εκάστοτε Υπουργό Υγείας. Και δεν προβλέπεται βεβαίως πουθενά τι θα γίνει με το υπαλληλικό προσωπικό στους συλλόγους αυτούς, στους συλλόγους πολυτέκνων που πρόκειται να κλείσουν, οι οποίοι είναι πολύτεκνοι και οι ίδιοι ή προέρχονται από πολύτεκνες οικογένειες.
        Κυρίες και κύριοι συνάδελφοι, εμείς ναι μεν θα υπερψηφίσουμε κάποιες θετικές διατάξεις του σχεδίου νόμου, γιατί θέλουμε να στηρίξουμε με κάθε τρόπο την ελληνική οικογένεια, αλλά δεν είναι δυνατόν να στηρίξουμε με την ψήφο μας επί της αρχής ένα απολύτως ανεπαρκές νομοσχέδιο σε ό,τι αφορά πραγματικά τη στήριξη της ελληνικής οικογένειας.
        Οφείλουμε να επισημάνουμε ότι η Κυβέρνηση για άλλη μια φορά αποδεικνύει ότι όχι μόνο δεν τηρεί τις προεκλογικές της υποσχέσεις, αλλά δεν διαθέτει επαρκή συνεκτική πολιτική για την ουσιαστική στήριξη ενός θεσμού όπως η οικογένεια που αποτελεί το άλφα και το ωμέγα της κοινωνικής συνοχής. Άλλωστε είναι χαρακτηριστικό ότι οι ενώσεις πολυτέκνων και τριτέκνων –γιατί τελικά δημιουργήσατε και ενώσεις τριτέκνων- είναι κάθετα αντίθετοι με το νομοσχέδιο.
        Έτσι, όπως είναι φυσικό, δεν στηρίζουμε πολιτικές αποσπασματικές που διευρύνουν τα προβλήματα και δεν δίνουν απαντήσεις.
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
        ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, ειλικρινά δεν μπορώ να κατανοήσω τους λόγους που ωθούνε την Αξιωματική Αντιπολίτευση σε αλλαγή στάσης σε σχέση με τη συζήτηση στην Επιτροπή Κοινωνικών Υποθέσεων της Βουλής.
        Εκεί υπήρξαν χαμηλοί τόνοι. Και φυσικά η Αξιωματική Αντιπολίτευση ψήφισε επί της αρχής το συγκεκριμένο σχέδιο νόμου. Τι μεσολάβησε άραγε; Αλλαγή τακτικής; Οι τελευταίες δημοσκοπήσεις με βάση τις οποίες αναθάρρησε η Αξιωματική Αντιπολίτευση οξύνοντας την αντιπολιτευτική της τακτική ακόμη και σε ένα σχέδιο νόμου στο οποίο η κοινωνία των πολιτών φωνάζει να συναινέσουμε όλοι;
      Άκουσα με προσοχή τις πρωτομιλίες των συναδέλφων και της Νέας Δημοκρατίας και του ΠΑ.ΣΟ.Κ. και του Κομμουνιστικού Κόμματος Ελλάδας και του Συνασπισμού και φυσικά τα επιχειρήματά τους με τα οποία δεν επιθυμούν να υπερψηφίσουν το συγκεκριμένο νομοσχέδιο, ένα νομοσχέδιο το οποίο μπορεί να μην είναι το καλύτερο δυνατό, μπορεί να μην αλλάζει το δημογραφικό στάτους της χώρας μας, να μην διορθώνει τη δημογραφική κρίση, να μην λύνει το δημογραφικό πρόβλημα, είναι όμως ένα σημαντικό βήμα, το οποίο δεν μπορεί να το αρνηθεί κανένας μέσα σε αυτήν την Αίθουσα. Μάλιστα γνωρίζετε -γνωρίζουμε όλοι-  τα αίτια της δημογραφικής κρίσης και του δημογραφικού προβλήματος, γιατί στα λόγια συμφωνούμε όλοι. Όλοι γνωρίζουμε την παθογένεια του δημογραφικού προβλήματος. Τα βιβλιοπωλεία της χώρας είναι γεμάτα από αντίστοιχα βιβλία και για τα αίτια του δημογραφικού προβλήματος και για το πού οδηγείται μια άτεκνη χώρα σαν την Ελλάδα. Στατιστικές υπάρχουν.
      Και επειδή πρέπει να θυμόμαστε, στην Κυβέρνηση υπάρχει μια συνέχεια: Όσο ήμασταν στην Αντιπολίτευση επιχειρηματολογήσαμε και για το δημογραφικό πρόβλημα και για τη δημογραφική κρίση της χώρας. Μέσα σ’ αυτήν εδώ την Αίθουσα διακόπηκε η συζήτηση της πρότασης νόμου Βουλευτών του ΠΑ.ΣΟ.Κ. -με τον κ. Κρητικό, με τον κ. Παπαθεμελή- την 26η Οκτωβρίου του 2000. Ήταν πρόταση νόμου για λύση του δημογραφικού προβλήματος. Λίγα χρόνια πριν υπήρχε αντίστοιχη πρόταση της Νέας Δημοκρατίας και μετά επανήλθε άλλη πρόταση Βουλευτών του Συνασπισμού, οι οποίες ποτέ δεν συζητήθηκαν, τη στιγμή μάλιστα, κύριοι συνάδελφοι, που πληρώσατε μεγάλα ποσά -και το γνωρίζουν οι συνάδελφοι που διετέλεσαν στο Υπουργείο Υγείας και Κοινωνικής Αλληλεγγύης- για μελέτες του Εθνικού Κέντρου Κοινωνικών Ερευνών, του Ε.Κ.Κ.Ε., για τα αίτια του δημογραφικού προβλήματος. Εσείς οι ίδιοι χρηματοδοτήσατε μελέτη για την εφαρμογή μιας συνολικής δημογραφικής πολιτικής για την αντιμετώπιση της υπογεννητικότητας. Θα την καταθέσω στα Πρακτικά της Βουλής, μήπως δεν την ενθυμήστε, τον πρώτο τόμο και τον δεύτερο τόμο με τις δημογραφικές τάσεις και την απασχόληση στις χώρες της Ευρωπαϊκής Ένωσης και όλες τις οικογενειακές δημογραφικές πολιτικές που απαιτούνται να γίνουν στη χώρα μας, που έγιναν στις άλλες χώρες της Ευρωπαϊκής Ένωσης. Είναι δική σας μελέτη, πολυσέλιδη και αυτή. Ήταν το 2002-2003 και αυτή. Επίσης, υπάρχει μελέτη για τις δημογραφικές τάσεις και την απασχόληση στις χώρες της Ευρωπαϊκής Ένωσης και τις  σχετικές οικογενειακές δημογραφικές πολιτικές το 2003. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Μελέτες έχουμε αρκετές. Συνεχίσαμε και εμείς. Και εσείς γνωρίζετε τα μέτρα τα οποία απαιτούνται. Να σας τα θυμίσω, μήπως; Από δικές σας μελέτες, δικές σας προτάσεις, οι οποίες υπήρχαν στα γραφεία των εκάστοτε Υπουργών σας Υγείας και Πρόνοιας τότε: Νέα σχολεία και αποφυγή διπλοβάρδιας, με κόστος εφάπαξ διακόσια ενενήντα εκατομμύρια ευρώ. Νηπιαγωγεία, με κόστος εφάπαξ εβδομήντα οκτώ εκατομμύρια ευρώ. Ολοήμερα δημοτικά και νηπιαγωγεία για πλήρη κάλυψη, δημοτικά, νηπιαγωγεία, βρεφονηπιακοί σταθμοί, θεσμός βοηθών μητέρων, το «helping mothers», σας το είχαν εισηγηθεί, το υιοθέτησε η Γαλλία με θαυμάσια αποτελέσματα. Δεν το κάνατε και δεν το κάναμε και εμείς, γιατί θα το πούμε αμέσως. Η απασχόληση, το κόστος πολιτικής, η επιδότηση μισθού, οι γονικές άδειες, η εναρμόνιση της οικογενειακής και επαγγελματικής ζωής των νέων μητέρων, όλα αυτά ξέρετε πόσο κόστιζαν; Να σας το θυμίσω μήπως; Το θέλετε; Κόστιζαν 2,82 δισεκατομμύρια κατ’ έτος εφάπαξ κόστος και ετήσιο κόστος 2,6 δισεκατομμύρια ευρώ. Ξέρετε πώς θα συμβάλουν αυτά; Ανάλυση κόστους-οφέλους και είχατε και έχουμε. Και το ξέρετε και το ξέρουμε. Ξέρετε πολύ καλά, λοιπόν, τη διάγνωση γιατί είμαστε εδώ, γιατί βρισκόμαστε εδώ που βρισκόμαστε, στο 1,3 δείκτη γονιμότητας, που κατ’ άλλους είναι 0,9 και 1, λόγω των αλλοδαπών γεννήσεων και ξέρετε ότι σε δεκαπέντε χρόνια, εάν εφαρμόζατε αυτά τα μέτρα, θα είχαμε αυξήσει το δείκτη γονιμότητας από 1,31 στο 1,52.
      Και αν πάρουμε και άλλα μέτρα που αφορούν φορολογικές ελαφρύνσεις, θα φθάναμε στο 1,72  δηλαδή σε αύξηση 0,2 περίπου σε δεκαπέντε χρόνια. Και μετά πάλι αύξηση και αναπροσαρμογή της πολιτικής. Όλα αυτά τα γνωρίζετε και τα γνωρίζουμε. Είχατε και το μαχαίρι και το πεπόνι για να τα κάνετε. Εδώ μέσα δεν πρέπει να κρυβόμαστε πίσω από το δάχτυλό μας. Ξέρετε πολύ καλά τι μέτρα απαιτούνται για να αναστρέψουμε τη δημογραφική κρίση, τη δημογραφική κατηφόρα στην οποία βρίσκεται η χώρα.  Απ’ ό,τι άκουσα εδώ μόνο μία Βουλευτής του ΠΑ.ΣΟ.Κ. η κυρία Τζάκρη τόλμησε να μιλήσει για στοχευμένη κοινωνική πολιτική. Προς τιμή σας πήρατε κάποια μέτρα. Να τα θυμίσω. Ο προϋπολογισμός πρόνοιας είναι 700.000.000 ευρώ. Τα 500.000.000 πάνε σε πολυτεκνικά επιδόματα.
      Όμως, αυτά έχουν βελτιώσει καθόλου το δημογραφικό πρόβλημα; Ανέστρεψαν την κατηφόρα στην οποία έχουμε μπει; Βοήθησαν στη γέννηση νέων παιδιών οι τριάντα πέντε έως τριάντα εννέα χιλιάδες πολυτεκνικές οικογένειες; Ξέρετε πολύ καλά ότι πρόβλημα δεν είναι ούτε το τρίτο, ούτε το τέταρτο παιδί, αλλά το δεύτερο παιδί. Και τα μέτρα τα οποία σας ανέφερα και τα καταθέτω είναι από δική μας μελέτη. Οι προηγούμενες μελέτες ήταν δικές σας. Σήμερα πλέον πρέπει να στοχεύσουμε στο δεύτερο παιδί. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος, καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Με το σημερινό νομοσχέδιο παίρνουμε μέτρα για τις τρίτεκνες οικογένειες. Το οφείλαμε αυτό στην ελληνική οικογένεια. Ξέρετε ότι όσο ανεβαίνει ο αριθμός των παιδιών, ανεβαίνει και ο δείκτης της φτώχειας. Πάνω από όλα, όμως, υπάρχει ένα έλλειμμα ευκαιριών στις οικογένειες με τρία, τέσσερα, πέντε παιδιά. 
      Θα επανέλθω στην στοχευμένη κοινωνική πολιτική, γιατί είχατε τολμήσει να πάρετε κάποια μέτρα, που τα πήρατε πάλι πίσω. Κάποιοι τόλμησαν να αμφισβητήσουν τις μεγάλες κοινωνικές δαπάνες που υπάρχουν στη χώρα μας. Οι κοινωνικές δαπάνες μας δεν είναι λίγες και δεν υπολείπονται των κοινωνικών δαπανών των υπολοίπων χωρών-μελών της Ευρωπαϊκής Ένωσης και επί ΠΑ.ΣΟ.Κ. και επί Νέας Δημοκρατίας. Η στόχευση είναι που πονάει, γιατί αυτές οι κοινωνικές δαπάνες διαχέονται σε όλο τον πληθυσμό, σε όλα τα δεκατημόρια του πληθυσμού και όχι στα τέσσερα χαμηλότερα δεκατημόρια εκεί που οφείλουν να πάνε, σ’ αυτούς που τις έχουν ανάγκη, για να βελτιώσουν το επίπεδο ζωής τους και το δείκτη τη φτώχειας τους. 
      Δεν τολμήσατε να το κάνετε. Κάποια μέτρα που λάβατε, τα πήρατε πίσω. Το ίδιο συμβαίνει και με τα αναπηρικά επιδόματα. Είτε μένεις σε δέκα τετραγωγικά στη Δραπετσώνα, είτε μένεις στο Κολωνάκι, είτε μένεις στην Κηφισιά, είτε μένεις στο Φοίνικα της Θεσσαλονίκης παίρνεις το ίδιο ακριβώς πολυτεκνικό επίδομα και το ίδιο αναπηρικό επίδομα. Για τον έναν αυτό σημαίνει βελτίωση του επιπέδου ζωής του. Για τον άλλο σημαίνει να αγοράσει μισό γοβάκι. Αυτή είναι η κοινωνική πολιτική, η οποία ασκείται σήμερα. Πρέπει να συναινέσουμε όλοι σε μια στοχευμένη κοινωνική πολιτική και να ενώσουμε τις δυνάμεις μας όλα τα πολιτικά κόμματα, για να προχωρήσουμε σε μια τέτοιου είδους πολιτική. Θα μπορέσουμε να το κάνουμε, αρκεί να το θέλουν όλες οι πολιτικές δυνάμεις του τόπου. 
      Ναι, η Νέα Δημοκρατία  υποσχέθηκε προεκλογικά μέτρα υπέρ της τρίτεκνης οικογένειας. Παραμένει η μόνη πολιτική δύναμη στον τόπο, η οποία έστω στο πρόγραμμά της έχει σαν στόχο να κάνει τους τρίτεκνους πολύτεκνους. Παρόλο που η Αξιωματική Αντιπολίτευση προκλήθηκε, όπως και τα υπόλοιπα κόμματα στην Επιτροπή Κοινωνικών Υποθέσεων και εδώ μέσα, δεν απάντησαν –κατάπιαν τη γλώσσα τους- αν το ΠΑ.ΣΟ.Κ., όταν έρθει στην εξουσία –αν ποτέ έρθει στην εξουσία- ή οποιαδήποτε άλλη πολιτική δύναμη, θα υιοθετήσουν το αίτημα των τριτέκνων να γίνουν αμέσως πολύτεκνοι. Δεν απαντήσατε. Ξέρω γιατί δεν απαντάτε. Μας ακούει όλος ο ελληνικός λαός και οι τρίτεκνοι. Είστε έτοιμοι να το κάνετε;
      Εμείς, έστω, προχωρήσαμε σε αυτά τα μέτρα στα οποία προχωρήσαμε. Με βάση τη δημοσιονομική κατάσταση της χώρας σήμερα κάνουμε αυτά τα οποία μπορούμε να κάνουμε. Είναι λίγα ή πολλά, θα το δούμε αυτό! Εν πάση περιπτώσει, στην Επιτροπή Οικονομικών Υποθέσεων της Βουλής είχατε πει ότι θα ψηφίσετε επί της αρχής, θεωρώντας ως σημαντικό βήμα αυτά τα οποία θεσπίζουμε. Θα σας τα ξαναθυμίσω. 
      Πολλούς από εδώ μέσα τους ενοχλεί αν αλλάξουμε την πίτα και λένε: Μα, τι κάνετε; Η πίτα είναι 20% στις προσλήψεις στο δημόσιο, την αφήσατε 20% και αφήσατε και τους τρίτεκνους. Λοιπόν έχουμε να σας ανακοινώσουμε ότι η Κυβέρνηση αποφάσισε το 20% να το κάνει 30%, να βάλει συν 10% γιατί αφουγκραζόμαστε τις δικές σας ομιλίες, τις δικές σας προτάσεις, τόσο στην Επιτροπή Κοινωνικών Υποθέσεων όσο κι εδώ. Και το δεχόμαστε λοιπόν 20% για τους πολύτεκνους συν 10% για τις τρίτεκνες οικογένειες αφαιρώντας σας ένα ουσιαστικό επιχείρημα, αποδεχόμενοι το δικό σας επιχείρημα –αν θέλετε- «ψηφίστε επί της αρχής». 
      Θα πω και κάτι άλλο το οποίο δεν τιμά τον πολιτικό κόσμο. Τρεις φορές έγινε προσπάθεια σ’ αυτήν εδώ την Αίθουσα επί κυβερνήσεων ΠΑ.ΣΟ.Κ. να δοθούν οι  πολυτεκνικές ταυτότητες στο κράτος, γνωρίζοντας και η τότε κυβέρνηση και η σημερινή Κυβέρνηση ότι είναι αναχρονιστικό το σύστημα, ότι είναι και αντισυνταγματικό –αν θέλετε- να δίνονται οι πολυτεκνικές ταυτότητες από μια ιδιωτική οργάνωση, άσχετα αν αυτή η Συνομοσπονδία Πολυτέκνων κάνει καλά τη δουλειά της. Δεν υπήρξε κανένα παράπονο μέχρι τώρα.
      Πάμε τώρα στα Κ.Ε.Π.. Κατακλυστήκαμε από ερωτήσεις και Βουλευτών της Αξιωματικής Αντιπολίτευσης και της Συμπολίτευσης να το αφήσουμε στην Συνομοσπονδία Πολυτέκνων, η οποία μέχρι τώρα θεωρεί τα πολυτεκνικά βιβλιάρια κάθε έξι μήνες. Αν δείτε μια πολυτεκνική ταυτότητα, θα πείτε, τι γίνεται εδώ μέσα με τις πολλές σφραγίδες; Κάθε έξι μήνες έχει μία σφραγίδα. Το ξαναδίνουμε λοιπόν εμείς. 
      Επαναλαμβάνω, ακούγοντας τις δικές σας φωνές, τριάντα-τριάντα πέντε ερωτήσεις μέχρι στιγμής από Βουλευτές του ΠΑ.ΣΟ.Κ. και άλλες τόσες από Βουλευτές της Νέας Δημοκρατίας, ξαναγυρίζει στην Ανώτατη Συνομοσπονδία Πολυτέκνων Ελλάδος μια που το ζητήσατε, αλλά θα γίνεται κάθε τρία χρόνια και ατελώς. Το «ατελώς» πως μεταφράζεται; Ότι πλέον 1,5 ευρώ στο κάθε πολυτεκνικό επίδομα θα πηγαίνει  μέσω του Ο.Γ.Α. στην Ανώτατη Συνομοσπονδία Πολυτέκνων και στις Πολυτεκνικές Οργανώσεις της χώρας, ώστε τα χρήματα τα οποία παίρνουν κάθε μήνα από τις πολύτεκνες οικογένειες να έρχονται μέσω των πολυτεκνικών επιδομάτων, μέσω του κράτους, μέσω του Ο.Γ.Α. κατευθείαν χωρίς άλλες διαδικασίες στις πολυτεκνικές οργανώσεις και στην Ανώτατη Συνομοσπονδία Πολυτέκνων Ελλάδος, μια που –επαναλαμβάνω- γνωρίζουμε καλά ότι έκανε πολύ  καλά τη δουλειά της και μέχρι τώρα δεν υπάρχουν παράπονα, γνωρίζοντας όμως ότι κάτι τέτοιο είναι αντίθετο ίσως και αντισυνταγματικό πάνω από όλα στην αρχή της ισότητας και υπάρχουν και συμπολίτες μας οι οποίοι δεν θέλουν να μπουν σε αυτήν την διαδικασία. Θα γίνει και αυτό. 
      Όπως, επίσης, δίνουμε επιπλέον και 3% από το καθαρό προϊόν του Ειδικού Κρατικού Λαχείου στις πολυτεκνικές οργανώσεις για να κάνουν πολύ καλύτερα τη δουλειά τους. Είναι ένα ακόμα επιχείρημα, που ερχόμαστε σήμερα να αποκαταστήσουμε μια αδικία και στους εργαζόμενους στις πολυτεκνικές οργανώσεις όλης της χώρας, οι οποίοι όπως φαίνεται θα έχαναν τη δουλειά τους με τις νέες ρυθμίσεις. 
      Στις παροχές που δίνουμε, που έχετε αντίρρηση; Δεν φτάνουν τα 2.000 ευρώ; Για κάποιους, ναι, είναι πολύ λίγα. Για κάποιους όμως είναι εξαιρετικά σημαντικό ποσό για να δώσουμε το δικαίωμα σε μια φτωχή οικογένεια με δύο παιδιά, η οποία θέλει και αυτή να γεννήσει αξιοπρεπώς σε ένα ιδιωτικό  μαιευτήριο, όπου θέλει και αυτή να ανταπεξέλθει στις μεγάλες δαπάνες που συνεπάγεται η γέννηση ενός νέου παιδιού, είτε είναι τρίτο, τέταρτο, πέμπτο, είτε έκτο. Δεν είναι τίποτε αυτά τα δύο χιλιάρικα; Είναι περίπου σαράντα χιλιάδες γεννήσεις το χρόνο. Υπολογίστε πόσα χρήματα είναι! Είναι 70.000.000, 80.000.000, εκατομμύρια. Δεν είναι τίποτα για κάποιους. Για μας, όμως, με τον προϋπολογισμό και με την παρούσα δημοσιονομική κατάσταση είναι πολλά. 
      Κάποιοι χλεύαζαν για τα αυτοκίνητα και είπαν, τι κάνετε, τους δίνετε αυτοκίνητα; Δεν είναι τίποτα για μια οικογένεια με τρία, τέσσερα, πέντε παιδιά να τους μειώσεις τα τέλη ταξινόμησης έστω σε βάθος τριετίας; Φέτος 35%, του χρόνου 70%, τον επόμενο 100%.
      Δεν είναι τίποτα και αυτό, όπως δεν είναι τίποτα το συν 2% στο ν.2643 στις ειδικές ρυθμίσεις, όπως το 10% στους τρίτεκνους και το 20% στους πολύτεκνους, που δεν θα γίνεται, όπως ήταν παλαιότερα, που έβγαιναν τρεις διορισμοί, να πω το Νομό Πρέβεζας, οπότε ήταν 20% και προέκυπτε 0,6 και άρα κανένας δεν προσλαμβανόταν. Τώρα θα υπάρχει ενιαία λίστα σε όλη τη χώρα  και αν προκηρυχθούν χίλιες θέσεις, στον ευρύτερο δημόσιο τομέα οι διακόσιες θέσεις, θα είναι για τους πολύτεκνους και οι εκατό θέσεις, για τους τρίτεκνους. Και αυτό δεν είναι τίποτα.  Δεν είναι τίποτα η μετάθεση στον τόπο συμφερόντων τους των εκπαιδευτικών και των δημοσίων υπαλλήλων.
      Τα υπόλοιπα μέτρα που υπάρχουν ανά κατηγορία δεν είναι τίποτα; Το ότι αφουγκραστήκαμε το Συνήγορο του Πολίτη και όλες οι παρατηρήσεις που έκανε τις οποίες κάναμε και αποδεκτές, σχετικά με τις πολύτεκνες οικογένειες και αυτό δεν είναι τίποτα; 
      Σε ίση μοίρα θέτουμε τόσο τα παιδιά  των Ελλήνων όσο και των ξένων που ζουν στη χώρα μας. Τις αναμορφώσεις που κάνουμε με βάση το Σύνταγμα της χώρας, που δεν είχατε τολμήσει να τις κάνετε είτε γιατί  δεν προλάβατε είτε γιατί δεν θέλατε, δεν είναι τίποτα; 
      Αναγνωρίζουμε την πολυτεκνική ιδιότητα τόσο για τα παιδιά από νόμιμο γάμο, όσο και για από μη νόμιμους γάμους και αυτό δεν είναι τίποτα; Επίσης τα ανάπηρα τέκνα, που ωθούνται στην κοινωνική ένταξη, καθώς απαλείφεται η προϋπόθεση ισόβιας αγαμίας και ανικανότητας για εργασία και αυτό δεν είναι τίποτα; Μην ξεχνάμε ότι η ιδιότητα του πολυτέκνου αναγνωρίζεται και στους πρόσφυγες και στους ντόπιους. Και αυτό δεν είναι τίποτα; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Κωνσταντόπουλε, ολοκληρώστε την ομιλία σας .
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γιατί τα ισοπεδώνετε όλα, κύριοι  συνάδελφοι;
      Πιστεύω, ότι μετά από τις παρατηρήσεις που έκανα ήλθε η ώρα να το ξανασκεφθείτε και όπως στην Επιτροπή Κοινωνικών Υποθέσεων  υπήρξε ένα κλίμα συναινετικό, ψηφίσατε επί της αρχής ένα τόσο σημαντικό νομοσχέδιο το οποίο έχει να κάνει με το μέλλον της χώρας μας -ένα σημαντικό βήμα για την επίλυση προβλημάτων που έχουν να κάνουν και με τις τρίτεκνες και τις πολύτεκνες οικογένειες, να μη μπει μπροστά το πολωτικό κλίμα το οποίο ξαφνικά θυμηθήκατε ότι σας συμφέρει. Παρακαλώ να επικρατήσει πάνω απ’ όλα η λογική σε αυτή την Αίθουσα. 
      Με τις σκέψεις αυτές, αγαπητοί συνάδελφοι, εισηγούμαι να υπερψηφίσετε το συγκεκριμένο νομοσχέδιο. Δεν λύνει το δημογραφικό πρόβλημα, όμως, είναι ένα σημαντικό βήμα, το οποίο δίνει τη δυνατότητα στις τρίτεκνες οικογένειες να ελπίζουν για καλύτερες μέρες. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς, κύριε Κωνσταντόπουλε. 
      Στο σημείο αυτό παρακαλώ, κύριοι συνάδελφοι, να διακόψουμε τη συζήτηση του νομοσχεδίου και να εισέλθουμε στην ειδική ημερήσια διάταξη.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης της ασυλίας των Βουλευτών κυρίων Αθανασίου Παπαγεωργίου και Παναγιώτη Ρήγα. 
      Θυμίζω ότι η συζήτηση διεξάγεται με τη διαδικασία του άρθρου 108 και επομένως το λόγο δικαιούται να πάρει ο Βουλευτής ο οποίος έχει αντίρρηση στην αίτηση του εισαγγελέα για άρση της ασυλίας. Ο λόγος δίνεται πάντα, εφόσον ζητηθεί, στον Βουλευτή τον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης. 
      Σύμφωνα με το άρθρο 83 η Βουλή δεν εισέρχεται στην ουσία των υποθέσεων, αλλά ερευνάται μόνο εάν η πράξη για την οποία ζητείται η άρση της ασυλίας συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως να τρωθεί το κύρος της Βουλής ή του Βουλευτή ή να παρακολουθηθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής. 
      Τέλος, σας υπενθυμίζω ότι έχουμε δεχθεί επί των αιτήσεων άρσης ασυλίας, η Βουλή να αποφασίζει με ονομαστική ψηφοφορία για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, η οποία θα μπορούσε να οδηγήσει σε αμφισβητήσεις των αποτελεσμάτων. Το κάνουμε για τη διευκόλυνση και μόνο της ονομαστικής ψηφοφορίας και την κατάρτιση ψηφοδελτίου. Το ψηφοδέλτιο στο οποίο κάθε συνάδελφος θα αναγράφει το όνομά του θα καταχωρίζεται στα αντίστοιχα Πρακτικά. Έτσι ανταποκρινόμαστε στις διατάξεις του άρθρου 83, που απαιτεί φανερή ψηφοφορία.
      Αφού, λοιπόν, ολοκληρωθεί η συζήτηση επί των τριών περιπτώσεων της σημερινής ειδικής ημερήσιας διάταξης, θα προχωρήσουμε σε ονομαστική ψηφοφορία, όπως σας περιέγραψα.
      Η πρώτη υπόθεση αφορά το συνάδελφο κ. Αθανάσιο Παπαγεωργίου, ο οποίος κατηγορείται για παράβαση των άρθρων 46 παράγραφος 1, 224 παράγραφος 2 και 1, και 362 και 363 του Π.Κ., για ηθική αυτουργία σε ψευδορκία μάρτυρα και συκοφαντική δυσφήμιση. 
      Η δεύτερη υπόθεση αφορά επίσης τον συνάδελφο κ. Αθανάσιο Παπαγεωργίου, ο οποίος κατηγορείται για παράβαση των ιδίων άρθρων, που ανέφερα και προηγουμένως, για ηθική αυτουργία σε ψευδορκία μάρτυρα και συκοφαντική δυσφήμιση.
      Η τρίτη υπόθεση αφορά το συνάδελφο κ. Παναγιώτη Ρήγα, ο οποίος κατηγορείται για παράβαση του άρθρου 259 του Π.Κ. για παράβαση καθήκοντος. 
      Οι λεπτομέρειες και των τριών υποθέσεων αναφέρονται στο σχετικό ενημερωτικό σημείωμα, που σας έχει διανεμηθεί μαζί με την ημερήσια διάταξη. 
      Επί των δύο αιτήσεων που αφορούν την άρση ασυλίας του κ. Αθανασίου Παπαγεωργίου, υπάρχει συνάδελφος που ζητά το λόγο κατά το άρθρο 108 του Κανονισμού; 
      Προφανώς, δεν υπάρχει συνάδελφος που να θέλει το λόγο. 
      Επί της αιτήσεως που αφορά τον κ. Παναγιώτη Ρήγα, υπάρχει συνάδελφος που ζητά το λόγο κατά το άρθρο 108 του Κανονισμού;
      Προφανώς, δεν υπάρχει συνάδελφος που να θέλει το λόγο. 
      Επομένως, κύριοι συνάδελφοι για την οικονομία του χρόνου, θα σας προτείνω να διεξαχθεί η ψηφοφορία ταυτοχρόνως και για τις τρεις περιπτώσεις με μία εκφώνηση του καταλόγου. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε. 
      Για να μη γίνουν λάθη, επαναλαμβάνω ότι για διευκόλυνση της ψηφοφορίας, έχει καταρτιστεί ψηφοδέλτιο με τα ονόματα των συναδέλφων για τους οποίους ζητείται η άρση της ασυλίας και στο οποίο έχει καταγραφεί και η σχετική πρόταση της Επιτροπής Δεοντολογίας. Κάθε συνάδελφος θα σημειώνει την ψήφο του δίπλα στο όνομα του συναδέλφου για τον οποίο ζητείται η άρση της ασυλίας. Εκείνος που ψηφίζει υπέρ της άρσης ασυλίας, θα σημειώνει δίπλα στο όνομα του Βουλευτή, του οποίου ζητείται να αρθεί η ασυλία, τη λέξη «ΝΑΙ», δηλαδή θα λέει «ναι» στην αίτηση του εισαγγελέα, που ζητά την άρση της ασυλίας. Όποιος συνάδελφος ψηφίζει κατά της άρσης ασυλίας, θα γράφει δίπλα στο όνομα του Βουλευτή του οποίου ζητείται να αρθεί η ασυλία τη λέξη «ΟΧΙ». Όποιος συνάδελφος αρνείται να ψηφίσει, θα γράφει δίπλα στο όνομα του Βουλευτή του οποίου ζητείται να αρθεί η ασυλία τη λέξη «ΠΑΡΩΝ». 
      Κύριοι συνάδελφοι, σας παρακαλώ να προσέξετε ότι στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. Στη συνέχεια και με την εκφώνηση του ονόματός του από τους επί του καταλόγου συναδέλφους, θα παραδίδει το ψηφοδέλτιο στους συναδέλφους κ. Κωνσταντίνο Τσιπλάκη από τη Νέα Δημοκρατία και στην κ. Συλβάνα Ράπτη από το ΠΑ.ΣΟ.Κ., οι οποίοι θα το μονογράφουν και θα ανακοινώνουν ότι ο Βουλευτής ψήφισε. Μετά το τέλος της ψηφοφορίας θα γίνει καταμέτρηση των ψήφων, όπως θα προκύψουν από τα ψηφοδέλτια τα οποία θα καταχωρισθούν μαζί με το πρωτόκολλο ψηφοφορίας στα Πρακτικά της σημερινής συνεδρίασης.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το Σώμα συμφώνησε. 
      Καλούνται, λοιπόν, επί του καταλόγου οι Βουλευτές κύριοι Μιχάλης Μπεκίρης από τη Νέα Δημοκρατία και Απόστολος Κατσιφάρας από το ΠΑ.ΣΟ.Κ.. Για την καταμέτρηση των ψήφων και την εξαγωγή του αποτελέσματος καλούνται οι Βουλευτές κ. Ανδρέας Λυκουρέντζος από τη Νέα Δημοκρατία και η κ. Ελπίδα Τσουρή από το ΠΑ.ΣΟ.Κ..
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Ιωάννης Τραγάκης): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      ( ΚΑΤΑΜΕΤΡΗΣΗ )
      ( ΜΕΤΑ ΤΗΝ ΚΑΤΑΜΕΤΡΗΣΗ )
      Κυρίες και κύριοι συνάδελφοι, επανερχόμαστε στην ημερήσια διάταξη της νομοθετικής εργασίας.
      Συνεχίζουμε τη συζήτηση του νομοσχεδίου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις».
      Ο συνάδελφος κ. Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η εφαρμογή κανόνων δικαίου και πολιτικής στοχεύει στη διαμόρφωση και λειτουργία μιας κοινωνίας αλληλεγγύης και έχει επίκεντρο τον άνθρωπο. Επιβάλλει τη δημιουργία ενός περιβάλλοντος αποδοχής και ανεκτικότητας, αναγνωρίζοντας κάθε φορά τη σημασία της πραγματικότητας ως έχει, αλλά και αυτής που απαιτείται.
      Η έλλειψη δημογραφικής πολιτικής και τα προβλήματα που διαχρονικά προέκυψαν όλα τα χρόνια από τον εμφύλιο πόλεμο μέχρι και σήμερα, πρέπει να μας προβληματίσουν και να αναγκάσουν όλους τους πολιτικούς φορείς, κυρίως τους θεσμικούς παράγοντες στην εφαρμογή μιας πολιτικής που θα στοχεύει σε ένα μακρόχρονο προγραμματισμό που θα έχει και τα ανάλογα αποτελέσματα.
      Η παγκόσμια συγκυρία, η έξαρση της ανεργίας, η εφαρμογή νέων τεχνολογιών και τεχνογνωσίας, η έλλειψη ανταγωνιστικότητας στον επιχειρηματικό τομέα δημιουργούν δυστυχώς ένα δυσάρεστο κλίμα στη λήψη και εφαρμογή κάποιων αποφάσεων. Αυτό έχει ως αποτέλεσμα μέτρα, που νομοθετικά εφαρμόζονται και στοχεύουν στην ενίσχυση των ευαίσθητων κοινωνικών ομάδων, να λειτουργούν αντίθετα με τις προβλέψεις, μάλιστα πολλές φορές σε πλαίσια αντιπαλότητας και αντιπαράθεσης.
      Κυρίες και κύριοι συνάδελφοι, το δημογραφικό πρόβλημα της χώρας μας είναι τεράστιο και πρέπει να μας απασχολήσει ιδιαίτερα. Πιστεύω ότι η επίλυση του προβλήματος είναι στην ευχέρεια της Κυβέρνησης αλλά και όλων των πολιτικών παρατάξεων. Η εφαρμογή ενός πλαισίου και προγραμματισμού οργανωμένης κοινωνίας στα πρότυπα ευρωπαϊκού κράτους, με την προσθήκη της δικής μας ελληνικής παράδοσης, είναι κάτι που πρέπει να μας προβληματίσει.
      Αυτό προϋποθέτει τη δημιουργία υποδομών στην υπηρεσία του ανθρώπου, από τη γέννηση του μέχρι και το θάνατο, αλλά και υπηρεσιών και παροχών με ουσιαστικό αποτέλεσμα. Η υπάρχουσα δομή, όπως τόσα χρόνια δημιουργήθηκε, πρέπει να αλλάξει, όπως και οι νοοτροπίες που υπηρετούν τα κακώς εννοούμενα συντεχνιακά συμφέροντα αλλά και πολιτικές σκοπιμότητες.
      Χρειάζεται τόλμη και ρήξη με το αρρωστημένο, το παλιό και το κατεστημένο. Η ενίσχυση της περιφέρειας, η αποκέντρωση, η δημιουργία ίσων ευκαιριών, ο επαγγελματικός προγραμματισμός αλλά και προσανατολισμός, η ιεράρχηση της επίλυσης των προβλημάτων, η σωστή διαχείριση του δημοσίου χρήματος είναι ευθύνη της Κυβέρνησης αλλά και της Αντιπολίτευσης.
      Η δημιουργία μιας κοινωνίας αλληλεγγύης είναι ευθύνη όλων των πολιτών. Βέβαια, όλα αυτά πηγάζουν από μια ανάλογη παιδεία, με την ευρύτερη έννοια του όρου, που τα τελευταία είκοσι χρόνια έχασε τον προσανατολισμό της. Η αναγνώριση του δικαιώματος του καθενός απαιτεί και την αποδοχή της υποχρέωσης εκ μέρους του.
      Κυρίες και κύριοι συνάδελφοι, η αντιμετώπιση των κοινωνικών προβλημάτων της χώρας μας απαιτεί μια συνεχή προσπάθεια. Οι παροχές όποιας υπηρεσίας σε ευαίσθητες κοινωνικές ομάδες είναι παροδικές και περιορισμένης διάρκειας. Βεβαίως, η εξασφάλιση παροχών είναι θετική και πρέπει να γίνεται. Στόχος μας όμως πρέπει να είναι μια μακρόχρονη επίλυση των προβλημάτων.
      Η Κυβέρνηση της Νέας Δημοκρατίας εφαρμόζει το πρόγραμμά μας, αλλά και τις δεσμεύσεις μας απέναντι στον ελληνικό λαό με συνέπεια και με μία σειρά μέτρων, αναγνωρίζοντας την οικονομική δυνατότητα που έχει. Στόχος μας είναι η επανίδρυση του κράτους με νομοθετικές πρωτοβουλίες, ώστε να είναι κοντά στον πολίτη και τα προβλήματά του. Κατανοούμε τον πολυδιάσπαστο χαρακτήρα εφαρμογής μιας πολιτικής.
      Η Κυβέρνηση του Κώστα Καραμανλή δίνει σε όλους τους τομείς τον αγώνα της, αναγνωρίζοντας τις τεράστιες δυσκολίες που υπάρχουν. Η οικογένεια για μας τους Έλληνες, κύριοι συνάδελφοι, είναι άρρηκτα συνδεδεμένη με την παρουσία και την επιβίωση του ελληνικού έθνους. Η ύπαρξη και η στήριξή της βασίστηκε διαχρονικά σε θυσίες και αγώνες.
      Το κύτταρο μιας υγιούς κοινωνίας είναι η οικογένεια και είναι διεθνώς αποδεκτό. Καθ’ ότι η οικογένεια αποτελεί μικρογραφία της κοινωνίας, η λειτουργία της με βάση τις διαχρονικές αξίες της διαπαιδαγώγησης, του σεβασμού, της προάσπισης και προαγωγής αρχών και της διαμόρφωσης προσωπικοτήτων έχει άμεσο αντίκτυπο και επηρεάζει τη λειτουργία της ίδιας της κοινωνίας.
      Ωστόσο, μέσα στα πλαίσια της παγκοσμιοποίησης, η μετακίνηση πληθυσμών και η εγκατάστασή τους στους τόπους υποδοχής είναι πραγματικότητα. Είτε πρόκειται για οικονομικούς μετανάστες είτε για πρόσφυγες, συνέπεια αυτού του φαινομένου είναι η αλλαγή της σύνθεσης της κοινωνίας που επηρεάζει όλες τις δομές της, κατά συνέπεια και την οικογένεια. Αυτό βεβαίως δεν πρέπει να μας ανησυχεί, αλλά να μας προβληματίζει. 
      Η στήριξη της οικογένειας, όσο ποτέ άλλοτε, είναι επιβεβλημένη. Πρέπει να ξαναφτιάξουμε τα χωριά μας, να λειτουργήσουμε τις γειτονιές, να ξανασμίξουν οι παρέες. Τα ήθη και τα έθιμα δεν πρέπει μόνο να προβάλλονται μέσα από πολιτιστικές εκδηλώσεις, αλλά και να εφαρμόζονται. 
      Πρέπει να δώσουμε τη δυνατότητα σε νέους ανθρώπους να δημιουργήσουν οικογένεια. Να δοθούν πλήρεις φοροαπαλλαγές για την αγορά των οικοσυσκευών και τη δημιουργία σπιτικού σε νέες οικογένειες, όπως εφαρμόζεται άλλωστε και σε όλα τα ευρωπαϊκά κράτη. Ακόμη, να διορίζονται οι εκπαιδευτικοί, οι αστυνομικοί, οι πυροσβέστες και όλοι οι δημόσιοι υπάλληλοι στον τόπο καταγωγής τους ή κοντά σε αυτόν. Να μην ξεσπιτώνονται για μια δεκαετία και πλέον εξαιτίας ενός μέτρου που εφαρμόζεται εδώ και πολλά χρόνια. 
      Αυτά και πολλά άλλα είναι τα μέτρα που μπορούν να ληφθούν στην κατεύθυνση της επίλυσης του προβλήματος.
      Με το νομοσχέδιο αυτό η Κυβέρνησή μας ενισχύει την οικογένεια, επιλύει προβλήματα και αιτήματα, δίνει κίνητρα για την ενθάρρυνση της πολυτεκνίας. Με συνέπεια υλοποιεί τις προεκλογικές της δεσμεύσεις. 
      Για πρώτη φορά αντιμετωπίζονται με σοβαρότητα τα δημογραφικά μας προβλήματα. Με την ίδρυση του ινστιτούτου κοινωνικής δημογραφίας και έρευνας (Ι.Κ.Δ.Ε.) τίθενται κανόνες για την παρακολούθηση και αξιολόγηση των μέτρων δημογραφικής πολιτικής και την παροχή επιστημονικής υποστήριξης σε δημόσιους και ιδιωτικούς φορείς. Η παροχή ενισχύσεων βοηθά στην αντιμετώπιση των οικονομικών απαιτήσεων. 
      Η σταδιακή μείωση του τέλους ταξινόμησης των επιβατικών αυτοκινήτων και η καθιέρωση ποσοστού 20% για την κάλυψη προκηρυσσόμενων θέσεων στο δημόσιο και 8% στις ιδιωτικές επιχειρήσεις είναι στη σωστή κατεύθυνση.
      Κυρίες και κύριοι συνάδελφοι, το νομοσχέδιο αυτό αποτελεί μία σοβαρή προσπάθεια εκ μέρους της Κυβέρνησης να στηρίξει έμπρακτα το θεσμό της οικογένειας, βάζοντας τα πράγματα στη σωστή τους βάση και δίνοντας κίνητρα δεδομένων πάντα των υπαρκτών ευκαιριών και δυσκολιών. Πολλά βέβαια πρέπει να γίνουν ακόμα για την ουσιαστική ενίσχυση της οικογένειας, όμως, η ψήφιση του παρόντος νομοσχεδίου είναι ένα σημαντικό βήμα προς την υλοποίηση αυτού του κοινού μας στόχου. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κύριε συνάδελφε.
      Ο κ. Γεώργιος Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Άρτης): Η Κυβέρνηση συνεπής στις προεκλογικές της εξαγγελίες -στο βαθμό αναμφίβολα που επιτρέπουν και τα δύσκολα δημοσιονομικά δεδομένα- συζητά και σήμερα στην Εθνική Αντιπροσωπεία το νομοσχέδιο για την ενίσχυση της τρίτεκνης οικογένειας, αλλά όχι μόνο αυτής. Το γεγονός αυτό, εκτός από τη συνέπεια, εκφράζει και την ευαισθησία της Κυβέρνησης σε ένα τόσο σημαντικό πρόβλημα, ένα πρόβλημα που καταγράφεται σήμερα στα χαρακτηριστικά της σύγχρονης ελληνικής οικογένειας, χαρακτηριστικά που δεν φαίνεται να διαφέρουν από τα χαρακτηριστικά γνωρίσματα των άλλων ευρωπαϊκών κοινωνιών. Και αυτό το χαρακτηριστικό της γνώρισμα είναι το έντονο δημογραφικό πρόβλημα που παρουσιάζει. 
      Βλέπετε, κυρία και κύριοι συνάδελφοι, ότι η κοινωνική εξέλιξη, όπως είναι φυσικό, δεν συνεπάγεται μόνο κατακτήσεις και πρόοδο, αλλά έχει και συνέπειες και επιπτώσεις και μάλιστα σοβαρές. 
      Από τη στιγμή που αποτελεί -πιστεύω σε όλους μας και αυτό είναι αποδεκτό- κοινή παραδοχή ο αναμφισβήτητος ρόλος της οικογένειας στη δομή και στην εξέλιξη μιας κοινωνίας, θα πρέπει συγχρόνως να δεχτούμε ότι η άσκηση μιας πολιτικής για την οικογένεια συνιστά αναμφίβολα θεμελιώδη κοινωνική υποχρέωση για μια ευνομούμενη κοινωνία.
      Και πέρα και ανεξάρτητα από τις όποιες πολιτιστικές, πολιτισμικές, αλλά και θρησκευτικές διαφορές που υπαγορεύουν σήμερα συγκεκριμένες αντιλήψεις και διαφοροποιήσεις για τη συγκρότηση της οικογένειας, θα πρέπει να δεχθούμε ότι η σύγχρονη κοινωνία, μ’ ένα πλέγμα κοινωνικοπολιτικών δεδομένων και θεμάτων, επηρεάζει άμεσα αυτές τις πολιτικές, που και αυτές με τη σειρά τους επηρεάζουν την όποια πολιτική ενίσχυση της οικογένειας. Ιδιαίτερα μάλιστα σε κοινωνίες με φθίνοντες δημογραφικούς δείκτες, όπως είναι η σύγχρονη ελληνική κοινωνία, αυτή η υποχρέωση άσκησης μιας πολιτικής για την οικογένεια, θεωρώ πως δεν είναι απλώς συνταγματική επιταγή ή, αν θέλετε, δικαίωση μιας κοινωνικής αντίληψης ή υποχρέωσης, αλλά παράγοντας επιβίωσης της ίδιας της κοινωνίας, η οποία υφίσταται άμεσα όλες τις αρνητικές επιπτώσεις των δύσκολων οικονομικών δεδομένων της εποχής μας. Γι’ αυτό και το Σύνταγμά μας με το άρθρο 21 προστατεύει την οικογένεια και τα τέκνα, με νόμους και αποφάσεις που κάθε φορά ο κοινός νομοθέτης κρίνει αναγκαίους αλλά και εφικτούς ταυτόχρονα, ώστε να προστατευθεί η οικογένεια από την οποιαδήποτε δυσμενή συγκυρία υπάρχει. 
      Θεωρώ επομένως ότι μία κοινωνία, ένα κράτος που αντιλαμβάνεται αυτούς τους κινδύνους, θα πρέπει να λαμβάνει μέτρα για την προστασία της οικογένειας, του κοινωνικού κυττάρου από το οποίο συντίθεται σήμερα όλος ο κοινωνικός ιστός. 
      Κυρία και κύριοι συνάδελφοι, ανεξάρτητα από το δημοσιονομικό πρόβλημα που υπήρχε σ’ όλες τις τελευταίες κυβερνήσεις, όλες οι μεταπολεμικές, θα έλεγα, κυβερνήσεις έδειξαν ιδιαίτερη ευαισθησία στο θέμα που ακούει στο όνομα «ενίσχυση της οικογένειας», ανεξάρτητα αν από τους νόμους που ψηφίστηκαν –και πολλές από τις αποφάσεις που πάρθηκαν- οι περισσότεροι ή ήταν αναποτελεσματικοί ή δεν είχαν τη δυνατότητα μιας μακροπρόθεσμης πρόβλεψης για τα προβλήματα που σήμερα υπάρχουν.
      Οι εποχές όμως, όπως είναι φυσικό, αλλάζουν και μαζί αλλάζουν και οι κοινωνικές συνθήκες. Κάποτε, σε σχέση πάντα και με τους δημογραφικούς δείκτες, πολύτεκνος θεωρούνταν αυτός που είχε πέντε παιδιά και μάλιστα για ορισμένες εξυπηρετήσεις, όπως ήταν η άμεση στεγαστική συνδρομή από πλευράς Οργανισμού Εργατικής Κατοικίας, όποιος είχε επτά παιδιά. Σήμερα θεωρείται πολύτεκνος αυτός που έχει τέσσερα παιδιά. Θεωρώ όμως ότι τώρα έχουμε υποχρέωση όλοι μας εδώ μέσα να δεχθούμε, και να μάθει από εμάς ο ελληνικός λαός, ότι έχει ωριμάσει η ιδέα πως είναι καιρός να καθιερωθεί η τρίτεκνη οικογένεια ως πολύτεκνη οικογένεια. Αυτό, εκτός από το γεγονός ότι διευκολύνει σημαντικά την ανατροφή των παιδιών σ’ αυτές τις ελληνικές τρίτεκνες οικογένειες, οι οποίες είναι πάρα πολλές, εξυπηρετεί σαφέστατα και έναν πιο ρεαλιστικό, θα έλεγα, στόχο για την αντιμετώπιση του δημογραφικού προβλήματος. 
      Δεν θα αναφερθώ εδώ στα στοιχεία που και στην αιτιολογική έκθεση καταγράφονται, αλλά και πολλοί συνάδελφοι κατέθεσαν μιλώντας, στα πρόσφατα στοιχεία της Εθνικής Στατιστικής Υπηρεσίας της Ελλάδος, που πράγματι ενισχύουν αυτή την άποψη. Θα πω ότι το νομοσχέδιο που σήμερα συζητάμε κινείται προς αυτή την κατεύθυνση. Με τις διατάξεις του καθορίζεται εφάπαξ επίδομα 2.000 ευρώ σε κάθε μητέρα που αποκτά τρίτο παιδί, αλλά και για κάθε παιδί μετά από το τρίτο, ενώ ταυτόχρονα επιχειρείται μια σημαντική διευκόλυνση, θα έλεγα, σε μια σειρά από κοινωνικές παραμέτρους που έχουν σχέση με την τρίτεκνη οικογένεια. 
      Συγχρόνως, αποδίδεται η ιδιότητα του πολυτέκνου και σε ομάδες πληθυσμών, οι οποίες μέχρι τώρα στερούνταν αυτής της δυνατότητας. Αναφέρομαι σε κοινοτικούς υπαλλήλους ή κατοίκους οι οποίοι ζουν και εργάζονται μόνιμα στη χώρα, σε ομογενείς που εγκαθίστανται μόνιμα στη χώρα μας, σε αλλοδαπούς οι οποίοι αποκτούν τέκνα με Έλληνες ή Ελληνίδες, αλλά και σε άλλες περιπτώσεις.
      Θεωρώ επίσης πολύ σημαντικό το γεγονός ότι στο νομοσχέδιο που σήμερα συζητάμε, επανεξετάζονται και οριοθετούνται, θα έλεγα, μια σειρά νόμων και αποφάσεων που από το 1944 μέχρι σήμερα συνθέτουν την ελληνική νομοθεσία ως «πλίνθοι και κέραμοι ατάκτως εριμμένοι», πολλές των οποίων έχουν αχρηστευθεί, έχουν καταστεί ανενεργές, είναι αναχρονιστικές. 
      Επίσης η ίδρυση του Ινστιτούτου Κοινωνικής Δημογραφίας και Έρευνας αποτελεί σήμερα επείγουσα αναγκαιότητα που δεν επιδέχεται καμία απολύτως αναβολή, όπως και η επαναλειτουργία του Εθνικού Παρατηρητηρίου Ατόμων με Αναπηρία, διορθωμένη για να είναι αποτελεσματικότερη.
      Πράγματι αυτό αποτελεί μία σημαντική παρέμβαση, όπως και οι υπόλοιπες διατάξεις που έχουν να κάνουν με τη λειτουργία, τη χρηματοδότηση, αλλά και τη δυνατότητα απονομής της ιδιότητας του πολυτέκνου από τις πολυτεκνικές οργανώσεις, διατάξεις οι οποίες έχουν σκοπό και μετά την παρέμβαση του Υφυπουργού να υποβοηθήσουν το έργο τους, αλλά και ταυτόχρονα –το επισημαίνω- να τις προφυλάξουν από την όποια κριτική, καλόπιστη ή κακόπιστη που δυστυχώς υπάρχει και σήμερα.
      Κλείνοντας, λοιπόν, θεωρώ ότι εκείνο που θα πρέπει να μας προβληματίσει είναι εάν το συζητούμενο σήμερα νομοσχέδιο επιλύει τα δημογραφικά προβλήματα και εάν επιλύει το πρόβλημα που υπάρχει στην ελληνική κοινωνία. Σαφώς και δεν το επιλύει, αλλά θα πρέπει να δεχθούμε ότι κινείται πάντα προς τη σωστή κατεύθυνση με σκοπό να υποβοηθήσει την πορεία προς το αύριο της ελληνικής οικογένειας, προβλέποντας στο μέτρο του δυνατού και τα μελλοντικά της προβλήματα.
      Εδώ θα μου επιτρέψετε να πω ότι αυτή ήταν και η μόνη διαφοροποίηση που ακούστηκε από την πλευρά της Αντιπολίτευσης η οποία τόσο στην επιτροπή όσο και εδώ, αγωνιωδώς αναζητούσε να βρει αρνητικά στοιχεία στο νομοσχέδιο και δεν τα έβρισκε γιατί δεν υπήρχαν. Αντ’ αυτού, η γνωστή επωδός: «Γιατί δεν το κάνατε πιο νωρίς, γιατί δεν είναι περισσότερα τα μέτρα, γιατί είναι αποσπασματικά, γιατί δεν δίνετε περισσότερα;». 
      Δεν είναι αλήθεια υποκριτικό να υποστηρίζετε ότι έπρεπε μέσα σ’ αυτά τα δύο χρόνια να επιλύσουμε όλα αυτά τα προβλήματα, όταν εσείς για χρόνια ολόκληρα, ενώ είχατε στα χέρια σας ένα ομόφωνο πόρισμα της διακομματικής επιτροπής, δεν κάνατε τίποτε απολύτως και είχατε κλείσει και μάτια και αυτιά προς αυτήν την κατεύθυνση; Νομίζω πως λίγη αυτοκριτική δεν βλάπτει. 
      Κλείνοντας, θα ήθελα να πω πως θεωρώ ότι οι στόχοι που θέτει το νομοσχέδιο και θετικοί και άμεσα υλοποιήσιμοι είναι, δίνοντάς μου το δικαίωμα να υποστηρίξω ότι προδιαγράφουν κάτω από ορισμένες άλλες προϋποθέσεις ένα καλύτερο αύριο για την ελληνική οικογένεια. 
      Επομένως, θεωρώ πως είναι μία πρώτης τάξεως ευκαιρία για να υπερψηφιστεί το νομοσχέδιο απ’ όλες τις πλευρές συμβάλλοντας μ’ αυτόν τον τρόπο και στο βαθμό που του αναλογεί στην καλύτερη αντιμετώπιση του δημογραφικού μας προβλήματος.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Η συνάδελφος κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      «Ενίσχυση της οικογένειας και άλλες διατάξεις». Ένα νομοσχέδιο με βαρύγδουπο τίτλο που γεννά προσδοκίες, και με περιεχόμενο που προσγειώνει απογοητευτικά. Ώδυνεν όρος και έτεκεν μύν. 
      Αναζητά ο προλαλήσας συνάδελφος αρνητικά στο νομοσχέδιο και δεν βρίσκει; Παρά τους ισχυρισμούς στην εκτενέστατη εισηγητική έκθεση, δυστυχώς απουσιάζει η φιλοσοφία μιας ολοκληρωμένης πρότασης για τη στήριξη της οικογένειας. Λείπει ένα οργανωμένο πλαίσιο μέτρων που θα δώσει «ανάσα» στη λειτουργία της ελληνικής οικογένειας, όπως λείπουν οι συγκεκριμένες ρυθμίσεις που συνιστούν μία υπεύθυνη κοινωνική πρόταση, ένα σύγχρονο μοντέλο πρόνοιας για τη στήριξη της οικογένειας. Αντ’ αυτών παρατηρείται ένας αποσπασματικός τρόπος προσέγγισης των προβλημάτων της οικογένειας στο συζητούμενο νομοσχέδιο.
      Ενώ το δημογραφικό πρόβλημα είναι οξύτατο στη χώρα μας, ενώ τα σχετικά στοιχεία της έκθεσης της Επιτροπής της Ευρωπαϊκής Ένωσης είναι άκρως ανησυχητικά, το νομοσχέδιο περιορίζεται σε οριακές και ασήμαντες ενισχύσεις που δεν αντιμετωπίζουν ουσιαστικά το δημογραφικό πρόβλημα.
      Η Κυβέρνηση της Νέας Δημοκρατίας φαίνεται πως δεν κατανοεί ότι το δημογραφικό πρόβλημα δεν μπορεί να αντιμετωπιστεί με επιμέρους πολιτικές. Είναι τυχαία η επιμήκυνση της παραμονής των νέων στην οικογένειά τους; Είναι τυχαίο ότι προβληματίζονται έντονα στο να αποφασίσουν να δημιουργήσουν δική τους οικογένεια; Είναι τυχαίο ότι το όριο ηλικίας τέλεσης γάμων για τους νέους και τις νέες συνεχώς αυξάνεται στη χώρα μας; Είναι τυχαίο ότι τα ζευγάρια σήμερα προτιμούν να κάνουν ένα, το πολύ δύο παιδιά λόγω αδυναμίας να ανταποκριθούν στις ανάγκες της ανατροφής τους; 
      Η Κυβέρνηση της Νέας Δημοκρατίας δεν αντιλαμβάνεται ότι ολόκληρη η πολιτική της υπονομεύει στην πραγματικότητα το θεσμό της οικογένειας;
      Η καταβαράθρωση του αγροτικού εισοδήματος, η αντιλαϊκή εισοδηματική πολιτική, η μείωση στην ουσία μισθών και συντάξεων, η εκτίναξη της ακρίβειας στα ύψη, η αποβιομηχάνιση, η αύξηση –ναι, η αύξηση- της ανεργίας, αλλά και οι περίφημες μεταρρυθμίσεις της Κυβέρνησης, η απελευθέρωση του ωραρίου, οι περικοπές των υπερωριών, η υπονόμευση των συλλογικών συμβάσεων, διερωτήθηκε σοβαρά η Κυβέρνηση πόσο επιβαρυντικά λειτουργούν στη λειτουργία της οικογένειας, πόσο αυξάνουν τις ανασφάλειες που νιώθουν οι νέοι μας, πόσο ανασταλτικά λειτουργούν στη ζωή και στις αποφάσεις των νέων μας;
      Επίσης, η αποδόμηση του κράτους πρόνοιας, η απουσία ενδιαφέροντος δημιουργίας περαιτέρω κοινωνικών υποδομών, η απουσία προστασίας της μητρότητας, μόνο θετικές προϋποθέσεις δεν δημιουργούν για να μπορέσουν οι νέοι και οι νέες να ανταποκριθούν στις ανάγκες που απαιτεί σήμερα η δημιουργία οικογένειας. Αντιθέτως, πλήττουν ευθέως την οικογένεια. 
      Δεν μπορεί, επίσης, κανείς στο συγκεκριμένο νομοσχέδιο να μην επισημάνει τις διατάξεις που περιέχει για τις οικογένειες με τρία παιδιά. Ηχεί καθαρά στα αυτιά όλων η ρητή δέσμευση του κ. Καραμανλή στις προγραμματικές δηλώσεις: «Είναι απόφασή μας να προχωρήσουμε στο χαρακτηρισμό ως πολύτεκνης της οικογένειας με τρία παιδιά».
      Πώς υλοποιείται αυτή η δέσμευσή σας, κύριε Καραμανλή; Με τις περιορισμένες αναιμικές και ασαφείς διατάξεις του νομοσχεδίου; Αυταπατάσθε, εάν το πιστεύετε. Αλλά είμαι σίγουρη ότι δεν το πιστεύετε. Γι’ άλλη μια φορά, λοιπόν, αναντιστοιχία λόγων και έργων. Άλλη μια απόδειξη πολιτικάντικης προεκλογικής τακτικής της Νέας Δημοκρατίας για υφαρπαγή της ψήφου των οικογενειών αυτών. Πόσο έντονα θυμίζει αυτή η αντιμετώπιση της δέσμευσης του κ. Καραμανλή για χαρακτηρισμό ως πολύτεκνης της οικογένειας με τρία παιδιά, την άλλη αντίστοιχη περίπτωση με τους συμβασιούχους, όπου χιλιάδες εργαζόμενοι εξαπατήθηκαν.
      Μία σοβαρή αντιμετώπιση του ζητήματος πιστεύουμε ότι απαιτεί την εξομοίωση των τρίτεκνων με τους πολύτεκνους με πριμοδότηση των ενισχύσεων ανάλογα με τον αριθμό των παιδιών. Αλλιώς, με τις ρυθμίσεις του νομοσχεδίου πυροδοτείται ακόμα και κοινωνική σύγκρουση μεταξύ τριτέκνων και πολυτέκνων. Αλλά δεν θα είναι η πρώτη φορά. Η Κυβέρνηση της Νέας Δημοκρατίας έχει αποκτήσει ειδικότητα να δημιουργεί συγκρουσιακές καταστάσεις μεταξύ κοινωνικών ομάδων, όπως με τις ρυθμίσεις στο εργασιακό, στο ασφαλιστικό και στις Δ.Ε.Κ.Ο., όπως με την προκήρυξη για τους συμβασιούχους κ.λπ..
      Αγαπητοί συνάδελφοι, είναι εμφανές ότι το συγκεκριμένο νομοσχέδιο είναι ανεπαρκές για τον μεγάλο και αναγκαίο στόχο ενίσχυση της οικογένειας. Παρά τις κάποιες επιμέρους θετικές διατάξεις του –παραδείγματος χάρη, αυτή που προβλέπει την κωδικοποίηση της ισχύουσας για την πολύτεκνη οικογένεια νομοθεσίας- τις οποίες και θα ψηφίσουμε, δεν δίνει ουσιαστικές λύσεις και περιορίζεται σε κινήσεις επικοινωνιακού εντυπωσιασμού.
      Ως ΠΑ.ΣΟ.Κ., πιστεύουμε ότι αποτελεί εθνικό ζήτημα να διαμορφωθεί άμεσα συνολική πολιτική για το δημογραφικό και με μέτρα που να ενισχύουν σοβαρά τα νέα ζευγάρια, την εργαζόμενη μητέρα και τις οικογένειες ακόμα και με ένα παιδί. Γι’ αυτό και απόφασή μας είναι να προχωρήσουμε σε κατάθεση πρότασης νόμου με δέσμη προτάσεών μας για το μεγάλο αυτό ζήτημα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κυρίες και κύριοι συνάδελφοι, ζήτησα να πάρω το λόγο για να ενώσω κι εγώ τη φωνή με όλους τους συναδέλφους που εντοπίζουν ότι αυτή η κίνηση της Κυβέρνησης είναι μία κίνηση η οποία εξυπηρετεί μόνο τον εντυπωσιασμό, είναι μία κίνηση η οποία είναι ένα επικοινωνιακό τρικ, με το οποίο προσπαθεί να διασκεδάσει μία λαίλαπα μέτρων που κυριολεκτικά εξελίχτηκε στη διετία σε βάρος της ελληνικής οικογένειας.
      Ποιο είναι το πρόβλημα, λοιπόν; Συζητάμε σήμερα για ένα θέμα που έπρεπε να είναι το μεγάλο θέμα προσανατολισμού του εθνικού Κοινοβουλίου για την αντιμετώπιση του δημογραφικού προβλήματος. Ένα ζήτημα δηλαδή, στο οποίο έπρεπε να ενώναμε τις δημιουργικές μας σκέψεις για να διαμορφώσουμε τους όρους και τις προϋποθέσεις, ώστε η Ελλάδα να απαντήσει έγκαιρα στο πρόβλημα της γήρανσης του πληθυσμού.
      Η Νέα Δημοκρατία δεν θέλει να συζητήσει γι’ αυτό, γιατί έχει θυσιάσει τους ανθρώπους στις δυνάμεις της αχαλίνωτης αγοράς, στις ακραίες δυνάμεις της αγοράς. Όλα τα μέτρα που έχει πάρει δύο χρόνια τώρα πλήττουν ευθέως την ελληνική οικογένεια, πλήττουν ευθέως κάθε νέο ζευγάρι, πλήττουν ευθέως την επιθυμία της κάθε οικογένειας να κάνει περισσότερα παιδιά, να μπορέσει να ανταποκριθεί με μεγαλύτερη αισιοδοξία στο μέλλον. 
      Πρόκειται, λοιπόν, για ένα νομοσχέδιο που ενώ φαίνεται ότι θέλει να ενισχύσει την οικογένεια, είναι ψευδεπίγραφο γιατί η ανασφάλεια κυριαρχεί παντού. Η Νέα Δημοκρατία δεν είναι αυτή που απελευθέρωσε το ωράριο; Ποιο νέο ζευγάρι –που ο άντρας και η γυναίκα θα χρειάζεται το πρωί, το μεσημέρι και το βράδυ να πηγαίνουν στη δουλειά- είναι αποφασισμένο να φτιάξει μεγάλη οικογένεια; Ποιο νέο ζευγάρι θέλει να μεγαλώσει παιδιά κάτω απ’ αυτές τις συνθήκες, όταν στο χρόνο της καθημερινότητας τον κυνηγάνε για να συμπληρώσουν τα προσδοκώμενα προς το ζην; 
      Η Νέα Δημοκρατία δεν είναι που άνοιξε άνευ όρων την πόρτα του ασφαλιστικού και δημιούργησε ανασφάλεια σε κάθε εργαζόμενο για το μέλλον του; Αυτή δεν είναι που διακυβεύει την αλληλεγγύη των γενεών; 
      Η Νέα Δημοκρατία δεν είναι αυτή που στα δύο χρόνια δημιούργησε τα τριτοκοσμικά μεροκάματα πάνω στα οποία επιχειρεί να συγκρίνει τη χώρα μας με τις χώρες τύπου Κίνας και τύπου Ινδίας; 
      Η Νέα Δημοκρατία και ο Πρωθυπουργός ο κ. Καραμανλής δεν είναι αυτός που έλεγε ότι τα ολοήμερα σχολεία είναι «πάρκινγκ για παιδιά» και σήμερα στην ουσία τα υπονομεύει; Πώς ένα ζευγάρι θα επενδύσει στα παιδιά και στο μέλλον τους, όταν τρέχει όλη μέρα στη δουλειά και την ίδια ώρα υπονομεύεται το ολοήμερο σχολείο, οι παιδικοί σταθμοί κ.ά.;
      Η Νέα Δημοκρατία δεν είναι αυτή που δεν χρηματοδοτεί τους δήμους για να λειτουργήσει το «Βοήθεια στο Σπίτι», να λειτουργήσει ο σχολικός τροχονόμος, να λειτουργήσουν μια σειρά από κοινωνικές δράσεις μέσα από τις οποίες θα μπορούσε να στηριχθεί μια οικογένεια; 
      Σ’ όλα αυτά υπάρχουν περικοπές πόρων που οφείλονται –υποτίθεται- στο όνομα της απογραφής για την οποία, όπως ξέρετε όλοι, πρόσφατα η Νέα Δημοκρατία έφαγε το μεγαλύτερο χαστούκι αναξιοπιστίας από την Ευρωπαϊκή Ένωση. 
      Το ερώτημα είναι: Ποιος νέος, ποια νέα θα ήθελαν να δημιουργήσουν οικογένεια κάτω απ’ ένα τέτοιο καθεστώς ανασφάλειας; 
      Τι κάνει, λοιπόν, η Νέα Δημοκρατία; Έρχεται και λέει: «Εγώ θέλω να ενισχύσω την οικογένεια και θα δώσω 2.000 ευρώ σε κάθε γέννηση από 1.1.2006». 
      Το μέτρο εξαγγέλθηκε ότι θα εφαρμοστεί από την αρχή ανάληψης της κυβερνητικής ευθύνης. Δεν το κάνει όμως, η Νέα Δημοκρατία. Αρνείται. Εκεί δεν έχει χρήματα, δεν φτάνει ο προϋπολογισμός. Αλλά να κάνει φοροαπαλλαγές στην κερδοφορία των τραπεζιτών, μπορεί και να τις κάνει. Για τις νέες οικογένειες που πρέπει να τις ενισχύσει άμεσα, όπως προτείναμε στην Επιτροπή της Βουλής, δεν θέλει να το κάνει.
      Έρχεται, επίσης, και λέει: «Θα απαλλάξω τα αυτοκίνητα από τους δασμούς σταδιακά». Γιατί; Γιατί δεν έχει –λέει- πόρους, δεν πάει καλά η οικονομία, μέχρι να σταθεροποιηθεί η οικονομία. Αλλά να δώσει, στην ουσία, καινούργια μπόνους ενισχύσεων σε μια σειρά «γαλάζιων» επιχειρηματιών, μπορεί να το κάνει. 
      Πώς είναι δυνατόν στο ένα να βρίσκει τα ταμεία πλούσια και στο άλλο να βρίσκει τα ταμεία άδεια; Αυτό, λοιπόν, δείχνει την αποσπασματικότητα, αλλά δείχνει και την έλλειψη αξιοπιστίας. Εγώ δεν πιστεύω ότι θα επιβαρυνόταν πάρα πολύ ο προϋπολογισμός αν ανταποκρινόταν η Νέα Δημοκρατία στις προτάσεις μας και τουλάχιστον αυτά τα μέτρα να ίσχυαν καθολικά από την ημέρα που ανέλαβε την Κυβέρνηση, αφού ήταν προεκλογικές της δεσμεύσεις.
      Τι έκανε όμως; Έκανε κάτι χειρότερο. Αντί γι’ αυτά, έφτιαξε μια ομάδα τριτέκνων –τους οποίους ούτε πολύτεκνους τους ονομάζει ούτε κάτι άλλο- και τη βάζει σε αντιπαράθεση με τους πολύτεκνους. 
      Τελικώς, αυτό το νομοσχέδιο το αμφισβητούν και οι τρίτεκνοι στην ουσία και οι πολύτεκνοι και απλώς όλοι περιοριζόμαστε να χαρακτηρίσουμε θετικά κάποια άρθρα.
      Αυτή, λοιπόν, η λογική, το να βάζουμε δηλαδή τις επιμέρους κοινωνικές ομάδες να συγκρούονται μεταξύ τους, πέραν του ότι υπονομεύει την κοινωνική συνοχή, πέρα από το ότι δεν δίνει καμία προοπτική προσανατολισμού και ελπίδας για το προς τα πού πρέπει να κινηθεί η ελληνική κοινωνία, είναι μία λογική βαθιά διχαστική, είναι μία λογική που δεν υπακούει σε κανέναν κανόνα ανθρωπισμού, σε καμία αξία πολιτισμού. Είναι μία λογική βαθύτατα διχαστική και γι’ αυτό σας κατηγορούμε.
      Θα ήθελα τώρα να σχολιάσω και λίγο τα μέτρα που προτείνετε. Τα μέτρα σας, όπως σας είπε και η εισηγήτριά μας κυρία Χριστοφιλοπούλου, είναι οριζόντια. Έτσι θα αντιμετωπιστεί το δημογραφικό πρόβλημα; Έτσι θα δοθούν κίνητρα; Δηλαδή, ίδιες ανάγκες στήριξης έχει μία οικογένεια η οποία έχει χαμηλά εισοδήματα και έχει ανάγκη να σπουδάσει το παιδί, να βρει δουλειά, να του παράσχει τις πρώτες βοήθειες, για να μπορεί να ανταποκριθεί σε έναν κόσμο ανταγωνιστικό και ίδια ανάγκη έχει μια πλούσια οικογένεια; Όλοι στον ίδιο κουβά; Και αυτή είναι η πολιτική της δεκαετίας του 2000; 
      Είναι σοβαρή πολιτική αυτή να ισοπεδώνουμε τις κοινωνικές ομάδες; Ίδιες ανάγκες έχει μια μέση τάξη, ίδιες ανάγκες έχει μια φτωχή τάξη; Ίδιες ανάγκες έχει η περιφέρεια, ίδιες ανάγκες έχει η πόλη για να συντηρηθεί μια οικογένεια και ένα νέο παιδί; Ή απλώς θέλουμε να τα κάνουμε όλα αυτά ως ένα ρουσφετολογικό μηχανισμό για να τακτοποιήσουμε κάποιους σε δουλειές; Μα, ούτε αυτούς τακτοποιείτε. 
      Γι’ αυτό, λοιπόν, εμείς σας είπαμε κάτι πολύ ξεκάθαρο, το οποίο σας το προτείνουμε και τώρα. Αν πραγματικά εννοείτε ότι θέλετε να συμβάλετε στην αντιμετώπιση του δημογραφικού προβλήματος, ελάτε μαζί να δημιουργήσουμε μια διακομματική επιτροπή, να βγάλουμε κοινά συμπεράσματα και πάμε μαζί να τα υλοποιήσουμε. Η χώρα μας δεν έχει ανάγκη από τέτοιες εικονικές πρωτοβουλίες, δεν έχει ανάγκη από επικοινωνιακά τρικ. Έχει ανάγκη από πρωτοβουλίες, οι οποίες θα στηρίξουν το μέλλον της νέας οικογένειας, το μέλλον της ελληνικής κοινωνίας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Τελικά, δεν κατάλαβα το ψηφίζετε ή δεν το ψηφίζετε το νομοσχέδιο επί της αρχής;
      ΘΕΟΧΑΡΗΣ ΤΣΙΟΚΑΣ: Το καταψηφίζουμε, βεβαίως. 
      ΠΡΟΕΔΡΕΥΩΝ (Ιωάννης Τραγάκης):  Μάλιστα.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, το νομοσχέδιο που συζητείται και ψηφίζουμε σήμερα με τίτλο «Ενίσχυση της οικογένειας και άλλες διατάξεις», είναι ένα νομοσχέδιο που καλύπτει θέματα γενικής πολιτικής της Κυβέρνησης. Το εισηγείται, βεβαίως, το Υπουργείο Υγείας και το υποστηρίζει ο νέος Υπουργός Υγείας σαράντα ημέρες μετά την ανάληψη των καθηκόντων του. Και είπε ο κύριος Υπουργός στην ομιλία του από την πρώτη μέρα συζήτησης στη Βουλή ότι αυτό το νομοσχέδιο είναι ένα θετικό βήμα, δεν είναι όμως άλμα.
      Δυστυχώς, κύριε Υπουργέ, δεν είναι ένα βήμα προς τα μπροστά. Είναι ένα άλμα προς τα πίσω για την πολιτική μας ζωή, γιατί μας οδηγεί πάλι στην εποχή του Δεληγιάννη, την εποχή δηλαδή που μπορούμε προεκλογικά να τάζουμε τα πάντα και μετεκλογικά να τα αναιρούμε. Και όχι μόνο να τα αναιρούμε, αλλά να το βαφτίζουμε ότι κάτι κάνουμε για να περνάει ο καιρός και να βρίσκουμε αφορμές και άλλοθι.
      Θα σας δώσω πολλά στοιχεία πάνω σ’ αυτό, γιατί θεωρώ το θέμα της αναξιοπιστίας αυτής της Κυβέρνησης το σημαντικότερο και απ’ αυτά τα μέτρα που είναι θετικά και ψηφίζονται και από το μεγάλο θέμα, το εθνικό θέμα του δημογραφικού που συζητάμε σήμερα.
      Ο κύριος Υπουργός ήρθε εδώ για να υποστηρίξει το νομοσχέδιο, αφού πριν λίγες μέρες έδωσε μια γενική συνέντευξη Τύπου για όλα τα θέματα του Υπουργείου Υγείας και απομυθοποίησε τον προηγούμενο Υπουργό. Επιβεβαίωσε τη δική μας σταθερή  θέση ότι αυτά τα δυο χρόνια ήταν δυο χρόνια χαμένα για την υγεία, γιατί τώρα φαίνονται τα προβλήματα, γιατί ο κύριος Υπουργός ήθελε να δείξει ποιος φταίει γι’ αυτά τα προβλήματα και τα μετέφερε στον προηγούμενο. Και βεβαίως, το αξίωμα ότι η επικοινωνιακή πολιτική μπορεί να καλύψει τα πάντα και για πάντα δεν ισχύει. Έρχεται η ώρα που όλα αποκαλύπτονται. Το κουκούλωμα έχει χρονικό όριο. 
      Ήρθε ο κύριος  Υπουργός εδώ, αφού ανακάλεσε -και σωστά- μια υπουργική απόφαση, μια ανάθεση του προηγούμενου Υπουργού που δυστυχώς είχε υπογραφεί την τελευταία μέρα της θητείας του στο Υπουργείο, την 14η Φεβρουαρίου 2006, που έκανε ανάθεση 33.000.000 ευρώ σε εταιρεία catering για την κάλυψη των αναγκών των νοσοκομείων της δεύτερης Δ.Υ.Π.Ε. Αττικής, ένα θέμα που το βγάλαμε εμείς, έντεκα Βουλευτές του ΠΑ.ΣΟ.Κ.. Και χαιρόμαστε που ο κύριος Υπουργός δέχτηκε και το αναίρεσε και το ανακάλεσε. 
      Έρχεται βεβαίως ο κύριος Υπουργός εδώ, ενώ υποβόσκει ένα θέμα πολύ σημαντικό –και σήμερα καταθέσαμε ερώτηση- όπου καταστρατηγείται το αξιοκρατικό της σειράς για ειδίκευση των γιατρών στη χώρα μας, μέσω μιας συνέντευξης «ρουσφετολογικής» στο «ΕΡΡΙΚΟΣ ΝΤΥΝΑΝ». Η υπουργική απόφαση εκδόθηκε κυκλοφορεί ετοιμάστηκε να εφαρμοστεί. 
      Και έρχεται ακόμη εδώ, σε μια στιγμή που δεν ξέρω αν μπόρεσε να ενημερωθεί για το πώς διοικούνται τα νοσοκομεία. Φαίνεται ότι η πολιτική της Κυβέρνησης της Νέας Δημοκρατίας είναι ότι μπορεί ένας εισαγγελέας να διοικήσει τα νοσοκομεία. Μα, τότε καταργήστε, κύριοι της Νέας Δημοκρατίας, τις διοικήσεις για να μην πληρώνετε και τόσα λεφτά. Βάλτε τους εισαγγελείς να ελέγχουν τους πάντες. Μα, η διοίκηση θα ελέγξει τους πάντες και θα στείλει στον εισαγγελέα, όποια περιστατικά χρήζουν δικαστικού ελέγχου. 
      Θεωρούμε πάντως τα πρώτα βήματα του κυρίου Υπουργού θετικά. Εμείς  πιστεύουμε ότι το θέμα της υγείας δεν είναι θέμα αντιπαράθεσης για την αντιπαράθεση. Είναι εθνικό θέμα. Άλλοι ήταν αυτοί που έκαναν «πολιτική κατσαρίδας». Βεβαίως ο κ. Αβραμόπουλος τότε δεν ήταν στη Νέα Δημοκρατία , δεν ήταν και στη Βουλή. 
      Το θέμα της αναξιοπιστίας, όμως, με το οποίο ξεκίνησα την ομιλία μου και το οποίο θέλω να στοιχειοθετήσω, δεν στηρίζεται μόνο στο τι λέει το πρόγραμμα της Νέας Δημοκρατίας, παραδείγματος χάρη για τις τρίτεκνες οικογένειες, ούτε ακόμα και σ’ αυτό που είπε ο σημερινός Πρωθυπουργός και τότε αρχηγός της αξιωματικής αντιπολίτευσης σε πάρα πολλές ανοιχτές ομιλίες του. Συγκεκριμένα είπε: «Θα κάνω τους τρίτεκνους, πολύτεκνους». 
      Υπάρχει  ένα ακόμα πειστήριο, κύριε Υφυπουργέ. Το υπογράφετε και σεις. Είναι μια πρόταση νόμου που καταθέσατε στις 17 Δεκεμβρίου 2002. Τι λέτε σ’ αυτή την πρόταση νόμου; Λέτε –θα καταθέσω άλλωστε όλη αυτή την αλληλογραφία, υπάρχει άλλωστε στη Βουλή αφού κατετέθη- ότι η οικογένεια που έχει τρία παιδιά ονομάζεται πολύτεκνη οικογένεια. Και διευρύνεται έτσι και η πίτα, για να μπορεί η τρίτεκνη οικογένεια να απολάβει αυτών που απολαμβάνει η πολύτεκνη ως τώρα. Την υπογράφει όλος ο κοινωνικός τομέας τότε της Νέας Δημοκρατίας, με πρώτο τον τότε Γραμματέα της Κοινοβουλευτικής Ομάδας, το Δημήτρη Σιούφα, η δεύτερη υπογραφή είναι του κ. Νικήτα Κακλαμάνη, η τρίτη είναι του κ. Παπανικολάου, η τέταρτη είναι της κ. Φάνης Πετραλιά, η πέμπτη είναι του κ. Γιαννόπουλου, η έκτη είναι η δική σας και υπάρχουν και πάρα πολλές άλλες. Θα το καταθέσω αυτό στη Βουλή, για να δείτε τι λέγατε τότε και τι κάνετε τώρα. Γιατί θεωρούμε αυτό το θέμα της αναξιοπιστίας τεράστιο. 
      Τι κάνετε τώρα; Τίποτε απ’ αυτά που λέγατε τότε. Εμείς θα σας πούμε πώς αντιμετωπίζεται το δημογραφικό και η τρίτεκνη οικογένεια ή για το πώς θα έχουμε πολύ περισσότερες γεννήσεις, ένα δύσκολο εθνικό πρόβλημα, για το οποίο δεν είμαστε περήφανοι για όλα αυτά που κάναμε τα τελευταία χρόνια. Αλλά αυτό είναι ένα άλλο θέμα. Τώρα μιλάμε για σας. 
      Τι  κάνετε τώρα; Κάνετε τριών ειδών παρεμβάσεις. Η πρώτη παρέμβαση δεν έχει καμία βάση. Δεν θέλω να θεωρήσω ότι είναι αστείες διατάξεις, αλλά δεν έχουν καμία βάση. Παραδείγματος χάρη, λέτε ότι όποιος έχει τρία παιδιά δεν θα πηγαίνει στρατιώτης. Ε, δεν υπάρχουν τέτοιοι. Αν υπάρχει κάποιος θα είναι ένας στο εκατομμύριο.
      Δεν υπάρχει αντικείμενο, δεν είναι κίνητρο, όπως και κάποιες προσλήψεις που κατά προτεραιότητα εντάσσονται μαζί ή στο ίδιο ποσοστό με τους πολύτεκνους και συνυπολογίζονται με τους πολύτεκνους. Δηλαδή, δεν υπάρχει καμία πιθανότητα κανένας τρίτεκνος να προσληφθεί. Γιατί τις βάλατε αυτές τις διατάξεις; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπάρχουν και άλλες…
       ΕΚΤΟΡΑΣ ΝΑΣΙΩΚΑΣ: Θα σας πω για τις άλλες. Έχετε ξεχωρίσει μερικά, κύριε Υφυπουργέ, έχετε, όμως, και κοινές. 
      Υπάρχει και ένα δεύτερο, για το οποίο θεωρούμε ότι μάλλον δεν έχουν βάση ή, αν έχουν βάση, το όφελος είναι ελάχιστοι. Τι βάλατε; Το τέλος ταξινόμησης του πρώτου αυτοκινήτου. Αυτό τι σημαίνει; Θα υπάρξει κάποιο βοήθημα. Όμως, αφού γνωρίζουμε ότι αυτό με βάση την εναρμόνιση της Οδηγίας θα γίνει και στην Ελλάδα για όλους, άρα πώς είναι προτεραιότητα για τους τρίτεκνους; 
      Βεβαίως, έχουμε και κάποιες προσλήψεις, όπως το ποσοστό είναι ελάχιστο. Μένει, λοιπόν, ένα μόνο θετικό, που είναι τα 2.000 ευρώ για όλες τις γεννήσεις από την 1-1-2006 στα τρία παιδιά, στα τέσσερα, στα πέντε, στα έξι κ.λπ.. Καταψηφίζουμε, λοιπόν, όχι απλώς επί της αρχής, αλλά καταγγέλλουμε κιόλας την Κυβέρνηση. 
      Εδώ, κύριε Υφυπουργέ, μιλώντας νωρίτερα, ρωτήσατε: Όταν το ΠΑ.ΣΟ.Κ. έρθει στην Κυβέρνηση –γιατί θα έλθει στην κυβέρνηση, καλά το είπατε- τι θα κάνει, θα το ψηφίσει; Εμείς σας λέμε κάτι άλλο. Βάλτε τη διάταξη που είχατε στο σχέδιο νόμου σας και το ψηφίζουμε τώρα. Βάλτε τη διάταξη και εμείς την ψηφίζουμε. Καταθέτω για τα Πρακτικά την πρόταση νόμου της Νέας Δημοκρατίας για τη στήριξη των πολυτέκνων.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τι άλλαξε από την Επιτροπή; Γιατί την ψηφίσατε στην Επιτροπή; 
      ΕΚΤΟΡΑΣ ΝΑΣΙΩΚΑΣ: Ας έλθουμε τώρα στο γιατί τα κάνετε όλα αυτά. Τα κάνετε, γιατί ψάχνετε για άλλοθι. Βέβαια, η δέσμευσή σας ξεκίνησε από την τρίτεκνη οικογένεια, ενώ εσείς άλλα είπατε εδώ, άλλα είπε και ο προηγούμενος Υπουργός στην Επιτροπή. Ο κ. Αλογοσκούφης βγήκε και είπε ότι «μία δέσμευσή μας» -τις άλλες είπε ότι θα τις ικανοποιήσει- «που δεν θα την ικανοποιήσουμε είναι για τις τρίτεκνες οικογένειες». Δηλαδή, αν είναι έτσι, από τις τρίτεκνες οικογένειες και από το δημογραφικό αρχίζετε να αθετείτε; 
      Κύριε Πρόεδρε, εγώ ο ίδιος έχω τρία παιδιά και προέρχομαι από πολυμελή πολύτεκνη οικογένεια. Γνωρίζω πολύ καλά και τις δυσκολίες και πόσο σημαντικό θέμα είναι το δημογραφικό. Έχει να κάνει, όμως, με πάρα πολλές πλευρές, γιατί σήμερα έχουμε πρόβλημα γάμου, κυρίες και κύριοι συνάδελφοι. Πάρα πολλοί νέοι μας δεν παντρεύονται ή παντρεύονται και τεκνοποιούν σε πολύ μεγάλη ηλικία, αν τεκνοποιούν. Έχουμε τεράστιο πρόβλημα πρώτου και δεύτερου παιδιού. Τα δύο μαζί αποτελούν πάνω από το 85% των παιδιών που γεννιούνται και έχουμε τεράστιο πρόβλημα, γιατί είναι θέμα εισοδηματικής πολιτικής, κοινωνικού κράτους, ασφάλειας κ.λπ.. Φυσικά, έχουμε πρόβλημα τρίτου παιδιού, τέταρτου παιδιού και πάνω, που και τα δύο μαζί αποτελούν περίπου το 15% των γεννήσεων. 
      Επίσης, κρίσιμο θέμα –ας φαίνεται απλό- είναι ότι για πολλά χρόνια και ιδιαιτέρως τα δύο τελευταία χρόνια δεν έγινε απολύτως τίποτα για μονογονεϊκές οικογένειες, όπου άνθρωποι μόνοι τους αγωνίζονται να κρατήσουν το ένα παιδί και να το προσφέρουν στην υπηρεσία της πατρίδας.
      Θέλω να κλείσω, λέγοντας ότι είστε μία Κυβέρνηση αναξιοπιστίας. Λέτε άλλα προεκλογικά για να πάρετε τις ψήφους, κάνετε άλλα μετεκλογικά. Είναι ώρα, όμως, να μην παίζουμε με μεγάλες λέξεις και να καθίσουμε όλοι μαζί να δούμε πως θα αντιμετωπίσουμε ένα υπαρκτό μεγάλο εθνικό θέμα για την πατρίδα μας, όπως είναι το δημογραφικό.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, η συζήτηση αυτού του νομοσχεδίου προσφέρεται για κάποιες γενικότερες σκέψεις. Πρέπει να πούμε ότι αυτό το νομοσχέδιο ανοίγει ένα φεγγίτη στο θέμα του δημογραφικού προβλήματος της χώρας. Όμως, το δημογραφικό πρόβλημα είναι τόσο τεράστιο που νομίζω ότι θα πρέπει να υπάρχει συνέργεια όλων μας, για να μπορεί να ανοίξει η πόρτα. 
      Θα ξεκινήσω από τρεις γενικές παρατηρήσεις. Πρώτη γενική παρατήρηση: Το ομόφωνο πόρισμα της Διακομματικής Επιτροπής της Βουλής του 1991 έχει σήμερα, το 2006, ξεπεραστεί.
      Και μόνο οι δείκτες γονιμότητας που ήταν τη δεκαετία του ’80  2,21% -στην αρχή της δεκαετίας του ’90, τότε που συζητούσαμε το πόρισμα της διακομματικής, γιατί ήμουν και μέλος εκείνης της επιτροπής της Βουλής, ήταν 1,39%- και σήμερα που συζητάμε το νομοσχέδιο, ο δείκτης γονιμότητας είναι 1,27%, φθάνει ως απόδειξη, ότι πρέπει να συμφωνήσουμε σε μία νέα διακομματική επιτροπή της Βουλής, για να συζητήσουμε το δημογραφικό μας πρόβλημα. 
      Ξέρετε ποια ήταν τα συμπεράσματα εκείνης της επιτροπής, κύριοι συνάδελφοι; Το πρώτο συμπέρασμα ήταν ότι πρέπει να ενισχύσουμε το τρίτο παιδί. Φοβάμαι ότι σήμερα αυτό έχει ξεπεραστεί και πρέπει να προχωρήσουμε στην ενίσχυση του δευτέρου παιδιού. 
      Το δεύτερο συμπέρασμα εκείνης της επιτροπής ήταν να εμφυσήσουμε τη χαρά της πολυτεκνίας, διότι η τεκνοποίηση δεν εξαρτάται, ούτε από την οικονομική κατάσταση της οικογένειας, ούτε από το κοινωνικό status της οικογένειας, ούτε από τις θρησκευτικές πεποιθήσεις της οικογένειας.  Τι σημαίνει αυτό; Μπορεί να έχεις μια πλούσια οικογένεια που να μην κάνει ούτε ένα παιδί. Όχι γιατί δεν μπορεί, αλλά γιατί δεν θέλει. Ή αντιθέτως, μπορεί να υπάρχει μία οικογένεια, η οποία έχει βιοποριστικό πρόβλημα και να προχωράει σε πολλά παιδιά. Είναι καθαρά θέμα νοοτροπίας. Αυτό δείχνει ότι πρέπει να προσεγγίσουμε το πρόβλημα με άλλες πολιτικές και ότι πρέπει να δούμε πώς θα αλλάξουμε τη νοοτροπία στον Έλληνα, κάτι που σημαίνει ότι πρέπει να συζητήσουμε το δημογραφικό πρόβλημα στα σχολεία.
      Δεύτερη γενική παρατήρηση. Για να λειτουργήσουν τα μέτρα -ως κίνητρο- θετικά, κύριοι συνάδελφοι, θα πρέπει να περιέχουν, ως βάση, τη δικαιοσύνη. Άρα, οποιαδήποτε παροχή πρέπει να μοριοδοτείται κλιμακωτά. Τι προτείνω, λοιπόν; Αφού καθοριστεί, μέσα από αναλογιστική μελέτη, ο προσδοκώμενος δημογραφικός στόχος της χώρας -και αυτό σημαίνει  ότι αποφασίζουμε και τι προϋπολογισμό θα διαθέσουμε σ’ αυτόν- καθορίζουμε και αυξάνουμε τα ποσοστά που θα επιδοτηθούν, ώστε -εφόσον συμπεριλάβουμε τις νέες ομάδες μέσα στο στόχο- να μοριοδοτήσουμε το κάθε παιδί ξεχωριστά. Μία οικογένεια που έχει επτά παιδιά, είναι διαφορετικό από μία οικογένεια που έχει τρία παιδιά. Εξισώνουμε δηλαδή τους τρίτεκνους με τους πολύτεκνους και μοριοδοτούμε ανά παιδί. Διότι έτσι δεν θα πυροδοτήσουμε, ούτε συγκρούσεις ούτε αμφισβητήσεις ούτε αδικίες οι οποίες μπορούν να αναπτυχθούν μεταξύ των πολυτέκνων.
      Τρίτη γενική παρατήρηση. Πρέπει να γίνει κατανοητό ότι η ηλικιακή σφριγηλότητα μιας κοινωνίας, δημιουργεί οικονομική ανάπτυξη. Όσο πιο νεανικές είναι οι κοινωνίες, τόσο η οικονομία αναπτύσσεται με γοργούς ρυθμούς, αντιμετωπίζει προβλήματα και δημιουργεί, αν θέλετε, εκείνες τις προϋποθέσεις,  για να αναδιανέμει εισόδημα, το οποίο δημιουργεί. Δηλαδή, αυτά που ξοδεύει η πολιτεία από φόρους,  ώστε να αλλάξει τη δημογραφική σύνθεση, είναι αναπτυξιακή επένδυση που λειτουργεί πολλαπλασιαστικά, εκ των υστέρων, σε ολόκληρη την κοινωνία. Είναι δηλαδή, σαν να επιδοτούμε ένα εργοστάσιο σε ακριτική περιοχή. Όταν έχεις νέο πληθυσμό, αυτομάτως δημιουργείται μία άλλη κοινωνική  και οικονομική λειτουργία, η οποία δημιουργεί ώθηση. Και επειδή θέλω  να μιλώ με παράδειγμα, με βιωματικό λόγο, θα σας πω το εξής: Ταξιδέψαμε πρόσφατα -μια άτυπη διακομματική επιτροπή- στην Ταϊβάν. Αυτή η χώρα, της οποίας το μέγεθος είναι όσο η Πελοπόννησος και η Στερεά Ελλάδα, είναι τρίτη από απόψεως συναλλάγματος στον κόσμο, έκτη από απόψεως τεχνολογίας και δέκατη πέμπτη, από απόψεως οικονομικής ανάπτυξης, από όλες τις χώρες του κόσμου.
      Ακούστε, ποια είναι η δημογραφική της σύνθεση. Κάτω από δεκαπέντε ετών, ο πληθυσμός είναι το 21%. Στην Ελλάδα, κάτω από δεκαπέντε ετών, ο πληθυσμός είναι 14,5% . 
      Πάνω από εξήντα πέντε ετών είναι το 9%. Στην Ελλάδα είναι το 19%. Και ως προς το μέγεθος της χώρας αυτοί είναι είκοσι τέσσερα εκατομμύρια και εμείς είμαστε δέκα και μισό. Και αν δεν είχαμε τους οικονομικούς μετανάστες ή αυτούς τους μετανάστες που συμπεριλάβαμε μέσα στον κοινωνικό μας ιστό, θα ήμασταν περίπου δέκα, μπορεί και εννιάμισι. 
      Φοβάμαι λοιπόν, κύριοι συνάδελφοι, ότι πρέπει να δούμε πώς θα ενισχύσουμε πια διαφορετικά το θέμα του δημογραφικού στο δεύτερου παιδί, για να μπορεί να υπάρξει αναστροφή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Φοβάμαι ότι η κατάσταση που βρισκόμαστε χρειάζεται μέτρα συνδυαστικά τα οποία θα πρέπει να τα συναποφασίσουμε. Γι’ αυτό προτείναμε –και ξαναπροτείνω και εγώ- μία δεύτερη διακομματική επιτροπή στη Βουλή. Θα πρέπει να δούμε τι σημαίνει εθελοντισμός στην κοινωνία. Εθελοντισμός, ο οποίος έχει ανταπόκριση. Το να μπορεί η γειτόνισσα να φυλάει το παιδί. Δεν είναι κακό. Η Ελλάδα πώς μεγάλωσε,  κύριοι συνάδελφοι; Πώς η Ελλάδα έγινε αυτή που είναι σήμερα; Διότι η γειτόνισσα κοιτούσε το παιδί της γειτόνισσας. Στις μικρές πόλεις,  στο χωριό, όταν το ένα σπίτι κινδύνευε, έτρεχαν όλοι να βοηθήσουν. Χάθηκε αυτό σήμερα. Χάθηκε αυτό το δέσιμο του ιστού.
       Υποδομές: Οι υποδομές δεν πρέπει να βασίζονται μόνο στις ανελαστικές δαπάνες. Πρέπει να δούμε πώς μπορούν αυτές οι υποδομές να ενισχυθούν με ανθρώπινο δυναμικό και με άλλο τρόπο.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε μισό λεπτό.
      Υιοθεσία: Αλλαγή στη νομοθεσία μας για τις υιοθεσίες.
      Μονογονεϊκές οικογένειες: Σήμερα σχεδόν ένα 25% των οικογενειών είναι η μάνα μόνη με το παιδί ή με τα παιδιά γιατί έχουν χωρίσει οι γονείς. 
      Σύμπραξη ιδιωτικού και δημοσίων φορέων πάνω σε θέματα ωραρίου, δηλαδή να υπάρχουν τοπικά σύμφωνα μεταξύ των βιομηχανιών και των υπαλλήλων ή των εργατών που δουλεύουν  σ’ αυτές για να ενισχυθεί η οικογένεια. 
      Για όλους αυτούς τους λόγους εμείς αν προσέξατε, κύριε Υπουργέ, ψηφίζουμε από τα 16 άρθρα του νομοσχεδίου σχεδόν τα 13. Γιατί το καταψηφίζουμε επί της αρχής; Για να δείξουμε την αγωνία μας ότι το θέμα είναι τεράστιο και πρέπει εδώ να υπάρχει μία άλλη συνέγερση. Δεν μπορεί με λόγια και μεγαλοστομίες να λύσουμε το θέμα. Εσείς παίξατε πάνω στον πόνο των τριτέκνων. Έχω κάνει μία ερώτηση στην Βουλή για το θέμα των τριτέκνων καθηγητών. Ξέρετε τι απαντήσατε; Στο τέλος, αφού μου αναλύει τους νόμους ο Υφυπουργός κ. Καλός, μου λέει, για το θέμα των τριτέκνων καθηγητών μελετάμε αν θα γίνει νομοθετική ρύθμιση ανάλογα με τον προϋπολογισμό. 
      Άρα, εμείς καταψηφίζουμε επί της αρχής δηλώνοντας την αγωνία μας. Πιστεύουμε ότι το θέμα αυτό είναι πολύ μεγάλο και χρειάζεται συνέργεια όλων μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κατ’ αρχάς, θέλω κύριε Πρόεδρε, να δηλώσω πως η δημογραφική αναγέννηση της χώρας δεν είναι μία απλή υπόθεση. Ένα ευρύτερο και πολυσύνθετο θέμα δεν αφορά μόνο μία Κυβέρνηση ούτε βεβαίως μία τετραετία, ούτε μία κοινωνική τάξη. Μας αφορά όλους και είναι ένα διαχρονικό μείζον θέμα. 
      Με αυτήν την έννοια κανείς δεν θα μπορούσε να ψέξει την Κυβέρνηση για το σημερινό νομοθέτημα που συζητούμε γιατί θα μπορούσε εύκολα να μοιραστεί τις ευθύνες με τις προηγούμενες κυβερνήσεις και θα είχε όλο το δίκιο μαζί της και με τις επόμενες. Θα μπορούσε να το μοιραστεί με τον κάθε Έλληνα πολίτη το πρόβλημα, με κάθε κοινωνική ομάδα. Αν κατηγορούμε την Κυβέρνηση είναι γιατί ήταν πολύ σαφής, πολύ κατηγορηματική στις προεκλογικές της εξαγγελίες και δεσμεύσεις αλλά και στις προγραμματικές δηλώσεις του Πρωθυπουργού από τούτο το Βήμα αμέσως μετά την κατάληψη της εξουσίας από τη Νέα Δημοκρατία. 
      Ο κ. Καραμανλής για το θέμα της τρίτεκνης οικογένειας και γενικότερα το θέμα της ενίσχυσης της ελληνικής οικογένειας ήταν πολύ κατηγορηματικός και πολύ σαφής. Χρησιμοποίησε μάλιστα με πολύ παραστατικό τρόπο εκείνη τη γνωστή του φράση «καθαρά λόγια, καθαρές θέσεις, σαφείς θέσεις». Είπε λοιπόν, όπως και ο συνάδελφος κ. Νασιώκας διάβασε προηγουμένως, πως η τρίτεκνη οικογένεια γίνεται πολύτεκνη οικογένεια και εισπράττει στο εξής όλα τα ευεργετήματα της πολύτεκνης οικογένειας. Καθαρά λόγια! Καθαρές θέσεις!
      Τα αποτελέσματα όμως, κύριε Υπουργέ,  δεν είναι τόσο καθαρά και είμαι βέβαιος πως νοιώθετε άσχημα γιατί άλλα θα θέλατε να εισηγηθείτε, όχι σήμερα, από την αρχή της διακυβέρνησής σας στο Κοινοβούλιο, γιατί άλλα θα ήταν και τα δικά σας «πιστεύω».
      Σήμερα λοιπόν, με το νομοθέτημα αυτό, επιβεβαιώνετε τον κανόνα πως είστε πολύ μακριά όταν νομοθετείτε, όταν εφαρμόζετε την κυβερνητική σας πολιτική από την πρώτη μέρα που αναλάβατε την εξουσία, από τις προεκλογικές σας δεσμεύσεις και εξαγγελίες. Επιβεβαιώνετε την εκτίμηση του πολίτη πως τάξατε τα πάντα στους πάντες με μοναδικό στόχο την κατάληψη της εξουσίας. Γι’ αυτό προκαλείτε την δυσφορία στην κοινή γνώμη, την δυσφορία στους πολίτες, την κοινωνική έκρηξη και τις κινητοποιήσεις. Και σήμερα ο Κυβερνητικός Εκπρόσωπος έφθασε στο σημείο να κατηγορήσει τον Πρόεδρο του ΠΑ.ΣΟ.Κ. ότι προκαλεί τις κινητοποιήσεις, ότι βρίσκεται πίσω από τις κοινωνικές εκρήξεις, πίσω από την αναστάτωση στα πανεπιστήμια.
      Κύριε Υπουργέ, δεν μας ανήκει αυτή η τιμή, ειλικρινά σας το λέω. Ούτε τη δυνατότητα αυτή έχουμε, ούτε φυσικά και την πρόθεση. Εμείς υπερασπιζόμαστε τα δίκαια αιτήματα των κοινωνικών ομάδων, δεν τροφοδοτούμε με υπερβολές τον λαϊκισμό, γιατί θέλουμε να ασκούμε μια υπεύθυνη και αξιόπιστη Αντιπολίτευση, γιατί θέλουμε αύριο να είμαστε μια υπεύθυνη και αξιόπιστη κυβέρνηση. Άλλωστε θίγετε και τους συναδέλφους του Κομμουνιστικού Κόμματος, οι οποίοι ποτέ δεν αναγνώρισαν φιλεργατικό χαρακτήρα στην πολιτική μας, είτε είμαστε στην κυβέρνηση είτε είμαστε στην αντιπολίτευση και δεν θα θέλαμε να τους στεναχωρείτε, τουλάχιστον σε αυτά τα θέματα.
       Η τιμή ανήκει αποκλειστικά σ’ εσάς. Η πολιτική σας είναι που προκαλεί τις κινητοποιήσεις των εργαζομένων, τη δυσφορία των μικρομεσαίων στρωμάτων και των επαγγελματιών του κοινωνικού κέντρου, που τόσο επικαλεσθήκατε προεκλογικά και συνεχίζετε να επικαλείσθε και φυσικά την αναστάτωση και την έκρηξη στην εκπαιδευτική κοινότητα και ιδιαίτερα στους νέους, γιατί η ανασφάλεια και η αβεβαιότητα του παρόντος και του μέλλοντός τους είναι που τους κινητοποιεί. Σε αυτήν την ανασφάλεια και την αβεβαιότητα αν δεν απαντήσετε με πρακτικές προτάσεις, με την καθημερινή σας πολιτική και αν δεν δώσετε λύσεις και διεξόδους, τότε θα γίνει χιονοστιβάδα και θα φύγετε πριν την ώρα σας από την κυβερνητική εξουσία.
      Κύριε Πρόεδρε, δυστυχώς η Κυβέρνηση δεν σταματά εδώ. Προκαλεί και ενδοκοινωνικές αντιθέσεις, γιατί πιστεύει πως έτσι μπορεί να διαιρεί την κοινωνία με αλληλοσυγκρουόμενες κοινωνικές ομάδες και να θρυμματίζει την κοινωνική δυναμική: Εργαζόμενοι στον ιδιωτικό τομέα απέναντι στους εργαζόμενους στο δημόσιο, επαγγελματίες απέναντι στους εργαζόμενους. Το είδαμε αυτό στο θέμα του ωραρίου των καταστημάτων.
       Εδώ πάτε ένα βήμα ακόμη πιο μακριά. Δημιουργείτε και ενδοπολυτεκνικές οικογενειακές αντιθέσεις. Τρίτεκνοι κατά πολύτεκνων, πολύτεκνοι κατά τρίτεκνων. Πού θα φθάσετε με την πολιτική σας απέναντι στην ελληνική κοινωνία; 
      Το καταφέρατε και αυτό. Με το νομοσχέδιο αυτό, κύριε Πρόεδρε, γενικότερα αποδεικνύετε αυτό που όλοι οι αγορητές τόνισαν, πως η Κυβέρνηση δεν είχε σχέδιο, δεν είχε προτεραιότητες, δεν είχε κοστολογήσει, δεν είχε αξιολογήσει τις πολιτικές και τις προεκλογικές της προτάσεις και γι’ αυτό σήμερα αποδεικνύει και καταδεικνύει αυτήν τη μοναδική ανακολουθία ανάμεσα στα λόγια και στην πράξη.
      Κύριε Υπουργέ,  η Κυβέρνησή σας έδωσε όλες αυτές τις προεκλογικές υποσχέσεις, ο Αρχηγός σας, ο σημερινός Πρωθυπουργός και σήμερα βρίσκεστε πολύ μακριά από αυτές τις υποσχέσεις. Όχι μόνο δεν υλοποιείτε αυτά που προεκλογικά υποσχεθήκατε, αλλά αφαιρείτε και δικαιώματα, αφαιρείτε εισοδήματα, αφαιρείτε την αγοραστική δύναμη, μειώνετε το κοινωνικό κράτος, το όποιο κοινωνικό κράτος παραλάβατε.
      Ειδικότερα, σε δυο βασικά θέματα, με το συζητούμενο νομοσχέδιο που περιλαμβάνει υποτίθεται ενισχύσεις στην τρίτεκνη οικογένεια, όσον αφορά τις προσλήψεις στο δημόσιο, ουσιαστικά και τυπικά αφαιρείτε θέσεις και προνόμια από την πολύτεκνη οικογένεια και τα δίνετε στην τρίτεκνη οικογένεια, δημιουργώντας ενδοπολυτεκνικές, ενδοοικογενειακές κοινωνικές αντιθέσεις και συγκρούσεις. 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν ακούσατε την τροποποίηση; 
    ΙΩΑΝΝΗΣ ΜΑΓΚΡΙΩΤΗΣ: Δεν την άκουσα, κύριε Υπουργέ. Θα την δω την τροπολογία και την τροποποίηση που καταθέσατε και ελπίζω να ανταποκρίνεται στον πυρήνα της προεκλογικής σας δέσμευσης και εξαγγελίας και στο αίτημα των τριτέκνων να εξισωθούν με τους πολύτεκνους. Ελπίζω να είναι αυτή η τροποποίηση και να μην είναι φραστική για να αφυδατώσει την αντίδραση των τριτέκνων. 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σε αυτά που είπατε, κύριε συνάδελφε. Σε αυτά που μόλις είπατε, σας είπα.
    ΙΩΑΝΝΗΣ ΜΑΓΚΡΙΩΤΗΣ: Όσον αφορά στη βοήθεια για την αγορά αυτοκινήτου, εδώ απλώς προεκτείνετε την υποκρισία του ελληνικού κράτους και όλων των κυβερνήσεων, οφείλω να πω. Το υποτιθέμενο κίνητρο με την μείωση ή τον μηδενισμό του ειδικού φόρου κατανάλωσης ουσιαστικά είναι κίνητρο για να αγοράσουν αυτοκίνητο. Γιατί οι περισσότερες πολυτεκνικές οικογένειες δεν θα αγόραζαν αυτοκίνητα ειδικά μεγάλα αυτοκίνητα γιατί δεν έχουν και την οικονομική δυνατότητα. Αν συνυπολογίσουμε για αυτοκίνητο πάνω από 1600 κυβικά τον Φ.Π.Α. που εισπράττει το κράτος αλλά και τα έσοδα που έχει από την φορολογία των επιχειρήσεων που πωλούν αυτοκίνητα -τα πρόσθετα αυτοκίνητα- ουσιαστικά ο κρατικός προϋπολογισμός βγαίνει ωφελημένος από αυτήν τη διάταξη. 
    Και το τονίζω για να μην παρεξηγηθώ, είναι μια υποκρισία, υποτίθεται κίνητρο, όλων των κυβερνήσεων γενικότερα της πολιτείας απέναντι στις πολυτεκνικές οικογένειες. 
    Είναι όμως μια νοοτροπία που κατά κόρον έχετε εμφανίσει, κύριε Υπουργέ, στην κυβερνητική σας πολιτική. Άλλωστε αυτήν την πολιτική αναπτύξατε και όσον αφορά τον στεγαστικό και καταναλωτικό δανεισμό. Ουσιαστικά στήριξε την δανειακή και τεχνική ζήτηση τον προηγούμενο χρόνο και έδωσε ένα σημαντικό ποσοστό αύξησης στο Α.Ε.Π. για να ομιλείτε περί διάψευσης της Κασσάνδρας που έλεγε ότι θα έχουμε δραματική πτώση της αύξησης του Α.Ε.Π. της ανάπτυξης. Ουσιαστικά, δηλαδή, ενισχύετε την δανειακή τεχνική ζήτηση και βάζετε σε περιπέτειες και την οικονομία γενικότερα και ειδικά εδώ την τρίτεκνη οικογένεια αλλά και την οικογένεια γενικότερα. 
    Δώστε αυξήσεις στα εισοδήματα. Δώστε την δυνατότητα να αυξηθεί η πραγματική αγοραστική δύναμη των εργαζομένων και των ευρύτερων λαϊκών στρωμάτων,  στηρίξτε την μικρομεσαία επιχείρηση και τον επαγγελματία, για να υπάρξει και η στήριξη της αγοράς και η στήριξη της οικονομίας. 
    Επειδή φοβάστε την αγανάκτηση και την έκρηξη των πολυτεκνικών οργανώσεων γι’ αυτό, κύριε Πρόεδρε, η Κυβέρνηση προσπαθεί να μειώσει την δυναμική και την αποτελεσματικότητα των πολυτεκνικών οργανώσεων, μια δυναμική και αποτελεσματικότητα που την αξιοποίησε προεκλογικά η Κυβέρνηση κατά κόρον για την κατάληψη της εξουσίας.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε. 
    Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας συναδέλφων Βουλευτών. 
    Ψήφισαν συνολικά 204 Βουλευτές. 
    Για την αίτηση άρσης ασυλίας του συναδέλφου κ. Αθανάσιου Παπαγεωργίου, για την πρώτη υπόθεση του 2002, ψήφισαν:
    Υπέρ: 3 Βουλευτές.
    Κατά: 196 Βουλευτές.
    Παρών: 5 Βουλευτές.
    Συνεπώς η αίτηση της εισαγγελικής αρχής για την άρση της ασυλίας του κ. Αθανάσιου Παπαγεωργίου απορρίπτεται. 
    Για την αίτηση άρσης ασυλίας του συναδέλφου κ. Αθανάσιου Παπαγεωργίου, για τη δεύτερη υπόθεση του 2003, ψήφισαν:
    Υπέρ: 3 Βουλευτές.
    Κατά: 196 Βουλευτές.
    Παρών: 5 Βουλευτές.
    Συνεπώς η αίτηση της εισαγγελικής αρχής για την άρση της ασυλίας του κ. Αθανάσιου Παπαγεωργίου απορρίπτεται. 
    Για την αίτηση άρσης ασυλίας του συναδέλφου κ. Παναγιώτη Ρήγα ψήφισαν: 
    Υπέρ: κανείς Βουλευτής.
    Κατά: 203 Βουλευτές.
    Παρών:1 Βουλευτής. 
    Συνεπώς η αίτηση της εισαγγελικής αρχής για την άρση της ασυλίας του κ. Παναγιώτη Ρήγα απορρίπτεται. 
    (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρούνται στα Πρακτικά και έχουν ως εξής:
«ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος-Μπερνιδάκη- Άλντους Ελευθερία+Ρουσόπουλος Θεόδωρος-Βαληνάκης Ιωάννης-Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος-Κακλαμάνης Νικήτας-Βουλγαράκης Γεώργιος-Αλογοσκούφης Γεώργιος-Παυλόπουλος Προκόπιος-Γιαννάκου Mαριέττα-Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα-Σκανδαλίδης Κωνσταντίνος-Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος-Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής-Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)-Μεϊμαράκης Ευάγγελος - Βασίλειος-Παναγιωτόπουλος Παναγιώτης (Πάνος)-Παπακώστα-Σιδηροπούλου Κατερίνα-Πολύδωρας Βύρων-Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος-Βούλτεψη Σοφία-Πετραλιά-Πάλλη Φάνη-Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης-Κασσίμης Θεόδωρος-Ανδρεουλάκος Απόστολος-Καρράς Κώστας-Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων-Γείτονας Κωνσταντίνος+Κούρκουλα Ελένη-Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)-Παπαϊωάννου Μιλτιάδης+Τζουμάκας Στέφανος-Παπαρήγα Αλεξάνδρα-Κολοζώφ Ορέστης+Σκυλλάκος Αντώνιος-Αλαβάνος Αλέξανδρος-Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος-Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης-Παπαδημητρίου Ελισάβετ (Έλσα)-Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος-Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας-Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος-Γιαννάκης Μιχαήλ+Ακριβάκης Αλέξανδρος-Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος-Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος-Χρύσης Βασίλειος-Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος-Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος-Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης-ΝΟΜΟΣ ΖΑΚΥΝΘΟΥΒαρβαρίγος Δημήτριος-ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ-Σιδηρόπουλος Αναστάσιος-ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ-Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤΙΑΣΜπέζας Αντώνιος-Α΄ ΘΕΣΣΑΛΟΝΙΚΗΣΚαραμανλής Κωνσταντίνος-Γκιουλέκας Κωνσταντίνος-Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος-Ράπτη Ελένη+Καλαφάτης Σταύρος-Σπηλιόπουλος Αναστάσιος-Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή-Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος-Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος-Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος-Χριστοφιλογιάννης Δημήτρης -Τσακλίδης Ιωάννης-Εμινίδης Σάββας+ΝΟΜΟΣ ΚΑΡΔΙΤΣΗΣ Σιούφας Δημήτριος-Ταλιαδούρος Σπυρίδων-Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος-ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος-Γκερέκου Αγγελική (Άντζελα)-ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος-Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος-Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος-ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης-ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος-Χαρακόπουλος Μάξιμος+Γαρουφαλιάς Γεώργιος-Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος-Μακρή Ζωή (Ζέττα)-Σούρλας Γεώργιος-Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης-Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος-Τσαλίδης Φίλιππος-Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος-Καλός Γεώργιος -Μελάς Παναγιώτης+Σημίτης Κωνσταντίνος-Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Νικολαΐδου Βαρβάρα (Βέρα)+ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης-Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καριπίδης Αναστάσιος+Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)-Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος-ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος-Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+
ΣΥΝΟΛΟ ΨΗΦΙΣΑΝΤΩΝ		204

Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, επανερχόμαστε στη συζήτηση του νομοσχεδίου. 
    Ο κ. Αντώνιος Φούσας έχει το λόγο.
    ΑΝΤΩΝΙΟΣ ΦΟΥΣΑΣ: Ακούω συνεχώς, κυρίες και κύριοι συνάδελφοι, για πολλά νομοσχέδια αλλά και για το συγκεκριμένο ιδίως νομοσχέδιο ότι δήθεν η Κυβέρνηση φέρεται κατά υποκριτικό τρόπο. Και διερωτώμαι και ασφαλώς διερωτάται ο κάθε έλληνας πολίτης: Στ’ αλήθεια αυτή η Κυβέρνηση φέρεται κατά υποκριτικό τρόπο που έστω δίνει όσα μπορεί να δώσει στους πολύτεκνους ή εσείς του ΠΑ.ΣΟ.Κ. που επί τόσα χρόνια στην κυβέρνηση δεν δίνατε απολύτως τίποτα; Και έρχεστε τώρα να κατηγορείτε την Κυβέρνηση γιατί δίνει αυτά τα οποία βεβαίως δεν είναι όσα δικαιούνται οι πολύτεκνοι αλλά είναι πάντως αρκετά με βάση όσα μας επιτρέπει η εθνική μας οικονομία. 
      Μας κατηγορείτε ακόμα λέγοντας ότι «εσείς που φέρατε αυτό το νομοσχέδιο δεν κάνατε αυτό που είπατε προεκλογικά, δηλαδή ότι και οι οικογένειες με τρία παιδιά θα χαρακτηρίζονται πολύτεκνες». Η απάντηση είναι πολύ απλή και είναι γνωστή στον ελληνικό λαό, ότι πράγματι το κόμμα της Αξιωματικής Αντιπολίτευσης τότε είπε ότι μέσα στα τέσσερα χρόνια ασφαλώς θα εξομοιώσει και τους τρίτεκνους με τους πολύτεκνους. Επαναλαμβάνω ότι στα τέσσερα χρόνια, στο βάθος χρόνου της τετραετίας, είπε η Κυβέρνηση. Δυστυχώς όμως ούτε αυτό θέλετε να αντιληφθείτε ούτε και πολλά άλλα και εμφανίζεσθε να ασκείτε μια κριτική που δεν βρίσκει αντίκτυπο στον ελληνικό λαό, αλλά που όμως δεν είναι και βάσιμη.
      Εμείς, λοιπόν, σας λέμε ότι με βάση τις δυνατότητες της εθνικής μας οικονομίας τολμήσαμε και χαρακτηρίσαμε τις οικογένειες με τρία παιδιά τρίτεκνες. Και δεν τις χαρακτηρίσαμε απλώς αλλά δώσαμε συγκεκριμένα προνόμια και συγκεκριμένες ενισχύσεις. Και ασφαλώς, όπως έχουμε πει και όπως έχουμε δεσμευτεί θα έλθει η ώρα που θα τις εξομοιώσουμε. Αλλά την ώρα αυτή αυτό μας επιτρέπει η εθνική οικονομία. Διότι έστω όταν έλεγε ο τότε Αρχηγός της αξιωματικής αντιπολίτευσης και μετέπειτα Πρωθυπουργός ο Κώστας Καραμανλής, ότι πράγματι θα έχουν και οι τρίτεκνες οικογένειες όσα έχουν οι πολύτεκνες, δεν είχε υπ’ όψιν του την τραγική κατάσταση της ελληνικής οικονομίας. Διότι αν την είχε υπ’ όψιν ασφαλώς θα έλεγε αυτό που πράγματι κάνει.
      Ωστόσο όμως το γεγονός ότι τόσα πράγματα δίδονται με αυτό το νομοσχέδιο δεν είναι θετικό; Δεν ακούτε έστω τους ίδιους τους πολύτεκνους ότι είναι ευχαριστημένοι; Επαναλαμβάνω ότι εμείς και η Κυβέρνηση θα θέλαμε να δώσουμε περισσότερα, αλλά δεν μπορεί στη φάση αυτή να γίνει. Αλλά στο μέσο της  τετραετίας χορηγούνται αρκετά πράγματα που δεν είναι ανάγκη να τα αναφέρω τώρα, διότι και ο κύριος Υφυπουργός και ο εισηγητής μας, αλλά και οι άλλοι αγορητές μας, τα ανέφεραν.
      Θα ήθελα όμως να κάνω μια ακόμα παρατήρηση για τους αξιοτίμους συναδέλφους του ΠΑ.ΣΟ.Κ.. Δεν είναι τάχα αντιφατική η στάση σας να έρχεσθε εδώ σήμερα και προχθές να ασκείτε μια κριτική ιδιαίτερα έντονη γι’ αυτό το νομοσχέδιο, αυστηρή κριτική και να ανεβάζετε  τους τόνους, ενώ το ψηφίζετε επί της αρχής; Εκτός αν πράγματι η γραμμή που ακολουθείτε εδώ και πέντε έξι μέρες είναι «οξύνουμε τα πράγματα σε όλα τα θέματα και από εκεί και πέρα ό,τι θέλει ας γίνει».
      Επαναλαμβάνω, ότι η όξυνση την οποία τώρα έχετε εγκαινιάσει και συνεχίζετε δεν είναι μόνο ότι κάνει ζημιά στον τόπο, διότι ασφαλώς δημιουργεί πρόβλημα στον τόπο, ασφαλώς έχει ανάγκη η εθνική μας οικονομία και ο τόπος μία ήρεμη πολιτική ζωή και έναν ήρεμο πολιτικό βίο, κάτι που εσείς δεν κάνετε. Φαίνεται όμως ότι πράγματι είχατε αποφασίσει να το ψηφίσετε επί της αρχής, αλλά τώρα αποφασίζετε να σηκώσετε τους τόνους της Αντιπολίτευσης και έρχεσθε εδώ και «κεραυνοβολείτε» αυτό το νομοσχέδιο χωρίς όμως επιχειρήματα. Αυτό δίνει την εντύπωση στον ελληνικό λαό ότι δεν είσθε ούτε συνεπείς επί της αρχής σας, ούτε και αξιόπιστοι.
      Το νομοσχέδιο αυτό, πράγματι, επιχειρεί να επιλύσει σοβαρά πράγματα. Και χαίρομαι που σε ερώτηση που έκανα κατ’ ιδία με τον κύριο Υφυπουργό πήρα την απάντηση ότι τα μέτρα τα οποία λαμβάνονται τώρα θα ισχύσουν αμέσως, δηλαδή μόλις γίνει νόμος του κράτους και επομένως και για τις προσεχείς εξετάσεις όλων των σχολών.
      Άρα, αυτό το νομοσχέδιο δίνει από τώρα λύσεις σε πολύ σοβαρά πράγματα. 
      Εκτός όμως από το θέμα αυτό ακούω και μια κριτική περίεργη. Άκουσα τον κ. Μαγκριώτη προηγουμένως να λέει γι΄ αυτά  τα μέτρα -χωρίς να έχει στοιχεία – το να εισάγονται δηλαδή  20% οι πολύτεκνοι, 10% οι τρίτεκνοι στα πανεπιστήμια, ότι τάχα ζημιώνουν.  Τολμάτε να λέτε ότι τα μέτρα αυτά δεν είναι θετικά;
     Ποιος σας πιστεύει; Γιατί δεν το κάνετε εσείς μέχρι τώρα; Και τολμάτε να μας λέτε: Δώστε, κύριοι, αυξήσεις. Για να θυμηθούμε λίγο: Εσείς, όσα χρόνια ήταν στην κυβέρνηση Πρωθυπουργός ο κ. Σημίτης, δεν είναι αλήθεια ότι οι αυξήσεις που είχατε δώσει ήταν μόνο της τάξης του 1,7% μέχρι 2,4%, όταν ο προϋπολογισμός ήταν 4% και δώσατε αυξήσεις παραπάνω μόνο στις δυο προεκλογικές περιόδους; Αυτά τα ξεχνάτε; Και νομίζετε ότι αυτά δεν τα γνωρίζει ο ελληνικός λαός και δεν τα ενθυμείται; 
     Επαναλαμβάνω ότι σηκώσατε τελευταίως ιδιαίτερα υψηλούς τόνους. Ο ελληνικός λαός δεν τα θέλει αυτά και δεν τα επιδοκιμάζει. Και μη σας παρασύρουν αυτές οι δημοσκοπήσεις, τις οποίες εμείς με προσοχή τις παρατηρούμε και τις διαβάζουμε. Και ασφαλώς παίρνουμε τα μηνύματά μας, αλλά μην ξεχνάτε ότι η Κυβέρνηση μας βρίσκεται στο μέσον μιας τετραετίας και επίσης μην ξεχνάτε ότι ποτέ η δική σας κυβέρνηση στο μέσον μιας τετραετίας δεν είχε αυτά τα αποτελέσματα των δημοσκοπήσεων. Εμείς ξέρουμε πολύ καλά και ξέρουμε ότι και η Ευρωπαϊκή Ένωση εγκρίνει το πρόγραμμά μας και όλοι σας γνωρίζετε ότι το ενέκρινε. Και ξέρετε πολύ καλά ότι ο Πρωθυπουργός είχε μια μεγάλη επιτυχία στην Ευρωπαϊκή Ένωση γι’ αυτό το Κοινοτικό Πλαίσιο στήριξης. Και ο ελληνικός λαός τα γνωρίζει αυτά. Εμείς λοιπόν δεν σας παρακολουθούμε, εμείς προχωρούμε στο πρόγραμμά μας, η Κυβέρνηση προχωρά πολύ θετικά στο πρόγραμμά της και μεταξύ εκείνων που έπρεπε να ρυθμίσει και ρυθμίζει είναι και το θέμα των πολύτεκνων και των τρίτεκνων οικογενειών. 
     Είναι γνωστό ότι πράγματι το μεγάλο πρόβλημα στην πατρίδα μας είναι το δημογραφικό πρόβλημα. Αυτό το πρόβλημα το ζούμε καλύτερα εμείς, όσοι ζούμε και όσοι εκλεγόμαστε στην ελληνική περιφέρεια. Το ζήτημα είναι πολύ μεγάλο και πρέπει να αποφασίσουμε όλοι μας να υποστηρίξουμε την οικογένεια και ιδίως την οικογένεια της υπαίθρου. Και είναι επίσης γνωστό ότι, αν πράγματι το δημογραφικό πρόβλημα καθημερινώς εντείνεται, εντείνεται περισσότερο, γιατί έχει εγκαταλειφθεί η περιφέρεια, γιατί πράγματι η γυναίκα -και ορθώς- έχει βγει στην εργασία. 
     Αυτό όμως σημαίνει ότι το ελληνικό κράτος πρέπει να πάρει περισσότερα μέτρα στήριξης της οικογένειας, κάτι που και το Σύνταγμά μας στο άρθρο 21 επιτάσσει, να στηριχθεί η οικογένεια, να στηριχθεί η μητρότητα, να στηριχθεί το παιδί. Γιατί πράγματι η οικογένεια είναι το στήριγμα της κοινωνίας μας. Επίσης, η οικογένεια πρέπει να στηριχθεί με κάθε δυνατό τρόπο και είναι αλήθεια πως και η μητρότητα είναι το στήριγμα της οικογένειας, αλλά και το παιδί είναι το μέλλον της κοινωνίας μας και της πατρίδας μας.
     Θέλω να συγχαρώ το Υπουργείο για το νομοσχέδιο αυτό και θέλω ιδιαίτερα να το συγχαρώ, γιατί πράγματι άκουσε με προσοχή τις προτάσεις όλων των κομμάτων, όπως και τις προτάσεις των πολυτεκνικών συλλόγων, και τις υιοθέτησε.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Το λόγο έχει ο συνάδελφος κ. Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, κύριε Υπουργέ, είναι αλήθεια ότι το νομοσχέδιο που συζητάμε είναι αναντίστοιχο των δεσμεύσεών σας, αναντίστοιχο  των αναγκών των τριτέκνων, αναντίστοιχο των προσδοκιών που είχαν οι τρίτεκνοι εξ αιτίας των δεσμεύσεών σας, εξ αιτίας της προεκλογικής σας δέσμευσης ιδιαίτερα του Πρωθυπουργού. Είναι ένα νομοσχέδιο που ο τίτλος, το επίγραμμά του είναι αρκετά βαρύγδουπο, υπερβολικό. Οι εσωτερικές του διατάξεις δεν ανταποκρίνονται σ’ αυτό που λέει ο τίτλος, το επίγραμμά του, «για την ενίσχυση της τρίτεκνης οικογένειας». Για να είμαι ειλικρινής, δεν ανταποκρίνεται απόλυτα ή, κυριολεκτώντας περισσότερο, δεν ανταποκρίνεται ουσιαστικά. 
     Το λέω αυτό, γιατί οι ενισχύσεις που προβλέπονται σε αυτό το νομοσχέδιο είναι ουσιαστικά μηδαμινής χρησιμότητας, περιορισμένης ή και οριακής ωφέλειας για την τρίτεκνη οικογένεια. Γιατί δεν μπορεί να πει κανείς ότι είναι ενίσχυση ή μικροπαροχή τα 2000 ευρώ, που δίδονται για κάθε παιδί που γεννιέται στην οικογένεια. 
     Φυσικά, με αυτήν την παροχή δεν λύνεται το πρόβλημα της τρίτεκνης οικογένειας. Δεν είναι επίσης ουσιαστικής χρησιμότητας –παρ’ ότι θα μπορούσε κάποιος να το δεχθεί- ο ορισμός της ημέρας της πολύτεκνης οικογένειας.
    Κύριε Υπουργέ, έχουμε αμφιβολίες για τον κρατικοδίαιτο Οργανισμό Απογραφής ή Παρακολούθησης των Δημογραφικών Εξελίξεων στη χώρα μας. 
    Είναι σε θετική κατεύθυνση οι διατάξεις για την κωδικοποίηση της νομοθεσίας ή και μερικές άλλες διατάξεις. Όλες αυτές οι ρυθμίσεις είναι μερεμέτια, είναι μικροδιευθετήσεις, είναι προβλέψεις και μέτρα τα οποία κατά τη γνώμη μου δεν απαντούν στο πρόβλημα, στην αγωνία των τριτέκνων, δεν λύνουν το πρόβλημα της τριτεκνίας στη χώρα μας.
    Κύριε Υπουργέ και κύριοι συνάδελφοι της Κυβέρνησης, εάν για κάτι σας εγκαλούμε είναι η δέσμευση που είχε δώσει ο Πρωθυπουργός και η μη τήρησή της, για εξομοίωση των τρίτεκνων με τους πολύτεκνους. Αυτό είναι το κομβικό σημείο στο οποίο αναφερόμαστε. Σας εγκαλούμε, σας κριτικάρουμε και σας ψέγουμε, διότι ρητά και κατηγορηματικά είχε πει ο κύριος Πρωθυπουργός σε όλους τους τόνους ότι θα εξομοιωθούν οι τρίτεκνοι με τους πολύτεκνους. Το είδατε αυτό σε καμία διάταξη του νομοσχεδίου, κύριοι συνάδελφοι; Προφανώς όχι. Αυτό δεν γίνεται. Και όχι μόνο δεν γίνεται αυτό, δεν εξομοιώνονται, δηλαδή, οι τρίτεκνοι με τους πολύτεκνους, γίνεται το αντίθετο. Στην ουσία δημιουργούνται αντιπαραθέσεις μεταξύ των τρίτεκνων και των πολύτεκνων. Όχι μόνο δεν εξομοιώνεται η τρίτεκνη οικογένεια με την πολύτεκνη, αντίθετα καλλιεργούνται αντιθέσεις, αντιπαραθέσεις -και τις έχουμε ζήσει όλο αυτό το χρονικό διάστημα- μεταξύ των πολυτέκνων και των τριτέκνων.
    Η λύση, είναι μία: Να τηρηθεί με ρητή, κατηγορηματική διάταξη στο προκείμενο νομοσχέδιο η υπόσχεση της Κυβέρνησης και του κυρίου Πρωθυπουργού για εξομοίωση της τρίτεκνης με την πολύτεκνη οικογένεια και η επιδότηση για το κάθε παιδί που γεννιέται να δίδεται με μία αναλογικότητα. Αυτή είναι η λύση. Όλα τα άλλα είναι μερεμέτια, είναι διευθετήσεις. Δεν είναι αυτό που δεσμευτήκατε, δεν είναι αυτό που απαιτούν οι τρίτεκνοι, δεν είναι αυτό που λύνει τα προβλήματα των τριτέκνων, δεν είναι αυτό που δίνει λύση στις ανάγκες των τριτέκνων, δεν είναι αυτό που δίνει ώθηση στην επίλυση του προβλήματος της δημογραφικής κατάρρευσης στη χώρα μας. 
    Φυσικά, αυτό που ισχυριζόμαστε, επίσης, είναι ότι η προσέγγιση για την αντιμετώπιση του σοβαρότατου, εθνικής κλίμακας, προβλήματος της δημογραφικής κατάρρευσης γίνεται με αποσπασματικό τρόπο. Αυτή η νομοθετική σας πρωτοβουλία δεν συμβάλλει ουσιαστικά στην αντιμετώπιση του σοβαρού αυτού προβλήματος, ενός προβλήματος που χρήζει σύνθετης, συνολικής αντιμετώπισης, με πλέγμα μέτρων που θα απαντά στο σύνολο των προβλημάτων, κάτι που έκαναν όλες οι άλλες κυβερνήσεις.
    Πριν από λίγες ημέρες διάβασα ότι στη Σουηδία πριν από δέκα χρόνια η κάθε οικογένεια είχε φτάσει στα 0,76 –αν αυτό είναι σωστό στατιστικά- παιδιά ανά οικογένεια. Με μέτρα και πλέγμα μέτρων –συνολικά όμως- ανέκαμψε και τη δεκαετία που διατρέχουμε έχει αλλάξει και το ποσοστό παιδιών ανά οικογένεια είναι πάρα πολύ μεγάλο.
    Κύριε Υπουργέ, ξέρετε κι εσείς καλά ότι δεν αντιμετωπίζεται με ασπιρίνες το πρόβλημα της μείωσης των γεννήσεων ούτε το πρόβλημα του προσδόκιμου ορίου ηλικίας στη χώρα μας, που αυξάνεται. Προχθές διάβαζα άλλη μία έρευνα που έλεγε ότι οι γυναίκες θα ζουν –και αυτό πρέπει να το χαιρετίσουμε, είναι ευχάριστο- κατά μέσο όρο, ογδόντα πέντε χρόνια. Εμείς οι άντρες φυσικά θα ζούμε λιγότερο, μέχρι τα ογδόντα δύο, αν δεν απατώμαι.
     (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Δεν αντιμετωπίζονται, λοιπόν, ούτε τα νέα δεδομένα που εμποδίζουν την επίλυση του προβλήματος της δημογραφικής κατάρρευσης της χώρας μας, όπως η οικογενειακή κατάσταση, η εργασία, η μετανάστευση και ένα σωρό άλλα ζητήματα.
      Κύριε Υπουργέ, νομίζω ότι το μεγάλο πρόβλημα δεν είναι μόνο η αναντιστοιχία λόγων και πράξεων, δεν είναι ότι δεν τηρείτε τις υποσχέσεις σας, το μεγαλύτερο πρόβλημα είναι ο πυρήνας της οικονομικής σας πολιτικής είναι αυτός που στην ουσία ανατρέπει κάθε εξέλιξη, κάθε θετική πρωτοβουλία, ακόμα και την ίδια τη διάθεσή σας να συμβάλλετε στην τρίτεκνη οικογένεια. Αναφέρομαι  στον πυρήνα της οικονομικής σας πολιτικής, στην εισοδηματική πολιτική, στο ωράριο, σ’ όλα τα ζητήματα που επιφέρουν επιβάρυνση στον οικογενειακό προγραμματισμό, αυτά που ακυρώνουν και αποδυναμώνουν την κάθε πρόθεση και διάθεση να λύσουμε το πρόβλημα και φυσικά καθηλώνουν την κοινωνία που δεν μπορεί να αντιμετωπίσει αφ’ εαυτής το πρόβλημα της υπογεννητικότητας. 
      Νομίζω ότι χρειάζεται εθνική συμφωνία, για την οποία συναινούμε όλοι σ’ αυτήν τη χώρα. Χρειάζεται εθνική συναίνεση. Χρειάζονται συνολικά μέτρα και μέτρα εθνικής πολιτικής, θεσμικά, φορολογικά. Χρειάζεται αλλαγή της πολιτικής για να μπορέσει η οικογένεια να ατενίσει το μέλλον με βεβαιότητα, με ασφάλεια και να σκεφθεί η οικογένεια μ’ ένα παιδί ότι μπορεί να κάνει ένα ακόμη παιδί και στη συνέχεια άλλο, επειδή το κοινωνικό περιβάλλον, οι υποδομές, η προοπτική δίνουν ασφάλεια για το επόμενο παιδί. 
      Εμείς ψηφίζουμε στην ουσία το σύνολο των άρθρων ως οριακής χρησιμότητας. Καταψηφίζουμε, όμως, επί της αρχής το νομοσχέδιο για να καταδείξουμε ότι η αναντιστοιχεία των λόγων και των πράξεών σας, αυτή η μικροψυχία στη γενικότερη αντιμετώπιση του προβλήματος της οικογένειας είναι αντίθετη με τη βούληση, με τις ανάγκες των πολιτών και ιδιαίτερα των πολυτέκνων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαγεωργίου.
      Ο κ. Καραγκούνης έχει το λόγο.
      ΑΝΔΡΕΑΣ ΚΑΡΑΓΚΟΥΝΗΣ: Κυρίες και κύριοι συνάδελφοι, νομίζω ότι στην άσκηση της δημόσιας πολιτικής για την οικογένεια συναντώνται παραδοσιακά δυο είδη πολιτικής δράσης. Το ένα είναι η κοινωνική πολιτική, το άλλο είναι η δημογραφική πολιτική. Είναι δε προφανές ότι απ’ αυτές τις δύο πολιτικές,  οι ανάγκες της δημογραφικής πολιτικής υπαγορεύουν τις ανάγκες της κοινωνικής πολιτικής και όχι αντιστρόφως. Πράγματι, σε χώρες με υπερπληθυσμό, όχι μόνο δεν ασκείται κοινωνική πολιτική υπέρ των πολυτέκνων, αλλά αντίθετα παρέχονται οικονομικά και κοινωνικά αντικίνητρα για την πολυτεκνία. Στην Ελλάδα, φυσικά, όπου έχουμε υπογεννητικότητα, οι δυο πολιτικές δεν ανταγωνίζονται η μία την άλλη, αλλά αντίθετα, η δημογραφική πολιτική επηρεάζει θετικά την κοινωνική πολιτική.
      Νομίζω, όμως, ότι το συζητούμενο νομοσχέδιο διαπνέεται αυτοτελώς από μια φιλοσοφία κοινωνικής αλληλεγγύης, ανεξάρτητα από την υπηρέτηση δημογραφικών σκοπιμοτήτων. Ως πολύτεκνος αισθάνομαι ότι αυτό είναι πολιτικά και ιδεολογικά ορθό. Η ενίσχυση των πολυτέκνων δεν αποτελεί και δεν πρέπει να αποτελεί  ένα απλό εργαλείο δημογραφικής πολιτικής. Άλλωστε, αυτό απεδείχθη από τα στοιχεία που παρέθεσε ο κύριος Υπουργός στην ομιλία του. 
      Η ενίσχυση των πολυτέκνων σε επίπεδο αρχής θα πρέπει πρώτα απ’ όλα να καταδεικνύει την ετοιμότητα της πολιτείας, να ενισχύει το θεσμό της οικογένειας καθ’ εαυτόν, ανεξάρτητα από τις δημογραφικές πραγματικότητες. Η οικογένεια δεν αποτελεί απλώς έναν αριθμό. Στην Κίνα, λόγου χάρη, η πολιτική του ενός παιδιού μπορεί να ήταν επιβεβλημένη από τη δημογραφική πραγματικότητα, όμως, η διάβρωση της παραδοσιακής πολυπληθούς κινεζικής οικογένειας είχε ένα τεράστιο κοινωνικό και οικονομικό κόστος. Το αποτέλεσμά της –για να δώσω ένα παράδειγμα από το χώρο της υγείας- ήταν να μένουν πολύ συχνά μόνοι, αβοήθητοι και ανήμποροι οι γέροι γονείς στο σπίτι, σε μια χώρα που προσιδιάζει με τη δική μας, όπου παραδοσιακά, ειδικά στην επαρχία, η πρόνοια, ακόμη δε και η πρωτοβάθμια φροντίδα υγείας, ασκείτο σε επίπεδο νοικοκυριού με τη φροντίδα και τη μέριμνα των παιδιών για τους γονείς. 
      Πρώτον, λοιπόν, ιδεολογικά θεωρώ ότι το νομοσχέδιο αυτό είναι σημαντικό, γιατί διαπνέεται από μια αυτοτελή φιλοσοφία κοινωνικής αλληλεγγύης.
      Δεύτερον, καθαρά πρακτικά θεωρώ ότι αυτό το σημαντικό νομοσχέδιο δεν έρχεται εν πολλοίς να εκσυγχρονίσει ένα πεπαλαιωμένο και αναποτελεσματικό απλώς νομοθετικό πλαίσιο. Ιδιαίτερη σημασία έχει στο σημείο αυτό η διάταξη του άρθρου 9 και η κωδικοποίηση σχετικών διατάξεων, οι οποίες όπως σε τόσους άλλους τομείς της δημόσιας ζωής, λόγω πολυδιάσπασης και πολυνομίας, καθίστανται πολύ συχνά προβληματικότατες στην εφαρμογή τους.
      Επίσης σημειώνω τις προβλέψεις του νομοσχεδίου για επέκταση των προνομίων της νομοθεσίας περί πολυτέκνων και στους κοινοτικούς υπηκόους, αλλά και σε ορισμένες περιπτώσεις αλλοδαπών και προσφύγων.
      Πράγματι, στην κοινωνική πολιτική δεν πρέπει να γίνονται διακρίσεις, κύριοι συνάδελφοι, με βάση την εθνικότητα. Όπως επίσης σημειώνω την εκσυγχρονιστική αντίληψη στο θέμα του ποιος είναι πολύτεκνος, καθώς σ’ αυτή την ιδιότητα συνυπολογίζονται πλέον και τα υιοθετημένα παιδιά.
      Τέλος, θεωρώ ότι το συζητούμενο νομοσχέδιο είναι σημαντικό καθ’ όσον ρυθμίζει το θέμα της επέκτασης της πολιτικής περί πολυτέκνων και στις οικογένειες με τρία παιδιά. Αυτό είναι η ουσία, πράγμα που υπήρξε και προεκλογική δέσμευση της Νέας Δημοκρατίας. Αυτή ήταν η προεκλογική δέσμευση της Νέας Δημοκρατίας. 
      Επειδή στο θέμα αυτό ασκείται μικρόψυχη πολιτική και κριτική και παραπληροφόρηση από την Αντιπολίτευση σε σχέση με το πότε ακριβώς θα γίνει η εφαρμογή των μέτρων και αν αυτά θα επηρεαστούν από τη δημοσιονομική κατάσταση, θα ήθελα απλώς να πω ότι όλη αυτή η φιλολογία προσπαθεί να αποπροσανατολίσει από το απλό και ξεκάθαρο πραγματικό γεγονός ότι η Κυβέρνηση μας με γενναιότητα επεκτείνει την κοινωνική της πολιτική περί πολυτεκνίας και στις οικογένειες με τρία παιδιά και ότι το θέμα αυτό έχει μεγαλύτερη σημασία σε επίπεδο αρχής, παρά σε επίπεδο διοικητικών και οικονομικών λεπτομερειών, οι οποίες οπωσδήποτε θα ρυθμιστούν και θα δρομολογηθούν σε πείσμα των κακόπιστων, οι οποίοι μονίμως διαψεύδονται. Ήδη ο Υπουργός παρέθεσε μια σειρά με πολύ σημαντικές ρυθμίσεις και για τις τρίτεκνες οικογένειες.
      Θα συμφωνήσω με την πρόταση που έκαναν ορισμένοι συνάδελφοι, όπως ο κ. Παπαθεμελής και άλλοι, να ενεργοποιηθεί ξανά η ειδική επιτροπή για το δημογραφικό πρόβλημα, της οποίας προσωπικά υπήρξα μέλος και για πολλούς άλλους λόγους ακόμη.
      Να υπενθυμίσω ότι το κόστος που είχε πλέον καταμετρηθεί τότε για το τρίτο παιδί, ήταν περίπου 730.000.000.000 δραχμές. Οι κυβερνήσεις του ΠΑ.ΣΟ.Κ. χάρισαν τόσα χρόνια χρέη σε προβληματικές επιχειρήσεις. Τι να πρωτοαναφέρει κανείς; Την «Ολυμπιακή», τους συνεταιρισμούς, τις συγκοινωνίες και ουκ έστι αριθμός. Αλλά για την οικογένεια δεν έκαναν τίποτα. Εν τούτοις, όμως, όλοι οι συνάδελφοι του ΠΑ.ΣΟ.Κ. που μίλησαν, ήταν άκρως επικριτικοί, λες και απουσιάζουν από το σήμερα.
      Έχετε ιστορία, κυρίες και κύριοι συνάδελφοι του ΠΑ.ΣΟ.Κ. και μάλιστα πρόσφατη. Ούτε πολιτικά δεν εφαρμόσατε πρόταση μερίδος Βουλευτών, διακομματική πρόταση. Είχατε δε αναλάβει την υποχρέωση να εφαρμόσετε ένα πιλοτικό πρόγραμμα στα νησιά του ανατολικού Αιγαίου με ένα μικρό κόστος. Ούτε αυτό το πράξατε. Έτσι δεν είναι κύριε Πρόεδρε, που παρακολουθείτε;
      Σταματήστε, λοιπόν, να πολιτεύεστε έτσι, διότι  δεν πείθετε κανέναν. 
      Σαφώς οι συνάδελφοι ανέφεραν σήμερα εφιαλτικά δεδομένα και θα πρέπει όλοι μας να προβληματιστούμε, να ευαισθητοποιηθούμε και να επικαιροποιήσουμε το θέμα, γιατί είναι εθνικό θέμα. Δεν μπορεί να αποτελεί αυτό, θέμα κομματικής αντιπαράθεσης. 
      Γι’ αυτό, κύριε Πρόεδρε, ψηφίζω το νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καραγκούνη.
      Ο κ. Βασίλειος Οικονόμου έχει το λόγο. Απών. Διαγράφεται.
      Το λόγο έχει ο κ. Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
      Είναι γεγονός ότι από τις πολυμελείς πατριαρχικές οικογένειες της αγροτικής οικονομίας του παρελθόντος έχουμε ήδη περάσει στις ολιγομελείς πυρηνικές οικογένειες του σήμερα. 
      Κύριε Πρόεδρε, ούτε οι άνθρωποι έπαψαν να γεννούν ούτε κουράστηκαν να μεγαλώνουν παιδιά και να συντηρούν τους υπερήλικες γονείς ούτε θέλουν να περιορίζονται σε ένα μικρό κύκλο τεσσάρων ατόμων και πολύ περισσότερο δεν επιθυμούν να μονάσουν. Απλώς, χωρίς να το θέλουν, εγκλωβίστηκαν σ’ έναν τρόπο ζωής που τους υπαγορεύει το εργοστάσιο, το γραφείο, ο ξέφρενος ρυθμός μαζικής παραγωγής, οι καθημερινές δραστηριότητες, ο αχαλίνωτος καταναλωτισμός, η πληθώρα προσφοράς αγαθών και υπηρεσιών. Οι επερχόμενες αλλαγές στην εργατική δύναμη και στη φύση εργασίας μεταβάλλουν ακόμα περισσότερο τη δομή, τη σύνθεση και τη λειτουργία της οικογενειακής ζωής. Έτσι, μπαίνουμε ολοταχώς σ’ ένα οικογενειακό σύστημα που πρέπει να ανταποκρίνεται στα οικονομικά και κοινωνικά δεδομένα που φέρνει η παγκοσμιοποίηση, ο σύγχρονος τρόπος ζωής, η τεχνολογία και η πληροφορική. 
      Αλήθεια, κυρίες και κύριοι συνάδελφοι, αναρωτήθηκε κανείς σήμερα -είτε ζει στην πόλη, στην κωμόπολη, στην πρωτεύουσα, είτε στο χωριό- πόσες φορές το χρόνο ανταμώνει μία οικογένεια γύρω από το τραπέζι; Είναι τέτοιος ο πολιτισμός μας, είναι τέτοιες οι συνθήκες ζωής μας, είναι τέτοια η διαδρομή που κάνουμε όλοι, που συνήθως σπάνιες φορές ανταμώνει σ’ ένα τραπέζι η οικογένεια. Αυτό σημαίνει ότι έχουμε πολύπλευρη και πολυεπίπεδη ανάγκη να αναζητήσουμε, να χτίσουμε κάτι καινούργιο. Για να στεριώσει όμως αυτό το κάτι άλλο, αυτή η νέα οικογενειακή μορφή, θα χρειαστεί να γίνουν άμεσες και ριζοσπαστικές αλλαγές σε πολλά επίπεδα από την ηθική ως τους φόρους, από την κουλτούρα ως την εργασία, από την αποσύνθεση ως τη δημιουργία, από τις αρχές και τις αξίες, έστω και αν αυτές δοκιμάζονται στα νέα δεδομένα και στη σκληρή πραγματικότητα. 
      Το μέχρι σήμερα οικονομικοκοινωνικό ευρωπαϊκό ή οικουμενικό -αν θέλετε- περιβάλλον που διαμορφώθηκε στη χώρα μας, μπορεί να επέτρεψε την αύξηση των νοικοκυριών, συνέβαλε όμως στη δραστική μείωση του αριθμού των μελών αυτών, με συνέπεια το δημογραφικό πρόβλημα της πατρίδας μας να αποκτά σήμερα επιτακτική εθνική προτεραιότητα. Το δημογραφικό πρόβλημα δεν αντιμετωπίζεται με ευχολόγια και ούτε μπορεί να είναι υπόθεση ενός κόμματος ή μίας κυβέρνησης, αλλά πρέπει να γίνει πανεθνική υπόθεση.
      Ιδού το πρόβλημα, κύριε Πρόεδρε. Τα στοιχεία είναι εφιαλτικά. Σήμερα στην Ελλάδα έχουμε τριάμισυ εκατομμύρια νοικοκυριά. Από τα νοικοκυριά αυτά μόλις το 4,8% έχουν τέσσερα και περισσότερα παιδιά. Το 47,4% των Ελληνίδων γεννούν ένα παιδί. Το 36% γεννούν δύο παιδιά και το 11,8% τρία παιδιά. Ο πίνακας που έχω -και δεν θα σας απασχολήσω πάρα πολύ- δείχνει κάποια στοιχεία, τα οποία πραγματικά χρεώνονται στις πολιτικές διαχειρίσεις που γίνονται διαχρονικά στην Ελλάδα. Θα αναφέρω μόνο δύο - τρία ενδεικτικά. Το 1920 είχαμε ένα εκατομμύριο εκατόν δεκατρείς χιλιάδες νοικοκυριά. Τα μέλη των νοικοκυριών ήταν τέσσερα εκατομμύρια επτακόσια εβδομήντα οκτώ, που σημαίνει ότι κάθε οικογένεια είχε 4,29 παιδιά. Το 1981 είχαμε δύο εκατομμύρια εννιακόσια εβδομήντα τέσσερις χιλιάδες νοικοκυριά και η αναλογία ήταν 3,12 μέλη στο καθένα. Το 1991 είχαμε τρία εκατομμύρια διακόσια τρία νοικοκυριά και τα μέλη ήταν 2,97. Το 2001 με την απογραφή είχαμε τριάμισυ εκατομμύρια νοικοκυριά και μόλις 1,8 αναλογία παιδιών. 
      Μ’ αυτά τα δεδομένα, όπως το αντιλαμβανόμαστε όλοι μας, η χώρα μας κατέχει παγκοσμίως μία από τις χειρότερες θέσεις από πλευράς υπογεννητικότητας. Ιδιαίτερα τα επίσημα στατιστικά στοιχεία που αναμένονται να δημοσιοποιηθούν είναι ακόμα πιο ανησυχητικά, καθώς ο δείκτης γεννητικότητας στη χώρα μας μειώνεται. Αλλά δεν μειώνεται μόνο στη χώρα μας, μειώνεται και στα ευρωπαϊκά κράτη, γιατί και εκεί δεν ξεπερνά το 1,9%. Αντιθέτως όμως στην Αλβανία ξεπερνά τα τρία παιδιά η κάθε οικογένεια και τα μουσουλμανικά κράτη τα έξι παιδιά, πράγμα που σημαίνει πως ο πληθυσμός τους θα διπλασιαστεί σε είκοσι πέντε χρόνια. Εάν λάβουμε υπ' όψιν και το ποσοστό των θανάτων σε ετήσια βάση, που από το 1995 μέχρι σήμερα παρουσιάζει δραματική αύξηση, τότε φθάνουμε στο συμπέρασμα ότι υπερβαίνουν οι θάνατοι τις γεννήσεις και το μέλλον ασφαλώς και για την ελληνική κοινωνία διαγράφεται γκρίζο.
      Ένα άλλο στοιχείο που είναι επίσης ανησυχητικό είναι η σύνθεση του πληθυσμού  μας. Ένα ποσοστό 25% είναι πάνω από πενήντα πέντε ετών, δηλαδή, δύο εκατομμύρια επτακόσιες χιλιάδες Έλληνες. Και σε κοινοτικό επίπεδο πάνω από εκατό εκατομμύρια άνθρωποι είναι ηλικιωμένοι. Αυτό λέει ότι στις ημέρες μας η Ευρώπη δημιουργεί την κοινωνία των ηλικιωμένων  νέων. Τα ερωτήματα είναι πολλά. Πρώτον, ποιος θα φροντίσει αυτόν το μεγάλο αριθμό ηλικιωμένων; Δεύτερον, ποια ασφαλιστικά ταμεία θα αντέξουν αυτό το βάρος; Τρίτον, αυτή η Ευρώπη των ηλικιωμένων νέων που είναι πάνω από πενήντα πέντε ετών και που παραμένουν στην παραγωγική διαδικασία μέχρι τα εξήντα πέντε και των γηρασμένων νέων, δηλαδή της γενιάς που θα έπρεπε να έχει μπει στην παραγωγική διαδικασία, αλλά βολοδέρνει στην ανεργία, τι μέλλον μπορεί να περιμένει και μαζί με αυτήν και η ελληνική κοινωνία, όταν στον ανταγωνιστικό ορίζοντα των πολυπληθών λαών της ανατολής τα πράγματα είναι εντελώς διαφορετικά;
      Η απάντηση στα παραπάνω ερωτήματα, όσο και αν φαίνεται παράξενο, δεν έρχεται μέσα από ξόρκια και αφορισμούς, αλλά μέσα από τη στήριξη του θεσμού της οικογένειας. Η οικογένεια μικρή ή μεγάλη και ιδιαίτερα η πολύτεκνη πρέπει να αναγνωριστεί και να στηριχθεί ως τρόπος ζωής, ελπίδας και μέλλοντος.
      Με το συζητούμενο νομοσχέδιο θεσμοθετούνται πρόσθετα μέτρα. Διευρύνονται και αυξάνονται πολυτεκνικές παροχές, επαναπροσδιορίζεται η έννοια του πολυτέκνου και επανακαθορίζονται οι προϋποθέσεις απόκτησης της πολυτεκνικής ιδιότητας, ακόμα και στις οικογένειες με τρία παιδιά. Έχω καταγράψει στο ψηφιζόμενο νομοσχέδιο περίπου σαράντα περιπτώσεις ενίσχυσης και επέκτασης ορισμένων προνομίων που το συνολικό κόστος του προϋπολογισμού μας, τουλάχιστον για τη χρήση 2006, ανέρχεται σε 100.000.000 ευρώ και πλέον. Ασφαλώς είναι ένα μεγάλο βήμα για την ενίσχυση των πολυτέκνων οικογενειών μας. Η Κυβέρνηση της Νέας Δημοκρατίας μ’ αυτό τον κατηγορηματικό τρόπο εκδηλώνει τη συνταγματική υποχρέωσή της για προστασία και εξασφάλιση καλύτερης μοίρας για τους λιγότερο ευνοημένους, που δυστυχώς είναι οι πολύτεκνοι.
      Αναρωτήθηκε ο κ. Σγουρίδης τι έγιναν τα συμπεράσματα της διακομματικής επιτροπής. Η διακομματική επιτροπή συστήθηκε το 1993. Μέχρι το 2003 που κυβερνούσατε τη χώρα αναρωτιέται ο πολύτεκνος κόσμος της χώρας τι μέτρα πήρατε. Τι κάνατε τα συμπεράσματα, στη σύνταξη των οποίων συμμετείχε και ο κ. Σγουρίδης; Δεν κάνατε τίποτα απολύτως. Εκείνο όμως που δίνει το δικαίωμα στον καθένα μας να βλέπει με αισιοδοξία το μέλλον είναι τα θεσμοθετούμενα νομικά πρόσωπα ιδιωτικού δικαίου, δηλαδή το Ινστιτούτο Κοινωνικής Δημογραφίας και Έρευνας, το Εθνικό Συμβούλιο Οικογένειας και Πληθυσμού και η επανίδρυση του Εθνικού Παρατηρητηρίου Ατόμων με Αναπηρίες. Και οι τρεις αυτοί φορείς επιφορτίζονται με το μεγάλο στόχο του μέλλοντος, αφ’ ενός να διαμορφώσουν προτάσεις και θέσεις δημογραφικής πολιτικής και προστασίας της πολύτεκνης οικογένειας και αφ’ ετέρου να συντονίσουν τις δράσεις για την προάσπιση των δικαιωμάτων των ατόμων με αναπηρίες. 
      Χαιρετίζω με ιδιαίτερη ικανοποίηση αυτούς τους νεοϊδρυόμενους φορείς, όχι μόνο γιατί ως εισηγητής στο Πανελλήνιο Συνέδριο Πολυτέκνων που έγινε το 1998 στην Αλεξανδούπολη –μαζί ήμασταν, κύριε Πρόεδρε- είχα εισηγηθεί την ίδρυση παρόμοιου ινστιτούτου, αλλά γιατί σήμερα μου δίνεται η ευκαιρία ως Βουλευτής της Εθνικής Αντιπροσωπείας αφ’ ενός να ψηφίσω αυτό το νομοσχέδιο και αφ’ ετέρου να προτείνω πώς θα ήταν πιο αποτελεσματικός ο συντονισμός των εργασιών αυτών των φορέων, εάν στο Υπουργείο Υγείας και Κοινωνικής Αλληλεγγύης συνίστατο Ειδική Γενική Γραμματεία Πολιτικής Οικογένειας και Δημογραφίας.
      Στη σημερινή οικονομική και κοινωνική ζωή που ζούμε και σ’ αυτήν που έρχεται δεν πρέπει να ζητιανεύουμε για κάτι καλύτερο, αλλά να συμβάλουμε στη δημιουργία του καινούργιου, σ’ αυτό που επιτάσσει το εθνικό συμφέρον και η ανθρώπινη αξιοπρέπεια. Αυτήν την ευλογία του Θεού, αυτήν τη γενναιότητα των ολίγων να γεννούν πολλούς, αυτήν την επανάσταση ενάντια στη θολή κουλτούρα, οι πολύτεκνοι της Ελλάδας και όλου του κόσμου, πρέπει να την μετατρέψουν σε αξίωση συγκεκριμένης πολιτικής υπέρ της οικογένειας.
      Ως γόνος πολύτεκνης αγροτικής οικογένειας θα τολμούσα να πω το εξής: Κάποιες αιτιάσεις, προσφορές και παροχές προς την πολύτεκνη οικογένεια που προσομοιάζουν με επιδόματα ελεημοσύνης, φιλανθρωπίας, συμπόνοιας και παρηγοριάς, μήπως είναι καιρός να επανεξεταστούν και αντί όλων αυτών -αφού κεφαλοποιηθούν και εκτιμηθεί το κόστος τους- να καθιερωθεί για τον πολύτεκνο γονέα ένας και μοναδικός βασικός μισθός με πλήρη ιατροφαρμακευτική περίθαλψη; Και το λέω αυτό, γιατί πιστεύω ότι το μυστικό της ζωής το κρατά ο άνθρωπος και όχι τα κομπιούτερ.
      ΠΡΟΕΔΡΕΥΩΝ (Σωτήρης Χατζηγάκης): Τελευταίος ομιλητής είναι ο κ. Φραγκιαδουλάκης. 
      Ορίστε, κύριε συνάδελφε, έχετε το λόγο.
      ΜΑΝΟΣ ΦΡΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, κύριοι συνάδελφοι, δεν έχω να προσθέσω πολλά. Νομίζω ότι το θέμα έχει εξαντληθεί πολλαπλώς και όλοι μας έχουμε αναγνωρίσει το τεράστιο πρόβλημα που υπάρχει και που έχει σχέση με την εθνική ασφάλεια και την εθνική υπόσταση του έθνους μας. 
      Το θέμα της υπογεννητικότητας με κάποια στοιχεία -πολύ λίγα- που θα δώσω είναι κάτι που τονίστηκε, αλλά με κάθε τρόπο αναδεικνύεται η σοβαρότητά του. Σε κάθε Ελληνίδα που βρίσκεται σε ηλικία τεκνοποίησης από το δέκατο πέμπτο έτος έως το τεσσαρακοστό έτος της ηλικίας της αντιστοιχούν λιγότερο από 1,25 τέκνα. Είναι το μικρότερο ποσοστό σύμφωνα με μετρήσεις του 2002 σ’ όλη την Ευρώπη μαζί με την Ισπανία. Η ποσοστιαία συμμετοχή της ηλικιακής ομάδας από μηδέν έως δεκατεσσάρων ετών στο συνολικό πληθυσμό συνεχώς μειώνεται, ενώ η ηλικιακή ομάδα άνω των εξήντα πέντε ετών αυξάνεται, που σημαίνει ότι έχουμε ένα γηράσκοντα πληθυσμό. 
      Το ποσοστό της γεννητικότητας το 1999 ήταν 9,5 νεογνά ετησίως ανά χίλιους κατοίκους και το 1960 ήταν περίπου το διπλάσιο. Ακόμα η αναλογία εργαζομένων προς συνταξιούχους είναι ένα προς δύο, που σημαίνει ότι σχοινοβατούμε σε σχέση με τη δυνατότητα διατήρησης της κοινωνικής ασφάλισης που τείνει να καταρρεύσει και αν δεν έχει συμβεί αυτό οφείλεται στο ότι  έχουμε τη μετανάστευση που από την ηλικία των είκοσι έως πενήντα ετών προσθέτει συνεχώς νέους εργαζόμενους. 
      Το νομοσχέδιο αυτό για την ενίσχυση της πολύτεκνης οικογένειας νομίζω πως δεν δημιουργεί προϋποθέσεις ενίσχυσης των πολυτέκνων. Περισσότερο νομίζω ότι λειτουργεί αντίθετα, μάλλον με αντικίνητρα, γιατί πρώτα απ΄ όλα οι πολύτεκνοι μπαίνουν σε μία διαδικασία επανάκρισης εκ νέου της πολυτεκνικής ιδιότητας και νομίζω ότι έχουν ως συνέπεια  την απώλεια της ισοβιότητας. 
      Στο νομοσχέδιο αυτό στο άρθρο 6 σημειώνεται ποιες είναι οι προϋποθέσεις για να χαρακτηριστεί μια οικογένεια πολύτεκνη. Πρέπει τα παιδιά να είναι μέχρι δεκαοκτώ ετών και άγαμα. Αυτός του οποίου διακόπτεται η πολυτεκνική ιδιότητα και επανακρίνεται, εάν ένα παιδί του είναι μεγαλύτερο των δεκαοκτώ χρονών, σίγουρα έχει πρόβλημα. Επίσης μπαίνει σε μια ταλαιπωρία και αυτό μέσα από μια προσπάθεια που το νομοσχέδιο προωθεί για τον εκσυγχρονισμό, όπως προτείνεται, της διαδικασίας της απόδοσης... 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, έχει διορθωθεί αυτό στην επιτροπή. 
      ΜΑΝΟΣ ΦΡΑΓΚΙΑΔΟΥΛΑΚΗΣ: Είναι πάρα πολύ σημαντικό, κύριε Υπουργέ και με χαρά το δέχομαι. Δεν το είχα υπ' όψιν  μου.
      Όμως με το να προωθείται μία εκσυγχρονιστική διαδικασία, όπως χαρακτηρίζεται, στην ουσία αφαιρείται η δυνατότητα της άσκησης των ρόλων των πολυτεκνικών συλλόγων και από την ΑΣΠ.Ε.. Πάντως αυτό που σήμερα ζητείται -για μένα- είναι ότι οι πολυτεκνικοί σύλλογοι πρέπει να έχουν και ρόλο και δυνατότητες να ασκούν αυτό το ρόλο. 
      Η αφαίρεση των εισφορών τους αφαιρεί κάποιες δυνατότητες που τους αποδυναμώνουν. Η θέσπιση ενός ποσοστού 3% είναι σημαντική, εάν θα μπορούσε αυτό να έχει προκύψει από μια μελέτη που να θεωρεί  ότι καλύπτονται οι λειτουργίες και οι  ανάγκες. 
      Τα λειτουργικά έξοδα, δηλαδή, και οι ανάγκες των συλλόγων. Διότι η αποδυνάμωση των συλλόγων οικονομικά, εάν δεν γίνεται η κατανομή του ποσοστού αυτού που προωθείται σύμφωνα με το νομοσχέδιο, θα έχει ως συνέπεια την αποδυνάμωση των πολυτεκνικών συλλόγων, την κατάρρευση ενδεχομένως των οικονομικών τους και ως παράπλευρη απώλεια, θα έχουμε και απολύσεις εργαζομένων στους συλλόγους, οι οποίοι στην πλειοψηφία τους είναι πολύτεκνοι οι ίδιοι ή και παιδιά πολυτέκνων. Αυτή είναι μια παράπλευρη απώλεια η οποία πρέπει να ληφθεί υπ’ όψιν. 
      Εγώ, κύριε Υπουργέ, θεωρώ ότι το νομοσχέδιο δεν φέρνει κάποια πρόταση η οποία να είναι ριζοσπαστική. Νομίζω ότι λείπουν πάρα πολλά στοιχεία απ’ αυτό το νομοσχέδιο, που θα μπορούσαν να έχουν μία γενικότερη συναίνεση, έτσι ώστε ένα θέμα εθνικών διαστάσεων να αντιμετωπιστεί όπως πρέπει. 
      Η γνώμη μου είναι ότι ακόμα και για τις τρίτεκνες οικογένειες τα μέτρα που παίρνονται δεν είναι ούτε ισοβαρή ούτε και σοβαρά, διότι οι διατάξεις που θεσμοθετούνται, στην ουσία τούς εντάσσουν σε αντίστοιχες διατάξεις που αφορούν τους πολυτέκνους και για ποσοστά τα οποία έχουν σχέση με κάποια ευεργετήματα ή κάποια μέτρα των πολυτέκνων. Στην ουσία, λοιπόν, υποβαθμίζονται και έτσι βλάπτονται και οι πολύτεκνοι, αλλά και οι τρίτεκνοι δεν έχουν ουσιαστική ενίσχυση. 
      Βέβαια, αυτά τα οποία έχετε αποφασίσει που έχουν σχέση με τους τρίτεκνους από την 1-1-2006, θεωρώ ότι είναι τουλάχιστον λανθασμένα -για να μην τα χαρακτηρίσω βαρύτερα- γιατί εδώ αποδεικνύεται ότι δεν υπάρχει ούτε ισονομία ούτε ισοπολιτεία. Αυτοί που έχουν αποκτήσει τρία παιδιά πριν από την 1-1-2006, δεν μπορεί λοιπόν να είναι πολύτεκνοι. Αυτό είναι νέο πνεύμα! 
      Εγώ, κύριε Υπουργέ, θα έλεγα ότι αυτό το νομοσχέδιο θα μπορούσε να αποσυρθεί -κατά συνέπεια, λέγοντας αυτό, εννοώ ότι το καταψηφίζω κιόλας- ώστε να υπάρχει εθνική συναίνεση και συνεργασία με τα κόμματα και με τους πολυτεκνικούς συλλόγους και πιστεύω ότι σε πάρα πολλά θα συμφωνούσαμε για να υπάρξει μια πραγματικά μεγάλη και ουσιώδης παρέμβαση στα θέματα των πολυτέκνων, δηλαδή στο δημογραφικό πρόβλημα της χώρας μας.
      Εγώ, κύριε Υπουργέ, έχω μια πρόταση. Η πολιτεία θα μπορούσε να θεσμοθετήσει την πλήρη υιοθέτηση του τέταρτου παιδιού μέχρι την ενηλικίωση και την είσοδό του στο πανεπιστήμιο κατ’ εξαίρεση, χωρίς να παίρνει τη θέση από κάποιο άλλο παιδί που θέλει να σπουδάσει. Αυτό, αν το σκεφτεί κανείς, είναι πολύ ριζοσπαστικό –έτσι πιστεύω- διότι αυτός που έχει τρία παιδιά ξέρει ότι κάνοντας ένα παιδί δεν θα έχει καμία οικονομική επιβάρυνση, πράγμα που είναι πολύ σημαντικό. 
      Νομίζω ότι θα μπορούσαμε να κουβεντιάσουμε τέτοια θέματα, αν μπορούσαμε να βάλουμε τα πράγματα σε μια τάξη και να ξεκινήσουμε από την αρχή μια κουβέντα σε πραγματικά εθνικό επίπεδο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστoύμε πολύ, κύριε συνάδελφε.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης «Ενίσχυση της οικογένειας και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το νομοσχέδιο του Υπουργείου Υγείας και Κοινωνικής Αλληλεγγύης «Ενίσχυση της οικογένειας και λοιπές διατάξεις» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 28 Φεβρουαρίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το Σώμα επικύρωσε τα Πρακτικά της συνεδρίασης της Τρίτης 28 Φεβρουαρίου 2006.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.41΄ λύεται η συνεδρίαση για αύριο, ημέρα Τετάρτη 22 Μαρτίου 2006 και ώρα 11.00΄, με αντικείμενο εργασιών του Σώματος: Ειδική Συνεδρίαση της Ολομέλειας της Βουλής αφιερωμένη στη μνήμη του πρώην Πρωθυπουργού Γεωργίου Ράλλη, σύμφωνα με την ειδική ημερήσια διάταξη που έχει διανεμηθεί
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 21-3-06   ΣΕΛ.

