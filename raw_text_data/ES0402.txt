      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ  Δ΄
      Τετάρτη 2 - 4 - 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό Σχολείο Ιλίου Αττικής, το 3ο Γυμνάσιο Αλίμου Αττικής, το 5ο Γυμνάσιο Νίκαιας Πειραιά, το 1ο Γυμνάσιο Γυθείου Λακωνίας, και το 1ο Γυμνάσιο Πατρών Αχαίας, σελ.
      3. Ανακοινώνεται ότι ο συνήγορος του πολίτη υπέβαλε την ετήσια έκθεσή του για το 2002, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 3 Απριλίου του 2003, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Ρυθμίσεις για τα καζίνα Πάρνηθας και Κέρκυρας και άλλες διατάξεις», σελ.
      2. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση της Σύμβασης για το εφαρμοστέο δίκαιο στις υποχρεώσεις διατροφής», σελ.
      3. Κατάθεση έκθεσης της Διαρκούς Επιτροπής.
      Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: «Κύρωση Συμφωνίας για πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου», σελ.
      ΟΜΙΛΗΤΕΣ
      Επί τους σχεδίου νόμου του Υπουργείου Ανάπτυξης:
      ΑΝΔΡΕΟΥΛΑΚΟΣ Α., σελ.
      ΑΝΘΟΠΟΥΛΟΣ Ι., σελ.
      ΒΛΑΧΟΣ Γ., σελ.
      ΒΡΕΤΤΟΣ Κ., σελ.
      ΔΑΣΚΑΛΑΚΗΣ Γ., σελ.
      ΚΑΝΕΛΛΗ Λ. , σελ.
      ΚΕΔΙΚΟΓΛΟΥ Β., σελ.
      ΚΕΦΑΛΟΓΙΑΝΝΗΣ Ι., σελ.
      ΚΙΡΚΟΣ Γ. , σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΛΙΑΣΚΟΣ Α., σελ.
      ΜΠΟΥΡΑΣ Α., σελ.
      ΝΑΚΟΣ Α., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΙΟΥΝΗΣ Κ., σελ.
      ΤΣΙΠΡΑΣ Β., σελ.
      ΤΣΟΧΑΤΖΟΠΟΥΛΟΣ Α., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  Δ΄
      Τετάρτη 2 Απριλίου 2003
      
      	Αθήνα, σήμερα στις 2 Απριλίου 2003, ημέρα Τετάρτη  και ώρα 11.00’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Ευάγγελο Πολύζο,  Βουλευτή Πιερίας  τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία Αγρότες της περιοχής Τριφυλίας Μεσσηνίας ζητούν την άμεση και ριζική αντιμετώπιση των καταστροφών που υπέστησαν οι καλλιέργειές τους από τα πρωτοφανή καιρικά φαινόμενα.
      2) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ  κατέθεσαν αναφορά με την οποία το Νομαρχιακό Συμβούλιο Μεσσηνίας ζητεί την επίλυση του προβλήματος που έχει δημιουργηθεί από τα πανωτόκια από τη μη εφαρμογή εκ μέρους των Τραπεζών της σχετικής ρύθμισης.
      3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία οι Σύνδεσμοι Βιομηχανιών – Βιοτεχνιών Θράκης ζητούν την καταβολή στις επιχειρήσεις της Θράκης του επιδόματος εργασίας (12%) μέσω του ΟΑΕΔ.
      4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Προσωπικού Ιδιωτικού Δικαίου Υπουργείου Δημόσιας Τάξης ζητεί την άμεση εφαρμογή της Ειδικής Συμφωνίας της χορήγησης επιδόματος πέραν του πενθημέρου και στο προσωπικό Ιδιωτικού Δικαίου Αορίστου Χρόνου.
      5) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ –ΑΙΚΑΤΕΡΙΝΑΡΗ κατέθεσαν αναφορά με την οποία το Εργατοϋπαλληλικό Κέντρο Θεσσαλονίκης ζητεί την επέκταση της ρύθμισης που αφορά τους εργαζόμενους της ΜΑΒΕ να ισχύσει και για τους 39 εναπομείναντες εργαζόμενους της ΕΛΛΕΝΙΤ.
      6) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων ζητεί να αποσυρθεί το σχέδιο  «οργανωτικής αναδιάρθρωσης των υπηρεσιών του Υπουργείου Γεωργίας»  ως μη λειτουργικό και αναπτυξιακό.
      7) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Δήμος Μαραθώνος Αττικής ζητεί τη λειτουργία ιατρείου με μόνιμο γιατρό στο Δήμο Μαραθώνα.
      8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του ΤΕΑΠΑΕ στο ΙΚΑ –ΤΕΑΜ.
      9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία  ο Δήμος Τυμπακίου Κρήτης ζητεί τη δημιουργία  πολυϊατρείου στο Δήμο Τυμπακίου.
      10) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Νομάρχης Δυτικής Αττικής καταγγέλλει παράνομη αγκυροβολία πλοίων στη θαλάσσια περιοχή της Πάχης Μεγάρων.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μήλου ζητεί να παραταθεί η ημερομηνία λήξης των προσφυγών και ενστάσεων κατά των κτηματολογικών  πινάκων.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων  Νομού Κυκλάδων  ζητεί να ενταχθεί η Ερμούπολης Σύρου στις περιοχές που θα εξαιρούνται  από τους όρους λειτουργίας καταστημάτων πώλησης οινοπνευματωδών ποτών.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Μήλου διαμαρτύρεται για το χαρακτηρισμό μεγάλου ποσοστού εκτάσεων της Μήλου, ως δασικές και χορτολιβαδικές.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ξενοδόχων Μήλου ζητεί τη λήψη μέτρων για την εύρυθμη λειτουργία του γραφείου υποστήριξης τουρισμού της νήσου Μήλου.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί την κατασκευή έργων στο λιμάνι της Πούντας Πάρου.
      16) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με τη οποία το Εργατοϋπαλληλικό Κέντρο Θεσσαλονίκης ζητεί να επεκταθεί η ρύθμιση που ίσχυε για τους εργαζομένους της ΜΑΒΕ και στους 39 εργαζόμενους  της ΕΛΛΕΝΙΤ.
      17) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση  συνταξιοδοτικού προβλήματος των μελών του.
      18) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση  συνταξιοδοτικού προβλήματος των μελών του.
      19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Διεύθυνση Δευτεροβάθμιας Εκπαίδευσης Λακωνίας ζητεί την επίλυση στεγαστικών προβλημάτων των σχολικών μονάδων δευτεροβάθμιας εκπαίδευσης του Νομού Λακωνίας.
      20) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Αθλητικός Σύλλογος «ΑΝΑΝΕΩΣΗ 2000» ζητεί χρηματοδότηση για την κατασκευή περίφραξης στο γήπεδο ποδοσφαίρου του Δ.Δ. Αγιοπηγής Καρδίτσας.
      21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να μην απελευθερωθούν τα όρια καταναλωτικής πίστης.
      22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η αναβάθμιση του αστυνομικού σταθμού Τυμπακίου σε αστυνομικό τμήμα.
      23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στις καταστροφές που υπέστησαν οι καλλιέργειες της Νοτιοανατολικής Κρήτης από ανεμοθύελλα.
      24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η υπαγωγή των «groom» στον κανονισμό βαρέων και ανθυγιεινών επαγγελμάτων.
      25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι Δήμοι Αστερουσίων, Κόφινα, Μοιρών και Τυμπακίου ζητούν τη δημιουργία κέντρου κοινωνικών υποστηρικτικών υπηρεσιών στην περιοχή τους.
      26) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία  ο Δήμος Μοιρών ζητεί να χρηματοδοτηθεί το πνευματικό κέντρο της Ιεράς Μητρόπολης Γορτύνης και Αρκαδίας από το πρόγραμμα του Υπ. Οικονομικών.
      27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί να παραχωρηθούν στις πολύτεκνες οικογένειες τα σπίτια του Ολυμπιακού Χωριού, μετά το πέρας των Ολυμπιακών Αγώνων του 2004.
      28) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ  κατέθεσε δημοσίευμα εφημερίδας το οποίο αναφέρεται σε λίστα προμηθευτών του ΟΤΕ, που χρήζει ελέγχου.
      29) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας το οποίο αναφέρεται σε αναθέσεις της εθνικής στατιστικής υπηρεσίας που χρήζουν ελέγχου.
      30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματικών – Βιοτεχνικών και Εμπορικών Σωματείων Νομού Φθιώτιδας ζητεί την ισχύ των 35 χρόνων ασφάλισης, χωρίς όριο ηλικίας.
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις καταστροφές που προκάλεσαν οι ανεμοστρόβιλοι στις καλλιέργειες της περιοχής Μακρύ Γιαλού Λασιθίου.
      32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ’Ενωση Αγροτικών Συνεταιρισμών Ιεράπετρας ζητεί να της παραχωρηθεί η χρήση ακινήτου του Υπ. Εμπορίου για τη συγκέντρωση και τυποποίηση ελαιολάδου.
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Σοφία Κονταξάκη, εκπαιδευτικός, ζητεί να της εγκριθεί ειδική άδεια για τη συμμετοχή της στην Τοπική Αυτοδιοίκηση.
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Λαγουδάκης ζητεί να του καταβληθούν έξοδα νοσηλείας της αποθανούσης συζύγου του.
      35) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Νίκαιας Λάρισας ζητεί την επίλυση του υδρευτικού προβλήματος της περιοχής του.
      36) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια ’Ενωση Οικοδομικών Συνεταιρισμών «ΠΕΝΟΣ» ζητεί την οριστική επίλυση των ιδιοκτησιακών προβλημάτων των μελών της.
      37) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία η Ένωση Εποχικών Υπαλλήλων Πυροσβεστικού Σώματος Νομού Κέρκυρας ζητεί την επίλυση εργασιακών και μισθολογικών προβλημάτων των μελών της.
      38) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αλυζίας Αιτωλ/νίας ζητεί την ένταξη στα επιδοτούμενα προγράμματα αγροτουρισμού κλπ. των τουριστικών καταλυμάτων Γ΄ τάξης.
      39) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί χρηματοδότηση για την αποκατάσταση ζημιών σε συλλογικά εγγειοβελτιωτικά έργα του Νομού Λασιθίου.
      40) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
      41) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία οι Οργανώσεις Παραγωγών Εσπεριδοειδών Νομού Χανίων ζητούν την άμεση αποζημίωση των πληγέντων αγροτών του Νομού Χανίων.
      42) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στις πιέσεις της ΑΔΕΔΥ για χορηγήσεις αυξήσεων στους δημοσίους υπαλλήλους.
      43) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στις προτάσεις του ΣΕΒ για τόνωση της Ελληνικής Οικονομίας.
      44) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Λεωνίδας Αράπης, κάτοικος Καλού Αγρού Δράμας, ζητεί την ικανοποίηση αιτήματός του.
      45) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο ’Επαρχος Κάτω Νευροκοπίου διαμαρτύρεται για την αύξηση των αντικειμενικών κριτηρίων καλλιέργειας πατάτας χωρίς διάκριση των καλλιεργήσιμων εκτάσεων και ζητεί επανεξέταση του θέματος.
      46) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ηρακλής Σαλωνίδης, κάτοικος Μεγαλοκάμπου Δράμας, ζητεί την ικανοποίηση συνταξιοδοτικού του αιτήματος.
      47) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ελευθέριος Καραγκιοζίδης, κάτοικος Πηγών Δράμας, ζητεί την ικανοποίηση συνταξιοδοτικού του αιτήματος.
      48) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Σοφιανόπουλος ζητεί την ικανοποίηση συνταξιοδοτικού του αιτήματος.
      49) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χρήστος Τρυπατζής, κάτοικος Αθηνών, ζητεί άδεια παραμονής της συζύγου του.
      50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Ανδρουλάκης, Πρόεδρος Τοπικού Συμβουλίου ’Εξω Λακωνίων Λασιθίου Κρήτης, ζητεί την ικανοποίηση εργασιακού του αιτήματος.
      51) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση λήψη μέτρων προστασίας του φοινικοδάσους Βάι.
      52) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών γραφείων εκμισθώσεως αυτοκινήτων και δικύκλων ζητεί να καταργηθεί το μέτρο τήρησης βιβλίου κίνησης ενοικιαζομένων αυτοκινήτων μοτοσικλετών και μοτοποδηλάτων.
      53) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιστημονική Εταιρεία Μελέτης Φερών – Βελεστίνου – Ρήγα επισημαίνει το λάθος στο βιβλίο «Ιστορία Νεότερη» Β’ Ενιαίου Λυκείου Γενικής Παιδείας σχετικά με το όνομα και το έτος γεννήσεως του Ρήγα Βελεστινλή και ζητεί τη διόρθωσή του.
      54) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Πανελλήνιος Σύλλογος Εκπαιδευτικών Ειδικευομένων στην Ειδική Αγωγή ζητεί τη νομοθετική κατοχύρωση του επαγγέλματος – ειδικότητας του ειδικού παιδαγωγικού.
      55) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Αποφοίτων Οπτομετρικής ζητεί την επίλυση του προβλήματος χορήγησης αδειών ασκήσεως επαγγέλματος οπτικού, σε αποφοίτους οπτομετρικής.
      56) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Τοπική ’Ενωση Κεντρικής Μακεδονίας του Πανελλήνιου Συνδέσμου Τυφλών καταγγέλλει τον πόλεμο των ΗΠΑ κατά του Ιράκ.
      57) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργαζομένων Εργαστηρίου Ειδικής Αγωγής «ΜΑΡΓΑΡΙΤΑ» ζητεί την άμεση οικονομική ενίσχυση του Κέντρου.
      58) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η ’Ενωση Τουριστικών Καταλυμάτων Καλαβρύτων Αχαίας ζητεί να δοθεί στην κυκλοφορία ο δρόμος που συνδέει  τα Καλάβρυτα με την εθνική οδό Πατρών – Αθηνών.
      59) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν  αναφορά με την οποία ο Εξωραϊστικός και Πολιτιστικός Σύλλογος ’Ανω Πετραλώνων «Ο ΠΕΡΙΚΛΗΣ»  καταγγέλλει τον πόλεμο των ΗΠΑ κατά του Ιράκ.
      60) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δικηγορικός Σύλλογος Μεσολογγίου επισημαίνει έλλειψη δικαστικών υπαλλήλων στο Διοικητικό Πρωτοδικείο Μεσολογγίου.
      61) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Αντιδήμαρχος Αστακού Αιτωλ/νίας ζητεί να δημιουργηθεί Πυροσβεστικός Σταθμός στο Δήμο Αστακού.
      62) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια ’Ενωση Μηχανικών Ε.Ν.  ζητεί να απεμπλακεί η χώρα μας από τον πόλεμο των ΗΠΑ κατά του Ιράκ.
      63) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Δήμου Περιστερίου Αττικής καταγγέλλει τον πόλεμο των ΗΠΑ κατά του Ιράκ.
      64) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο ’Επαρχος Λήμνου ζητεί την επισκευή των ζημιών στους αρχαιολογικούς χώρους της Λήμνου που προκλήθηκαν από ακραία καιρικά φαινόμενα.
      65) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Δήμου Πυλήνης Αιτωλ/νίας καταγγέλλει τον πόλεμο των ΗΠΑ κατά του Ιράκ.
      66) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΙΚΑ Βέροιας Ημαθίας ζητεί να ορισθεί η κατώτερη σύνταξη στα 730 ευρώ.
      67) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ , ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμος Νίκαιας Λάρισα ζητεί την αποπεράτωση του έργου της υδροδότησης των Δημοτικών Διαμερισμάτων του.
      68) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία το Σωματείο Αξιωματικών Πορθμείων Γραμμής Ρίου – Αντιρρίου ζητεί την επίλυση συνταξιοδοτικού προβλήματος των μελών του.
      69) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Μούδρου Λήμνου ζητεί τη δημιουργία σταθμού «παρακολούθησης της θαλάσσιας ρύπανσης» στο Δήμο Μούδρου.
      70) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Μαθητές του Μουσικού Γυμνασίου Αλίμου Αττικής καταγγέλλουν ότι δεν υπάρχει στέγη για τις λυκειακές τάξεις και τη συνέχιση των σπουδών τους αφού το κτίριο δεν επαρκεί ούτε για τις ανάγκες του Γυμνασίου.
      71) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Αντιπρόεδρος της Κοινότητας Κιμώλου δηλώνει πως απορρίπτει την πρόταση για το θαλάσσιο πάρκο στην Κίμωλο – Πολύαιγο.
      72) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί να μην αποδεσμευθούν οι συντάξεις από τους μισθούς των δημοσίων υπαλλήλων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1970/3-10-02  ερώτηση δόθηκε με το υπ΄αριθμ. 234/25-10-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 1970/3-10-02 που κατέθεσαν στη Βουλή, οι Βουλευτές κύριοι Αντώνης Μπέζας και Νικόλαος Λέγκας, παρακαλούμε να πληροφορήσετε τους κύριοι Βουλευτές, σύμφωνα με τα στοιχεία της «ΕΓΝΑΤΙΑ ΟΔΟΣ» Α.Ε. τα εξής:
     1. Η αρχική ανάδοχος Κοινοπραξία ΤΕΧΝΟΔΟΜΗ-ΑΦΟΙ ΤΡΑΥΛΟΥ-INNEREBNER & MAYER Gmd, η οποία υπέγραψε σύμβαση την 6.6.97, εκτέλεσε μεγάλο ποσοστό της εκσκαφής των δύο σηράγγων Μεσοβουνίου και Γκρίκας, έως ότου βρέθηκε σε κατάσταση οικονομικής δυσπραγίας, αδυνατώντας να καταβάλλει τα οφειλόμενα ημερομίσθια στους εργαζόμενους κλπ. Κατόπιν τούτου οι εργαζόμενοι προέβησαν σε επίσχεση εργασίας στις 15.7.98, στη συνέχεια υπήρξε μία προσωρινή διευθέτηση του θέματος, όμως η επίσχεση επαναλήφθηκε στα μέσα Σεπτεμβρίου του 1998 και το εργοτάξιο παρέμενε ανενεργό.
     2. Η «Εγνατία Οδός» Α.Ε. ακολουθώντας τη διαδικασία που προβλέπει το άρθρο 47 του π.δ. 609/85, κήρυξε στις 1.12.98 την παραπάνω ανάδοχο Κοινοπραξία έκπτωτη και απέρριψε τη σχετική ένστασή της στις 1.2.99, καθιστώντας την έκπτωση οριστική.
     3. Στη συνέχεια η Κοινοπραξία υπέβαλε στις 10.3.99 την προβλεπόμενη από το Νόμο αίτηση θεραπεία και στις 15.6.99 υπέβαλε αίτηση για υποκατάστασή της στο έργο από την εργοληπτική επιχείρηση ΑΤΤΙ-ΚΑΤ Α.Τ.Ε. με απαλλαγή της ευθύνης της σύμφωνα με τα προβλεπόμενα από τις ισχύουσες διατάξεις του αρθ.5 παρ.6 του ν.1418/84 και αρθ. 51 του π.δ. 609/85. Η νέα εργοληπτική επιχείρηση απεδέχθη την υποκατάσταση.
     4. Επειδή σε περίπτωση υλοποίησης της πλήρους έκπτωσης της Κοινοπραξίας όφειλε να γίνει η εκκαθάριση του έργου, η οποία είναι μακρόχρονη και περιλαμβάνει ενδεχόμενα δικαστικούς αγώνες και επειδή αυτή μπορεί να καθυστερήσει πέραν των δύο ετών, για το λόγο αυτό η αίτηση υποκατάστασης αντιμετωπίστηκε θετικά από τη Δ/νουσα Υπηρεσία και την Προϊσταμένη Αρχή των έργων, (ΕΓΝΑΤΙΑ ΟΔΟΣ Α.Ε.). Με αυτό τον τρόπο έγινε η άμεση τακτοποίηση των δεδουλευμένων οφειλών προς το εργατοτεχνικό προσωπικό της αρχικής έκπτωτης αναδόχου Κοινοπραξίας χωρίς μακροχρόνιες δικαστικές διαδικασίες.
     Στη συνέχεια υπήρξε άμεση επανεργοποίηση του εργοταξίου και απεφεύχθη η μεγάλη καθυστέρηση στην υλοποίηση του έργου.
     Επίσης απεφεύχθη η αύξηση του κόστους του έργου, δεδομένου ότι η ανάδοχος Κοινοπραξία ΑΤΤΙ-ΚΑΤ Α.Τ.Ε., που ανέλαβε μετά την υποκατάσταση συνέχιση με τους ίδιους όρους και τις ίδιες συμβατικές τιμές, η έκπτωση ήταν 46% και η επαναδημοπράτηση μετά την εκκαθάριση της παλαιάς εργολαβίας δεν θα μπορούσε να αποφέρει το ίδιο οικονομικό αποτέλεσμα.
      5. Η νέα ανάδοχος του έργου είναι εργοληπτική επιχείρηση, κάτοχος πτυχίου Η' τάξης με μεγάλη εμπειρία σε παρόμοια έργα, διαθέτει έμπειρο τεχνικό προσωπικό, σύγχρονο εξοπλισμό και γενικότερα όλα τα τυπικά και ουσιαστικά προσόντα για την εκτέλεση της σύμβασης αυτής.
     6. Η παραπάνω εργοληπτική επιχείρηση συνέχισε τις εργασίες κατασκευής και ολοκλήρωσε στις 31.12.2001, με πλήρη εξάντληση του οικονομικού αντικειμένου της σύμβασης, τη διάνοιξη και προσωρινή αντιστήριξη των δύο κλάδων των δύο σηράγγων Γκρίκας και Μεσοβουνίου και την εκσκαφή και προσωρινή αντιστήριξη δύο εγκάρσιων στοών διαφυγής μήκους περίπου 60 μ.
     7. Οι υπολειπόμενες εργασίες για την ολοκλήρωση του έργου είναι η στεγάνωση και η τελική επένδυση των σηράγγων, οι οποίες εκτελούνται με την εγκατεστημένη εργολαβία «Εργασίες ολοκλήρωσης τμήματος από Κόμβο Ηγουμενίτσας έως Α/Κ Σελλών» καθώς και οι εργασίες των ηλεκτρομηχανολογικών εγκαταστάσεων, οι οποίες θα εκτελεστούν με την εργολαβία που βρίσκεται υπό δημοπράτηση.
     8. Η κατάπτωση που αναφέρεται στην ερώτηση των κυρίων Βουλευτών δεν αφορά στην κατασκευή των έργων των δύο σηράγγων αλλά στην κατασκευή των έργων του προσωρινού τοίχου αντιστήριξης του πλευρικού πρανούς του μετώπου εισόδου του αριστερού κλάδου της σήραγγας Μεσοβουνίου τύπου «Βερολίνου» (δηλαδή κατασκευή με έμπηξη σιδηροδοκών και αγκυρίων) και συνέβη σε περιορισμένο μήκος 15 μέτρων περίπου.
     Η κατάπτωση αυτή σημειώθηκε ύστερα από μία περίοδο ισχυρών βροχοπτώσεων που αύξησαν στην περιοχή σε μη προβλέψιμο βαθμό την πίεση του νερού στο έδαφος, το οποίο υπερέβη το όριο ικανότητας των κεφαλών των πρώτων λίγων αγκυρίων, τα οποία με τη σειρά τους παρέσυραν και μερικά παρακείμενα.
     Το τεχνικό αυτό αποτελούσε μια προσωρινή κατασκευή και είναι γνωστό ότι οι προσωρινές κατασκευής διαστασιολογούνται οριακά, ώστε να μην υπάρχει αυξημένο κόστος. Για την μη επέκταση του φαινομένου εφαρμόστηκε άμεσα επανεπίχωση του χώρου μπροστά από τη σημειωθείσα κατάπτωση.
     Η μόνιμη κατασκευή του μετώπου εισόδου του αριστερού κλάδου της σήραγγας Μεσοβουνίου από οπλισμένο σκυρόδεμα θα κατασκευαστεί με την παραπάνω εγκατεστημένη εργολαβία, οπότε και θα γίνει η οριστική άρση του φαινομένου.
      Τέλος πληροφορούμε τους κυρίους Βουλευτές ότι ούτε το υπόγειο έργο της παραπάνω σήραγγας, ούτε το μέτωπο εισόδου καθαυτό διατρέχουν οποιοδήποτε κίνδυνο αστοχίας από την παραπάνω κατάπτωση.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     2. Στην με αριθμό 1961/2-10-02  ερώτηση δόθηκε με το υπ΄αριθμ. 103593/24-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1961/2-10-2002, την οποία κατέθεσε η Βουλευτής κ. Μαρία Δαμανάκη και η οποία αναφέρεται στις εξετάσεις των αποφοίτων με το παλαιό σύστημα των Δεσμών, σας γνωρίζουμε τα ακόλουθα:
     1) Με την αλλαγή του συστήματος εισαγωγής στην Τριτοβάθμια Εκπαίδευση καθορίστηκε από το νομοθέτη να δοθεί μεταβατική περίοδος ισχύος του παλαιού συστήματος (Δέσμες). Προσδιόρισε τη διάρκεια ισχύος της μεταβατικότητας αυτής για δύο ακαδημαϊκά έτη (2000-2001 και 2001-2002) και όρισε ότι οι θέσεις εισακτέων των υποψηφίων του παλαιού συστήματος θα αντιστοιχούν σε ποσοστό θέσεων ανάλογα με τον αριθμό των υποψηφίων της κατηγορίας αυτής σε σχέση με το συνολικό αριθμό υποψηφίων στην Τριτοβάθμια Εκπαίδευση, σύμφωνα με τοις διατάξεις της παραγράφου 7 του άρθρου 2 του ν.2525/1997 όπως αντικαταστάθηκε με το εδάφιο β' της παραγράφου 36 του άρθρου 14 του ν.2817/2000 (Φ.Ε.Κ. 78 τ.Α' ).
     2) Με βάση την εξουσιοδοτική αυτή διάταξη καθορίστηκε και ο αριθμός εισακτέων σπουδαστών στα Τμήματα και στις Σχολές της Τριτοβάθμιας Εκπαίδευσης για τα ακαδημαϊκά έτη 2000-2001 και 2001-2002 με τις αριθμ Φ.252.11/Β6 2284/30.7.2001 (Φ.Ε.Κ 1045 τ. Β΄) και Φ.253.1/Β6 2283/27.7.2001 (Φ.Ε.Κ 1008 τ. Β΄) Υπουργικές αποφάσεις με τις οποίες καθορίστηκαν και τα ποσοστά εισαγωγής των υποψηφίων με το παλαιό σύστημα (Δέσμες) τα αντίστοιχα ακαδημαϊκά έτη.
     3) Μετά την έκδοση της αριθμ Φ.252.11/Β6 293/19.4.2000 (Φ.Ε.Κ 589 Τ.Β' ) Υπουργικής απόφασης «Καθορισμός αριθμού εισακτέων σπουδαστών κλπ.» για το ακαδημαϊκό έτος 2000-2001 και κατόπιν σχετικής αίτησης ακύρωσης εκδόθηκε η αριθμ. 2230/2000 απόφαση του Συμβουλίου της Επικρατείας (Σ.τ.Ε.). Σε συμμόρφωση προς τη δικαστική αυτή απόφαση το Υπουργείο προχώρησε στην έκδοση της αριθμ Φ.252.11/86 1151/2000 (Φ.Ε.Κ 1073/τ.Β΄) ομοίας Υπουργικής απόφασης στην οποία περιγράφονται τα στατιστικά δεδομένα και η μαθηματική μέθοδος που χρησιμοποιήθηκε για τον ορισμό του ποσοστού θέσεων για τους υποψηφίους του παλαιού συστήματος (Δέσμες) για το ακαδημαϊκό έτος 2000-2001.
     Κατά της ανωτέρω Υπουργικής απόφασης και κατόπιν σχετικών αιτήσεων ακύρωσης εκδόθηκαν οι αριθμ. 1788, 1789, 1790 και 1791/2001 αποφάσεις του Σ.Τ.Ε Μετά την έκδοση των ανωτέρω δικαστικών αποφάσεων με τις οποίες υποδεικνύονταν διαφορετική μαθηματική μέθοδος υπολογισμού του ποσοστού θέσεων εισακτέων για τους υποψηφίους με το σύστημα των Δεσμών, σύμφωνα με το οικείο σκεπτικό, το ΥΠ.ΕΠ.Θ. προχώρησε στην έκδοση και για το εν λόγω ακαδημαϊκό έτος νέας Υπουργικής απόφασης σε συμμόρφωση προς τις δικαστικές αυτές αποφάσεις, αφού υπήρχε δεδικασμένο και ήταν υποχρεωμένο να το ακολουθήσει. Αυτός ήταν και ο λόγος έκδοσης της αριθμ. Φ.252.11/Β6 2284/30.7.2001 (Φ.Ε.Κ. 1045 τ. Β΄) Υπουργικής απόφασης σε αντικατάσταση ομοίας προγενέστερης Στο αιτιολογικό της απόφασης αυτής αποδεικνύονταν ότι η μέθοδος που υπέδειξε το δικαστήριο οδηγούσε σε μείωση του αριθμού θέσεων, δηλαδή ήταν δυσμενέστερη μέθοδος για τους αιτούντες.
     Το ΥΠ.Ε.Π.Θ. για να μην ανατρέψει τα δεδομένα αφού μάλιστα ήταν δυσμενέστερα για τους αιτούντες (κάποιοι λόγω της προκύπτουσας μείωσης των θέσεων εισακτέων θα έπρεπε να διαγραφούν από τις Σχολές επιτυχίας τους) δεν άλλαξε το αρχικό ποσοστό θέσεων, αιτιολογώντας την ενέργειά του αυτή.
     Κατά της τελευταίας αυτής Υπουργικής απόφασης κατατέθηκαν αιτήσεις ακύρωσης ενώπιον της Ολομέλειας του Σ.τ.Ε, οι οποίες εκδικάστηκαν στις αρχές του έτους από την Ολομέλεια πλέον του Σ. τ. Ε. .και αναμένεται η καθαρογραφή της σχετικής απόφασης.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     3. Στην με αριθμό 1898/30-9-02 ερώτηση δόθηκε με το υπ΄ αριθμ. 96371/24-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 1898/30-9-2002 ερώτηση που κατατέθηκε στη Βουλή από τη Βουλευτή κ. Σ. Καλαντζάκου σχετικά με τη στελέχωση του Κέντρου Υγείας Αγ. Νικολάου Μεσσηνίας, σας γνωρίζουμε τα παρακάτω:
     Το Κέντρο Υγείας Αγ. Νικολάου συστάθηκε με την Y3/OΙK.5516/30-7-93 ΦΕΚ τ. Β΄ 601/93 Κοινή Υπουργική Απόφαση, η οποία τροποποιήθηκε με τηνΑ1α/8684/ΦΕΚ τ. Β΄ 141/18-2-99 όμοια Απόφαση. Στο διάστημα αυτό, από τη σύστασή του μέχρι και την 2-6-2002, το Κέντρο Υγείας λειτουργούσε ως Περιφερειακό Ιατρείο. Στις 11-10-1999 προκηρύχθηκαν μία θέση Γενικής Ιατρικής και μία θέση Παιδιατρικής, δεν υπήρξαν ενδιαφερόμενοι και η προκήρυξη απέβη άγονη.
     Το ΠεΣΥ Πελοποννήσου σε συνεργασία με το Υπουργείο Υγείας και Πρόνοιας κατάφεραν, μετά από συντονισμένες ενέργειες και παρά τα μεγάλα προβλήματα, να δημιουργήσουν προϋποθέσεις που οδήγησαν στην έναρξη της λειτουργίας του Κέντρου Υγείας Αγ. Νικολάου στις 3-6-2002.
     Με την ΦΟΥ /20462/10-5-2002 απόφαση της Υποδιοικητού του ΙΚΑ και την υπ΄ αριθμ. 13/25-6-2002 απόφαση του ΔΣ του ΠεΣΥ, αποσπάστηκε η μόνιμη ιατρός παθολόγος Στυλιανή Μπακολέα από τη Νομαρχιακή Μονάδα 	Υγείας ΙΚΑ Καλαμάτας στο Κέντρο Υγείας Αγ. Νικολάου. Ταυτόχρονα υπηρετούν σήμερα στο Κ.Υ. και στα Π .Ι. ευθύνης του ένας ειδικευόμενος ιατρός και τρεις αγροτικοί. Επίσης έχει προγραμματισθεί η στελέχωσή του και με άλλους δύο αγροτικούς από 10-12-2002 και 14-1-2003 αντίστοιχα.
     Βρίσκεται σε εξέλιξη η προκήρυξη για την πρόσληψη στο Κ.Υ. ενός Επιμελητή Α', ειδικότητας Παθολογίας ή Γενικής Ιατρικής, αφού ήδη έχει εγκριθεί από το Υπουργείο Υγείας και Πρόνοιας η προκήρυξη της θέσης. Με αυτόν τον τρόπο θα δοθεί μόνιμη λύση στο πρόβλημα της έλλειψης ειδικευμένου ιατρού.
     Το ΠεΣΥ φρόντισε επίσης για την κάλυψη των αναγκών του Κ.Υ. σε προσωπικό, εγκρίνοντας από το Νοσοκομείο Καλαμάτας τις παρακάτω μετακινήσεις: 
     Ενός υπαλλήλου κατηγορίας ΤΕ κλάδου Τεχνολόγων Ιατρικών Εργαστηρίων και τεσσάρων υπαλλήλων κατηγορίας ΔΕ κλάδου Αδελφών Νοσοκόμων.
     Δύο υπαλλήλων κατηγορίας ΔΕ κλάδου Αδελφών Νοσοκόμων που 	μετακινήθηκαν από Π .Ι. στο Κ.Υ. για να συμμετέχουν στο μηνιαίο πρόγραμμα 	24ωρης λειτουργίας του Κ.Υ.
     Τέλος, σας κάνουμε γνωστό ότι από την ημερομηνία έναρξης λειτουργίας του Κ.Υ. μέχρι και σήμερα έχει παρασχεθεί Πρωτοβάθμια Περίθαλψη (πρώτες βοήθειες, εμβολιασμοί, εξετάσεις) σε περίπου 5.500 άτομα, γεγονός που καταδεικνύει την ανάγκη λειτουργίας του, παρά τα όποια προβλήματα υπάρχουν και ταυτόχρονα δικαιώνει απόλυτα την απόφαση του ΠεΣΥ να προχωρήσει στη λειτουργία του.
     Ο Υφυπουργός
     Ε. ΝΑΣΙΩΚΑΣ»
     4. Στην με αριθμό 2036/8-10-02 ερώτηση δόθηκε με το υπ΄ αριθμ. 431/22-10-02 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμ. πρωτ. 2036/8-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Αδρακτά που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η ναυτιλία, όπως είναι γενικά παραδεκτό, αποτελεί έναν ιδιαίτερο τομέα οικονομικής δραστηριότητας που σήμερα αναπτύσσεται σε ένα έντονα ανταγωνιστικό διεθνές περιβάλλον. Το Υπουργείο Εμπορικής Ναυτιλίας έχει προβεί στη θέσπιση σειράς μέτρων τα οποία έχουν συμβάλει θετικά στην ανάδειξη της χώρας μας ως μίας από τις μεγαλύτερες ναυτιλιακές δυνάμεις παγκοσμίως. Με κεντρικό άξονα την πολιτική αυτή, προχωρήσαμε πρόσφατα στη μείωση των συντελεστών φορολόγησης των αμοιβών που αποκτούν οι αξιωματικοί και το κατώτερο πλήρωμα του εμπορικού ναυτικού από την παροχή υπηρεσιών σε εμπορικά πλοία, σε 6% και 3% αντίστοιχα, στοχεύοντας στην προσέλκυση νέων στο ναυτικό επάγγελμα. Επίσης, προχωρήσαμε στη μείωση της φορολογίας των ποντοπόρων πλοίων, δημιουργώντας ευνοϊκότερες προϋποθέσεις για την προσέλκυση πλοίων στο εθνικό νηολόγιο και ενισχύοντας με τον τρόπο αυτό την ανταγωνιστικότητα του Ελληνικού πλοίου. Συνεχίζοντας την προσπάθεια αυτή, εξετάζουμε θετικά τα θέματα ενίσχυσης της ανταγωνιστικότητας της Ελληνικής σημαίας, ανανέωσης του στόλου και παροχής κινήτρων προς την κατεύθυνση αυτή. Στο πλαίσιο αυτό, εντάσσεται και η προσπάθεια αναβάθμισης της παρεχόμενης ναυτικής εκπαίδευσης τόσο σε επίπεδο Ακαδημιών, όσο και κατά τη διάρκεια άσκησης του ναυτικού επαγγέλματος.
     2. Η πρωτοβουλία για την ανάληψη οποιουδήποτε μέτρου πρέπει να αποσκοπεί στη δημιουργία ενός σταθερού θεσμικού πλαισίου για την ενίσχυση της ανταγωνιστικότητας του ελληνικού πλοίου και ενός θετικού κλίματος για την προσέλκυση πλοίων στο ελληνικό νηολόγιο, χωρίς να διαταράσσεται η εργασιακή ειρήνη. Για το λόγο αυτό, μέσα από τη διαδικασία διαλόγου με τους φορείς της ναυτιλίας, λαμβάνουμε όλες εκείνες τις αποφάσεις που βοηθούν ουσιαστικά στην περαιτέρω ναυτιλίας μας.
     Ο Υπουργός
     ΓΙΩΡΓΟΣ ΑΝΩΜΕΡΙΤΗΣ»
     5. Στις με αριθμό 1931/1-10-02, 1997/4-10-02 ερωτήσεις δόθηκε με το υπ΄ αριθμ. 2658/25-10-02 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ερωτήσεων που κατέθεσαν οι Βουλευτές κύριοι Π. Κουρουμπλής, Α. Μακρυπίδης, Ι. Βαϊνάς, Θ. Κατσανέβας, Β. Τσιλίκας και Π. Mαντούβαλος, σας γνωρίζουμε ότι το προβλεπόμενο από το άρθρο 31 του ν.2768/1999 επίδομα αυξημένης επιχειρησιακής ετοιμότητας μονάδων (νυκτερινά) χορηγείται στο προσωπικό της Ελληνικής Αστυνομίας, του Πυροσβεστικού Σώματος και του Λιμενικού Σώματος με τους όρους και τις προϋποθέσεις που θέτει η κατ΄ εξουσιοδότηση του ανωτέρω νόμου εκδοθείσα υπ'αριθ.2/16661/0022 από 6-3-2000 κοινή υπουργική απόφαση των Υπουργών Οικονομικών και Δημόσιας Τάξης.
     Με τις διατάξεις της απόφασης αυτής το αναφερόμενο επίδομα καταβάλλεται στο αστυνομικό προσωπικό που εκτελεί νυκτερινή υπηρεσία σύμφωνα με τις διατάξεις των εδαφίων β΄ και γ΄ της παρ. 1 του άρθρου 1 του π.δ. 28/1986 «χρόνος εργασίας αστυνομικού προσωπικού». Δηλαδή δικαιούχοι είναι μόνο όσοι εκτελούν 36 ή 30 ώρες υπηρεσίας κατά την πενθήμερη εβδομάδα εργασίας, σε αλλαγές (βάρδιες) 24ωρης ή 16ωρης ή 8ωρης ή 6ωρης βάσης στις ρητά αναγραφόμενες στα ανωτέρω εδάφια Υπηρεσίες, ενώ οι αστυνομικοί, οποιουδήποτε βαθμού, που απασχολούνται τις νυκτερινές ώρες (22.00-06.00) περιστασιακά και όχι σε αλλαγές (βάρδιες), όπως και οι συνοδοί ασφαλείας Βουλευτών, δεν λαμβάνουν το επίδομα αυτό.
     Κατόπιν των ανωτέρω, δεν ανταποκρίvονται στην πραγματικότητα τα αναφερόμενα  στις ερωτήσεις ότι μόνο οι αστυνομικοί συνοδοί ασφαλείας Βουλευτών δεν λαμβάνουν το αναφερόμενο επίδομα, αφού αυτό δεν δίνεται και σε πολλούς άλλους αστυνομικούς, οι οποίοι εκτελούν περιστασιακά νυκτερινή υπηρεσία και όχι με τους όρους που προβλέπονται από τις ανωτέρω διατάξεις.
     Ο Υφυπουργός
     ΕΥΑΓΓΕΛΟΣ ΜΑΛΕΣΙΟΣ»
     6. Στην με αριθμό 1973/3-10-02 ερώτηση δόθηκε με το υπ΄ αριθμ. 363/23-10-02 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ’ αριθμό 1973/3-10-2002 ερώτηση που κατέθεσαν στη Βουλή των Ελλήνων οι Βουλευτές κύριοι Α. Σκυλλάκος και Λ. Κανέλλη, σας γνωρίζουμε τα εξής:
     Το Υπ. Δικαιοσύνης έχει ήδη συστήσει 75 οργανικές θέσεις (60 ΠΕ Διοικητικού-Οικονομικού, 7 ΠΕ Πληροφορικής και 8 ΤΕ Πληροφορικής). Οι οποίες θα κατανεμηθούν άμεσα στα Υποθηκοφυλακεία και δη σε αυτά που παρουσιάζουν έλλειψη προσωπικού, όπως αυτό της Σαλαμίνας.
     Επίσης, έχει ήδη καταρτισθεί σχέδιο Οργανισμού και προωθείται αρμοδίως.
     Τέλος, στο Υποθηκοφυλακείο Σαλαμίνας, πρόσφατα καλύφθηκε με διορισμό η θέση του Προϊσταμένου και αποσπάστηκε μία υπάλληλος από το Υποθηκοφυλακείο Πειραιά για την κατά το δυνατόν καλύτερη λειτουργία της Υπηρεσίας.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
     7. Στην με αριθμό 1976/3-10-2002 ερώτηση δόθηκε με το υπ’ αριθμ. 43303/18-10-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση με αριθμό 1976/3-10-2002 που κατέθεσε στη Βουλή ο Βουλευτής κ. Γ. Αμπατζόγλου, σας πληροφορούμε τα εξής: 
      Το ΥΠΕΣΔΔΑ απέστειλε σε όλους τους Δήμους και τις Κοινότητες της Χώρας και κοινοποίησε στις Περιφέρειες και τις Νομαρχιακές Αυτοδιοικήσεις την ΚΥΑ 18830/9-5-2002 (ΦΕΚ 609 Β/17-5-2002) και την υπ’ αριθμ 15 εγκύκλιο (ΑΠ. 30393/23/7/2002), που αφορούν στους όρους χορήγησης 3.500 στεγαστικών δανείων σε ?Ελληνες τσιγγάνους.
      Οι Δήμοι και οι Κοινότητες της Χώρας ανέλαβαν, με την παραλαβή των παραπάνω εγγράφων, να αναρτήσουν σχετική ανακοίνωση για τα στεγαστικά δάνεια των τσιγγάνων στο χώρο ανακοινώσεων στην είσοδο των Δημοτικών –Κοινοτικών Καταστημάτων ή σε άλλους χώρους που προορίζονται για το σκοπό αυτό.
      Οι αρμόδιες υπηρεσίες των ΟΤΑ ανέλαβαν επίσης να κοινοποιήσουν στις Ομοσπονδίες και στους τοπικούς συλλόγους των Τσιγγάνων τα έγγραφα για τα στεγαστικά δάνεια, να συγκεντρώσουν τις αιτήσεις των τσιγγάνων και να τις υποβάλλουν στο ΥΠΕΣΔΔΑ. Μέχρι σήμερα έχουν υποβληθεί από τους ΟΤΑ στο ΥΠΕΣΔΔΑ 322 αιτήσεις τσιγγάνων.
      Παράλληλα ενημερώθηκαν από το ΥΠΕΣΔΔΑ, μέσω της επιτροπής που συγκροτήθηκε για την υλοποίηση του Ολοκληρωμένου Προγράμματος Δράσης, το Διαδημοτικό Δίκτυο ΡΟΜ, η ΠΟΣΕΡ και η Ομοσπονδία Μακεδονίας Θράκης Ελλήνων ΡΟΜ. Οι φορείς αυτοί ανέλαβαν με τη σειρά τους να ενημερώσουν τους τοπικούς συλλόγους τσιγγάνων.
      Οι Περιφέρειες και οι Νομαρχιακές Αυτοδιοικήσεις κλήθηκαν από το ΥΠΕΣΔΔΑ να προβούν στις απαραίτητες ενέργειες, επιλέγοντας τον προσφορότερο τρόπο δημοσιοποίησης της απόφασης για τη χορήγηση στεγαστικών δανείων σε τσιγγάνους, για την πληρέστερη ενημέρωση των υποψήφιων δικαιούχων.
      Ειδικότερα η Περιφέρεια Πελοποννήσου έχει δώσει οδηγίες σε όλους τους Δήμους που έχουν εγγεγραμμένoυς στα δημοτολόγια τους τσιγγάνους, να διευκολύνουν με κάθε τρόπο τους δικαιούχους στη συμπλήρωση των απαραίτητων δικαιολογητικών και να παραλαμβάνουν τις αιτήσεις των στεγαστικών δανείων.
      Eπίσης η Περιφέρεια με δελτία τύπου στα τοπικά μέσα μαζικής ενημέρωσης έχει αναφερθεί στην Κοινή Υπουργική Απόφαση και στην Εγκύκλιο για τα στεγαστικά δάνεια των τσιγγάνων.
      Ο Υφυπουργός
      Λ. ΠΑΠΑΔΗΜΑΣ»
     8. Στην με αριθμό 1978/3-10-2002 ερώτηση δόθηκε με το υπ’ αριθμ. 2674/25-10-2002 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην ερώτηση με αριθμό 1978/3-10-2002 που κατέθεσε ο Βουλευτής κ. Β. Μιχαλολιάκος, σε ό,τι μας αφορά, σας γνωρίζουμε ότι, για την υπόθεση της επίθεσης την 2-10-2002 κατά των γραφείων της εφημερίδας «ΑΠΟΓΕΥΜΑΤΙΝΗ» από ομάδα αγνώστων ατόμων, κατά την οποία προκλήθηκαν υλικές ζημιές στις εγκαταστάσεις της και σε σταθμευμένα οχήματα, οι αρμόδιες Υπηρεσίες μας διενεργούν εκτεταμένες έρευνες προς κάθε κατεύθυνση, για την ανακάλυψη και παραπομπή στη Δικαιοσύνη των δραστών. Στα πλαίσια δε της διενεργούμενης προανάκρισης οι έρευνες συνεχίζονται και προσάγονται στις Υπηρεσίες για εξέταση διάφορα άτομα, χωρίς μέχρι σήμερα θετικό αποτέλεσμα.
      Παράλληλα, οι Υπηρεσίες, σύμφωνα και με τις πρόσθετες εντολές και οδηγίες που τους δόθηκαν, έχουν εντείνει στο έπαρκο τις προσπάθειές τους με τη λήψη αυξημένων μέτρων αστυνόμευσης στην ευρύτερη περιοχή των Εξαρχείων, ενώ έχουν ενισχυθεί και τα μέτρα φύλαξης και επιτήρησης διαφόρων στόχων, για την πρόληψη και καταστολή παρόμοιων περιστατικών.
      Τέλος, σε ό,τι αφορά τη διαδήλωση, που έλαβε χώρα την 1-10-2002 και τα υβριστικά συνθήματα που ακούστηκαν ή ανεγράφησαν σε χώρους του Πανεπιστημίου, πρέπει να επισημάνουμε ότι η κυβέρνηση, από την πρώτη στιγμή, καταδίκασε με τον πλέον κατηγορηματικό τρόπο όλα όσα συνέβησαν κατά τη διάρκεια της εν λόγω διαδήλωσης, κάτι άλλωστε που έπραξε το σύνολο σχεδόν του πολιτικού κόσμου της χώρας.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     9. Στην με αριθμό 1978/3-10-2002 ερώτηση δόθηκε με το υπ’ αριθμ. 29/25-10-2002 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
     «Απαντώντας στην ερώτηση με αριθμό 1978/3-10-2002 που κατέθεσε στη Βουλή ο Βουλευτής κ. Β. Μιχαλολιάκος, σας γνωρίζουμε:
      Στο πλαίσιο των αρμοδιοτήτων μας και σε απάντηση της ανωτέρω ερώτησης, θα θέλαμε να σας ενημερώσουμε για τα εξής:
      Καταδικάζουμε με τον πιo κατηγορηματικό τρόπο την επίθεση κατά της εφημερίδας «Απογευματινή» και όσων συμμετείχαν σ' αυτήν την επίθεση.
      Θα θέλαμε να επισημάνουμε ότι όλοι οφείλουμε να προασπίζουμε με την ίδια ακριβώς σθεναρότητα τα συνταγματικώς κατοχυρωμένα δικαιώματα της ελευθερίας του τύπου και της έκφρασης, και τα συνταγματικά δικαιώματα των πολιτών.
      Τέλος, όσον αφορά τα θιγόμενα στην προκείμενη ερώτηση ζητήματα, τα οποία αφορούν τη λήψη και εφαρμογή κατασταλτικών μέτρων, αρμόδιο να απαντήσει είναι το Υπουργείο Δημοσίας Τάξεως.
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
     10. Στην με αριθμό 1986/3-10-2002 ερώτηση δόθηκε με το υπ’ αριθμ. 87357/24-10-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1986/3-10-2002 που κατέθεσε στη Βουλή ο Βουλευτής κ. Ν. Κωνσταντόπουλος, σας γνωρίζουμε τα εξής:
      1. Η σκοπιμότητα και ο σχεδιασμός του Τραμ Αθήνας τεκμηριώνονται στη «Μελέτη Ανάπτυξης Μετρό» και σε ειδική γνωμοδότηση του Εθνικού Μετσόβιου Πολυτεχνείου. Τα ανωτέρω ανασκοπούνται στις ενότητες 3.1-3.3 της Μελέτης Περιβαλλοντικών Επιπτώσεων του Τραμ, η οποία εκπονήθηκε από την Υπηρεσία Σχεδιασμού και Γενικών Μελετών της «Αττικό Μετρό Α. Ε.» από ιδιώτη μελετητή και έχει κατατεθεί στη Βουλή των Ελλήνων.
      2. Για την κατασκευή και λειτουργία του έργου «Σύγχρονος Τροχιόδρομος (ΤΡΑΜ) στην περιοχή της Αθήνας» έχει ακολουθηθεί η ισχύουσα διαδικασία περιβαλλοντικής αδειοδότησης. Με την ολοκλήρωση της διαδικασίας αυτής, εκδόθηκε η (β) σχετική ΚΥΑ. Ειδικότερα:
      - Στο υπ' αριθμ. 8 του σκεπτικού της ανωτέρω ΚΥΑ αναφέρεται η διαβίβαση της Μελέτης Περιβαλλοντικών Επιπτώσεων στα Νομαρχιακά Συμβούλια των Ν.Δ. Αθηνών και Πειραιά, καθώς και στα συναρμόδια Υπουργεία, όπως προβλέπεται από τις ισχύουσες διατάξεις δημοσιοποίησης των ΜΠΕ.
      - Στα υπ' αριθμ. 10 και 11 του σκεπτικού της ίδιας ΚΥΑ αναφέρεται ότι οι γνωμοδοτήσεις των ανωτέρω Νομαρχιακών Συμβουλίων τεκμαίρονται θετικές, σύμφωνα με την τελευταία πρόταση της παρ. 9 του άρθρου 4 του ν. 1650/86, αφού αυτά δεν απάντησαν στις καθορισμένες από το νόμο προθεσμίες.
      - Κατά τη φάση αξιολόγησης της Μελέτης Περιβαλλοντικών Επιπτώσεων που προηγήθηκε της έκδοσης της (β) σχετικής ΚΥΑ, συλλέχθηκαν και λήφθηκαν υπόψη όλες οι απαραίτητες απόψεις πολιτών, φορέων και υπηρεσιών συμπεριλαμβανομένων αυτών του Υπ. Πολιτισμού, όπως προβλέπεται στις ισχύουσες διατάξεις.
      3. Η (β) σχετική ΚΥΑ θέτει όρους και περιορισμούς στο έργο, με στόχο την ελαχιστοποίηση ή αναστροφή των επιπτώσεων στο αστικό, ανθρωπογενές, φυσικό και πολιτισμικό περιβάλλον, σε βαθμό που δεν ανατρέπεται η υλοποίηση του έργου, όπως αυτό σχεδιάστηκε από την «Αττικό Μετρό Α.Ε.» και «Τραμ Α.Ε.».
      Η Υπουργός
      Β. ΠΑΠΑΝΔΡΕΟΥ»
     11. Στις με αριθμό 1987/3-10-2002, 2026/7-10-2002 και 2061/8-10-2002 ερωτήσεις δόθηκε με το υπ’ αριθμ. 54572/23-10-2002 έγγραφο από τον Υφυπουργό Οικονομικών η ακόλουθη απάντηση:
     «Απαντώντας στις ερωτήσεις με αριθμό 1987/3-10-2002, 2026/7-10-2002 και 2061/8-10-2002 που κατέθεσαν οι Βουλευτές κύριοι Άγγελος Τζέκης, Γιώργος Χουρμουζιάδης, Ασημίνα Ξηροτύρη-Αικατερινάρη και Πόπη Θεοδωρίδου-Φουντουκίδου, σας γνωρίζουμε ότι, σύμφωνα με την παρ. 24 του άρθρου 2 του ν. 2621/23-06-98 οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό των Περιφερειών.
      Η κατανομή της συνολικής εγγεγραμμένης πίστωσης στις νομαρχιακές αυτοδιοικήσεις εκάστης Περιφέρειας γίνεται από τα αρμόδια όργανα των Περιφερειών, με γνώμονα την πλήρη κάλυψη των σχετικών αναγκών, μέσα στα πλαίσια, όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
      Οι σχετικές συμβάσεις με τους εμπλεκόμενους φορείς συνομολογούνται από τα αρμόδια όργανα των νομαρχιακών αυτοδιοικήσεων και σε κάθε περίπτωση θα πρέπει να περιορίζονται στο ύψος των διατιθέμενων για κάθε σχολικό έτος πόρων. Δαπάνες που πραγματοποιούνται καθ' υπέρβαση των σχετικών πιστώσεων δεν εντέλλονται νόμιμα.
      Τέλος σημειώνουμε τα εξής:
      Η αρχική πίστωση του προϋπολογισμού κατά το τρέχον έτος ανερχόταν στο ποσό των 45.500.000 ευρώ και διατέθηκε σε ποσοστό 100%. Πέραν τούτου, με αποφάσεις μας η πίστωση αυτή ενισχύθηκε με συνολικό ποσό 29.000.000 ευρώ και διαμορφώθηκε στο ποσό των 74.500.000 ευρώ.
      Με τη διάθεση της πρόσθετης επιχορήγησης καλύφθηκαν πλήρως οι υποχρεώσεις προς τους μεταφορείς μαθητών σε όλες τις περιφέρειες της Χώρας έως το τέλος της σχολικής περιόδου (30-6-02).
      Για το πρώτο τρίμηνο του σχολικού έτους που μόλις άρχισε θα διατεθεί πρόσθετη πίστωση για την αντιμετώπιση των σχετικών δαπανών.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
     12. Στην με αριθμό 1989/4-10-2002 ερώτηση δόθηκε με το υπ’ αριθμ. 634/22-10-2002 έγγραφο από τον Υπουργό Πολιτισμού η ακόλουθη απάντηση:
     «Απαντώντας στην ερώτηση με αριθμό 1989/2002 που κατέθεσε στη Βουλή ο Βουλευτής κ. Νικήτα Kακλαμάνη, σας γνωρίζουμε τα εξής:
      Στο πλαίσιο του προγράμματος «KAΣΤPΩN ΠΕΡΙΠΛΟΥΣ» το Ταμείο Αρχαιολογικών Πόρων και Απαλλοτριώσεων προκήρυξε το Φεβρουάριο του 1996 μελέτη συνολικής ανάδειξης του Κάστρου Κυθήρων, η οποία εγκρίθηκε από το Κεντρικό Αρχαιολογικό Συμβούλιο το Φεβρουάριο 1998. Οι εγκεκριμένες εργασίες αφορούν:
      Στην τοποθέτηση μικρού προκατασκευασμένου φυλακείου στον χώρο εισόδου.
      Στη στέγαση στο κτίριο της «φρουράς» γραφείου -ιατρείου -πωλητηρίου –μικρού αναψυκτηρίου και χώρων υγιεινής.
      Στη συμπλήρωση πλακόστρωσης του κεντρικού άξονα -πεζoδρόμιoυ.
      Στη διαμόρφωση -εξομάλυνση της πλατείας των Ναών και επικάλυψη με ελαφρά υλικά.
      Στη στέγαση πολιτιστικών εκδηλώσεων στο χώρο της Πυριτιδαποθήκης.
      Στην κατασκευή υποσταθμού. δικτύων και φωτισμού ανάδειξης.
      Το έργο εντάχθηκε με προϋπολογισμό 2.703.860 Ευρώ στο Επιχειρησιακό Πρόγραμμα «Ανταγωνιστικότητα» του Υπουργείου Ανάπτυξης -Μέτρο 5. 'Ηδη προωθείται η δημοπράτηση του έργου.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ»
      13. Στην με αριθμό 3119/21-11-02 ερώτηση δόθηκε με το υπ’ αριθμ. 49412/5-12-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 3119/21-11-2002, των Βουλευτών κ. Θεόδωρου Αναγνωστόπουλου, κ. Δημητρίου Σιούφα και κ. Σπυρίδωνα Ταλιαδούρου, σας γνωρίζουμε τα εξής:
      Στο Ειδικό Πρόγραμμα Τοπικής Αυτοδιοίκησης (Ε.Π.Τ.Α.) εντάσσονται σταδιακά από το 1998 έως σήμερα, έργα και δράσεις, με φορείς χρηματοδότησης διάφορα Υπουργεία και φορείς υλοποίησης τους Ο.Τ.Α. Η χρηματοδότηση του Προγράμματος γίνεται μόνο από εθνικούς πόρους. Ο αρχικά εκτιμώμενος προϋπολογισμός του Προγράμματος για την περίοδο 1998-2004 ήταν γύρω στα 2,9 δις ευρώ (ή περίπου 1 τρις δρχ.).
      Έως σήμερα, έχουν ενταχθεί στο Ειδικό Πρόγραμμα Τοπικής Αυτοδιοίκησης έργα συνολικού ποσού 3,3, δις ευρώ περίπου, δηλαδή έχει υπερκαλυφθεί το αρχικά εκτιμώμενο ποσό των 2,9 δις ευρώ.
      Οι θεσμοθετημένοι πόροι του Προγράμματος είναι:
      - Ποσοστό 8,5% των Κεντρικών Αυτοτελών Πόρων (Κ.Α.Π.)
      - Ποσοστό 20% των πόρων που εγγράφονται στον προϋπολογισμό δημοσίων επενδύσεων (Σ.Α.Τ.Α.).
      - Ποσό των τόκων των χρηματικών υπολοίπων των Ο.Τ.Α. στο Τ.Π. και Δ.
      - Ποσοστό 80% του φόρου των τόκων καταθέσεων.
      - Πόροι των Εθνικών Προγραμμάτων που διαχειρίζονται τα Υπουργεία και οι Περιφέρειες και αφορούν σε έργα Ο.Τ.Α.
      - Πόροι του Προγράμματος Δημοσίων Επενδύσεων (Π.Δ.Ε.) για έργα Ο.Τ.Α.
      Τα ενταγμένα στο Πρόγραμμα έργα και δράσεις των ΟΤ.Α. που χρηματοδοτούνται από το Υπουργείο μας, ανέρχονται συνολικά σε 2,2 δις ευρώ. Για τα έργα αυτά έχουν πραγματοποιηθεί μέχρι σήμερα από πόρους του Υπουργείου μας χρηματοδοτήσεις ύψους 1,4 δις ευρώ.
      Ειδικότερα, κατόπιν πρότασης των Περιφερειακών Επιτροπών Παρακολούθησης του Προγράμματος, έχουν ενταχθεί μέχρι σήμερα στο Ε.Π.Τ.Α. έργα – μελέτες – προμήθειες συνολικά εγκεκριμένου προϋπολογισμού 1.694.203.507, 65 ευρώ εκ των οποίων έχουν συμβασιοποιηθεί έργα ύψους 1.335.663.426,41 ευρώ.
      Η καθυστέρηση που παρατηρήθηκε στην πληρωμή των έργων του Ε.Π.Τ.Α. οφείλεται στη μεγάλη απορροφητικότητα του Προγράμματος, η οποία ξεπέρασε τα τεθέντα όρια πληρωμών στις Περιφέρειες.
      Παρά τις τεράστιες δυσκολίες που αντιμετωπίσαμε για την κάλυψη αυτής της υπέρβασης του ορίου πληρωμών το πρόβλημα έχει ήδη λυθεί με τη συνεργασία του Υπουργείου Οικονομίας και Οικονομικών και οι υποβληθέντες λογαριασμοί μέχρι το τέλος Οκτωβρίου ήδη εξοφλούνται.
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 2057/8-10-02 ερώτηση δόθηκε με το υπ’ αριθμ. 100640/24-10-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2057/8-10-02 ερώτηση που κατατέθηκε στη Βουλή από το Βουλευτή κ. Ηλ. Καλλιώρα, αναφορικά με τη χρήση κινητών τηλεφώνων και για θέματα αρμοδιότητάς μας, σας πληροφορούμε τα εξής:
      Οι συσκευές κινητών τηλεφώνων είναι διατάξεις που εκπέμπουν ηλεκτρομαγνητική ακτινοβολία.
      Για όλες αυτές τις διατάξεις έχουν θεσπισθεί βασικοί περιορισμοί και επίπεδα αναφοράς που ορίζονται στην Κ.Υ.Α. 53571/3839/6.9.01/ΦΕΚ 105Β «Μέτρα Προφύλαξης του κοινού από τη λειτουργία κεραιών εγκατεστημένων στην ξηρά».
      Ωστόσο, το θέμα των επιδράσεων της ηλεκτρομαγνητικής ακτινοβολίας στην υγεία παραμένει ανοιχτό στη διεθνή βιβλιογραφία και οι έρευνες για την επίδραση των συσκευών κινητής τηλεφωνίας, συνεχίζονται και νέα στοιχεία προστίθενται καθημερινά.
      Για τους λόγους αυτούς και μέχρι την οριστικοποίηση των επιστημονικών δεδομένων αλλά και για την περαιτέρω προστασία της Δημοσίας Υγείας, συνίσταται η ορθολογικότερη χρήση τέτοιων συσκευών από τους ενήλικους και ελαχιστοποίηση της χρήσης τους από τους ανηλίκους.
      Ο Υφυπουργός
      Ε. ΝΑΣΙΩΚΑΣ»
      15. Στην με αριθμό 2057/8-10-02 ερώτηση δόθηκε με το υπ’ αριθμ. 1956/24-10-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της με αριθμό 2057/8-10-02 ερώτησης  που κατέθεσε στη Βουλή ο Βουλευτής κ. Ηλίας Καλλιώρας, σας πληροφορούμε ότι, σύμφωνα με την κοινή Υπουργική Απόφαση αριθμ. 53571/3839/2000 «Μέτρα Προφύλαξης Κοινού από τη Λειτουργία Κεραιών Εγκαταστημένων στη Ξηρά» (ΦΕΚ 1105/Β/2000), Άρθρο 5, παρ. 1, «Η Ελληνική Επιτροπή Ατομικής Ενέργειας (Ε.Ε.Α.Ε.) είναι υπεύθυνη για την προστασία του πληθυσμού και του περιβάλλοντος από μη ιοντίζουσες ακτινοβολίες και φροντίζει για την παροχή σχετικής πληροφόρησης σε κάθε ενδιαφερόμενο».
      Σύμφωνα με τα παραπάνω, διαβιβάζουμε την εν λόγω ερώτηση στο Υπουργείο Ανάπτυξης το οποίο θα σας απαντήσει σχετικά.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      16. Στην με αριθμό 2125/11-10-02 ερώτηση δόθηκε με το υπ’ αριθμ. 107531/24-10-02 έγγραφο από τον Υφυπουργό Εθνικής Παιδείας και Θρησκευμάτων, η ακόλουθη απάντηση:
      «Απαντώντας στην με αριθμό 2125/11-10-2002 ερώτηση, την οποία κατέθεσε ο Βουλευτής κ. Παν. Σκανδαλάκης και αφορά στο 1ο Τ.Ε.Ε. Γυθείου, σας γνωρίζουμε τα ακόλουθα:
      1. Μετά την αποκέντρωση του Π.Δ.Ε. και στην πλήρη εφαρμογή των διατάξεων του ν. 2218/94 όπως τροποποιήθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
      Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
      Η Νομαρχιακή Αυτοδιοίκηση Λακωνίας χρηματοδοτείται για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Πελοποννήσου. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα – κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Η Νομαρχιακή Αυτοδιοίκηση Λακωνίας χρηματοδοτήθηκε το 2002 για οικόπεδα και κατασκευές σχολικών κτιρίων από το Π.Δ.Ε. του ΥΠ.Ε.Π.Θ. με 235.294,12 ευρώ.
      Η Νομαρχιακή Αυτοδιοίκηση Λακωνίας στην τριετία 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      1999
      Για οικόπεδα – κατασκευές			40.000.000 δρχ.
      Για επισκευές				60.700.000 δρχ.
      2000
      Για οικόπεδα – κατασκευές			60.000.000 δρχ.
      Για επισκευές				50.000.000 δρχ.
      2001
      Για οικόπεδα – κατασκευές			50.000.000 δρχ.
      Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
      Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Λακωνίας θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
      2. Σε ότι αφορά στο 1Ο Τ.Ε.Ε. Γυθείου του Ν. Λακωνίας, σας γνωρίζουμε ότι η Δ/νση Προγραμματισμού της Νομαρχιακής Αυτοδιοίκησης Λακωνίας με σχετικό έγγραφό της μας πληροφόρησε τα ακόλουθα:
      - Το 1ο Τ.Ε.Ε. Γυθείου ιδρύθηκε με την απόφαση αριθμ. Δ4/355/25-8-2000 «Ίδρυση Τεχνικών Επαγγελματικών Εκπαιδευτηρίων (Τ.Ε.Ε.)» που δημοσιεύθηκε στο ΦΕΚ αριθμ 1066/τ.Β΄/30-8-2000. Κατά τον πρώτο χρόνο λειτουργίας του (σχολικό έτος 2000-2001) λειτούργησε με πρωινό ωράριο λειτουργίας και συστεγάστηκε με το Ενιαίο Λύκειο Γυθείου στις κτιριακές του εγκαταστάσεις, επειδή δεν υπήρχε άλλο διαθέσιμο διδακτήριο για τη στέγασή του.
      Οι ενέργειες για τη διευκόλυνση της λειτουργίας, αλλά και για την αντιμετώπιση των προβλημάτων που δημιούργησε η συστέγαση των δύο σχολείων, που προβλέπονται από τις διατάξεις του άρθρου 14 του ν. 2817/2000, «Εκπαίδευση των ατόμων με ειδικές εκπαιδευτικές ανάγκες και άλλες διατάξεις» (ΦΕΚ 78/τ. Α΄/14-3-2000) και του άρθρου 1, παράγραφος 4 του Π.Δ. 161/2000, που εκδόθηκε κατ’ εξουσιοδότηση του παραπάνω άρθρου, «Μεταβίβαση στις Νομαρχιακές Αυτοδιοικήσεις αρμοδιοτήτων τοπικού ενδιαφέροντος, που αφορούν στην πρωτοβάθμια και δευτεροβάθμια εκπαίδευση» (ΦΕΚ 145/τ.Α΄/23-6-2000), είναι οι εξής:
      1. Αποφασίστηκε η απογευματινή λειτουργία του 1ου Τ.Ε.Ε. Γυθείου για το σχολικό έτος 2001-2002 (σχετ. η αριθμ. 1064/30-10-2002 απόφαση).
      2. Η διακήρυξη (αριθμ. 4317/9-1-2002) σε μειοδοτική δημοπρασία για τη μίσθωση κατάλληλου χώρου, όπου θα λειτουργούσαν τα εργαστήρια του 1ου Τ.Ε.Ε. Γυθείου, απέβη άγονη ελλείψει προσφοράς ενδιαφερομένων. Σημειώνεται ότι η προβλεπόμενη χρονική διάρκεια της μίσθωσης ήταν ενός (1) έτους, επειδή η σχετική εισήγηση της Διεύθυνσης Δευτεροβάθμιας Εκπαίδευσης Λακωνίας περιλάμβανε «…διότι το 1ο Τ.Ε.Ε. Γυθείου από το νέο σχολικό έτος θα μεταφερθεί στις Αιγιές…». Η δημοπρασία δεν επαναλήφθηκε επειδή, αφενός το χρονικό διάστημα από την ολοκλήρωση της διαδικασίας μίσθωσης μέχρι λήξεως του σχολικού έτους ήταν λίγοι μήνες, αφετέρου επροβλέπετο η μεταφορά του 1ου Τ.Ε.Ε. Γυθείου στις Αιγιές, σύμφωνα με τα προαναφερθέντα.
      3. Πραγματοποιούνται τα απαραίτητα δρομολόγια για τη μεταφορά των μαθητών του 1ου Τ.Ε.Ε. Γυθείου, από τον τόπο κατοικίας τους στο σχολείο και αντίστροφα, στην σύμβαση που έχει υπογραφεί από το 1ης -10-2002 μέχρι λήξεως του τρέχοντος διδακτικού έτους με το ΚΤΕΛ Λακωνίας.
      - Μέχρι σήμερα δεν έχει υποβληθεί αίτημα από τη Διεύθυνση Δευτεροβάθμιας Εκπαίδευσης Λακωνίας ή από το Δήμο Γυθείου στην Νομαρχιακή Αυτοδιοίκηση Λακωνίας για τη μεταφορά του 1ου Τ.Ε.Ε. Γυθείου, όπως επίσης και ότι η συστέγαση με το Ενιαίο Λύκειο Γυθείου και το απογευματινό ωράριο λειτουργίας δημιουργούν προβλήματα, τόσο στους μαθητές, όσο και στους διδάσκοντες.
      Τέλος σας γνωρίζουμε ότι όσο αφορά στις λειτουργικές δαπάνες για τον αναλώσιμο Εργαστηριακό εξοπλισμό του Τ.Ε.Ε. , πέραν της χρηματοδότησης από την Τοπική Αυτοδιοίκηση, αυτές έχουν ήδη από το ΥΠ.Ε.Π.Θ. προβλεφθεί και ενταχθεί στο πρόγραμμα χρηματοδότησης για τη φετινή χρονιά.
      Ο Υφυπουργός
      ΝΙΚ. ΓΚΕΣΟΥΛΗΣ»
      17. Στην με αριθμό 2001/4-10-02 ερώτηση δόθηκε με το υπ’ αριθμ. 98994/25-10-02 έγγραφο από τον Υφυπουργό Υγείας και Πρόνοιας η ακόλουθη απάντηση: 
      «Απαντώντας στην με αριθμό 2001/4-10-02 ερώτηση που κατατέθηκε στη Βουλή από το Βουλευτή κ. Π. Λαφαζάνη σχετικά με διακομιδή ασθενούς από το Δ.Δ. Γαλιάς του Δήμου Μοιρών Ηρακλείου Κρήτης, σας γνωρίζουμε τα εξής:
      Το Κέντρο Υγείας Μοιρών ενημερώθηκε από το ΕΚΑΒ για την ανάγκη μεταφοράς επείγοντος περιστατικού την ώρα που το μοναδικό ασθενοφόρο του βρισκόταν σε διατεταγμένη υπηρεσία για τη μεταφορά ενός άλλου ασθενούς σε κρίσιμη φάση.
      Το όμορο Κέντρο Υγείας Αγίας Βαρβάρας ενημερώθηκε επίσης από το ΕΚΑΒ προκειμένου να καλύψει τα συγκεκριμένη ανάγκη και το διαθέσιμο ασθενοφόρο του απεστάλη αμέσως μετά την ενημέρωσή του.
      Το ΠεΣΥ Κρήτης σε συνεργασία με το ΕΚΑΒ Κρήτης ολοκληρώνουν έναν σχεδιασμό για την ανάπτυξη Κέντρων Εφημερίας με παρουσία ασθενοφόρου και πληρώματος, που θα καλύπτουν τέτοιες ανάγκες, όπως αυτές, ενώ συγχρόνως έχει κατατεθεί στο Επιστημονικό Συμβούλιο του ΠεΣΥ ένας διαχειριστικός αλγόριθμος για τις ενέργειες των ιατρών σε κάθε Κέντρο Υγείας μετά από τηλεφωνική κλήση. Ο αλγόριθμος αυτός θα διανεμηθεί στους ιατρούς των Κέντρων Υγείας για να βοηθήσει τις αποφάσεις τους σε κρίσιμες στιγμές.
      Επισυνάπτεται σχετική αλληλογραφία μεταξύ του Κέντρου Υγείας Μοιρών και του ΠεΣΥ Κρήτης.
      Ο Υπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 2008/7-10-02 ερώτηση δόθηκε με το υπ’ αριθμ. 429/22-10-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2008/7-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Α. Φλωρίνη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στο πλαίσιο της εύρυθμης λειτουργίας του λιμενικού καταστήματος Ν. Μουδανιών, το Υπουργείο μας, δια της Νομαρχιακής Αυτοδιοίκησης Χαλκιδικής/Δ/νση Τεχνικών Υπηρεσιών, αποπεράτωσε έργο επισκευής και συντήρησης του κτιρίου δαπάνης 23.477 Ευρώ (8.000.000 δρχ.) το έτος 2000.
      2. Το ΥΕΝ διαθέτει στην ανωτέρω περιοχή οικόπεδο επιφάνειας 125 τ.μ. εντός ζώνης λιμένα το οποίο θα αξιοποιήσει μελλοντικά, στο πλαίσιο υλοποίησης κτιριολογικού προγράμματος που έχει συντάξει για ανέγερση λιμενικών καταστημάτων σε περιοχές που διαθέτει ιδιόκτητες ή κατά παραχώρηση οικοπεδικές εκτάσεις, με προτεραιότητα στις περιοχές που θα δεχθούν το μεγαλύτερο αριθμό επισκεπτών κατά την διάρκεια των Ολυμπιακών Αγώνων του 2004.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      19. Στην με αριθμό 2015/7-10-02 ερώτηση δόθηκε με το υπ’ αριθμ. 105281/22-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2015/7-10-02 την οποία κατέθεσε ο Βουλευτής κ. Σπ. Ταλιαδούρος και αφορά στους αναπληρωτές καθηγητές πληροφορικής, σας γνωρίζουμε τα ακόλουθα:
      Από την αρμόδια υπηρεσία του ΥΠΕΠΘ δεν έγιναν δεκτές βεβαιώσεις παρακολούθησης σεμιναρίων 400 ωρών στην πληροφορική που διοργανώθηκαν από επιστημονικούς συνεργάτες ή επιστημονικούς υπευθύνους των Πανεπιστημίων και ΤΕΙ σε συνεργασία με άλλους φορείς και συνήθως εκτός των προαναφερθέντων Εκπαιδευτικών Ιδρυμάτων.
      Σημειώνεται ότι ο πίνακας υποψηφίων πτυχιούχων Πανεπιστημίων ή ΤΕΙ που έχουν παρακολουθήσει σεμινάρια 400 τουλάχιστον ωρών στην πληροφορική δεν έχει λάβει ακόμη την οριστική του διαμόρφωση, διότι το ΥΠΕΠΘ εξετάζει τυχόν σφάλματα που έχουν σημειωθεί κατά τη σύνταξή του, αλλά και γιατί οι ανάγκες σε εκπαιδευτικό προσωπικό προς το παρόν δεν ήταν τέτοιες ώστε να απαιτείται πρόσληψη υποψηφίων από τον πίνακα αυτό.
      Ο Υφυπουργός
      ΝΙΚ. ΓΚΕΣΟΥΛΗΣ»
     20. Στην με αριθμό 2012/7-10-02 ερώτηση δόθηκε με το υπ’ αριθμ. 4148/25-10-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2012/2002 ερώτηση, που κατατέθηκε στη Βουλή από το Βουλευτή κ. Π. Λαφαζάνη, για τα θιγόμενα σ' αυτή θέματα αρμοδιότητάς μας, σας πληροφορούμε ότι το σχέδιο Προεδρικού Διατάγματος με το οποίο η Χώρα μας εναρμονίζεται με την οδηγία 99/70/ΕΚ σχετικά με τις συμβάσεις ορισμένου χρόνου, βρίσκεται στο Συμβούλιο της Επικράτειας προς επεξεργασία.
      Για τις παλαιότερες Συμβάσεις που ισχύουν στον Δημόσιο Τομέα και στον ευρύτερο Δημόσιο Τομέα και συγκεκριμένα, σχετικά με την κατάταξη σε οργανικές θέσεις με σύμβαση εργασίας ιδιωτικού δικαίου αορίστου χρόνου του προσωπικού, που υπηρετεί με συμβάσεις εργασίας ορισμένου χρόνου πλήρους απασχόλησης ή με σύμβαση μίσθωσης έργου στο Δημόσιο, τους ΟΤΑ στα α΄ και β΄ βαθμού και στα ΝΠΔΔ, σας γνωρίζουμε ότι, με πρωτοβουλία του Υπουργείου Εσωτερικών, Δημόσιας Διοίκησης και Αποκέντρωσης (ΥΠ.ΕΣ.Δ.Δ.Α.) ψηφίστηκε ο νόμος 3051/2002(ΦΕΚ 220/ Α/20-9-2002).
      Σύμφωνα με τις μεταβατικές διατάξεις της παρ. 4 του άρθρου 14 του ως άνω νόμου, η προθεσμία για την υποβολή των αιτήσεων μετατροπής των συμβάσεων, όπως αυτή καθορίζεται στο άρθρο 17 παρ. 5 περ. α΄ του νόμου 2839/2000, παρατείνεται από τότε που έληξε και λήγει δύο (2) μήνες μετά τη δημοσίευση του παρόντος. Η υποβολή αίτησης από τους ενδιαφερόμενους γίνεται μέσα σε αποκλειστική προθεσμία δύο (2) μηνών από την ημερομηνία δημοσίευσης του νόμου στην Εφημερίδα της Κυβερνήσεως, ήτοι μέχρι 21-11-2002.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
     21. Στην με αριθμό 2025/7-10-02 ερώτηση δόθηκε με το υπ’ αριθμ. 131603/24-10-02 έγγραφο από την Υπουργό Περιβάλλοντος,  Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 2025/7-10-02 του Βουλευτού κ. Ι. Λαμπρόπουλου, σας γνωρίζουμε τα εξής:
      1. Η λατομική ζώνη, στη θέση «Koκκινόβραχoς», Δ.Δ. Αμφείας του Δήμου Θουρίας, Νομού Μεσσηνίας, θεσμοθετήθηκε σύμφωνα με την υπ. αρ. 18132/21-11-83 Κοινή Απόφαση Υπουργών Ενεργείας και Φυσικών Πόρων και Δημοσίων Έργων (ΦΕΚ 690/3011-83), διορθώθηκαν οι συντεταγμένες αυτής σύμφωνα με την ΤΒΜ Φ/25/1406/30-12-89 (ΦΕΚ 231/20-04-89) απόφαση του Νομάρχη Μεσσηνίας και σύμφωνα με την ΤΒΜ Φ/25/1861/20-05-99 (ΦΕΚ 1292/24-6-99) απόφαση του Νομάρχη Μεσσηνίας, παρατάθηκε η ισχύς της μέχρι το 2004, όπως αναφέρεται στην υπ. αρ. 84/2001 Απόφαση του Δημοτικού Συμβουλίου Θουρείας.
      2. Το εν θέματι λατομείο αδρανών υλικών, βρίσκεται στην παραπάνω λατομική ζώνη.
      3. Η Υπηρεσία μας, στο πλαίσιο τον αρμοδιοτήτων της και σύμφωνα με την κείμενη νομοθεσία εξέτασε ενδελεχώς τον υποβληθέντα φάκελο της μελέτης περιβαλλοντικών επιπτώσεων για την εν θέματι δραστηριότητα και έλαβε ιδιαίτερα υπόψη τις παρατηρήσεις του Νομαρχιακού Συμβουλίου Μεσσηνίας.
      Γι’ αυτό ζητήθηκαν συμπληρωματικά στοιχεία από το μελετητή, τα οποία συνεκτιμήθηκαν με τα στοιχεία της υποβληθείσας ΜΠΕ και προχώρησε στην έκδοση της υπ. αρ. 93980/24-09-01 Κοινής Υπουργικής Απόφασης Έγκρισης Περιβαλλοντικών Όρων, για τη λειτουργία λατομικού χώρου αδρανών υλικών, στη θέση «Κοκκινόβραχος», εντός της λατομικής ζώνης Δήμου Θουρίας Νομού Μεσσηνίας. Στην εν λόγω ΚΥ Α, περιλαμβάνονται οι όροι:
      δ1-6: χρήση ηλεκτρικών καψυλίων MS-,
      δ1-9: Χρησιμοποίηση διατρητικών φορείων με κονιοσυλλέκτη- και
      δ1 10: φυτοκάλυψη των πρανών του δρόμου προσπέλασης προς το λατομείο-,
      η τήρηση των οποίων θεωρούμε ότι ελαχιστοποιεί τις επιπτώσεις στο περιβάλλον, από τη λειτoυργiα του εν θέματι λατομείου.
      4. Η Νομαρχιακή Αυτοδιοίκηση Μεσσηνίας, ενημέρωσε την Υπηρεσία μας, (έγγραφο με ΑΠ ΔΠΣ/ΥΠΕΧΩΔΕ 131814/17-10-02), ότι βρίσκεται σε εξέλιξη η διαδικασία καθορισμού λατομικών ζωνών και ότι αποτελεί απόφασή της είναι η κατάργηση της εν λόγω λατομικής περιοχής, όπως άλλωστε συνηγορούν οι στ Α και οι κάτοικοι της περιοχής.
      Η Υπουργός
      ΒΑΣΩ ΠΑΠΑΝΔΡΕΟΥ»
     22. Στην με αριθμό 2051/8-10-02 ερώτηση δόθηκε με το υπ’ αριθμ. 345/24-10-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 2051/8-10-2002 που κατέθεσαν οι Βουλευτές κύριοι Σ. Τσιτουρίδης, Αθ. Κατσιγιάννης και Στ. Καλογιάννης για τα θέματα της αρμοδιότητας μας, σας πληροφορούμε τα εξής:
      Το Υπουργείο Γεωργίας προέβη στη διατύπωση απόψεων στη διαδικασία περιβαλλοντικής αδειοδότησης των έργων και συγκεκριμένα:
      1. Με το 84814/3858/18-9-1995 έγγραφο της Γεν. Δ/νσης Αναπτ. και Προστασίας Δασών διατύπωσε απόψεις επί της Μ.Π.Ε. για την κατασκευή των έργων συμπληρωματικής ύδρευσης Ιωαννίνων και λοιπών οικισμών Λεκανοπεδίου και εμπλουτισμού της λίμνης Παμβώτιδας.
      2. Με το 60531/363/22-1-1996 έγγραφο της ίδιας υπηρεσίας διατύπωσε επί της Μ.Π.Ε για την κατασκευή αναρρυθμιστικού φράγματος και Υ.Η.Ε. στη θέση π. Μετσοβίτικο του Ν. Ιωαννίνων.
      Ο Υφυπουργός
      Φ. ΧΑΤΖΗΜΙΧΑΛΗΣ»
     23. Στην με αριθμό 1999/4-10-02 ερώτηση δόθηκε με το υπ’ αριθμ. 338/25-10-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 1999/4-10-2002 που κατέθεσε ο Βουλευτής κ. Π. Μαντούβαλος, σας πληροφορούμε τα εξής:
      Για τις συμβάσεις έτους 1999 του προγράμματος Βιολογικής Γεωργίας του Νομαρχιακού Διαμερίσματος Πειραιά, οι οποίες υπογράφηκαν μεσούσης της καλλιεργητικής περιόδου 1999 και καταβλήθηκαν οι οικονομικές ενισχύσεις εντός του ίδιου έτους, εκδόθηκαν οι υπ' αριθμ. 768/2001 και 297/2002 γνωμοδοτήσεις του Νομικού Συμβουλίου του Κράτους ( Ν.Σ.Κ.), οι οποίες έγιναν δεκτές από τον Υπουργό Γεωργίας και η εφαρμογή τους είναι υποχρεωτική για τις υπηρεσίες.
      Για τις συμβάσεις έτους 2000, οι οποίες είχαν υπογραφτεί πριν από την έγκριση του Εγγράφου Προγραμματισμού Αγροτικής Ανάπτυξης (ΕΠΑΑ) έχει εκδοθεί η υπ’ αριθμ. 331/2002 γνωμοδότηση του ΝΣΚ, η οποία έγινε δεκτή από τον Υπουργό Γεωργίας και η εφαρμογή της είναι υποχρεωτική για τις υπηρεσίες.
      Η εφαρμογή των προαναφερθέντων γνωμοδοτήσεων είναι υποχρεωτική για το Υπουργείο Γεωργίας, για το Νομαρχιακό Διαμέρισμα Πειραιά καθώς και για τις υπόλοιπες Νομαρχίες της Χώρας, όπου και σε όποιο βαθμό υπάρχουν συμβάσεις του έτους 1999 και έτους 2000, όπως αυτές του Πειραιά.
      Η καταβολή των οικονομικών ενισχύσεων του Προγράμματος στους δικαιούχους πραγματοποιείται. μετά την ολοκλήρωση των προβλεπόμενων από την Εθνική και Κοινοτική Νομοθεσία ελέγχων.
      Το Υπουργείο Γεωργίας συνεργάζεται με τις Νομαρχιακές Αυτοδιοικήσεις για την καλύτερη εφαρμογή του προγράμματος της Βιολογικής Γεωργίας.
      Ο Υφυπουργός
      Ε. ΑΡΓΥΡΗΣ»
     24. Στην με αριθμό 2000/4-10-02 ερώτηση δόθηκε με το υπ’ αριθμ. 4090/23-10-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την ερώτηση με αριθμό 2000/4-10-2002 που κατατέθηκε στη Βουλή από το Βουλευτή κ. Πέτρο Μαντούβαλο, σχετικά με την αλλαγή του νομικού πλαισίου λειτουργίας της Γενικής Γραμματείας Πολιτικής Προστασίας, σας γνωρίζουμε ότι η αναβάθμιση της πολιτικής προστασίας της χώρας θεσμοθετήθηκε πρόσφατα με το Νόμο 3013/1-5-2002 (ΦΕΚ 102 τ. Α΄).
      Με την έκδοση των προβλεπόμενων από τον Νόμο Προεδρικών Διαταγμάτων και Υπουργικών Αποφάσεων για την υλοποίησή του, θα εξετασθούν προβλήματα δυσλειτουργίας που έχουν εντοπισθεί.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
     25. Στην με αριθμό 1994/4-10-02 ερώτηση δόθηκε με το υπ’ αριθμ. 104891/24-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1994/4-10-2002, που κατέθεσε ο Βουλευτής κ. Σπυρ. Ταλιαδούρος σχετικά με τα σχολεία Α/θμιας Εκπαίδευσης του Ν Καρδίτσας, σας γνωρίζουμε τα εξής:
      Μετά την αποκέντρωση του Π.Δ.Ε. και την πλήρη εφαρμογή των διατάξεων του Ν. 2218/94 όπως συμπληρώθηκε με τις διατάξεις του Ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
      Οι Ο.Τ.Α έχουν την ευθύνη για την επισκευή και συντήρηση των διδακτηρίων της περιφερείας τους.
      Η Νομαρχιακή Αυτοδιοίκηση Καρδίτσας θα χρηματοδοτηθεί για τις κατασκευές σχολικών κτιρίων και από τα κονδύλια που έχει αποκεντρώσει το ΥΠ.Ε.Π.Θ. στο Π.Ε.Π. Θεσσαλίας. Το ΥΠΕΠΘ επιχορηγεί επικουρικά ετησίως της Νομαρχιακές Αυτοδιοικήσεις από το Εθνικό ΠΔΕ συνολικά για οικόπεδα - κατασκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Η Νομαρχιακή Αυτοδιοίκηση Καρδίτσας χρηματοδοτήθηκε το 2002 για οικόπεδα και κατασκευές σχολικών κτιρίων από το ΠΔΕ του ΥΠΕΠΘ με 352.164,34 Ευρώ.
      Η Νομαρχιακή Αυτοδιοίκηση Καρδίτσας στην τριετία 1999 - 2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ο. Σ. Κ Α.Ε.
      1999
      Για οικόπεδα, μελέτες και κατασκευές 94.500.000 δρχ. επισκευές 58.000.000 δρχ.
      2000
      Για οικόπεδα, μελέτες και κατασκευές 90.000.000 δρχ. επισκευές 60.000.000 δρχ.
      2001
      Για οικόπεδα, μελέτες και κατασκευές 110.000.000 δρχ.
      Η χρηματοδότηση για επισκευές γίνεται μέσω του ΥΠ.ΕΣ.Δ.Δ.Α απευθείας στους Ο.Τ.Α.
      Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Καρδίτσας θα πρέπει να συμπεριλάβουν στο πρόγραμμά τους την επισκευή και συντήρηση των υπαρχόντων σχολικών μονάδων, την απόκτηση οικοπέδων, την αποπεράτωση εκτελουμένων έργων και την κατασκευή νέων εκπαιδευτηρίων, αντίστοιχα.
      Σε ό,τι αφορά στην αντικατάσταση των δομικών στοιχείων από αμίαντο σε διδακτήρια, το ΥΠΕΠΘ με την απόφαση ΣΤ1/2234/21-1-2002 έχει αναθέσει το έργο στον ΟΣΚ Α.Ε.
      Η δαπάνη θα καλυφθεί από τις πιστώσεις της ΣΑΕ 047/6 και συγκεκριμένα από τα ποσά που κατανέμονται ετησίως, ως επιχορήγηση, στις Νομαρχιακές Αυτοδιοικήσεις της Χώρας.
      Η δαπάνη για την επισκευή και συντήρηση των σχολικών μονάδων θα καλυφθεί από τις πιστώσεις του Π.Δ.Ε. του ΥΠΕΣΔΔΑ.
      Σχετικά με τη λειτουργία των ολοήμερων σχολείων σας γνωρίζουμε ότι : λειτουργούν με κανονικό πρόγραμμα και εκτός από το δάσκαλο του ολοήμερου διδάσκουν σ’ αυτά και εκπαιδευτικοί ειδικοτήτων. Οι εκπαιδευτικοί αυτοί είναι ή ήδη υπηρετούντες στο σχολείο με υπερωριακή αμοιβή ή αδιόριστοι εκπαιδευτικοί ως ωρομίσθιοι (Αγγλικής Γλώσσας, Φυσικής Αγωγής, Πληροφορικής, Εικαστικών Τεχνών και Θεατρικής Αγωγής, Μουσικής και Χορού) που θα προσληφθούν από τις Διευθύνσεις Π.Ε. ύστερα από σχετική πρόσκληση εκδήλωσης ενδιαφέροντος που έχει γίνει από το ΥΠΕΠΘ και από τις κατά τόπους Διευθύνσεις Πρωτοβάθμιας Εκπαίδευσης.
      Πιο συγκεκριμένα, στα σχολεία A/θμιας Εκπαίδευσης του Ν. Καρδίτσας έχουν προσληφθεί μέχρι σήμερα οι παρακάτω εκπαιδευτικοί για τη κάλυψη των οργανικών και λειτουργικών κενών στην Α/θμια Εκπαίδευση.
      Μόνιμοι                                                   Αναπληρωτές
      4 Δάσκαλοι (Δυσπρόσιτα)                      2 Δάσκαλοι
                                                                     2 Νηπιαγωγοί
      Τα οποία κενά υπάρχουν σε εκπαιδευτικούς, θα καλυφθούν το συντομότερο δυνατόν.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      26. Στην με αριθμό 1604/16.9.02 ερώτηση δόθηκε με το υπ’ αριθμ. 20676/29.10.02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 1604/16-9-02, που κατέθεσε στη Βουλή ο Βουλευτής κ. Παναγιώτης Λαφαζάνης και αφορά στην εφαρμογή της Οδηγίας 1999/70/ΕΚ του Συμβουλίου της 28ης lουνίου 1999, σας γνωρίζουμε τα εξής
      Δυνατότητα νομοθετικής ρύθμισης για μονιμοποίηση προσωπικού ή μετατροπή των συμβάσεων εργασίας ορισμένου χρόνου σε αορίστου προσκρούει στη Συνταγματική απαγόρευση του άρθρου 103 παρ. 8.
      Το Υπουργείο Εργασίας και Κοινωνικών Ασφαλίσεων προωθεί Προεδρικό Διάταγμα με το οποίο θα ενσωματωθεί στο εσωτερικό δίκαιο η Οδηγία 1999/70/ΕΚ του Συμβουλίου της 28ης lουνίου 1999, η οποία προβλέπει τη διάκριση των συμβάσεων ορισμένου χρόνου έναντι των συμβάσεων αορίστου χρόνου, με τις οποίες καλύπτονται πάγιες και διαρκείς ανάγκες. Το Διάταγμα αυτό βρίσκεται στο Συμβούλιο Επικρατείας για επεξεργασία.
      Ο Υφυπουργός
      ΣΤΑΥΡΟΣ ΜΠΕΝΟΣ»
      27 Στην με αριθμό 1666/18.9.02 ερώτηση δόθηκε με το υπ’ αριθμ. 228/30.10.02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1666/18.09.2002, που κατέθεσε στη Βουλή ο Βουλευτής κ. Ηλίας Καλλιώρας και που μας διαβιβάστηκε με το υπ' αρ. Δ15/Γ/οικ14395/30.09.2002 έγγραφο του Υπουργείου Ανάπτυξης παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΑΠ τα εξής:
      Σύμφωνα με την παρ. 1 του άρθρου 19 του ιδρυτικού Νόμου 1068/1980 προβλεπόταν χωριστή τιμολόγηση για τις Υπηρεσίες Ύδρευσης και Αποχέτευσης, η οποία καθορίζετο με απόφαση του Διοικητικού Συμβουλίου της Εταιρίας και εγκρίνετο από τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων.
      Με το άρθρο 3, παρ. 1, του Νόμου 2744/1999 αντικαταστάθηκαν οι παράγραφοι 1και 2 του άρθρου 19 του Ν. 1068/1980 ως εξής «Με κοινή απόφαση των Υπουργών Εθνικής Οικονομίας, Οικονομικών και ΠΕΧΩΔΕ, μετά τη γνώμη του Δ.Σ. της ΕΥΔΑΠ, καθορίζονται για την περίοδο από το έτος 2000 έως και το 2004 τα τιμολόγια των Υπηρεσιών Ύδρευσης και Αποχέτευσης στις διάφορες κατηγορίες καταναλωτών και χρηστών στα πλαίσια της Κυβερνητικής Πολιτικής.
      Με την ίδια ή με όμοιες αποφάσεις καθορίζεται σε κάθε επόμενη πενταετία μετά το έτος 2004 ο μηχανισμός της τιμολογιακής πολιτικής για τις υπηρεσίες της προηγούμενης παραγράφου, ώστε να διασφαλίζεται η εύλογη απόδοση των επενδύσεων της ΕΥΔΑΠ και η χρηματοδότηση των δραστηριοτήτων της με ορθολογικό τρόπο».
      Έτσι το ύψος των τιμολογίων ή των οποιωνδήποτε τελών, δικαιωμάτων και επιβαρύνσεων που επιβάλλονται από την ΕΥΔΑΠ σε εκείνους που κάνουν χρήση των Υπηρεσιών της - καθορίζεται από την Επιτροπή Τιμών και Εισοδημάτων.
      Από το έτος 1995 έως το 2000 δεν είχε γίνει καμία αύξηση τιμολογίων, παρά τις γενικότερες τιμολογιακές αυξήσεις όλων των προϊόντων που χρησιμοποιούνται για την μεταποίηση του πόσιμου νερού και τις αυξημένες δαπάνες για την εν γένει προστασία του περιβάλλοντος και των υδατικών αποδεκτών.
      Κατά το έτος 2000 πραγματοποιήθηκε αναπροσαρμογή στα τιμολόγια Ύδρευσης με βάση την υπ' αρ. 43210/572/09.12.1999 Κοινή Υπουργική Απόφαση των Υπουργών Εθνικής Οικονομίας, Οικονομικών και Περιβάλλοντος, Χωροταξίας και Δημοσίων Έργων. Η αύξηση αυτή, χρονικής διάρκειας από 01.07.2000 έως 31.12.2001 ανήλθε σε ποσοστό 4,7% που αντιστοιχούσε στη μεταβολή του Δείκτη Τιμών Καταναλωτή κατά το 1999, συν την εκτιμώμενη μεταβολή του Δείκτη για το 2000.
      Σε ό,τι αφορά τη διαμόρφωση του ποσοστού αύξησης του τιμολογίου για το 2002, το οποίο εφαρμόστηκε από 01.04.2002 και θα ισχύει μέχρι 31.12.2002, αυτό προέκυψε από το γενικό Δείκτη Τιμών Καταναλωτή του 2001 σε ποσοστό 3%. Σε αυτό προστέθηκε και η διαφορά μεταξύ πραγματικού και εκτιμώμενου για το έτος 2000 ποσοστού 1,9%. Ήτοι η συνολική αύξηση για το έτος 2002 ήταν της τάξεως του 4,9%.
      Κατατίθεται πίνακας όπου εμφαίνονται οι αυξήσεις των τιμολογίων της ΕΥΔΑΠ από το έτος 1995 έως σήμερα.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      28 Στην με αριθμό 1696/19.9.02 ερώτηση δόθηκε με το υπ’ αριθμ. 339/31.10.02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 1696/19.9.02 που κατέθεσε ο Βουλευτής, κ. Π. Αδρακτάς, για τα θέματα της αρμοδιότητάς μας, σας πληροφορούμε τα εξής:
      Η Ο. Π. «ΑΣ ΓΑΣΤΟΥΝΗΣ» στην οποία περιλαμβάνεται το σύνολο των παραγωγών βιομηχανικής τομάτας του Νομού Ηλείας, δε λειτουργούσε σύμφωνα με το κοινοτικό καθεστώς, όπως προκύπτει από τις εκθέσεις ελέγχου.
      Η διαχειριστική επιτροπή της Ο.Π. και ο ΑΣ ΓΑΣΤΟΥΝΗΣ - δεν συνεργάστηκαν όπως οι υπόλοιπες Ο. Π. ανά την επικράτεια με συνέπεια την απώλεια της σχετικής επιδότησης.
      Η Ε.Ε. με έγγραφό της, το οποίο στηρίχτηκε σε καταγγελίες από την περιοχή του Νομού Ηλείας ζήτησε έρευνα για την Ο.Π. καθώς και τα ποσά που είχε λάβει από το 1997 και μετά.
      Κατόπιν αυτού ο φάκελος που υποβλήθηκε από την Ο. Π. συνολικής αξίας 1.079.716.918 δρχ. δεν ήταν δυνατόν να εκκαθαριστεί και να καταβληθεί η ενίσχυση μέχρι τις 20-1-2002 , ημερομηνία που ορίζεται από τον σχετικό κοινοτικό κανονισμό.
      Ο ΟΠΕΚΕΠΕ υπέβαλε ερώτημα στην Ευρωπαϊκή Επιτροπή για την καταβολή της ενίσχυσης στους δικαιούχους της Ο.Π. «ΑΣ ΓΑΣΤΟΥΝΗΣ», έστω και εκπρόθεσμα.
      Η απάντηση της Ευρωπαϊκής Επιτροπής ήταν αρνητική και ως εκ τούτου ο ΟΠΕΚΕΠΕ δεν μπορούσε να προβεί στη πληρωμή των φακέλων ενίσχυσης αφού η πληρωμή αυτή θα είχε ως συνέπεια τον καταλογισμό σε βάρος του κρατικού προϋπολογισμού. Το θέμα αυτό απασχόλησε και τον κ. Fissler κατά τη διμερή συνάντηση που είχε με τον Υπουργό Γεωργίας και αναμένεται η απάντησή του επί αυτού.
      Σχετικά με την ενίσχυση της περιόδου 2002-2003, ο ΟΠΕΚΕΠΕ προχώρησε στην πληρωμή της προκαταβολής της ενίσχυσης δεδομένου ότι η Ο.Π. «Α. Σ. ΓΑΣΤΟΥΝΗΣ» έχει βελτιώσει σε σημαντικό βαθμό την οργάνωση και την λειτουργία της όπως προκύπτει από τους ελέγχους που έγιναν, στις 2 και 3 Οκτωβρίου 2002 και διαπιστώθη ότι, η ανωτέρω Ο.Π. συμμορφώθηκε πλήρως προς τις σχετικές υποδείξεις των προηγουμένων Επιτροπών Ελέγχου και λειτουργεί σύμφωνα με τις εθνικές και κοινοτικές διατάξεις.
      Ο Υφυπουργός
      Ε. ΑΡΓΥΡΗΣ»
      29 Στην με αριθμό 1711/19.9.02 ερώτηση δόθηκε με το υπ’ αριθμ. 301/31.10.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 1711/19-2002 ερώτησης, που κατέθεσε ο Βουλευτής κ. Σ. Ταλιαδούρος, σας πληροφορούμε  τα ακόλουθα:
      Το Υπουργείο Οικονομίας και Οικονομικών αναγνωρίζοντας τη συμβολή και το ρόλο που μπορεί να διαδραματίσει ο Οργανισμός στην τόνωση της εξαγωγικής δραστηριότητας της χώρας, επεξεργάζεται σχέδιο αναβάθμισής του.
      Στις βασικές κατευθύνσεις του σχεδίου εντάσσονται η προσφορά διευρυμένων υπηρεσιών προς τις επιχειρήσεις, η διαδικασία ενσωμάτωσης πολιτικών εξωστρέφειας στα σχέδια δράσης του Ο.Π.Ε, μέσω ανταλλαγής απόψεων και συστηματικού διαλόγου με όλους τους εμπλεκόμενους φορείς, Επιμελητήρια, Συνδέσμους Βιομηχάνων κ.α.
      Στο, πλαίσιο αυτό του σχεδιασμού θα αντιμετωπισθούν και τα ζητήματα δομής, μεγέθους, ευελιξίας κ.λ.π του Ο.Π.Ε, ώστε να εξυπηρετείται αφ' ενός η ενίσχυση της εξωστρέφειας των επιχειρήσεων της χώρας και αφ' ετέρου του δημοσίου συμφέροντος χαρακτήρας που πρέπει να διατηρήσει ο Οργανισμός, όπως συμβαίνει άλλωστε και με άλλoυς ομολόγους φορείς της Ε.Ε.
      Ήδη ολοκληρώθηκε πρόσφατα η διαδικασία επιλογής Διευθύνοντος Συμβούλου, σύμφωνα με το νόμο 2414, ενώ εξετάζονται λύσεις για την εξασφάλιση της απαιτούμενης χρηματοδότησης του Οργανισμού ώστε να μπορέσει να ανταποκριθεί στο ρόλο του.
      Τέλος η εποπτεία του ΟΠΕ από το Υπουργείο Οικονομίας και Οικονομικών, δεν αποτελεί ελληνική πρωτοτυπία, αλλά πρακτική που ακολουθούν όλες οι Χώρες της Ε.Ε. Με τον τρόπο αυτό ο ρόλος και οι αρμοδιότητες του Οργανισμού εξυπηρετούνται καλύτερα, γιατί ο ΟΠΕ αποτελεί και πρέπει να συνεχίσει να αποτελεί το βασικό μηχανισμό για την υλοποίηση της εξαγωγικής πολιτικής της χώρας που συντονίζει και διαμορφώνει το Υπουργείο Οικονομίας σε συνεργασία με τα άλλα συναρμόδια Υπουργεία.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      30 Στην με αριθμό 1741/20.9.02 ερώτηση δόθηκε με το υπ’ αριθμ. 784/25.10.02 έγγραφο από τον Υφυπουργό Ανάπτυξης η ακόλουθη απάντηση:
      «Σε συμπληρωματική απάντηση της με αριθμό 1741/20-9-02 ερώτησης, που κατέθεσαν στη Βουλή των Ελλήνων οι Βουλευτές κύριοι Άγγ. Τζέκης και Ν. Γκατζής, με θέμα «Μεταλλικά Νερά Νιγρίτας-Θερμών», σας γνωρίζουμε ότι:
      Μόνη αρμοδία, για να ζητήσει από το Δικαστήριο τη διενέργεια εκτάκτου διαχειριστικού ελέγχου στην «Α.Ε. ΕΥΡΕΙΑΣ ΛΑΪΚΗΣ ΒΑΣΕΩΣ ΜΕΤΑΛΛΙΚΑ ΝΕΡΑ ΝΙΓΡΙΤΑΣ ΘΕΡΜΩΝ»., είναι, σύμφωνα με τους οικείους αποκεντρωτικούς νόμους, η Νομαρχιακή Αυτοδιοίκηση Σερρών, στην περιφέρεια της οποίας εδρεύει η εταιρεία.
      Εν τούτοις η Υπηρεσία μας, όταν ζήτησε τον Νοέμβριο 2000 τον Ορισμό Ορκωτών Ελεγκτών- Λογιστών για τη διενέργεια διαχειριστικού ελέγχου στη Θεσσαλική Α. Ε., πρότεινε, προκειμένου να πραγματοποιηθεί ουσιαστικότερος έλεγχος, τη διενέργεια διαχειριστικού ελέγχου ταυτόχρονα και στη θυγατρική αυτής «ΟΙΝΟΒΟ Α.Ε.» καθώς και στις θυγατρικές της «ΟΙΝΟΒΟ Α.Ε.» : «ΟΙΝΟΣΤΑΦΙΔΙΚΗ Α.Ε.», «Α.Ε. ΕΥΡΕΙΑΣ ΛΑΪΚΗΣ ΒΑΣΕΩΣ-ΜΕΤΑΛΛΙΚΑ ΝΕΡΑ ΝΙΓΡΙΤΑΣ ΘΕΡΜΩΝ», «ΑΜΠΕΛΩΝΕΣ ΚΕΦΑΛΛΟΝΙΑΣ Α.Ε.» και «ΜΕΤΑΛΛΙΚΑ ΝΕΡΑ ΝΙΓΡΙΤΑΣ Ε.Π.Ε.», πλην όμως με την αριθμ. 5266/2001 απόφαση του Μονομελούς Πρωτοδικείου Αθηνών, ο έλεγχος περιορίσθηκε στη «ΘΕΣΣΑΛΙΚΗ Α.Ε.».
      Επίσης, εξ όσων γνωρίζουμε, έχει ζητηθεί από τη Νομαρχιακή Αυτοδιοίκηση Μαγνησίας, η διενέργεια διαχειριστικού ελέγχου και στην εταιρεία «ΟΙΝΟΒΟ».
      Τέλος σας επισυνάπτουμε φωτοαντίγραφο του αριθμ. 3707/16-10-2002 εγγράφου της Νομαρχιακής Αυτοδιοίκησης Σερρών, στην εποπτεία της οποίας υπάγεται, όπως προαναφέραμε, η «Α.Ε. ΕΥΡΕΙΑΣ ΛΑΪΚΗΣ ΒΑΣΕΩΣ ΜΕΤΑΛΛΙΚΑ ΝΕΡΑ ΝΙΓΡΙΤΑΣ ΘΕΡΜΩΝ».
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      Σημ: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      31 Στην με αριθμό 1942/2.10.02 ερώτηση δόθηκε με το υπ’ αριθμ. 787/31.10.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 1942/2.10.02 ερώτησης, που κατέθεσε στη Βουλή των Ελλήνων ο Βουλευτής κ. Παν/της Αδρακτάς και μας διαβιβάστηκε από το Υπουργείο Οικονομίας και Οικονομικών, με θέμα «Ευθύνη των παραγωγών λόγω των ελαττωματικών προϊόντων», σας γνωρίζουμε τα εξής:
      Κατά τη γενόμενη με το ν 2251/94 εναρμόνιση της οδηγίας 85/374/ΕΟΚ και ειδικότερα στο άρθρο 6 του αυτού, ο νομοθέτης δεν συμπεριέλαβε και το προβλεπόμενο από το άρθρο 9 της οδηγίας εκπιπτόμενο ποσό των 500 ECU σε περίπτωση ζημιάς από ελαττωματικό προϊόν, διότι στόχευε σε αυξημένη προστασία του Έλληνα Καταναλωτή (βασική αρχή των διατάξεων του νόμου 2251/94) υπό την έννοια ότι σε περίπτωση υλικής ζημιάς που αυτός υπέστη από ελαττωματικό προϊόν, η αποζημίωση να περιλαμβάνει όλο το κόστος αποκατάστασης των πραγμάτων, χωρίς έκπτωση.
      Επειδή η Ευρωπαϊκή Επιτροπή δεν επείσθη από τα παραπάνω επιχειρήματα, το ζήτημα οδηγήθηκε στο Δικαστήριο Ευρωπαϊκών Κοινοτήτων (ΔΕΚ) το οποίο με την απόφαση της 25/4/2002 έκρινε ότι η χώρα μας παρέβη της υποχρέωσης που υπέχει από τη σχετική διάταξη της οδηγίας 85/374/ΕΟΚ.
      Ύστερα από τα παραπάνω έγινε τροποποίηση του άρθρου 6 του ν. 2251/94, στο οποίο περιελήφθηκε το εκπιπτόμενο ποσό των 500 Ευρώ με την κοινή Υπουργική Απόφαση 21 659/14-10-2002 η οποία δημοσιεύθηκε στην Εφημερίδα της Κυβέρνησης (ΦΕΚ Β 1373/25-10-2002).
      Σχετική ενημέρωση της Ε.Ε. ευρίσκεται στην τελική φάση.
Ο Υφυπουργός
ΧΡΗΣΤΟΣ ΘΕΟΔΩΡΟΥ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 3 Απριλίου 2003. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 520/31-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς τον Υπουργό Οικονομίας και Οικονομικών, σχετικώς με την αντιμετώπιση του προβλήματος των πανωτοκίων κλπ. 
      2. Η με αριθμό 521/31-3-2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρου προς τον Υπουργό Εθνικής Παιδείας και Θρησκευμάτων, σχετικώς με την καταβολή του επιδόματος των 176 ευρώ και στους εκπαιδευτικούς. 
      3. Η με αριθμό 519/31-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μη εγγραφή δηλώσεων περί ιδιοκτησίας του δημοσίου κατά τη διαδικασία της κτηματογράφησης κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής).
      1. Η με αριθμό 516/3-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Εθνικής Παιδείας και Θρησκευμάτων, σχετικώς με την υλοποίηση των θεσμών της ενισχυτικής διδασκαλίας και διαδικασίας στήριξης στα γυμνάσια και στα λύκεια κλπ.
      2. Η με αριθμό 522/31-3-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Οικονομίας και Οικονομικών, σχετικώς με την κατασκευή των εγγειοβελτιωτικών έργων στην πεδιάδα της Άρτας κλπ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Ανάπτυξης 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρυθμίσεις για τα Καζίνα Πάρνηθας και Κέρκυρας και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κεντρική Επιτροπή Κωδικοποίησης». 
      Αυτό το νομοσχέδιο βάσει συμπληρωματικής ειδικής ημερήσιας διάταξης, θα συζητηθεί κατά την αυριανή συνεδρίαση.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για το εφαρμοστέο δίκαιο στις υποχρεώσεις διατροφής».
      Το νομοσχέδιο αυτό έγινε ομόφωνα δεκτό στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό. 
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης «Κύρωση της Σύμβασης για το εφαρμοστέο δίκαιο στις υποχρεώσεις διατροφής» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το σχετικό νομοσχέδιο βρίσκεται στο τεύχος πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
     Συνεχίζεται η προεκφώνηση.
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Εσθονίας για την ανάπτυξη σχέσεων στον τομέα της στρατιωτικής συνεργασίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ:  Κρατείται. 
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Του ιδίου Υπουργείου
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στην αρχή της ημερήσιας διάταξης και θα προχωρήσουμε στη συζήτηση του νομοσχεδίου του Υπουργείου Ανάπτυξης «Ρυθμίσεις για τα Καζίνα Πάρνηθας και Κέρκυρας και άλλες διατάξεις». Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παρ. 2 του Συντάγματος. 
      Συνεπώς θα συζητηθεί ενιαία σε μία συνεδρίαση, όπως ορίζει το Σύνταγμα και ο Κανονισμός της Βουλής, και με τις τρεις τροπολογίες που έχουν κατατεθεί από την πλευρά της Κυβέρνησης και τις εννέα τροπολογίες Βουλευτών.
      Ο χρόνος που θα διατεθεί είναι έξι συνολικά ώρες. 
      Θα δοθούν τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο Βουλευτών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Για τις αγορεύσεις αυτές εφαρμόζονται οι σχετικές διατάξεις του Συντάγματος και του Κανονισμού της Βουλής του 1994, 1997 και 1964 ως προς τη σειρά των ομιλητών. 
      Η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή της Β΄ Περιφέρειας Θεσσαλονίκης κ. Γεώργιο Σαλαγκούδη. 
      Το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο τη Βουλευτή κ. Λιάνα Κανέλλη.
      Ο Συνασπισμός της Αριστεράς και της Προόδου ορίζει ως Κοινοβουλευτικό του Εκπρόσωπο το Βουλευτή κ. Παναγιώτη Λαφαζάνη. 
      Το λόγο έχει ο εισηγητής της Πλειοψηφίας κ. Γεώργιος Κίρκος. Ορίστε, κύριε Κίρκο. 
      ΓΕΩΡΓΙΟΣ ΚΙΡΚΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, με το νομοσχέδιο «Ρυθμίσεις για τα καζίνα Πάρνηθας και Κέρκυρας και άλλες διατάξεις» ρυθμίζονται θέματα λειτουργίας των κρατικών καζίνων και των εγκαταστάσεών τους. Διότι από το 1960 που αγοράστηκαν από τον Ε.Ο.Τ. οι εκτάσεις στην Πάρνηθα και δημιουργήθηκαν οι εγκαταστάσεις και από το 1973 που δημιουργήθηκε το καζίνο, αλλά και ο ν. 2206/1994 που ρύθμιζε το σύνολο των θεμάτων για τη λειτουργία των καζίνων της χώρας δεν ρυθμίστηκαν τα θέματα των δύο κρατικών καζίνων. 
      Επιπλέον, στο παρόν σχέδιο νόμου αποτυπώνεται και επιβεβαιώνεται η βούληση της Κυβέρνησης να απαλλαγεί από την άσκηση μιας κατεξοχήν ιδιωτικής επιχειρηματικής δραστηριότητας, όπως είναι η διαχείριση και λειτουργία των καζίνων. Αυτό επιβεβαιώνεται όχι μόνο με το νομοσχέδιο που συζητάμε σήμερα, αλλά και με τα όσα προηγήθηκαν σε σχέση με το διαγωνισμό και τη σύμβαση για την ιδιωτικοποίηση του καζίνου της Πάρνηθας, ενώ παράλληλα επιτυγχάνεται η δημιουργία ενός διαφανούς –κατά τη γνώμη μου- πλαισίου διαχείρισης και λειτουργίας τους. 
      Ειδικά για την περίπτωση της Πάρνηθας εξασφαλίζεται η υλοποίηση όλων των δεσμεύσεων και υποχρεώσεων των αναδόχων. Θεσπίζονται παράλληλα για πρώτη φορά αυστηρότατες διατάξεις προστασίας του περιβάλλοντος, οριοθετώντας ένα σαφές πλαίσιο ανάπτυξης για τις ξενοδοχειακές εγκαταστάσεις και το καζίνο της Πάρνηθας, ώστε να γίνει ξανά χώρος προσέλκυσης και αναψυχής των πολιτών. 
      Παρενθετικά πρέπει να τονίσω ότι μέχρι σήμερα οι εγκαταστάσεις και οι κατασκευές αυτές στην Πάρνηθα, αλλά και οι συνεχείς επεμβάσεις που έγιναν κατά καιρούς, χωρίς την ύπαρξη κάποιου περιβαλλοντικού και αδειοδοτικού συστήματος, περιήλθαν στην κυριότητα του Ε.Ο.Τ., ενώ έχουν εξαιρεθεί ρητά από τον πυρήνα του Εθνικού Δρυμού από το 1961. 
      Με το νομοσχέδιο αυτό γίνεται, λοιπόν, μια παρέμβαση, ώστε ουσιαστικά να λειτουργήσουν με νομοθετικό πλαίσιο και ιεραρχημένα πράγματα που δεν ήταν τακτοποιημένα. 
      Με το ν. 2837/2000 έγινε η μεταφορά της ιδιοκτησίας του καζίνου Πάρνηθας στην εταιρεία «ΤΟΥΡΙΣΤΙΚΑ ΑΚΙΝΗΤΑ Α.Ε.», με σκοπό τη δημιουργία μιας θυγατρικής εταιρείας εκμετάλλευσης της επιχείρησης καζίνου, της εταιρείας «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ Α.Ε.» με στόχο τη σταδιακή πώληση της επιχείρησης αυτής προς όφελος του ελληνικού δημοσίου. 
      Το 2001 προχώρησε η διαδικασία διαγωνισμού για την πώληση του καζίνου Πάρνηθας μέσα από απόλυτα διαφανείς διαδικασίες και με τους όρους του διαγωνισμού να έχουν συμφωνηθεί από κοινού με τα διαγωνιζόμενα συμμετέχοντα σχήματα. Έγιναν ρητά και από τους δύο αποδεκτοί αυτοί οι όροι.
      Ως αποτέλεσμα και απόρροια αυτού του διαγωνισμού είναι με το νομοσχέδιο που συζητούμε να εξασφαλίζεται: 
      Πρώτον η νομιμοποίηση των υπαρχουσών ξενοδοχειακών εγκαταστάσεων του καζίνου στην Πάρνηθα και η επιβολή πολλαπλώς αυστηρότερων περιβαλλοντικών όρων και όρων δόμησης που δημιουργούν ένα σαφές και βιώσιμο, αλλά συνάμα αυστηρό πλαίσιο για την ανάπτυξη της επένδυσης, με το σύνολο της δόμησης να είναι μικρότερο από το υπάρχον σήμερα, και με έργα που προβλέπονται σαφώς και είναι προκαθορισμένα. 
      Δεύτερον η βελτιωμένη μεταφορική ικανότητα και η ασφάλεια του τελεφερίκ, γεγονός που θα λειτουργεί αποτρεπτικά για την άνοδο αυτοκινήτων στο βουνό και θα περιορίσει έτσι την επιβάρυνση του περιβάλλοντος. 
      Τρίτον η επιβεβλημένη υποβολή ειδικής μελέτης περιβαλλοντικών επιπτώσεων, σύμφωνα με τους όρους πρόσφατης, ιδιαίτερα αυστηρής και προσαρμοσμένης στις κοινοτικές απαιτήσεις νομοθεσίας. 
      Τέταρτον η προστασία του φυσικού περιβάλλοντος της περιοχής, ώστε να διατηρηθεί η υπάρχουσα βλάστηση και παράλληλα να εξασφαλιστεί με πιο αποτελεσματικό τρόπο η προστασία και η διαχείριση του οικοσυστήματος στον Εθνικό Δρυμό της Πάρνηθας. 
     Πέμπτον θα υπάρχει οικονομικό όφελος 300 χιλιάδων ευρώ, το οποίο θα διαχειρίζεται το Δασαρχείο για την προστασία του Εθνικού Δρυμού της Πάρνηθας.
     Έκτον εξασφαλίζεται η διατήρηση όλων των υφισταμένων θέσεων εργασίας και η δημιουργία άλλων τετρακοσίων θέσεων εργασίας τουλάχιστον.
     Έβδομον διασφαλίζεται η λειτουργία του καζίνο αποκλειστικά και μόνο στο χώρο που ήδη σήμερα δραστηριοποιείται, αλλά ταυτόχρονα εξασφαλίζεται και η μη κάθοδος του καζίνο σε οποιαδήποτε άλλη περιοχή της Αττικής.
     Όγδοον προβλέπεται η αύξηση από το 30% τμηματικά έως το 32,5% του ποσοστού επί των μικτών κερδών να αποδίδεται στον ΕΟΤ για την τουριστική διαφήμιση και προβολή της χώρας.
     Ένατον δημιουργείται ένας νέος πόρος, ύψους άνω των 2 εκατομμυρίων ευρώ το χρόνο και 300 χιλιάδων ευρώ επιπλέον, για τη χρήση του χώρου στάθμευσης των αυτοκινήτων στον κάτω σταθμό του τελεφερίκ, για το Δήμο Αχαρνών, που σήμερα δεν καταβάλλεται, ενισχύοντας σημαντικά την Τοπική Αυτοδιοίκηση της περιοχής.
     Με αυτές τις ρυθμίσεις του νομοσχεδίου το καζίνο της Πάρνηθας θα είναι πραγματικά μια υγιής και κερδοφόρα επιχείρηση, που θα λειτουργεί σ΄ ένα αυστηρό, προκαθορισμένο και ταυτόχρονα ανταγωνιστικό πλαίσιο, με σημαντικά οφέλη τόσο για το δημόσιο και για το Δήμο Αχαρνών, όσο και μέσω των αποτελεσμάτων που θα αποδίδει στο κράτος για το σύνολο του ελληνικού λαού.
     Κύριε Πρόεδρε, προχωράω τώρα στα άρθρα.
     Με το άρθρο 1 χορηγείται στην εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» η άδεια λειτουργίας καζίνο στη θέση Μον-Παρνές στην Πάρνηθα και καθορίζονται οι όροι αυτής, σύμφωνα με τους όρους του σχεδίου αδείας, που αποτέλεσαν όρους της διακήρυξης του διαγωνισμού για την ιδιωτικοποίηση του καζίνο της Πάρνηθας, ρυθμίσεις οι οποίες είναι δυσμενέστερες για τον ανάδοχο.
     Ειδικότερα το καζίνο επιτρέπεται να λειτουργεί μόνο στο Μον-Παρνές και όχι στον Ξενία, δηλαδή αποκλειστικά και μόνο στο χώρο όπου ήδη δραστηριοποιείται το καζίνο. Ο αριθμός των τραπεζιών είναι μικρότερος από εκείνον που αρχικά είχε εξαγγελθεί: από εκατόν πενήντα τραπέζια γίνονται εκατόν τριάντα τέσσερα.
     Το ποσοστό επί των μικτών κερδών των παιχνιδιών που αποδίδεται στον ΕΟΤ για την τουριστική διαφήμιση και προβολή της χώρας, όπως προανέφερα και στην επί της αρχής εισήγησή μου, αυξάνεται από 30% τμηματικά, μέχρι και το 32,5%.
     Παράλληλα, το καζίνο της Πάρνηθας υπάγεται πλέον στο ν. 2206/94, που ρυθμίζει τη λειτουργία όλων ιδιωτικών καζίνο της χώρας, καταργώντας κάθε διαφοροποίηση στη λειτουργία και δημιουργώντας με τον τρόπο αυτό ένα νέο πόρο ύψους άνω των 2 εκατομμυρίων ευρώ για το Δήμο Αχαρνών, που μέχρι σήμερα δεν καταβαλλόταν, ενισχύοντας αυτό το δήμο.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
     Επιπλέον, προβλέπεται η υποχρέωση δημιουργίας τετρακοσίων νέων θέσεων εργασίας και η διατήρηση και προστασία του συνόλου των υφισταμένων. Ταυτόχρονα, το εισιτήριο διατηρείται στη σημερινή τιμή των 6 ευρώ, πράγμα το οποίο ήταν εξαρχής γνωστό στους διαγωνιζόμενους, και επιβάλλεται, προκειμένου το καζίνο να παραμείνει ανταγωνιστικό. Ας μην ξεχνάμε άλλωστε τη δυσκολία πρόσβασης σε αυτό, λόγω της μικρής δυναμικότητας του τελεφερίκ, της αδυναμίας αύξησης της οδικής πρόσβασης λόγω των περιβαλλοντικών δεσμεύσεων, αλλά και από το γεγονός ότι το κόστος του εισιτηρίου για το τελεφερίκ ανέρχεται ήδη στα 6 περίπου ευρώ.
     Τέλος με ρύθμιση που περιέχεται σε αυτό το άρθρο, χορηγείται στην ΕΤΑ και η άδεια λειτουργίας του καζίνο στην Κέρκυρα και προβλέπεται ο τρόπος καθορισμού των ειδικών όρων λειτουργίας αυτής της επιχείρησης.
     Με το άρθρο 2 γίνεται πράξη η υπόσχεση της Κυβέρνησης να αποκλείσει την κάθοδο του καζίνο από την Πάρνηθα αλλού στην Αττική, θέτοντας τέρμα με τον τρόπο αυτό σε μια σειρά εικασιών και μύθων για το συγκεκριμένο θέμα. Παράλληλα, τίθενται νέα και πιο αυστηρά από τα ήδη υπάρχοντα κριτήρια για την εισαγωγή νέων παιχνιδιών σε όλα τα καζίνο που λειτουργούν στη χώρα.
      Με το άρθρο 3 αφενός νομιμοποιούνται οι υπάρχουσες ξενοδοχειακές εγκαταστάσεις και το καζίνο στην Πάρνηθα και αφετέρου τίθενται αυστηροί περιβαλλοντικοί όροι και όροι δόμησης που δημιουργούν ένα σαφές και βιώσιμο αλλά συνάμα αυστηρό πλαίσιο για την ανάπτυξη της επένδυσης. Μετά τον εκσυγχρονισμό και την αναβάθμιση των κτιριακών εγκαταστάσεων το σύνολο της δόμησης θα είναι μικρότερο από το υπάρχον σήμερα. Τα έργα προβλέπεται να είναι σαφή και προκαθορισμένα, ενώ παράλληλα βελτιώνεται η μεταφορική ικανότητα και η ασφάλεια του τελεφερίκ, γεγονός που θα δημιουργεί αποτρεπτικά στην άνοδο αυτοκινήτων στο βουνό και θα περιορίζεται έτσι η επιβάρυνση στο περιβάλλον.
      Στο σημείο αυτό πρέπει να κάνω την εξής διευκρίνιση: ακούστηκε τελευταία ότι η υπαγωγή των απαραίτητων για την κατασκευή των χώρων εξυπηρέτησης του τελεφερίκ απαλλοτριώσεων στο νόμο περί ολυμπιακών έργων αποτελεί διευκόλυνση του αναδόχου. Αυτό δεν είναι αληθές, διότι η Πάρνηθα με το σύνολο των εγκαταστάσεών της, τελεφερίκ και ξενοδοχεία, έχει ανειλημμένες ολυμπιακές υποχρεώσεις, γι’ αυτό και με το παρόν σχέδιο νόμου προτείνεται η δυνητική διάταξη προκειμένου να είναι δυνατή η προετοιμασία ενόψει της Ολυμπιάδας. Όμως σε κάθε περίπτωση η καθυστέρηση της αναβάθμισης του τελεφερίκ και του πάρκινγκ θα παρατείνει τη σημερινή κατάσταση ανασφαλούς και περιβαλλοντικά επιβαρυντικής προσέγγισης του Εθνικού Δρυμού, αλλά και θα στερήσει το ελληνικό δημόσιο από την ταχεία αναβάθμιση των υπηρεσιακών του στοιχείων με το ό,τι αυτό σημαίνει υπέρ των ανταγωνιστικών ιδιωτικών καζίνο. Πρέπει στο σημείο αυτό να σημειώσω ότι και αυτή η πρόταση τέθηκε κατά το στάδιο του διαγωνισμού και δεν αποτελεί όψιμη ρύθμιση υπέρ του αναδόχου, όπως έγινε προσπάθεια να προσαφθεί. 
      Επιπλέον η προτεινόμενη ρύθμιση όχι μόνο δεν απαλλάσσει τον ανάδοχο από την έκδοση και λήψη όλων των απαραίτητων αδειών και εγκρίσεων, αλλά αντίθετα επιβάλλει και την προηγούμενη υποβολή ειδικής μελέτης περιβαλλοντικών επιπτώσεων, σύμφωνα με τους όρους πρόσφατης ιδιαίτερα αυστηρής και προσαρμοσμένης στις κοινοτικές απαιτήσεις νομοθεσία. Σε κάθε περίπτωση, όμως, πρέπει να σημειωθεί ότι το σύνολο των επιδιωκόμενων επεμβάσεων στις υφιστάμενες εγκαταστάσεις και κτίρια, καθώς και στους περιβάλλοντες χώρους αυτών συνιστά παρέμβαση ήπιας μορφής, η οποία στο σύνολό της πραγματοποιείται χωρίς αύξηση των ήδη πραγματοποιημένων βασικών πολεοδομικών μεγεθών με σεβασμό στην οικολογική ισορροπία και λειτουργία του οικοσυστήματος. Ειδικά για το ξενοδοχείο «Ξενία» προβλέπεται περιορισμός της δόμησης περίπου στο μισό. 
      Ιδιαίτερη σημασία, κυρίες και κύριοι συνάδελφοι, έχει το γεγονός ότι διατηρούνται όλες οι υφιστάμενες με το άρθρο αυτό θέσεις εργασίας. Εδώ βέβαια, κύριε Υπουργέ, υπάρχει κατατεθειμένη τροπολογία συναδέλφων που θα πρέπει να τη δείτε. Βέβαια εξ όσων ξέρω υπογράφτηκε και το σύμφωνο με τους εργαζόμενους. Είναι μια εξέλιξη σε σχέση με αυτό που συζητήθηκε στην επιτροπή, που τη θεωρώ θετική. 
      Επίσης, δημιουργούνται τουλάχιστον τετρακόσιες νέες θέσεις εργασίας, ενισχύεται το ενδογενές δυναμικό, υποβοηθάται επιπλέον η αποτελεσματικότερη διαχείριση του Εθνικού Δρυμού μέσω της εξασφάλισης σήμανσης και ενισχύεται η αντιπυρική προστασία και η ανακαίνιση των βασικών δικτύων υποδομής όλης της περιοχής, επιτυγχάνοντας έτσι πολλαπλά οφέλη, πέραν των προφανών θετικών επιπτώσεων στην εθνική οικονομία και την απασχόληση.
      Θα πρέπει τέλος να τονιστεί ότι σ’ αυτό το άρθρο η υποχρέωση για τη διάθεση ποσού 300.000 ευρώ είναι δεσμευτικό και αναπροσαρμόζεται ετήσια κατά 5% για την εκτέλεση των προαναφερθέντων έργων αναβάθμισης και προστασίας των οικολογικών χαρακτηριστικών της χλωρίδας και της πανίδας. 
      Άρθρο 4. Με τις ρυθμίσεις του άρθρου αυτού δίνονται αποκλειστικά και μόνο στην ΕΤΑ περιορισμένες φοροαπαλλαγές και κίνητρα, προκειμένου να διευκολυνθούν τα αναπτυξιακά και επενδυτικά της σχέδια και απλοποιείται το πλαίσιο λειτουργίας της ενόψει της εισαγωγής στο χρηματιστήριο, ενώ παράλληλα γίνεται πράξη η δέσμευση να μην μπορούν πλέον να μεταβιβάζονται στην ΕΤΑ περιουσιακά στοιχεία με περιβαλλοντικές ή αρχαιολογικές δεσμεύσεις.
      Αυτό το θεωρώ πολύ σημαντικό, όπως επίσης θεωρώ σημαντικό αυτό που διάβασα χθες ή προχθές –αν δεν κάνω λάθος- στον Τύπο, ότι με συμφωνία του Υπουργείου Ανάπτυξης και του Δήμου Αθηναίων παραχωρήθηκε ο Λυκαβηττός για μια σειρά από έργα και υποδομές αναψυχής. 
      Πιστεύω, κύριε Υπουργέ, ότι για αυτές τις περιοχές που θεωρήθηκαν τουριστικού ενδιαφέροντος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε. 
      ΓΕΩΡΓΙΟΣ ΚΙΡΚΟΣ: Ευχαριστώ πολύ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το κόστος συντήρησης βαρύνει την ΕΤΑ. 
      ΓΕΩΡΓΙΟΣ ΚΙΡΚΟΣ: Ακριβώς, αυτό είναι το σημαντικό μέσα από όλες αυτές τις ρυθμίσεις, όπως και η προσφορά δημιουργίας αυτού του πλαισίου, στο οποίο εντάσσεται και η ΕΤΑ. 
      Για παράδειγμα, υπάρχουν περιοχές που κατά καιρούς απαλλοτριώθηκαν και ανήκουν σήμερα είτε στην συνθήκη RAMSAR είτε στην συνθήκη NATURA, και ιδιαιτέρου φυσικού κάλλους όπως χαρακτηρίστηκαν. Ξέρω μία τέτοια περιοχή στον Νομό Θεσσαλονίκης. Στην Επανομή, που αυτήν τη στιγμή έχει κάπου πέντε χιλιάδες πεντακόσια στρέμματα, παραχωρήθηκε από τον ΕΟΤ στην ΕΤΑ, αλλά υπάγεται στη συνθήκη NATURA. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ιδιαιτέρου φυσικού κάλλους, είναι προστατευόμενη περιοχή. 
      ΓΕΩΡΓΙΟΣ ΚΙΡΚΟΣ: Είναι προστατευόμενη περιοχή με βάση τις οδηγίες, όπου ήπιες μορφές παρέμβασης μπορούν να γίνουν, και να παραχωρηθούν στην Τοπική Αυτοδιοίκηση της περιοχής. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ. 
      ΓΕΩΡΓΙΟΣ ΚΙΡΚΟΣ: Με το άρθρο 5, κύριε Πρόεδρε, ρυθμίζονται διεξοδικά τα θέματα που αφορούν την απόσχιση του κλάδου ξενοδοχείων- καζίνο και τελεφερίκ Πάρνηθας από την ΕΤΑ, με την εισφορά τους στη θυγατρική εταιρία «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ». Απαγορεύεται ρητά με οποιοδήποτε τρόπο η μεταβίβαση της κυριότητας των ακινήτων που εισφέρονται από την ΕΤΑ στο «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ» και με σαφή τρόπο η επαναφορά αυτών των περιουσιακών στοιχείων στο ελληνικό δημόσιο. 
     Με το άρθρο 6 επιδιώκεται η συλλογική ρύθμιση της φυσικής δραστηριότητας ενόψει των σημαντικών δημοσίων και ιδιωτικών τουριστικών επενδύσεων και διαχωρίζεται στις μόνιμες εκθέσεις και εκθεσιακές δραστηριότητες, κάτι που ήταν αναγκαίο για τους λόγους που περιγράφεται στο άρθρο αυτό. 
      Με το άρθρο 7 διευκρινίζεται το περιεχόμενο των συμβάσεων μετόχων που συνάπτονται κατά τη διαδικασία των αποκρατικοποιήσεων, στην περίπτωση κατά την οποία το δημόσιο διατηρεί μεν την πλειοψηφία των μετοχών, αναθέτει, όμως, την διοίκηση ή και τη διαχείριση στο μέτοχο μειοψηφίας. Τέτοιου είδους συμφωνίες είναι ευρέως διαδιδόμενες στη διεθνή επιχειρηματική και νομική πρακτική. 
      Εν κατακλείδι, κυρίες και κύριοι συνάδελφοι, κύριε Πρόεδρε, θα ήθελα να τονίσω ότι με το νομοσχέδιο αυτό αποδεσμεύεται το κράτος από την επιχειρηματική δράση των καζίνο, εξασφαλίζονται οι προϋποθέσεις για την προσπόριση όλων των οφειλομένων από τον ανάδοχο υποχρεώσεων, αναβαθμίζεται ένα σημαντικό περιουσιακό στοιχείο του δημοσίου με χρήματα που δεν καταβάλλει το ίδιο και η Πάρνηθα καθίσταται ξανά προορισμός για τους Αθηναίους. 
      Τέλος θεωρώ ότι μεγιστοποιούνται οι πόροι για τη διαφήμιση και προβολή του ελληνικού τουρισμού, καθώς και εξασφαλίζονται τα συμφέροντα της Τοπικής Αυτοδιοίκησης. Όλα αυτά γίνονται χωρίς την παραμικρή απώλεια εσόδων από την πλευρά του δημοσίου. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Λιάσκος έχει το λόγο. 
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρία και κύριοι συνάδελφοι, η Νέα Δημοκρατία εγκαλεί συνεχώς την Κυβέρνηση διότι δεν προχωρά στις διαρθρωτικές αλλαγές. Αυτό βεβαίως έχει ως συνέπεια η ανταγωνιστικότητά μας να είναι πιο χαμηλή στην Ευρωπαϊκή Ένωση, πράγμα το οποίο φαίνεται από το ισοζύγιο πληρωμών και το έλλειμμα του εμπορικού ισοζυγίου. 
      Η μεθοδολογία των αποκρατικοποιήσεων που εφαρμόζετε, κύριε Υπουργέ, έχει το στίγμα του παρελθόντος σας. Αντί να προχωράτε σε ξεκάθαρες και ουσιαστικές λύσεις, θέλετε ένα μεσοβέζικο έλεγχο με μικτά σχήματα, που κάνει τους διαγωνισμούς σας εκ των πραγμάτων, όπως διαμορφώνετε αυτή την πορεία αποκρατικοποίησης, να είναι μη διαφανείς και δεν δίνετε ξεκάθαρες λύσεις, μη διασφαλίζοντας βέβαια και τα συμφέροντα του δημοσίου. 
      Για το καζίνο της Πάρνηθας θεωρούμε ότι θα έπρεπε να έχετε κάνει από την αρχή έναν ξεκάθαρο διεθνή διαγωνισμό, να πουλήσετε ολόκληρο το καζίνο. Άλλωστε εσείς ψηφίσατε και το ν. 2206, ο οποίος έλεγε ότι οι άδειες των καζίνων θα παραχωρηθούν με διεθνή διαγωνισμό όπου ο πλειοδότης θα ανακηρυχθεί ξεκάθαρα, διαφανέστατα. Αυτό θα ήταν και μια ξεκάθαρη λύση και θα έδινε τη δυνατότητα και στο ελληνικό δημόσιο να έχει μια εικόνα προς τα έξω, που να μην σκιάζεται από το πέπλο αδιαφανών ενεργειών. Αντ’ αυτού σε όλες τις αποκρατικοποιήσεις αλά ΠΑΣΟΚ, όπως τις κάνετε, εσείς στην πράξη προχωράτε και πουλάτε πληρώνοντας. Το ίδιο κάνατε και στα Ναυπηγεία Σκαραμαγκά. Πουλάει το κράτος πληρώνοντας. Και βέβαια στον τομέα του τουρισμού δημιουργήσατε μια εταιρεία η οποία υποτίθεται ότι έγινε για να διαχειρίζεται κατά το δοκούν την περιουσία του ΕΟΤ, με πλήρη αδιαφάνεια κατά την άποψή μας και με ενέχυρο την περιουσία του ελληνικού λαού. Και βέβαια με αυτή την περιουσία εκδώσατε κατ’ αρχήν και προμέτοχα, με μοναδικό σκοπό την κάλυψη των ελλειμμάτων σας. Από την άλλη πλευρά μας λέτε ότι απλά διαχειρίζεται την περιουσία αυτή, ενώ με πρόσφατο νομοσχέδιο της παραχωρείτε και την κυριότητα σημαντικών κομματιών της περιουσίας του ΕΟΤ. Και σας τα λέγαμε και βέβαια κι εκ των πραγμάτων φαίνεται. Σήμερα να μας πείτε εδώ –σας ρώτησα και στην επιτροπή- τι θα εισάγεται από αυτή την εταιρεία τελικά στο χρηματιστήριο. 
     Να κάνουμε τώρα μια κριτική του διαγωνισμού. Υπήρξε ένας διαγωνισμός που από την πρώτη στιγμή καταγγείλαμε ότι εξελίσσεται με διαδικασίες που μας εκθέτουν διεθνώς. Με φωτογραφικούς όρους και αδιαφανείς διαδικασίες κυριολεκτικά εκδιώχθηκαν τα τριάντα πέντε από τα τριάντα επτά επιχειρηματικά σχήματα, μεταξύ αυτών και μεγάλες επιχειρήσεις του είδους στις ΗΠΑ και στην Ευρώπη που έλαβαν μέρος στην αρχική εκδήλωση ενδιαφέροντος, αφού οι όροι του διαγωνισμού ανακοινώθηκαν εκ των υστέρων. Πρώτα πήρατε το ενδιαφέρον και μετά διαμορφώσατε τους όρους. 
     Στη συνέχεια και πριν ολοκληρωθεί ο διαγωνισμός, επαληθευθήκαμε στο ακέραιο γι’ αυτές τις καταγγελίες, γιατί τα δύο εναπομείναντα κοινοπρακτικά σχήματα, καταγγέλλοντας το ένα το άλλο για σωρεία παρανομιών ταυτόχρονα κατήγγειλαν και το διαγωνισμό –και μιλώ για τον περασμένο Μάιο- λέγοντας ότι αντίκειται στους κανόνες της νομιμότητος, της διαφάνειας και στη διεθνή πρακτική που ακολουθείται. Οι καταγγελίες τους αφορούσαν μη τήρηση συμβατικών υποχρεώσεων, παράβαση των κανόνων δημοσίου συμφέροντος, παράβαση των συνθηκών ανταγωνισμού. Παρά ταύτα εσείς προχωρούσατε τη διαδικασία και την ολοκληρώσατε. Πουλήσατε το Καζίνο, επικυρώσατε το διαγωνισμό από τη Διυπουργική Επιτροπή και τραυματίσατε βέβαια ανεπανόρθωτα την αξιοπιστία της χώρας στους επενδυτικούς κύκλους του εξωτερικού και ζημιώσατε και το δημόσιο συμφέρον.
     Το θέμα ήρθε και στο Ευρωκοινοβούλιο, κύριε Υπουργέ. Υπήρξαν καταγγελίες σε δύο διευθύνσεις της Ευρωπαϊκής Ένωσης, γεγονός που δικαίωσε απόλυτα τις ανησυχίες μας. Επιπλέον δώσατε τη σύμβαση εκ των υστέρων, αλλά και πάλι δε δώσατε τα παραρτήματα, την αλληλογραφία μεταξύ της εταιρείας «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» και των κοινοπρακτικών σχημάτων, τις αιτιάσεις των αρμοδίων διευθύνσεων της Ευρωπαϊκής Ένωσης και τις απαντήσεις που δώσατε. Δεν τα είχαν αυτά οι συνάδελφοι στην επιτροπή, για να δουν πώς εξελίχθηκε το θέμα. Και βέβαια όταν σας τα λέγαμε στην επιτροπή εσείς μας λέγατε ότι δεν είναι έτσι. 
     Με το παρόν νομοσχέδιο δημιουργείτε πρωτοφανείς ρυθμίσεις και πλεονεκτήματα, με τις προβλέψεις που κάνετε ιδιαίτερα στα άρθρα 2, 3 και 7, που δεν υφίσταντο, κύριε Υπουργέ, ως όροι στην αρχική διακήρυξη του διαγωνισμού.
Δεν ήξεραν, δηλαδή, οι συμμετέχοντες στο διαγωνισμό ότι θα έχουν τη δυνατότητα έξω από το ισχύον νομοθετικό καθεστώς να κάνουν την επένδυση. Δεν το γνώριζαν αυτό! Γιατί, εάν το γνώριζαν, αλλιώς θα ήταν τα πράγματα. Άλλο θα ήταν το τίμημα, άλλη θα ήταν η συμμετοχή και άλλα έσοδα θα είχε το δημόσιο!
      Αυτά, λοιπόν, τα πλεονεκτήματα δίνουν μια δυνατότητα «απρόσκοπτης» επιχειρηματικής ανάπτυξης της αναδόχου κοινοπραξίας, αφού ρυθμίζετε «στοργικά» όλα τα ζητήματα που αφορούν την επαύξηση της αξίας της επένδυσης. Έτσι μεγαλώνει ακόμα περισσότερο η διαφορά στο τίμημα που προσέφερε ο αγοραστής και στην πραγματική αξία των μετοχών, που πωλήθηκαν. Επιτείνεται, δηλαδή, η ζημιά του δημοσίου.
      Είναι προφανές ότι εάν οι ρυθμίσεις του σχεδίου νόμου είχαν προηγηθεί του διαγωνισμού ιδιωτικοποίησης του καζίνο, τότε το τίμημα που θα μπορούσε να πετύχει το ελληνικό δημόσιο θα ήταν πολύ μεγαλύτερο από εκείνο που τελικά προσφέρθηκε, αφού η ασάφεια του διαγωνισμού ως προς τα θέματα που όψιμα ρυθμίζονται με «περίσσια θαλπωρή», όπως σας είπα, στο νομοσχέδιο απέτρεψε τη συμμετοχή πολλών σοβαρών επενδυτών και βέβαια συνεκτιμήθηκε και αρνητικά στις προσφορές που υποβλήθηκαν.
      Όλα αυτά, κύριε Υπουργέ, σας τα ξαναείπαμε στην επιτροπή. Εσείς μας είπατε ότι με ξεκάθαρες, διαφανέστατες διαδικασίες έγιναν όλα. Βέβαια δεν ξέρω εάν γνωρίζετε –επαληθεύοντας μας απόλυτα- ότι έχουμε νέα εντολή του Αντιεισαγγελέα Εφετών προς τον Εισαγγελέα Πλημμελειοδικών Αθηνών για άσκηση ποινικής δίωξης για παράβαση καθήκοντος κατά των μελών της επιτροπής του διαγωνισμού, των μελών της επιτροπής ενστάσεων και βέβαια του Διευθύνοντος Συμβούλου της Ε.Τ.Α., κ. Χωμενίδη, για ηθική αυτουργία κατ’ εξακολούθηση.
      Βέβαια, έτσι όπως εξελίχθηκε αυτός ο διαγωνισμός και -αν θέλετε- η περιρρέουσα ατμόσφαιρα, κυρίες και κύριοι συνάδελφοι, δεν αφήνει καμία αμφιβολία σε κανένα ότι τουλάχιστον οι διαδικασίες δεν ήταν οι ενδεικνυόμενες. Δεν υπάρχει κάποιος που  να πιστεύει ότι αυτός ο διαγωνισμός προχώρησε με τη βασική πρόθεση να ξεκαθαρίσουμε τα πράγματα! Είναι βέβαιο ότι με το νομοσχέδιο απαλείφονται οι υποχρεώσεις της αναδόχου, που προβλέπονταν από τους αρχικούς όρους διακήρυξης, εισάγεται με υπουργική απόφαση λειτουργία και άλλων παιγνίων. 
      Οι επενδύσεις, κύριε Υπουργέ, δεν είναι συγκεκριμένες. Στο σχέδιο ήταν συγκεκριμένες, ενώ τώρα είναι ασαφείς. Σύμφωνα με τη διαδικασία του εκσυγχρονισμού βάζετε νέα παιχνίδια, που σημαίνει και μεγιστοποίηση κερδών, πράγματα που επίσης δεν ήταν γνωστά από την αρχή. Δημιουργείτε ειδικούς όρους δόμησης, απαλλαγή από άδεια επέμβασης σύμφωνα με τη δασική νομοθεσία, απαλλοτριώσεις σύμφωνα με τη νομοθεσία που διέπει τα ολυμπιακά έργα.
      Βέβαια, είναι πρωτοφανές και δεν έχει σχέση –κατά την άποψή μας- με το μάνατζμεντ, έτσι όπως θέλετε να το παρουσιάσετε, ότι παραχωρείται για πρώτη φορά από τον έχοντα την πλειοψηφία των μετοχών στον έχοντα τη μειοψηφία το δικαίωμα του διορισμού της πλειοψηφίας του διοικητικού συμβουλίου. Με αυτό τον τρόπο, μ΄ ένα σκοτεινό αδιαφανή τρόπο, μετατρέπετε τις αποκρατικοποιήσεις από ευκαιρία που μπορεί να είναι, για να μπορέσουμε επιτέλους να προχωρήσουμε στην απελευθέρωση των αγορών και στις διαρθρωτικές αλλαγές, σε ένα μείζον πρόβλημα.
      Από εκεί και πέρα μπαίνουν και άλλα ζητήματα. Μιλήσατε προηγουμένως -και μίλησε και ο εισηγητής σας- γενικά και αόριστα για δημιουργία νέων θέσεων εργασίας. Από πού συνάγεται αυτό; Ποιο είναι το συγκεκριμένο ύψος των επενδύσεων, κύριε Υπουργέ, που θα γίνουν από το νέο σχήμα, το οποίο βγαίνει μέσα από το νομοσχέδιο; Ποιο είναι αυτό το ύψος και πού θα γίνουν αυτές οι επενδύσεις; Πώς θα απορροφήσουν προσωπικό; Κανείς δε μας λέει!
      Τέλος με τις δυνατότητες που σας προανέφερα από το νομοσχέδιο, ουσιαστικά επέρχεται μία τεράστια επαύξηση της αξίας των μετοχών της εταιρείας «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ», η οποία δημιουργείται και, όπως σας είπα, μεγαλώνει πολύ περισσότερο η διαφορά ανάμεσα στο τίμημα και στην πραγματική αξία.
      Βέβαια εάν αυτά τα γνώριζαν εκ των προτέρων, προσωπικά θεωρώ ότι και περισσότερα σχήματα θα είχαμε στη διαδικασία του διαγωνισμού –δε θα μέναμε στα δύο σχήματα- θα υπήρχε ένα άλλο ενδιαφέρον, το τίμημα θα ήταν υψηλότερο και το ελληνικό δημόσιο θα κέρδιζε και θα υπήρχε, βέβαια η δυνατότητα στην Κυβέρνηση να προχωρεί με τον ξεκάθαρο τρόπο που θεωρούμε εμείς ως Νέα Δημοκρατία ότι πρέπει να προχωρούν οι αποκρατικοποιήσεις.
      Κύριε Υπουργέ, εμείς θεωρούμε ότι μ’ αυτό τον τρόπο αποκρατικοποιήσεις δεν μπορούν να γίνουν. Θεωρούμε ότι η Κυβέρνησή σας προχωρά με διαδικασίες, οι οποίες δεν μπορούν ουσιαστικά να αναδείξουν ένα καθαρό πρόσωπο. Με τέτοιου είδους διαδικασίες, αυτές οι αποκρατικοποιήσεις εκθέτουν τη χώρα μας.
      Στο σημείο αυτό θα ήθελα να πούμε δύο, τρία πράγματα για τα άρθρα. Εγώ θα ήθελα να σας πω ότι δε λαμβάνετε υπόψη σας -και, βέβαια, στην επιτροπή κατακρίνατε κιόλας- τη Διεύθυνση Επιστημονικών Μελετών της Βουλής, η οποία έρχεται και σας λέει αρκετά πράγματα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι λέει, δηλαδή;
      ΑΝΑΣΤΑΣΙΟΣ ΛΙΑΣΚΟΣ: Τα διαβάσατε, κύριε Υπουργέ και είδατε τι λέει. Εμένα ρωτάτε; Δεν τα διαβάσατε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς θα μας τα πείτε.
     ΑΝΑΣΤΑΣΙΟΣ ΛΙΑΣΚΟΣ: Ξέρετε ποιο είναι το θέμα; Αφού με ρωτάτε τι λέει, θα σας πω ότι αρχίσατε και απορούσατε στην επιτροπή για το πώς είναι δυνατόν επιστήμονες να κάνουν τέτοια λάθη, ας πούμε, και τι λένε οι άνθρωποι και ότι δεν ξέρουν τι τους γίνεται. Αυτό λέγατε, κύριε Υπουργέ, αφού με ρωτάτε.
     Να σας πω και κάτι; Εγώ θεωρώ ότι αυτό δεν είναι σεβασμός απέναντι σε θεσμικά όργανα, τα οποία έχει η Βουλή και σας λένε –πέραν αυτών των ρυθμίσεων «θαλπωρής» στα άρθρα 2, 3 και 7 που σας είπα- ότι, εν πάση περιπτώσει, αξίζει να σημειωθεί ότι με το άρθρο 1 το ετήσιο τέλος υπέρ του ελληνικού δημοσίου μειώνεται. Εσείς, βέβαια, μας εξηγήσατε ότι δεν μειώνεται, θα μας τα πείτε και εδώ. 
     Επίσης, μας λένε ότι στο άρθρο 4 -με περίσσια θαλπωρή διατάξεων- είναι ενδεχόμενο να δημιουργηθεί προβληματισμός στο κατά πόσο αυτές οι ρυθμίσεις υποκρύπτουν απαγορευμένη κρατική ενίσχυση προς την εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ», την οποία απαλλάσσετε από φόρους, τέλη, από οτιδήποτε εν πάση περιπτώσει –εδώ σας τα λέει ότι υπάρχει τέτοιο πρόβλημα- και παρακάτω λέει ότι τίθεται ζήτημα έμμεσης κρατικής ενίσχυσης προς την εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ», πάλι με τις διατάξεις του άρθρου 4.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Επιπρόσθετα, σας λέει ότι οι άδειες λειτουργίας των καζίνο προβλέπεται να παραχωρηθούν σε πλειοδότες, σύμφωνα με το ν. 2206 –ολοκληρωτικά δηλαδή- που θα αναδεικνύονταν μετά από διενέργεια διεθνούς διαγωνισμού. Αυτό είναι αυτό που σας είπα και εγώ στην αρχή.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διατίθεται καμία άδεια;
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ. Αφήστε να ολοκληρώσει ο εισηγητής και θα απαντήσετε.
     ΑΝΑΣΤΑΣΙΟΣ ΛΙΑΣΚΟΣ: Εγώ λέω τι λέει ο ν. 2206, κύριε Υπουργέ. Εάν εσείς θεωρείτε ότι μ’ αυτόν τον τρόπο κάνετε αποκρατικοποιήσεις, εμείς σας λέμε ότι έπρεπε να κάνετε ξεκάθαρο διαγωνισμό, να διαθέσετε την άδεια με διεθνή διαγωνισμό. Αυτό σας λέμε. Αυτό έπρεπε να κάνετε. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έγινε διαγωνισμός, κύριε συνάδελφε, και πουλήθηκε το 49% μίας επιχείρησης.
     ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, ο ν. 2206 που μιλάει για τις αποκρατικοποιήσεις των καζίνο, λέει να πουληθούν με διεθνή διαγωνισμό οι άδειες των καζίνο. Όχι αυτό το μεικτό σχήμα που κάνετε. Να έχετε και λίγο τον έλεγχο, να είστε και λίγο μέσα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, δεκαοκτώ λεπτά μίλησε ο συνάδελφος, τα κράτησα.
     ΠΡΟΕΔΡΕΥΩΝ (Κωνσταντίνος Γείτονας): Γιατί εκ των προτέρων βάζετε τέτοιο θέμα; Έχουμε πει ότι σ’ αυτές τις περιπτώσεις πάντα το Προεδρείο δίνει περιθώριο χρόνου, ιδιαίτερα στους εισηγητές. Με εγκαλείτε γιατί μίλησε παραπάνω ο προηγούμενος συνάδελφος ή επικαλείσθε αυτό ως επιχείρημα, για να πάρετε το χρόνο που θέλετε;
     ΑΝΑΣΤΑΣΙΟΣ ΛΙΑΣΚΟΣ: Όχι, κύριε Πρόεδρε, προς Θεού!
     ΠΡΟΕΔΡΕΥΩΝ (Κωνσταντίνος Γείτονας): Θα πάρετε, λοιπόν, το χρόνο που θέλετε. Μιλήστε άνετα. Δεν έχει κανένα πρόβλημα το Προεδρείο. Θέλουμε να διευκολύνουμε τη συζήτηση.
      ΑΝΑΣΤΑΣΙΟΣ ΛΙΑΣΚΟΣ: Ευχαριστώ, κύριε Πρόεδρε. Εγώ σας είπα μία κουβέντα, αλλά εσείς είπατε πολλές.
      ΠΡΟΕΔΡΕΥΩΝ (Κωνσταντίνος Γείτονας): Τι να κάνουμε;
      ΑΝΑΣΤΑΣΙΟΣ ΛΙΑΣΚΟΣ: Άλλωστε, Πρόεδρος είστε.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ! Μην θέλετε να βγείτε και από πάνω. Δικό σας αίτημα θα ήταν να ζητήσετε πρόσθετο χρόνο, χωρίς να επικαλεσθείτε το πόσο μίλησε ο άλλος συνάδελφος. Εκεί σας απάντησα για το αυτονόητο.
     Συνεχίστε, κύριε συνάδελφε.
      ΑΝΑΣΤΑΣΙΟΣ ΛΙΑΣΚΟΣ: Συνεπώς ενώ κατά τη διάρκεια του διαγωνισμού οι διαγωνιζόμενοι γνώριζαν ότι η εκτέλεση αυτής της επενδύσεως θα γινόταν χωρίς μεταβολή του ισχύοντος νομοθετικού καθεστώτος, με το προτεινόμενο σχέδιο νόμου μεταβάλλεται άρδην αυτό το καθεστώς και παρέχεται κάθε δυνατή διευκόλυνση στην ανάδοχο κοινοπραξία για την εκτέλεση των επενδύσεων.
      Εγώ πιστεύω ότι έτσι εξασφαλίζετε στον ανάδοχο τη νομική βάση απόκτησης των αναγκαίων αδειών, που πράγματι αυτήν τη στιγμή χρειάζεται, γιατί δεν υπήρχε σε αυτόν ούτε επιβαλλόμενη προθεσμία για την εκτέλεση των επενδύσεων ούτε καθοριζόταν ελάχιστη αξία των επενδύσεων που θα πραγματοποιηθούν. Διαψεύδετε, εκτός αυτού, και τις δηλώσεις, που είχαν γίνει από την ΕΤΑ στο πλαίσιο του διαγωνισμού ιδιωτικοποίησης, οι οποίες, όπως είπα και στον κ. Χωμενίδη στην επιτροπή, έλεγαν τότε ότι δεν υπάρχει περίπτωση να μεταβληθεί το ισχύον νομοθετικό καθεστώς. 
      Κυρία και κύριοι συνάδελφοι, πιστεύω ότι αυτή η σύμβαση, όπως υπεγράφη, όπως κυρώθηκε από τη Διυπουργική Επιτροπή και όπως έρχεται σήμερα με αυτό το νομοσχέδιο και μία σειρά διατάξεων, είναι το κουκούλι της περίθαλψης της. Είναι πραγματικά ντροπή ο τρόπος, με τον οποίον διενεργήθηκε  ο διαγωνισμός και όλα όσα σώρευσε και όσα, δυστυχώς, καλύπτονται με αυτές τις σκοτεινές διαδικασίες, που έγιναν και είναι στην περιρρέουσα ατμόσφαιρα.
      Εμείς, ως Νέα Δημοκρατία, από πέρυσι τον Ιανουάριο σταδιακά, βήμα προς βήμα, εντοπίσαμε τις αδυναμίες και καταγγείλαμε την αδιαφάνεια αυτού του διαγωνισμού. Σήμερα, σε αυτήν την Αίθουσα, σας δηλώνουμε ότι δεν πρόκειται σε καμία περίπτωση να συναινέσουμε σε τέτοιου είδους πρακτικές. 
      Κατά συνέπεια, καταψηφίζουμε το νομοσχέδιο και στο σύνολό του και στα άρθρα του.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΒΑΣΙΛΗΣ ΚΕΔΙΚΟΓΛΟΥ: Δηλαδή θα δείτε τη σύμβαση αργότερα, όταν έρθετε στην εξουσία;
      ΑΝΑΣΤΑΣΙΟΣ ΛΙΑΣΚΟΣ: Ακριβώς αυτό είπα, ότι δεν πρόκειται να συναινέσουμε σε τέτοιου είδους πρακτικές.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Η Ελλάδα των Βαλκανικών Πολέμων 1912-1913», μαθητές και συνοδοί δάσκαλοι από το 3ο Δημοτικό Σχολείο Ιλίου Αττικής.
      Η Βουλή καλωσορίζει τους μαθητές. 
      (Χειροκροτήματα από όλες τις πτέρυγες της Βουλής)
      Το λόγο έχει η ειδική αγορήτρια του Κομμουνιστικού Κόμματος Ελλάδας, η κ. Κανέλλη.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κύριοι συνάδελφοι, έχω την εντύπωση ότι, αφού φιλοξενούμε παιδιά εδώ που έχουν παρακολουθήσει την έκθεση των Βαλκανικών Πολέμων και τώρα παρακολουθούν ζωντανά από τις τηλεοράσεις όλου του κόσμου, και τις ελληνικές, τον πρώτο πόλεμο της παγκοσμιοποίησης και των ιδιωτικών εταιρειών και συμφερόντων που επιπίπτει στο λαό του Ιράκ, ίσως έχει ιδιαίτερη σημασία η αναφορά στο ιστορικό της εκποίησης κυριολεκτικά της περιουσίας του ελληνικού δημοσίου και ειδικά του φιλέτου, αυτού που έχουμε συνηθίσει έτσι τετριμμένα και καθημερινά να λέμε φιλέτο. Αν ήθελε κάποιος να το αναζητήσει οπουδήποτε στην Ελλάδα, θα έβρισκε το καλό κομμάτι της χώρας, τον πραγματικό της πλούτο, τον παράδεισό της, τις θάλασσες της, τις παραλίες της, τα βουνά της, τους δρυμούς της εις χείρας του ΕΟΤ.
      Με το νομοσχέδιο σήμερα, αν θέλαμε να είμαστε πραγματικά σύγχρονοι, αγαπητοί συνάδελφοι, θα βλέπαμε να επιπίπτουν –να επιπίπτουν κυριολεκτικώς- της επιβίωσης και της ύπαρξης του ελληνικού λαού, εβδομήντα αμερικανικές ρουλέτες. Πύραυλοι, Πάτριοτ, Κρουζ, Τόμαχοκ; Γαλλικές ρουλέτες δύο, για να πούμε ότι είναι και καλύτεροι από πλευράς καζίνων οι Γάλλοι. 
      ΠΡΟΕΔΡΕΥΩΝ (Κωνσταντίνος Γείτονας): Είναι ανάγκη να μας βομβαρδίζετε κι εδώ με αυτήν την ορολογία τώρα; 
      ΛΙΑΝΑ ΚΑΝΕΛΛΗ: Μπορώ να σας βομβαρδίσω και με πολύ περισσότερη. Από αυτήν που περιγράφει το νομοσχέδιο, αποκλείεται να είναι χειρότερη, κύριε Πρόεδρε, λυπάμαι. Αποκλείεται, ειλικρινά σας το λέω. Μπορώ να σας δώσω συγκριτικά στοιχεία, που να προξενούν ανατριχίλα και μπορώ να σας δώσω και μία τροπολογία που κατέθεσε ο Υπουργός, για τη ρύθμιση των εργασιακών σχέσεων. Είναι μαθηματικώς βέβαιο πως όταν έρθει η ώρα της συζήτησής της, θα παρουσιάσει ομοφωνία, συμφωνία των εργαζομένων γι΄ αυτές τις τροποποιήσεις. Εργαζομένων που έχουν ήδη ταλαιπωρηθεί από τη μεθόδευση του 2000 και μετά, αγνοώντας σκόπιμα ότι χθες με ημερομηνία 1 Απριλίου, χωρίς να είναι πρωταπριλιάτικο αστείο, οι εργαζόμενοι στο καζίνο Πάρνηθας έστειλαν προς πάντα ενδιαφερόμενο εξώδικη διαμαρτυρία και απαιτούν οι ρυθμίσεις των εργασιακών τους δικαιωμάτων να μην είναι μία ακόμη θυσία βομβαρδισμού στο βωμό των ιδιωτικών συμφερόντων. Έχει, όμως, λόγο να συζητήσουμε το νομοσχέδιο και επί της αρχής και επί των άρθρων ουσιαστικά και αυτό δεν μπορεί να γίνει, χωρίς μη αναφορά στο ιστορικό.
     Με το ν.2636/98 είχαμε τη σύσταση της ανώνυμης εταιρίας αξιοποίησης περιουσίας του ΕΟΤ. Αν κάποιος κοιτάξει τα αποτελέσματα αυτού του νόμου έως σήμερα και με το παρόν νομοσχέδιο, θα καταλάβουμε υπέρ ποίου έγινε η αξιοποίηση –όχι ότι δεν έγινε- και τι ακριβώς μορφή είχε αυτή η ανώνυμη εταιρία. Με το ν.2837/2000 έχουμε τη μετονομασία σε «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.», όπου το δημόσιο έχει συμμετοχή στο μετοχικό κεφάλαιο τουλάχιστον με 91% και με αυτόν το νόμο είχαμε την παροχή δυνατότητας εισδοχής μετοχών εταιρείας στο ελληνικό ή και στα διεθνή χρηματιστήρια, δυνατότητα απόκτησης κατά κυριότητα περιουσιακών στοιχείων του ΕΟΤ από την «ΕΤΑ Α.Ε.» με πράξη του Υπουργικού Συμβουλίου και είχαμε και δυνατότητα ίδρυσης ή συμμετοχής της «ΕΤΑ Α.Ε.» σε Α.Ε. με ίδιο ή παρόμοιο με το δικό της σκοπό. Ειδικότερα είχαν τη διαχείριση η διοίκηση και εκμετάλλευση του καζίνο της Πάρνηθας και της Κέρκυρας, που δεν είχε η εταιρία με το ν.2636/98. Έρχεται μετά ο ν.2919 του 2001 και οι μέτοχοι των θυγατρικών της «ΕΤΑ Α.Ε.» –οι μετοχές- μπορούν να μεταβιβάζονται με απόφαση –άκουσον- του Γενικού Συμβουλίου της «ΕΤΑ Α.Ε.». Έχουμε ίδρυση θυγατρικών εταιρειών της «ΕΤΑ Α.Ε.» για λειτουργία του καζίνου της Κέρκυρας και της Πάρνηθας μέσα σε δύο μήνες από την ισχύ του ν.2919/2001. Είναι το άρθρο 24 παράγραφος 3, που προέβλεπε τη χορήγηση αδειών για το καζίνο της Πάρνηθας και της Κέρκυρας στην «ΕΤΑ Α.Ε.» με έκδοση υπουργικής απόφασης μόνον. Του Υπουργού Ανάπτυξης μόνον! Δηλαδή και μόνο αυτή η αναφορά στο νομικό προηγούμενο εξηγεί τη μεθόδευση για την ιδιωτικοποίηση και εκμετάλλευση του καζίνου της Πάρνηθας από το 2001. Τη σύμπτυξη δηλαδή μιας συμμαχίας προθύμων -εγώ θα επιμείνω στο επίκαιρο λεξιλόγιο- ιδιωτών. Ποιος ιδιώτης δεν θα ήταν πρόθυμος να αναλάβει τέτοια κέρδη, τέτοια φιλέτα, τέτοια εδάφη, τέτοιες περιοχές και να αντλήσει τέτοια κεφάλαια, τα οποία στην πραγματικότητα δεν αντλεί τώρα από εμάς τους Έλληνες πολίτες φορολογούμενους;
      Πάμε, λοιπόν, στην ουσία του νομοσχεδίου. Ενώ με την παράγραφο 2919 του 2001, το 24 παράγραφος 3, προβλεπόταν η χορήγηση των αδειών καζίνων του Μον Παρνές στην Πάρνηθα και της Κέρκυρας στην «ΕΤΑ Α.Ε.» με έκδοση απόφασης του Υπουργείου Ανάπτυξης, με το σημερινό νόμο η άδεια λειτουργίας του καζίνου στην Πάρνηθα χορηγείται αυτοδίκαια στην ΕΤΑ και μετά εισφέρεται στη θυγατρική της εταιρία, το «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ». 
      Πολλά από τα ελληνικά πράγματα έχουμε χάσει, «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ» πάντως Α.Ε., αυτό είναι βέβαιο ότι έχουμε αποκτήσει. Και άδεια λειτουργίας του καζίνου της Κέρκυρας χορηγείται αυτοδίκαια στην «ΕΤΑ Α.Ε.» και πρόκειται να προσφερθεί στη θυγατρική της το «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ Α.Ε.». Δηλαδή πρόκειται για συνειδητή επιλογή, για να μην υπάρξει περίπτωση ποινικής ευθύνης Υπουργού για τη διαδικασία της ιδιωτικοποίησης του καζίνου της Πάρνηθας και της Κέρκυρας. Σοφή επιλογή από αυτήν την άποψη. Όχι, όμως, σοφή για τα συμφέροντα του ελληνικού λαού.
      Δεύτερον: Ενώ αρχικά είχαμε το ν.2206/94 με τον οποίον επιτρεπόταν η μεταφορά του καζίνο από το Μον Παρνές στην Πάρνηθα σε άλλη θέση, εκτός των ορίων του Δήμου Αθηναίων, τώρα με το νομοσχέδιο το καζίνο της Πάρνηθας δεν μεταφέρεται. 
      Με το ν.2160/93 και το άρθρο 6, οι κτιριακές τουριστικές εγκαταστάσεις που είχαν ανεγερθεί από τον ΕΟΤ χωρίς την κατά νόμο οικοδομική άδεια, επομένως αυθαίρετα, μεταξύ των οποίων και το καζίνο της Πάρνηθας, κατά πάσα πιθανότητα κατέστησαν νόμιμες. Πώς κατέστησαν νόμιμες; 
      Είναι καταπληκτικό να νομοθετεί η Βουλή και δια της νομοθεσίας πλαγίως να νομιμοποιεί αυθαίρετα κτίσματα, ακόμα και αν αυτά είναι προς το κράτος. Θα μου πείτε ότι άμα ανήκουν κάπου και είναι αποθήκες, όπως συνέβη με την αποθήκη της αμερικάνικης πρεσβείας στον Κηφισό, δεν μπορούν να πλησιάσουν ούτε η νομαρχία ούτε η μπουλντόζα. Όμως, για όλα τα υπόλοιπα μπορούμε να κάνουμε κάτι. 
      Η νομιμότητα αυτή διαπιστώνεται από την απόφαση του ΕΟΤ που περιέχει τοποθεσία, τεχνική περιγραφή, κτιριακές εγκαταστάσεις και στοιχεία των διαγραμμάτων που τηρεί ο ΕΟΤ. Με έκδοση απόφασης του ΕΟΤ, η κτιριακή εγκατάσταση λογίζεται ότι πληροί τις προϋποθέσεις για έκδοση οικοδομικής άδειας και περαιτέρω προσθήκες ή οποιεσδήποτε οικοδομικές εργασίες. 
      Αυτή τη διάταξη του νόμου της κυβέρνησης της Νέας Δημοκρατίας την αξιοποίησε η Κυβέρνηση του ΠΑΣΟΚ για να νομιμοποιήσει, με απόφαση οργάνων του ΕΟΤ, τις κτιριακές εγκαταστάσεις του καζίνο της Πάρνηθας, των ξενοδοχείων «ΞΕΝΙΑ», τις εγκαταστάσεις του τελεφερίκ στην Πάρνηθα, αλλά τώρα αξιοποιεί και την επέκταση των τυχόν εγκαταστάσεων με το άρθρο 3 του παρόντος νομοσχεδίου.
      Ειδικά για τις αυθαίρετες αυτές και ζημιογόνες παρεμβάσεις στο περιβάλλον, υπήρξαν δημοσιεύματα στις ελληνικές εφημερίδες ικανά να ενημερώσουν αυτές τις μέρες, μαζί με τις βόμβες και την προέλαση των τάχα συμμαχικών στρατευμάτων εναντίον του Ιράκ, για πάμπολλα θέματα. Έχουμε κι εκείνα τα 300.000 ευρώ κατ΄ έτος που δίνονται στο φορέα διαχείρισης του Εθνικού Δρυμού Πάρνηθας, που είναι αργύρια για να εξαγοραστούν η σιωπή και η συναίνεση για το φυσικό «βιασμό» του περιβάλλοντος της Πάρνηθας.
      Με το παρόν νομοσχέδιο, κύριε Πρόεδρε, που με ρωτάγατε πριν, υπάρχει μία τεράστια επέκταση του επιτρεπόμενου τζόγου και των παιχνιδιών που θα παίζονται στο καζίνο της Πάρνηθας. Καταθέσαμε και στην επιτροπή συγκριτικά στοιχεία. Έχουμε υπερπολλαπλασιασμό, όχι ότι ζήτησαν ενισχύσεις οι ρουλέτες, όχι ότι έρχονται κυριολεκτικά ιδεολογικώς αερομεταφερόμενες, αλλά η επέκταση του τζόγου αρχίζει και προσομοιάζει με τεράστιο, γιγάντιο καζίνο στο Λας Βέγκας. Έχουμε  πρότυπα, δεν υπάρχει αμφιβολία περί αυτού, έχουμε έναν οραματισμό. Το μόνο που μας λείπει ίσως είναι μία σειρά από επιχειρήσεις που θα κάνουν και γάμους σαν αυτούς που δείχνουν οι αμερικάνικες ταινίες.
      Υπάρχει δυνατότητα επέκτασης του επιτρεπόμενου τζόγου σε όλα τα καζίνα της χώρας. Αυτό δεν αφορά μόνο το καζίνο της Πάρνηθας. Με το νομοσχέδιο προβλέπεται η επέκταση του τζόγου. Ξέρετε, είναι σαν τη δυνατότητα που έχει η “Hoctif” με το αεροδρόμιο να καθορίζει τα τέλη για όλα τα υπόλοιπα αεροδρόμια στη χώρα. Έτσι, λοιπόν, εδώ αποκτούμε και ένα πρωτοποριακό από πλευράς ισχύος γκρουπ καζίνων (Πάρνηθα, Κέρκυρα), ώστε να μπορεί να καθορίζει την επέκταση του τζόγου και σε όλα τα υπόλοιπα. Είναι το άρθρο 2, παράγραφος 2 του παρόντος νομοσχεδίου και είναι η αλλαγή του άρθρου 3, παράγραφος 7 του ν.2206/94.
      Ειδικά για το καζίνο της Πάρνηθας, μας λέτε ότι θα έχουμε περισσότερα έσοδα. Ορίζεται η συμμετοχή του ελληνικού δημοσίου στα μικτά κέρδη, που κυμαίνεται από 30% έως 32,5% κατά ανώτατο όριο. Αυτό αναφέρεται στο άρθρο 1, παράγραφος 2. Με το ν.2206/94 στο άρθρο 2, παράγραφος 8 προβλεπόταν ως κατώτατο ποσοστό το 30%. Το κατώτατο ποσοστό του προηγούμενου νόμου γίνεται τώρα ανώτατο ποσοστό συν 2,5%. Έλεος! Από πού βλέπετε την αύξηση; Αυτό γίνεται με παράλληλη, τεράστια διόγκωση και με υπερπολλαπλασιασμό των τραπεζιών, των τζόγων, των ρουλετών, των κουλοχέρηδων και με χίλια δύο άλλα πράγματα. Όταν το ανώτατο γίνεται κατώτερο, πώς υπάρχει αύξηση των εσόδων του δημοσίου; Πρέπει να καταλάβουμε πώς θα προικιστεί και η εταιρεία που θα το κάνει.
      Θα ρωτήσουμε τι ποσοστό παίρνει το ελληνικό δημόσιο από τα άλλα ιδιωτικά καζίνα. Ελπίζω να μας απαντήσει ο Υπουργός. Ειδικά για το καζίνο της Κέρκυρας, το ποσοστό του ελληνικού δημοσίου από τα μικτά κέρδη περιορίζεται στο 20%. Το ειδικό ετήσιο τέλος υπέρ του δημοσίου για την κατοχή της άδειας λειτουργίας του καζίνο της Πάρνηθας περιορίζεται στα 730.000 ευρώ, δηλαδή στα 248 εκατομμύρια δραχμές, όταν ο ν.2206/94 προέβλεπε το ειδικό αυτό ετήσιο τέλος να ανέρχεται για το καζίνο της Πάρνηθας στα 2,1 δισεκατομμύρια. Δηλαδή, από τα 2,1 δισεκατομμύρια, πέφτει τώρα το ειδικό τέλος στα 248 εκατομμύρια. 
      Όλα τα παραπάνω, η νομιμοποίηση των κτιριακών εγκαταστάσεων και η μείωση των τελών υπέρ του δημοσίου, είναι η «προίκα» που εξασφαλίζουν το ελληνικό κράτος και η ελληνική Κυβέρνηση υπέρ του ιδιώτη που παίρνει το διαβόητο 49% των μετοχών του καζίνο Πάρνηθας, συν το γεγονός ότι όλο το ποσόν της γραμματειακής καταβολής προς τον ΕΟΤ για την παραχώρηση της άδειας έχει ήδη καταβληθεί από το δημόσιο, από την «ΕΤΑ Α.Ε.». Στο χωριό μου -και φαντάζομαι στα χωριά των περισσοτέρων- αυτό λέγεται «και κερατάς και ζημιωμένος».
      Δηλαδή πληρώνεις 5,5 δισεκατομμύρια στο τέλος, μειώνεις το κέρδος από τούδε και στο εξής και κληροδοτείς απηλλαγμένων τελών το δικαίωμα του 49% και της άδειας. Αν πάμε στο άρθρο 7 που συζητήθηκε αναλυτικά στην επιτροπή και  δούμε πώς γίνεται με το 49% να διορίζει κάποιος το διοικητικό συμβούλιο και να έχει και την πλειοψηφία, τότε κατανοεί κάποιος την ουσιαστική αδιαφάνεια παραχώρησης. Το ότι γίνονται νομότυπα αυτά και ότι έρχεται το νομοσχέδιο εδώ είναι παγκόσμια πρωτοτυπία και φαντάζομαι ότι αισίως θα βρει και μιμητές. Η ελληνική αγορά θα εξυγιανθεί από αδύναμα 49% τα οποία θα μετατρέπονται σε πανίσχυρα και θα έχουν ένα ψηφισμένο από το ελληνικό Κοινοβούλιο παγκόσμιας πρωτοτυπίας νομικό τέχνασμα-κατασκεύασμα με διορισμούς διοικητικών συμβουλίων και διάφορα άλλα πράγματα.
      Σας θυμίζω, κύριοι συνάδελφοι, για να είμαστε λίγο ευαίσθητοι στα μηνύματα των καιρών, ότι η παγκόσμια τάχα προσπάθεια πάταξης του οργανωμένου εγκλήματος απανταχού της γης υποτίθεται ότι αντιμετωπίζει τερατώδεις δυσκολίες λόγω της νομιμοφάνειας ή νομιμότητας των αποφάσεων που παίρνουν κατά καιρούς βολικές χώρες ή βολικά νησιά. Και έτσι καθίσταται αδιαφανής ο έλεγχος και υποτίθεται ότι οι καλοί τρέχουν εναντίον των κακών αλλά δεν μπορούν από off shore  εταιρείες, από νομοθετήματα διαφόρων κρατών. Εκεί τους πιάνει μια καταπληκτική ευαισθησία να μη παρεμβαίνουν στα νομοθετικά εσωτερικά των άλλων χωρών. Εκεί θα δείτε εκπεφρασμένη σε όλους τους τόνους την ευαισθησία της μη επέμβασης στα εσωτερικά νομοθετικά των άλλων χωρών. Και ερχόμαστε εδώ να παίξουμε ακριβώς το ίδιο παιχνίδι. 
      Σε ό,τι αφορά το προσωπικό, με βάση το άρθρο 28 της παραγράφου 3 του ν. 2636 αν, στα πλαίσια αναδιάρθρωσης, του κρίνεται αναγκαία η αναδιάταξη του προσωπικού, τότε επιτρέπεται να μετατάσσονται στο δημόσιο, στα νομικά πρόσωπα και στους ΟΤΑ με την ίδια σχέση εργασίας. Άρα το μόνιμο προσωπικό του καζίνο αν πλεονάζει για τον ΕΟΤ μπορεί να μεταταγεί. Στην περίπτωση αυτή για τη βαθμολογική και μισθολογική εξέλιξη λαμβάνεται υπόψη η εργασία στον «ΕΟΤ Α.Ε.», στα ξενοδοχεία, στα τελεφερίκ και στα «ΚΑΖΙΝΟ ΑΤΤΙΚΗΣ Α.Ε.». Πρόκειται για το άρθρο 4 παράγραφος 5 του νομοσχεδίου. 
      Όσον αφορά, όμως, το προσωπικό με σχέση εργασίας ιδιωτικού δικαίου ορισμένου ή αορίστου χρόνου με τη ανάληψη της διοίκησης και διαχείρισης και εκμετάλλευσης των καζίνο Πάρνηθας και Κέρκυρας από τις αντίστοιχες θυγατρικές της Α.Ε. όλο αυτό το προσωπικό μεταφέρεται αυτοδίκαια, με ίδια σχέση εργασίας και με διασφάλιση των εργασιακών και ασφαλιστικών δικαιωμάτων. Δηλαδή υπολογίζεται ως χρόνος υπηρεσίας ο χρόνος υπηρεσίας στο ξενοδοχείο, στο τελεφερίκ, στα «ΚΑΖΙΝΟ ΑΤΤΙΚΗΣ Α.Ε.», στις υπηρεσίες αυτεπιστασίας του ΕΟΤ και στην  Α.Ε.  Αν καταγγελθεί η σχέση εργασίας –αφορά προσωπικό με σύμβαση ορισμένου χρόνου- ή η αποχώρηση από το προσωπικό λόγω σύνταξης, τότε η αποζημίωση ρυθμίζεται από το Εργατικό Δίκαιο όπως ισχύει. Με την τροπολογία που φέρατε μέσα σ΄ ένα μήνα μπορεί να υποβάλει αίτηση μεταφοράς. 
      Κύριε Υπουργέ, αυτό που έχει συμβεί με τους ελεγκτές του καζίνο, οι μεταφορές και οι μετατάξεις προσωπικού με τοπικιστικά κριτήρια ειδικά στους ελεγκτές του καζίνο οι εκκρεμούσες αιτήσεις, η γραπτή σας δέσμευση η οποία υποχρέωσε τον πρόεδρο, ποιος ξέρει κάτω από ποιες συνθήκες να έρθει και να πει ότι συμφωνεί, πολύ λυπάμαι αλλά όπως συμβαίνει απανταχού της γης, με την παγκόσμια κρίση που κατέβηκαν κατά 10% οι μισθοί σε όλα τα ξενοδοχεία, έρχεστε τώρα να δημιουργήσετε ένα μείζον εργασιακό θέμα, με αυτές τις ρυθμίσεις. Και δεν είναι τυχαίο ότι στην τροπολογία σας βάλατε και τα κτιριακά και εδαφολογικά του δήμου και τους εργαζόμενους μαζί. Αλλά η πλειοψηφία του Δ.Σ. των εργαζομένων στην Πάρνηθα είχε αντίθετη απόφαση από τον πρόεδρο. Και δεν ξέρω σε ποιο βαθμό στα αλήθεια, είναι φιλεργατική ή κοινωνική η πολιτική να συνεννοείστε με τον πρόεδρο χωρίς να έχει εξουσιοδότηση από το Δ.Σ. των εργαζομένων του οποίου η πλειοψηφία ανθίσταται σε αυτές τις ρυθμίσεις. Στο κάτω, κάτω της γραφής να ξέρετε ότι οι εργαζόμενοι είναι αντίθετοι και μάλιστα με ήπιες διαδικασίες, που έγιναν και όχι με αυτές που θα υποχρεωθούν να εργάζονται στον ιδιώτη, είκοσι τέσσερις ώρες το εικοσιτετράωρο ή με αυτές που επαύξησαν τη σημερινή περιουσία του ΕΟΤ την οποία εσείς εκποιείται τόσο φθηνά και με τέτοιους διαγωνισμούς.
      Κύριε Υπουργέ, η εκτίμηση της αξίας των εγκαταστάσεων του Καζίνο της Πάρνηθας έγινε με διαδικασίες και τρόπους που, αν πηγαίνατε σε οποιαδήποτε άλλη υπηρεσία, θα απεκαλείτο «μπακαλόχαρτο». Όταν πηγαίνει κάποιος και εκτιμά την αξία με διαδικασίες απλής λογιστικής πράξης, τότε βεβαίως μπορεί να εμφανίζει το τίμημα ως πολύ μεγάλο και τα κέρδη για το ελληνικό δημόσιο πολύ μεγάλα. Δεν ακολουθήθηκε καμία διαδικασία από αυτές που έπρεπε. 
      Στο νομοσχέδιο, όμως, δεν έχουμε μόνο τα καζίνα. Έχουμε και την ενοικίαση για ενενήντα εννέα χρόνια όλων των ιαματικών και άλλων εγκαταστάσεων σε ιδιώτες. Δηλαδή περιουσίες του δημοσίου που δεν απογράφονται μεταβιβάζονται σε εταιρείες οι περισσότερες από τις οποίες έχουν χρηματιστηριακές βλέψεις και βολές. Και ας κλαίει η Σοφοκλέους περισσότερο απ’ ό,τι έκλαιγε η Αντιγόνη! Αυτήν τη στιγμή τους προικίζουμε με μια τέτοια νομοθετική στήριξη, ώστε να μπορούν ενοικιάζοντας να αποκτούν πόδι εκεί, όπου σε εποχή κρίσης του τουρισμού ο εσωτερικός τουρισμός και η υγεία των Ελλήνων πολιτών με τις ιαματικές πηγές, δεν μπορούν να είναι αντικείμενο εμπορίας. Ακολουθείτε εδώ νομοθετικά μια πολιτική η οποία είναι ίδια μ’ εκείνη μετά τις φοβερές πυρκαγιές στη Σάμο, όπου η πρώτη αντίδραση της Κυβέρνησης ήταν «Δεν πειράζει που κάηκε η Σάμος και έχει πρόβλημα. Εμείς θα αντιμετωπίσουμε το πρόβλημα στέλνοντας τους δικαιούχους της Εργατικής Εστίας και τους συνταξιούχους.» 
      Είναι δυνατόν να κάνουμε τέτοιες ρυθμίσεις, κυριολεκτικά εκποιήσεις, της περιουσίας του δημοσίου; Και δεν είναι μόνο πολιτικές, δεν είναι μόνο οικονομικές, είναι και βαθύτατα πολιτισμικές. Δεν μπορεί σε εποχή Ολυμπιάδας και πολιτισμικής αναβάθμισης, την ώρα που μαίνεται ο πόλεμος, σήμερα που μιλάμε ο μεν πρέσβης μας να συζητά στην Άγκυρα για την ολυμπιακή εκεχειρία και εμείς για το τζόγο ως ολυμπιακό άθλημα και μάλιστα με προδιαγεγραμμένο το νονό που θα κερδίσει από αυτήν την ιστορία. Δεν είναι άσκηση πολιτικής και αξιοποίηση της περιουσίας του ΕΟΤ και του ελληνικού δημοσίου η προεπιλογή νονών και η δωρεά σ’ αυτούς ως αναπτυξιακό σχέδιο τέτοιων κομματιών του αέρα, της θάλασσας και της ηθικής. Διότι, όταν τα παιδιά σ’ αυτόν τον τόπο αυτές τις μέρες αντιλαμβάνονται την ανάπτυξη ως «λασβεγκοποίηση», τότε έχω την εντύπωση ότι δεν χρειαζόμαστε άλλους πυραύλους να πέσουν επάνω μας. Αρκεί η αύξηση των κουλοχέρηδων από τριακόσιους σε χίλιους πεντακόσιους στην Πάρνηθα και των αμερικάνικων τραπεζιών από τριάντα σε εβδομήντα και της εννεάωρης λειτουργίας σε εικοσιτετράωρη. Δεν θα ξενυχτάμε για βόμβες. Θα ξενυχτάμε στο μπλακ τζακ. 
      Καταψηφίζουμε στο σύνολο και στα άρθρα το νομοσχέδιο. Ευχαριστώ.
      (Στο σημείο αυτό η Βουλευτής κ. Λιάνα Κανέλλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Αν χρησιμοποιήσω και εγώ την ίδια πολεμική ορολογία, με την κυρία Κανέλλη θα έλεγα ότι τελειώνει εδώ και τρία λεπτά η κ. Κανέλλη, -έτσι μας έλεγε- όπως έλεγαν και οι Αμερικανοί ιθύνοντες ότι θα τελειώσει ο πόλεμος στο Ιράκ σε μια το πολύ εβδομάδα.
      ΛΙΑΝΑ ΚΑΝΕΛΛΗ: Σε πόλεμο είμαστε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Βεβαίως. 
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία και κύριοι συνάδελφοι, εν μέσω πολέμου η Κυβέρνηση βρήκε την ευκαιρία άρον άρον με ταχύτατες διαδικασίες…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εν μέσω πολέμου…
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, εν μέσω πολέμου. Δεν το έχετε καταλάβει αυτό ακόμα; Εν μέσω πολέμου, λοιπόν, η Κυβέρνηση βρήκε την ευκαιρία να πωλήσει το καζίνο με διαδικασίες εξπρές και χωρίς τη συμμετοχή της Αριστεράς, όταν ο κόσμος έξω διαδήλωνε κατά δεκάδες χιλιάδες την αντίθεσή του στον πόλεμο, σε μια επιτροπή που πραγματοποίησε τρεις συνεδριάσεις -πράγμα πρωτοφανές για τέτοιο νομοσχέδιο- αλλεπάλληλα και με τη δικαιολογημένη απουσία μας σε ένδειξη διαμαρτυρίας για τον τρόπο που κατατέθηκε και συζητήθηκε αυτό το νομοσχέδιο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Στην αναμπουμπούλα ο λύκος χαίρεται.
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως.
     Κυρία και κύριοι συνάδελφοι, αυτό το οποίο συντελείται πλέον στη χώρα μας και είναι ορατό στους πάντες, είναι ότι τόσο η Νέα Δημοκρατία όσο και το ΠΑΣΟΚ έχουν αναλάβει το θεάρεστο έργο της καζινοποίησης της χώρας. Ο καζινοκαπιταλισμός διεθνώς μεταφράζεται και στην καζινοανάπτυξη εγχωρίως. 
     Ξεκινήσατε, ξεκίνησε μάλλον η Νέα Δημοκρατία αυτήν την «ωραία προσπάθεια» να επεκτείνει τα καζίνο στη χώρα μας, την οποία βέβαια δεν πρόλαβε να ολοκληρώσει και την οποία συνέχισε το  ΠΑΣΟΚ. 
     Ποια ήταν όμως η αντίληψη που προεβάλλετο τότε όταν ξεκίνησε αυτή η προσπάθεια της αλόγιστης και ραγδαίας επέκτασης των ιδιωτικών καζίνο. Η φιλοσοφία και η αντίληψη υποτίθεται ήταν ότι αυτά τα καζίνο δεν απευθύνονται στον Έλληνα πολίτη, δεν απευθύνονται στις εσωτερικές αγορές και στις πόλεις, αλλά κυρίως θέλουν να φέρουν κόσμο από το εξωτερικό και να βοηθήσουν την τουριστική ανάπτυξη. 
     Τι έγινε, κυρία και κύριοι συνάδελφοι, στο μεσοδιάστημα; Όλοι το ξέρουμε. Τα καζίνο λυμαίνονται τις τοπικές κοινωνίες όπου έχουν δοθεί άδειες και λειτουργούν. Έχουν γίνει κοινωνική συμφορά, μια τεράστια κοινωνική πληγή. Το καζίνο της Θεσσαλονίκης πού απευθύνεται; Φέρνει έναν έστω τουρίστα; Έχετε ελέγξει τη διαδικασία και τι  γίνεται; Το καζίνο της Θεσσαλονίκης, η Hayatt, στην οποία δίνετε και το νέο καζίνο της Πάρνηθας, εξοντώνει κυριολεκτικά την τοπική κοινωνία της Θεσσαλονίκης. Το ίδιο κάνει βεβαίως και το καζίνο Λουτρακίου, το οποίο χρησιμοποιεί χίλιες δυο μεθόδους προκειμένου να προσελκύει κόσμο και να του τρώνε κάθε βράδυ τα λεφτά. Οικογενειάρχες απελπισμένοι βλέπουν περιουσίες ολόκληρες να χάνονται. Και δεν πάει μόνο η ελίτ πλέον στα καζίνο. Η πολιτική των καζίνο πλέον έχει διαμορφωθεί να επεκτείνονται στα λαϊκά στρώματα, να προσφέρουν ελκυστικά πακέτα έτσι ώστε να τραβήξουν το μεσαίο, ακόμα και το μικρομεσαίο πολίτη στα καζίνο. Γι’ αυτό και έχουμε ραγδαία, τρομακτική ανάπτυξη. Εδώ η οικονομία υποβαθμίζεται, η φτώχεια ανεβαίνει στην Ελλάδα, αλλά τα καζίνο ευημερούν.
     Θα μου πείτε, ελεύθερος είναι ο καθένας να πάει στα καζίνο. Βεβαίως είναι ελεύθερος, αλλά η πολιτεία τι κάνει για να προστατεύσει τους πολίτες; Καζινοανάπτυξη κάνει; 
     Παλιότερα υπήρχαν και κάποιοι περιορισμοί. Για να μπει κάποιος στο καζίνο ζητούσαν φορολογική δήλωση. Υπήρχαν, δηλαδή, κάποιες διαδικασίες. Τώρα απλώς με μια επίδειξη της ταυτότητας μπορεί να  μπει κανείς στα καζίνο και να του φάνε τα λεφτά, διότι περί αυτού πρόκειται. Και αυτό το λέτε πολιτική;  Και θέλετε τώρα με την ιδιωτικοποίηση και του καζίνο Πάρνηθας να επεκτείνετε αυτήν την καζινολογική σε όλο το Λεκανοπέδιο; Και το λέτε πολιτική η οποία μπορεί να ταιριάζει σε σοσιαλιστικές αρχές, σε σοσιαλιστικές αξίες; Τι σχέση έχουν αυτά τα πράγματα με ανάπτυξη; 
     Λυπάμαι πάρα πολύ αλλά τα υπάρχοντα ιδιωτικά καζίνο λειτουργούν με πλήρη ασυδοσία και με πλήρη γνώση της Κυβέρνησης γι’ αυτό το πράγμα. Δεν υπάρχουν υπηρεσίες ελέγχου στα καζίνο, όπου γίνονται εκεί μέσα η χειρότερες των παρανομιών, όπως τοκογλυφία, ξέπλυμα χρήματος. Ουδείς τα ελέγχει, διότι και αυτή ακόμα η υπηρεσία ελέγχου καζίνο έχει αποδυναμωθεί και δεν μπορεί να παίξει το ρόλο της. Χάνει το δημόσιο έσοδα, ληστεύεται ο κόσμος και η υπηρεσία ελέγχου καζίνο, γιατί είναι αποδυναμωμένη και χωρίς προσωπικό δεν μπορεί να κάνει τίποτα. Ένας άνθρωπος από την υπηρεσία ελέγχου καζίνο μέσα στη «HAYATT» Θεσσαλονίκης, τι μπορεί να κάνει μέσα σε πέντε χιλιάδες κόσμο; Απολύτως τίποτα.
      Αυτά έχετε δημιουργήσει με τις πολιτικές σας, αυτά τα εγκλήματα, γιατί πρόκειται για κοινωνικά εγκλήματα. Και έχουμε εδώ αυτοκτονίες, έχουμε κόσμο ο οποίος έχει οδηγηθεί στην απόγνωση από τις καταστάσεις αυτές στο καζίνο. Και ερχόσαστε τώρα με εντελώς αδιαφανείς διαδικασίες, χωρίς καμιά αιτιολόγηση, με κυριολεκτικά αντισυνταγματικές διατάξεις, να μας πείτε ότι το δημόσιο καζίνο θα το κάνετε ιδιωτικό. Απαντήστε μου γιατί κάνετε ιδιωτικοποίηση του καζίνο Πάρνηθος. Λέτε δεν θέλετε να είναι καζινάρχης το δημόσιο. Γιατί επί τόσα χρόνια, λοιπόν, λειτουργούσε το δημόσιο Καζίνο; Και αν δεν θέλετε να είστε καζινάρχης, να το κλείσετε. Αλλά όχι να το πουλήσετε σε μία πολυεθνική και σε ένα διαπλεκόμενο, προκειμένου να επεκτείνετε το τζόγο σήμερα σε όλο το Λεκανοπέδιο. Αυτή η πολιτική είναι εγκληματική και αντικοινωνική πολιτική. Η μεγαλύτερη αντικοινωνική αυτήν τη στιγμή επιλογή της Κυβέρνησής σας είναι να πουλήσετε το καζίνο, διότι η «HYATT» και ο διαπλεκόμενος συνεταίρος της θα κάνουν επιθετική τζογαδόρικη πολιτική με το καζίνο. Θα κάνουν επιθετική, όχι ήπια διαχείρισή του, όπως κάνει το δημόσιο. Αυτό τι το θεωρείτε; Πολιτική; Σε ποιες αξίες ακούει αυτή η πολιτική, σε ποιες αρχές, σε ποια λογική, σε ποια κατεύθυνση; Αυτήν την απάντηση τη θέλω και από την πλευρά της Νέας Δημοκρατίας. Γιατί και αυτή υποστηρίζει την ιδιωτικοποίηση, μόνο που διαφωνεί στους όρους. 
      Είμαστε αντίθετοι, λοιπόν, στην πώληση του καζίνο Πάρνηθος. Αλλά η πώληση αυτή γίνεται με αδιαφανή τρόπο και με χαριστικό τίμημα. Στην ουσία ένα καζίνο το οποίο κερδίζει ως δημόσιο καζίνο χωρίς να έχει αυτόν τον υπεραυξημένο τζόγο, τις ρουλέτες που δίνετε απλόχερα και αυτούς τους ειδικούς όρους που δίνετε στην ιδιωτική εταιρεία, βγάζει δεκάδες δισεκατομμύρια το χρόνο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πόσα βγάζει;
      ΠΑΝΑΓΙΩΤΗΣ ΛΑΦΑΖΑΝΗΣ: Δεκάδες δισεκατομμύρια κέρδη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γνωρίζετε πόσο βγάζει το καζίνο της Πάρνηθας το χρόνο;
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί με διακόπτετε;
      Κύριε Πρόεδρε, παρακαλώ κρατήστε το χρόνο μου. 
      ΠΡΟΕΔΡΕΥΩΝ (Κωνσταντίνος Γείτονας): Όχι δεν κρατώ το χρόνο. Να μην δέχεσθε στις διακοπές.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ένα δισεκατομμύριο έβγαζε τότε και τέσσερα βγάζει τώρα. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, αν θέλετε μετά θα σας δώσω το λόγο για παρέμβαση, όταν τελειώσει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Το καζίνο Πάρνηθας βγάζει πολλά δισεκατομμύρια και έχει και προοπτική με μια ακόμη καλύτερη διαχείριση, χωρίς βεβαίως να επιχειρεί τη ληστεία του κόσμου, να πάει ακόμα καλύτερα. Η πώλησή του όμως με ένα ευτελέστατο τίμημα της τάξης των 30 δισεκατομμυρίων δραχμών –ενενήντα εκατομμύρια ευρώ, γιατί περί αυτού πρόκειται- είναι χάρισμα. Κυριολεκτικά το χαρίζετε το καζίνο. Διότι αυτό το καζίνο μπορεί να βγάζει αύριο με το μονοπωλιακό ρόλο που μπορεί να παίζει σ’ όλο το Λεκανοπέδιο, εκατοντάδες δισεκατομμύρια. Χαρίζετε αυτήν τη στιγμή σ’ αυτούς τους επιχειρηματίες με την επιθετική τζογαδόρικη λογική τους, ένα καζίνο κυριολεκτικά τζάμπα, το οποίο θα τους καταστήσει, τους μεγαλύτερους ίσως επιχειρηματίες σ’ αυτήν τη χώρα και την πιο κερδοφόρα επιχείρηση. Με τη λιγότερη επένδυση θα βγάζουν τα περισσότερα λεφτά. Αυτό κάνετε. Μη μας λέτε 120 εκατομμύρια ευρώ πως είναι το τίμημα. Το τίμημα είναι ακριβώς 90 εκατομμύρια ευρώ. Διότι δεν είναι δυνατόν και την αύξηση του μετοχικού κεφαλαίου που θα κάνει το καζίνο Πάρνηθας να το βάζετε στο τίμημα. Αυτό είναι πρωτάκουστο. Η αύξηση μετοχικού κεφαλαίου είναι για τον αγοραστή, για την εταιρεία. Δεν είναι τίμημα για το δημόσιο. Και με ένα διαγωνισμό που κάνατε και ο οποίος είναι διάτρητος κυριολεκτικά, δεν μπορεί να καταλάβει κανείς πως μέσα από αυτόν έμειναν τελικά δύο ενδιαφερόμενες εταιρίες και οι δύο εταιρίες να είναι αυτές που έχουν το καζίνο στο Λουτράκι και το καζίνο της Θεσσαλονίκης. Πού πήγαν όλοι οι άλλοι; Διότι εξ’ αρχής δεν είχατε βάλει όλους τους όρους του διαγωνισμού και όλες τις διαδικασίες μέσα από τις οποίες θα εκποιούσατε το καζίνο Πάρνηθας. Ποιος ήξερε τι απ’ όλα όσα συνέβησαν μετέπειτα στην πώληση του καζίνο; Επομένως και από αυτήν την άποψη ο διαγωνισμός όπως εξελίχθηκε, ήταν αδιαφανέστατος μόνο και μόνο για να μείνουν δύο ενδιαφερόμενοι και τελικά να δοθεί το καζίνο Πάρνηθας στον εκλεκτό. 
Περί αυτού πρόκειται. Αυτή είναι η διαδικασία. Και γι’ αυτό βεβαίως υπάρχει σήμερα και διαδικασία από την πλευρά της δικαιοσύνης, η οποία εξετάζει και τον ίδιο αυτόν το διαγωνισμό.
      Κάνετε επίσης και το εξής πρωτοφανές και πρωτάκουστο, το οποίο γενικεύετε: Η ιδιωτική κοινοπραξία παίρνει το 49% του καζίνο. Βεβαίως έχει option τσάμπα και για το 51%, το 2%. Παίρνει όμως το 49%, γι’ αυτό πληρώνει. Και ξαφνικά έρχεστε με μια διάταξη, την οποία μάλιστα γενικεύετε, για όλο το δημόσιο τομέα, για όλες τις επιχειρήσεις του δημόσιου τομέα, να κάνετε το εξής αμίμητο: Δίνετε στο μειοψηφούντα ιδιώτη-μέτοχο τη δυνατότητα να ορίζει την πλειοψηφία των μελών του διοικητικού συμβουλίου. Όχι μόνο να έχει το μάνατζμεντ, αλλά να διορίζει και την πλειοψηφία του διοικητικού συμβουλίου.
      Πού ακούστηκε αυτή η διαδικασία; Ποιος τα κάνει αυτά τα πράγματα; Γιατί το δημόσιο παραιτείται των δικαιοδοσιών του και των αρμοδιοτήτων του; Γιατί απεμπολεί τα συμφέροντά του; Και μ’ αυτήν τη διάταξη έρχεστε να δίνετε στη μειοψηφία την πλειοψηφία του διοικητικού συμβουλίου και όχι μόνο το μάνατζμεντ. Αυτό είναι πρωτοφανές, πρωτάκουστο και σκανδαλώδες. Δεν γίνεται και δεν μπορείτε να το κάνετε με νόμο. Δεν μπορείτε να φέρνετε εδώ πέρα νόμο για να απεμπολείτε τα συμφέροντα του δημοσίου. 
      Το δημόσιο έχει το 51%. Έστω και μ’ αυτήν την πώληση δεν μπορείτε να δίνετε στον ιδιώτη, ο οποίος μειοψηφεί, την πλειοψηφία του διοικητικού συμβουλίου. Και το κάνετε αυτό και την ίδια ώρα επίσης φέρνετε και άλλη διάταξη και επειδή έχει τη διαχείριση και τη διοίκηση ο ιδιώτης βγάζετε και την επιχείρηση εκτός δημόσιου τομέα, για να μην υπάρχει κανένας έλεγχος.
      Γιατί και με ποιο δικαίωμα το ελληνικό καζίνο Πάρνηθας θα είναι εκτός του δημόσιου τομέα; Γιατί δεν θα μπορούμε εμείς να ελέγξουμε αύριο μέσα από τη Βουλή τη διαχείριση και την πορεία του καζίνο και θα μας απαντάτε ότι είναι ιδιωτική επιχείρηση; Αυτό κάνετε. Τι είδους τεχνάσματα είναι αυτά; Μπορείτε να τα επιχειρηματολογήσετε; Να μας πείτε συγκεκριμένα γιατί κάνετε αυτές τις διατάξεις και ποιανού συμφέροντα εξυπηρετούν αυτές οι διατάξεις; Γιατί αύριο εμείς όλοι εδώ ακόμα και οι Βουλευτές της πτέρυγας της Πλειοψηφίας δεν θα μπορούν να σας ελέγξουν για το καζίνο Πάρνηθας όταν το δημόσιο θα έχει το 51%; 
      Επίσης, δίνετε τη δυνατότητα και δεύτερης άδειας στους αγοραστές. Ενώ λέτε ότι το καζίνο Πάρνηθας δεν θα μπορεί να μεταφερθεί εκτός του Λεκανοπεδίου, κάνετε το εξής πρωτοφανές: Λέτε ότι η ΕΤΑ Α.Ε. μαζί με τον ιδιώτη επιβάλλουν να διεκδικήσουν από κοινού, εάν δοθεί δεύτερη άδεια, άλλη απ’ αυτήν του καζίνο Πάρνηθας μέσα στον οικιστικό ιστό του Λεκανοπεδίου. 
      Όποιος ξέρει από ελληνικά, τι λέει αυτή η διάταξη; «Εμείς είμαστε που δίνουμε τη δεύτερη άδεια. Εμείς επίσης διοικούμε και ελέγχουμε προς το παρόν τουλάχιστον την ΕΤΑ Α.Ε. Εμείς, λοιπόν, που θα δώσουμε τη δεύτερη άδεια μέσω της ΕΤΑ Α.Ε. με τον ιδιώτη θα μπούμε στο διαγωνισμό και αν δεν πάρει αυτή η κοινοπραξία, δηλαδή η ΕΤΑ Α.Ε. με την ιδιωτική κοινοπραξία, το καζίνο Πάρνηθας, τότε το δημόσιο θα ζημιωθεί, διότι θα πρέπει να πληρώσει αποζημίωση στους ιδιώτες που έχουν το καζίνο Πάρνηθας μέχρι και το 70% του τιμήματος».
      Δεν είναι αυτή μια διάταξη, η οποία λέει ότι εμείς θα εκδώσουμε δεύτερη άδεια, θα βγάλουμε απόφαση για δεύτερη άδεια και είναι βέβαιο ότι η ίδια η κοινοπραξία θα πάρει και αυτήν την άδεια; Πού ακούστηκαν τέτοιες ρυθμίσεις; Γιατί κάνετε λόγο έστω και για δεύτερη άδεια, αντί να πείτε ότι απαγορεύεται η δεύτερη άδεια στο Λεκανοπέδιο;
      ΛΙΑΝΑ ΚΑΝΕΛΛΗ: Την έχουν υποσχεθεί.
      ΠΑΝΑΓΙΩΤΗΣ ΛΑΦΑΖΑΝΗΣ: Αφήνετε, λοιπόν, ανοιχτή τη δυνατότητα και βάζετε και την κοινοπραξία αυτή με προνομιακούς όρους να συμμετάσχει στο διαγωνισμό. Παραχωρείτε επίσης –δεν προλαβαίνω να τα πω όλα- την κυριότητα των εκατόν πενήντα στρεμμάτων μέσα στον Εθνικό Δρυμό της Πάρνηθας.
      Βεβαίως αυτή η έκταση των εκατόν δεκαπέντε στρεμμάτων έχει εξαιρεθεί με βασιλικό διάταγμα του 1961, του μετεμφυλιακού κράτους της Δεξιάς που το θυμόσαστε μόνο όταν θέλετε να κάνετε προπαγάνδα, αλλά όταν είναι να καταργήσετε τέτοιες σκανδαλώδεις διατάξεις του δεν το κάνετε. Δεν είναι δυνατόν έκταση εκατόν δεκαπέντε στρεμμάτων να εξαιρείται από τον πυρήνα του Εθνικού Δρυμού. Και όχι μόνο δέχεστε αυτήν την εξαίρεση, αλλά μεταβιβάζετε και την κυριότητα με πράξη του Υπουργικού Συμβουλίου, που έγινε μεταγενέστερα από την εκτίμηση της πώλησης στους ιδιώτες που θα έχουν το καζίνο.
      Μας λέτε ότι αυτήν την κυριότητα που θα πάρουν οι ιδιώτες δεν θα μπορούν να τη μεταβιβάσουν σε τρίτους. Μα, γιατί να τη μεταβιβάσουν σε τρίτους; Για καζίνο τη θέλουν οι άνθρωποι! Και αυτό το καζίνο με την παρέλευση χρόνου μπορεί να περάσει στον οποιονδήποτε και έτσι θα έχει και την κυριότητα των εκατόν δεκαπέντε στρεμμάτων, που εσείς έχετε μεταβιβάσει.
      Με ποιο δικαίωμα το κάνετε αυτό; Γιατί δεν δίνετε τη διαχείριση, την εκμετάλλευση, αλλά θέλετε να δώσετε και την κυριότητα της έκτασης;
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Τότε ήταν υπέρ του κράτους οι ρυθμίσεις, κύριε συνάδελφε. Τώρα είναι υπέρ της Χάγης.
      ΠΡΟΕΔΡΕΥΩΝ (Κωνσταντίνος Γείτονας): Κύριε Ανδρεουλάκο, ξαναβρήκατε τον εαυτό σας βλέπω.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχω άδικο; Έχει κάποια διαφορά.
      ΠΡΟΕΔΡΕΥΩΝ (Κωνσταντίνος Γείτονας): Αφήστε τον κ. Λαφαζάνη να ολοκληρώσει το λόγο του.
      Συνεχίστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Επίσης, δίνεται η δυνατότητα αναγκαστικών απαλλοτριώσεων στις εκτάσεις τόσο στο Μετόχι του σταθμού κάτω τελεφερίκ όσο και στη διαμόρφωση των πυλώνων, με τις διαδικασίες μάλιστα των ολυμπιακών έργων. Ολυμπιακό έργο είναι το καζίνο; Ολυμπιακό έργο είναι η ρουλέτα;
      ΛΙΑΝΑ ΚΑΝΕΛΛΗ: Άθλημα είναι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ορεινή ποδηλασία γίνεται…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, δεν έχετε άλλο χρόνο. Σας παρακαλώ να ολοκληρώσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, αλλά εδώ αναφέρεται η αναγκαστική απαλλοτρίωση για κατασκευή πυλώνων κάτω σταθμού τελεφερίκ, υπόγειων και υπαίθριων χώρων στάθμευσης.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν υπάρχει αυτό. Κάναμε συμφωνία με το Δήμο Αχαρνών.
      ΠΑΝΑΓΙΩΤΗΣ ΛΑΦΑΖΑΝΗΣ: Κρατήστε μου το χρόνο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κανένα λεπτό, κύριε συνάδελφε, δεν θα κρατήσω. Σας παρακαλώ να ολοκληρώσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Μα, τι να κάνω; Με διακόπτουν.
      ΠΡΟΕΔΡΕΥΩΝ (Κωνσταντίνος Γείτονας): Να μην απαντάτε στις διακοπές. Είστε έμπειρος. Πρέπει να απευθύνεστε στο Σώμα και όχι στον κύριο Υπουργό.
      ΠΑΝΑΓΙΩΤΗΣ ΛΑΦΑΖΑΝΗΣ: Άρθρο 3, παράγραφος 3: Αναγκαστική απαλλοτρίωση για κατασκευές πυλώνων κάτω σταθμού τελεφερίκ υπόγειων και υπαίθριων χώρων στάθμευσης. Η ρουλέτα γίνεται ολυμπιακό άθλημα.
     Επίσης, αφού μιλάτε για ολυμπιακά έργα, εδώ βλέπω ότι η ολοκλήρωση προβλέπεται σε δύο χρόνια μετά την έκδοση των αδειών, δηλαδή μετά τους Ολυμπιακούς Αγώνες. Επομένως, δεν έχουν καμία σχέση με τους Ολυμπιακούς Αγώνες.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Τέλος, εδώ αφήνετε στην ουσία ακάλυπτους τους εργαζόμενους, διότι οποιαδήποτε νομοθετική ρύθμιση και να φέρετε, που δεν ….
      ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, μη με αναγκάσετε να διακόψω τον ήχο. Σας παρακαλώ! Δεν έχετε εσείς παραπάνω προνόμια από τους άλλους συναδέλφους. Κλείστε την ομιλία με μία φράση.
      ΠΑΝΑΓΙΩΤΗΣ ΛΑΦΑΖΑΝΗΣ: Πηγαίνοντας το καζίνο στους ιδιώτες καζινάρχες, κανένας εργαζόμενος δεν έχει ασφάλεια, προοπτική και μέλλον. Χάνει τα εργασιακά του δικαιώματα και την κάθε είδους εργασιακή του προοπτική.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση «των Έργων Τέχνης από τη Συλλογή της Βουλής των Ελλήνων, καθώς και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», μαθητές και συνοδοί καθηγητές από το 3ο Γυμνάσιο Αλίμου Αττικής.
     Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κύριε Υπουργέ, θα προηγηθούν έξι συνάδελφοι κατά τον Κανονισμό. Εάν, όμως, θέλετε, μπορείτε να κάνετε πεντάλεπτη παρέμβαση και να κάνετε την ομιλία σας μετά τους έξι συναδέλφους. Εάν κρίνεται αναγκαίο να πείτε κάτι, μπορείτε να το πείτε μέσα από μια παρέμβαση και μετά να κάνετε την κανονική σας ομιλία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, νομίζω ότι πραγματικά έχει νόημα να συζητήσουμε σε βάθος την υπόθεση ανάπτυξης της τουριστικής υποδομής της χώρας, γιατί περί αυτού πρόκειται.
Παρόλο που οι σκιές του πολέμου στο Ιράκ -όπως αναφέρθηκε και από συναδέλφους- είναι βαριές επάνω μας, εν τούτοις δεν μπορούμε να αγνοήσουμε τα λογικά συμπεράσματα, τα οποία προκύπτουν μέσα από την εξέλιξη. 
      Τα συμπεράσματα αυτά είναι τα εξής: Πρώτον, για να μπορέσουμε να απαντήσουμε σε τέτοιες μονομερείς ενέργειες που χρησιμοποιούν τη βία ως μέσο πολιτικής, χρειάζεται η ενοποίηση και η ενίσχυση της Ευρωπαϊκής Ένωσης. Δεύτερον, χρειάζεται η μέγιστη οικονομική και κοινωνική ανάπτυξη της χώρας. Αυτές είναι οι δύο προϋποθέσεις πάνω στις οποίες πρέπει να στηριχθούμε αυτή την περίοδο για να αντιμετωπίσουμε καταστάσεις με τις οποίες διαφωνούμε και τις οποίες καταγγέλλουμε. 
      ΛΙΑΝΑ ΚΑΝΕΛΛΗ: Μα, για ρουλέτες μιλάμε. 
      ΠΡΟΕΔΡΕΥΩΝ (Κωνσταντίνος Γείτονας): Αφήστε τις διακοπές, κυρία Κανέλλη, μιλήσατε τόσα λεπτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η οικονομική και κοινωνική ανάπτυξη της χώρας παραμένει σταθερή προτεραιότητά μας και πάνω σ’ αυτήν τη διαδικασία, προωθούμε μία σειρά από μέτρα αποκρατικοποιήσεων στον ευρύτερο δημόσιο τομέα που δίνουν τη δυνατότητα πράγματι να συνδυάσουμε, αντί του παραδοσιακού ξεπουλήματος του δημόσιου τομέα που ζητάει η νεοφιλελεύθερη αντίληψη περί ιδιωτικοποίησης, τη συνεργασία του δημόσιου και του ιδιωτικού τομέα ώστε να γίνουν οι επιχειρήσεις που ανήκαν πριν στο δημόσιο τομέα παραγωγικές, ανταγωνιστικές, χρήσιμες για την κοινωνία, να προσφέρουν στο κοινωνικό σύνολο όλα εκείνα τα οποία χρειάζεται να προσφέρουν.
      Στην προκειμένη περίπτωση, κυρίες και κύριοι, κύριε Πρόεδρε, η πρότασή μας για την αποκρατικοποίηση του καζίνο της Πάρνηθας, όπως επίσης και του καζίνο της Κέρκυρας, μας οδηγούν να φέρουμε μία συγκεκριμένη πρόταση στο Κοινοβούλιο, με την οποία ρυθμίζουμε μία σειρά από χαρακτηριστικά, τα οποία αφορούν το περιεχόμενο της συγκεκριμένης υποδομής, το οποίο έχει είτε το καζίνο της Πάρνηθας είτε το καζίνο της Κέρκυρας.
     Σε αντίθεση με άλλες περιπτώσεις, κυρίες και κύριοι συνάδελφοι, εμείς δεν εισηγούμαστε τη σύμβαση, την οποία υπέγραψε η ΕΤΑ με τον ανάδοχο, για να τη νομιμοποιήσουμε από τη Βουλή. Κρατάμε την ευθύνη έχοντας πλήρη συναίσθηση ότι το Κοινοβούλιο δεν μπορεί να λειτουργήσει ως χώρος -εάν θέλετε- επιπρόσθετης νομιμοποίησης των συμβάσεων οι οποίες, με βάση το συμφέρον του δημοσίου αλλά και το ενδιαφέρον του όποιου αναδόχου ιδιώτη, διαμορφώνονται ώστε να υπάρξει εν συνεχεία μια επιχείρηση η οποία λειτουργεί αποτελεσματικά και έχει θετικό όφελος για την κοινωνία, το δημόσιο, τους πολίτες, αλλά και τους εργαζόμενους, μία σύμβαση η οποία εξασφαλίζει -εάν θέλετε- τα συμφέροντα των εργαζομένων με ένα σαφή και συγκεκριμένο τρόπο. 
      Απορώ γι’ αυτά που είπατε, γιατί υπάρχει γραπτή συμφωνία μεταξύ των εργαζομένων, την οποία θα καταθέσω εν συνεχεία. 
      ΛΙΑΝΑ ΚΑΝΕΛΛΗ: Το εξώδικο κατατέθηκε στα Πρακτικά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας παρακαλώ, κυρία συνάδελφε, αφήστε με να μιλήσω. Εσείς είπατε ό,τι θέλατε να πείτε. Δεν ευσταθούν με την αλήθεια. Τι να κάνουμε δηλαδή;
      ΛΙΑΝΑ ΚΑΝΕΛΛΗ: Ψέματα; Ζητώ το λόγο επί προσωπικού. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, θα σας παρακαλέσω να ησυχάσετε και να δείξετε την απαραίτητη υπομονή που δείχνουν όλοι οι συνάδελφοι. Σας ακούσαμε επί είκοσι λεπτά. 
      ΛΙΑΝΑ ΚΑΝΕΛΛΗ: Ζητώ το λόγο επί προσωπικού.  
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, κανένας δεν έχει εδώ το δικαίωμα να παίρνει αυθαίρετα το λόγο και μάλιστα να σχολιάζει και να λογοκρίνει απόψεις άλλου ομιλητού. Σας παρακαλώ να ηρεμήσετε. Να μη γράφεται τίποτα στα Πρακτικά απ’ όσα λέει η κ. Κανέλλη. Δεν υπάρχει προσωπικό θέμα.
     Συνεχίστε, κύριε Υπουργέ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Συνεχίζω, λοιπόν, λέγοντας ότι θα καταθέσω εν συνεχεία τη συμφωνία που υπάρχει μεταξύ των εργαζομένων και του αναδόχου σχετικά με το μέλλον τους τα επόμενα έξι χρόνια. Παραπέμπω στην νομοθετική ρύθμιση που υπάρχει μέσα στο νομοσχέδιο, ώστε επίσης να επιβεβαιώνεται η διασφάλιση των εργαζομένων. 
      Από εκεί και πέρα, κυρίες και κύριοι συνάδελφοι, θέλω να επισημάνω ότι λανθασμένα, παρ’ όλα όσα είπαμε στη Διαρκή Κοινοβουλευτική Επιτροπή, ακούγονται ορισμένα πράγματα τα οποία δεν ευσταθούν. Πρέπει να το ξεκαθαρίσουμε: Δεν εκποιείται η περιουσία του δημοσίου. Αναλαμβάνει για όλο το χρόνο της σύμβασης ο ανάδοχος να εκμεταλλευτεί το συγκεκριμένο 49% της εταιρείας. Δεν πωλείται η άδεια, διότι η άδεια και το καζίνο της Πάρνηθας έχουν περάσει, με την εισαγωγή της σχετικής νομοθεσίας από το 2000, στη συγκεκριμένη εταιρεία «Ελληνικά Τουριστικά Ακίνητα Α.Ε.» και μάλιστα με τη σύμφωνη γνώμη και της Νέας Δημοκρατίας, όπως θυμάστε. Νομιμοποιήθηκε η άδεια στο Καζίνο.
      Επομένως, αυτό που γίνεται εδώ είναι ότι, μόνο για τη διάρκεια της σύμβασης εκμεταλλεύεται και κάνει χρήση της ιδιοκτησίας ο ανάδοχος, ενώ όταν τελειώσει η σύμβασή του είναι υποχρεωμένος να επαναφέρει στο δημόσιο, στον ΕΟΤ την περιουσία που χρησιμοποίησε με το καζίνο. 
      Με δεδομένες αυτές τις αρχές πιστεύω πως αυτό που έχει σημασία είναι να διαπιστώσουμε ότι με πλήρη διαφάνεια πραγματοποιήθηκε ένας διαγωνισμός που εκ των προτέρων ήταν γνωστός σε όλα του, σε όλους. Αρχικά ήρθαν οκτώ επιχειρήσεις να λάβουν μέρος εκ των οποίων κατέληξαν μόνο δύο να προσφέρουν. Αυτό, όμως, δεν είναι δική μας ευθύνη. Όλα αυτά έγιναν με πλήρη διαφάνεια και με πλήρη γνώση των στοιχείων εκ των προτέρων. Στην τελική σύμβαση που έδωσα σε όλα τα κόμματα δεν υπάρχει κάτι διαφορετικό από αυτό που περιλαμβανόταν στην αρχική συμφωνηθείσα διακήρυξη. Ακόμα και οι πολεοδομικοί όροι με τους οποίους θα γίνει παρέμβαση για τη νομιμοποίηση των συγκεκριμένων εγκαταστάσεων.
      Πιστεύω, ότι καλούμαστε να συζητήσουμε, να ρίξουμε φως, να ξεκαθαρίσουμε τους όρους με τους οποίους νομιμοποιούμε τις εγκαταστάσεις των μονάδων στην Πάρνηθα οι οποίες από το ’60 όπως είχαν δημιουργηθεί, στερούνταν νομιμοποίησης –όχι με δική μας ευθύνη βέβαια- και αυτό ερχόμαστε τώρα να νομοθετήσουμε και να νομιμοποιήσουμε σήμερα. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Κωνσταντίνος Γείτονας):  Δεν έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Παρενέβη ο Υπουργός και οφείλω να απαντήσω.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Σαλαγκούδη. Γνωρίζετε καλώς τον Κανονισμό και το Σύνταγμα. Πρώτον, ο κύριος Υπουργός δεν έχει απλά το δικαίωμα από τον Κανονισμό για παρέμβαση, αλλά από το ίδιο το Σύνταγμα. Το Σύνταγμα λέει ότι παίρνει το λόγο ο Υπουργός όποτε τον ζητήσει. Δεύτερον, ο Κανονισμός στην προκειμένη περίπτωση είναι σαφής. Ομιλεί πράγματι ότι πρέπει να προηγηθούν έξι Βουλευτές και μετά να μιλήσει ο Υπουργός. Εξαιρεί ιδιαίτερα τη δυνατότητα παρέμβασης που έχει ο Υπουργός από το Σύνταγμα. Και δεν θα μπορούσε να κάνει και αλλιώς. Υπ’ αυτήν την έννοια ο κύριος Υπουργός έκανε παρέμβαση. Θα έρθει η σειρά της ομιλίας σας. Προχωρούμε τώρα στον κατάλογο των ομιλητών.
      Ο κ. Σπυριούνης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ:  Δηλαδή, μπερδεύουμε το Σύνταγμα και τον Κανονισμό όπως μας συμφέρει.
      ΠΡΟΕΔΡΕΥΩΝ (Κωνσταντίνος Γείτονας): Δεν μπερδεύουμε καθόλου το Σύνταγμα. Σας είπα ότι ο Κανονισμός δεν θα μπορούσε να είναι κόντρα με το Σύνταγμα, γι’ αυτό προέβλεψε και αυτήν τη δυνατότητα στο σχετικό άρθρο, για παρέμβαση του Υπουργού. 
      Ορίστε, κύριε Σπυριούνη.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με βάση το πλαίσιο που θα αναπτύξω θεωρώ ότι είναι ένα σπουδαίο νομοσχέδιο όχι γιατί λύνει ενδιάμεσα και εκκρεμούντα ζητήματα δεκαετιών αλλά γιατί ανταποκρίνεται κυρίως σε πέντε βασικούς παράγοντες. 
     Ο πρώτος βασικός παράγων: Η πατρίδα ούτως ή άλλως ζει σε ένα ευρύτερο ευρωπαϊκό πλαίσιο. Είναι υποχρεωμένη επομένως να συμπορεύεται με το Κοινοτικό Πλαίσιο και επικαλούμενη την επιβαλλόμενη ανάγκη αντιμετώπισης του αναπτυσσομένου ανταγωνισμού, που απορρέει από την ελεύθερη αγορά της οικονομίας, να λαμβάνει μέτρα ώστε να εξασφαλίζει τις καλύτερες προϋποθέσεις για το δημόσιο συμφέρον. Άρα, πρώτος παράγων είναι το πλαίσιο της Ευρωπαϊκής Ένωσης, που επιβάλλει αυτές τις υποχρεώσεις. 
      Δεύτερος παράγων, πολύ ουσιώδης, από τον οποίο πηγάζουν πλείστα όσα υψίστης σημασίας προβλήματα, είναι η ανάγκη ανάπτυξης της πατρίδας. Έχει αποδείξει η ιστορία πως όταν το κράτος γίνεται καφετζής, φθάνει δηλαδή ο κρατισμός μέχρι το καφενείο, ο υπαρκτός σοσιαλισμός, όλα τα πλεονεκτήματα που συγκεντρώνει το σύστημα κάποια στιγμή καταρρέουν. 
      Πώς κατέρρευσε και γιατί το σύστημα του ανατολικού συνασπισμού; Κατέρρευσε διότι ο κρατισμός εξάντλησε τις δυνατότητες να αντιπαλεύσει και να ανταγωνιστεί τον καπιταλισμό και την ιδιωτική πρωτοβουλία. 
      ΛΙΑΝΑ ΚΑΝΕΛΛΗ: Ωραίο ιδεολόγημα αυτό! 
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ! Δεν είναι δυνατόν να σχολιάζετε κάθε ομιλητή. 
      ΛΙΑΝΑ ΚΑΝΕΛΛΗ: Και εσείς μονίμως εμένα, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Όχι, κυρία Κανέλλη. Εγώ οφείλω να διευθύνω τη συζήτηση από το Προεδρείο. Σας παρακαλώ, λοιπόν, να ηρεμήσετε επιτέλους!
      ΛΙΑΝΑ ΚΑΝΕΛΛΗ: Εσείς φωνάζετε, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Εγώ φωνάζω για να υπερκαλύψω τις δικές σας φωνασκίες με την τακτική διακοπών. Μην μείνετε με το χαρακτηριστικό «διακοψίας» της Βουλής. 
      ΛΙΑΝΑ ΚΑΝΕΛΛΗ: Ήρεμη είμαι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Σπυριούνη. 
      ΚΥΡΙΑΚΟΣ ΣΠΥΡΙΟΥΝΗΣ: Επιτρέψτε μου, κύριε Πρόεδρε, επί προσωπικού να τονίσω ότι η κ. Κανέλλη εκμεταλλεύεται τη συμπάθεια που της έχω. 
      ΛΙΑΝΑ ΚΑΝΕΛΛΗ: Μην την ομολογείτε, γιατί θα διαγραφείτε! 
      ΚΥΡΙΑΚΟΣ ΣΠΥΡΙΟΥΝΗΣ: Επανερχόμενος, λοιπόν, τονίζω, ότι η έννοια της ανάπτυξης είναι παράγοντας που πρέπει να αποτελεί εικοσιτετράωρη μέριμνα όλων των υπευθύνων, των Υπουργών και της Κυβέρνησης. 
     Χάρηκα, κύριε Υπουργέ, που τα άκουσα αυτά τα δύο στοιχεία από εσάς. Και χάρηκα ιδιαίτερα, κύριε Υπουργέ, όχι για μένα, δεδομένου ότι εγώ σας γνωρίζω πάρα πολύ καλά και δεν είχα καμία αμφιβολία. Χάρηκα που είπατε ότι ο όρος διαφάνεια εξασφαλίσθηκε με τις καλύτερες προϋποθέσεις. Ένα πλατύ πλαίσιο διαδικασιών το οποίο γνώριζαν οι πάντες και το οποίο εξασφάλισε τους όρους, ώστε αυτή η αντικειμενικότητα της επιλογής να είναι κατοχυρωμένη 100%. Είναι ο τρίτος παράγοντας, η διαφάνεια. 
      Υπάρχει και ένας παράγοντας ιδιαίτερης ευαισθησίας, γιατί συναρτάται ευθέως με τον άνθρωπο και συνδέεται βεβαίως με το δεύτερο παράγοντα που ανέλυσα, την ανάπτυξη. 
      Τι γίνεται με τους εργαζόμενους; Το πιστεύω, κύριε Υπουργέ, και δεν θεωρώ ότι είναι ένα παραπλανητικό στοιχείο, το γεγονός ότι μας βεβαιώνετε ότι οι εργαζόμενοι εξασφαλίζονται από κάθε πλευρά και όχι μόνο. Μάλιστα, μας βεβαιώνετε ότι η προοπτική της ανάπτυξης προβλέπει και πρόσθετες, εκατοντάδες θέσεις εργασίας. 
      Ο πέμπτος παράγοντας, κύριε Πρόεδρε, είναι πολύ σημαντικός. Απαντά και στις τριτοκοσμικές περιπλανήσεις του παρελθόντος πολλών από τη Νέα Δημοκρατία και το ΚΚΕ και βεβαίως μη εξαιρουμένου και του Κόμματός μου και απαντά στα κρίσιμα προβλήματα που προβάλλει σήμερα η οικουμενική ζωή και επομένως και η χώρα μας. Ποιο είναι το μείζον πρόβλημα; Θα διαιωνιστεί ο ανταγωνισμός του δημόσιου και του ιδιωτικού τομέα ή θα εναρμονίσουμε τις προϋποθέσεις σε βαθμό που θα δώσει την καλύτερη εικόνα στο αποτέλεσμα, το οποίο και τελικά μετρά; 
      Τι να κάνει, λοιπόν, κανείς; Να κρατικοποιήσει από τη μία μεριά τα πάντα, με αποτέλεσμα να κλείνει καθημερινά η κάνουλα της οικονομίας λόγω φτώχειας, ανέχειας, έλλειψης προοπτικής και αδιέξοδα; Και τι να κάνεις μία ελεύθερη οικονομία, έναν ασύδοτο ιδιωτικό τομέα που δεν δίνει αναφορά σε κανέναν; 
      ΛΙΑΝΑ ΚΑΝΕΛΛΗ: …(Δεν ακούστηκε)
      ΠΡΟΕΔΡΕΥΩΝ (Κωνσταντίνος Γείτονας): Βλέπω ότι όντως υπάρχει αμοιβαία συμπάθεια. Εγώ δεν μπορώ να παρέμβω. Αλλά μην ξεχνάτε, κύριε Σπυριούνη, ότι προηγουμένως η κ. Κανέλλη σας «λογόκλεψε» ως στρατηγό, μιλώντας με πολεμική ορολογία, κάτι που πρέπει να της το «ξεπληρώσετε» μιλώντας εσείς δημοσιογραφικά... 
      ΚΥΡΙΑΚΟΣ ΣΠΥΡΙΟΥΝΗΣ: Έχω πει πολλές φορές στη συμπαθή Αριστερά να αντέχει στην κριτική. 
      ΛΙΑΝΑ ΚΑΝΕΛΛΗ: Και εσείς…
      ΚΥΡΙΑΚΟΣ ΣΠΥΡΙΟΥΝΗΣ: Μα, κάθε μέρα μας βομβαρδίζετε με τον πιο αντισυναδελφικό τρόπο!
      ΛΙΑΝΑ ΚΑΝΕΛΛΗ: Στρατηγέ μου, οφείλω να ομολογήσω ότι τα έχω χάσει! Με αφήνετε άφωνη, κύριε Σπυριούνη! 
      ΠΡΟΕΔΡΕΥΩΝ (Κωνσταντίνος Γείτονας): Κύριε Σπυριούνη, σας παρακαλώ, συνεχίστε. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το πρόβλημα είναι πού θα εναρμονίσουμε τις αντιδράσεις. Πιστεύω ότι αυτό το πρόβλημα φαίνεται καθαρά στο σύνολο του σκεπτικού του νομοθέτη. Προσπαθεί να εναρμονίσει τον ιδιωτικό και το δημόσιο τομέα, ώστε να εξασφαλίσει το καλύτερο αποτέλεσμα. 
      Νομίζω, κύριε Πρόεδρε, ότι το νομοσχέδιο που αποτελείται από δύο χαρακτηριστικά τμήματα, το πρώτο ρυθμίζει όλες τις λεπτομέρειες. Από την άδεια μέχρι τους εκσυγχρονισμούς, από τις σχέσεις της ΕΤΑ μέχρι τις θυγατρικές, που δημιουργούνται από τη σχετική σύμβαση, και εξασφαλίζει όλο το πλαίσιο του νέου καθεστώτος που θα αναπτυχθεί η κάθε πλευρά. Αυτό είναι το περιεχόμενο του πρώτου κεφαλαίου και περιλαμβάνει τα άρθρα 1 έως 3. 
      Το δεύτερο κεφάλαιο περιλαμβάνει τα υπόλοιπα άρθρα μέχρι το ακροτελεύτιο και λύνει ενδιάμεσα προβλήματα: Από τις λεπτομέρειες για τα καζίνο, ξενοδοχεία, τελεφερίκ μέχρι τα εκθεσιακά κέντρα και το τελευταίο άρθρο για τις αποκρατικοποιήσεις. 
      Η συνολική άρθρωση του νομοσχεδίου μέσα στο νομοθετικό πλαίσιο δίνει μια εικόνα αρμονισμένη για τη ρύθμιση όλων των εκκρεμών μέχρι σήμερα θεμάτων και για την ανάπτυξη μιας νέας εικόνας που θα αρμονίσει ιδιωτικό και δημόσιο τομέα και θα εντάσσει το όλο σύστημα μέσα στη συγκρότηση της πατρίδας που είναι βασικός όρος για την οικονομία μας. 
      Ψηφίζω το νομοσχέδιο, κύριοι συνάδελφοι.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τσίπρας.
      ΒΑΣΙΛΗΣ ΤΣΙΠΡΑΣ: Κύριε Πρόεδρε, έχω τη συνήθεια να ενημερώνομαι για τα νομοσχέδια που έρχονται προς συζήτηση στη Βουλή ανεξάρτητα αν παίρνω το λόγο ή όχι. Σ’ αυτό παρατήρησα μερικά πράγματα τα οποία έχουν αξιοθαύμαστη δομή. Το νομοσχέδιο περιέχει απ’ όλα, όπως πράξεις των διοικητικών αρχών, πράξεις της εκτελεστικής εξουσίας ακόμα και φρουτάκια ως επιδόρπιο. 
     Τα χαρακτηριστικά του νομοσχεδίου αυτού είναι τα εξής: Αναζητώντας την αρχή αυτού του νομοσχεδίου σημαίνει μεταφορά του τζόγου από το δημόσιο στον ιδιωτικό φορέα. Όμως δεν μας ονομάζει τον ιδιωτικό φορέα αλλά δίνει τα χαρακτηριστικά του. Έγιναν όλες οι πράξεις, προηγήθηκαν οι διαγωνισμοί και οι συμβάσεις και βρισκόμαστε σε μια διαδικασία ακόμα και ποινικοποίησης εκείνων που έλαβαν μέρος στο διαγωνισμό. Άκουσα τον εισηγητή μας ότι ο εισαγγελέας εφετών έστειλε στον εισαγγελέα πλημμελειοδικών παραγγελία για άσκηση ποινικής δίωξης για παράβαση καθήκοντος. Στο στάδιο αυτό έρχεται η Βουλή να ψηφίσει πράγματα που δεν γνωρίζει. Δε μπορεί να γίνεται παραπομπή σε συμβάσεις και εκθέσεις των ορκωτών λογιστών. Πρέπει να ξέρουμε τι ψηφίζουμε και μάλιστα σε μια διαδικασία ολίγων μόνο ωρών. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)  
      Θα ήθελα μάλιστα, κύριε Υπουργέ, να ρωτήσετε έναν εκ των συναδέλφων των δικών σας που θα πουν ναι και θα ψηφίσουν το νομοθετικό διάταγμα να σας πουν ποιο είναι το περιεχόμενο αυτών των εγγράφων και συμφωνιών που καταθέσατε. 
      ΓΕΩΡΓΙΟΣ ΚΙΡΚΟΣ: Εμείς το ξέρουμε εδώ και ένα μήνα. 
      ΒΑΣΙΛΗΣ ΤΣΙΠΡΑΣ: Γνώριζα ότι με το νόμο ρυθμίζονται κανόνες δικαίου και αυτό από το πανεπιστήμιο γενικής ή έστω ειδικής κατηγορίας και όχι εξατομικευμένα περιστατικά.
      Βρήκαμε το φορέα, τον ονομάσαμε μεγαλύτερο φορέα, του μεταβιβάζουμε δι΄ ιδιωτικοποιήσεως τα δικαιώματα του ελληνικού δημοσίου και αυτό αποτελεί νόμο τον οποίο καλείται να επικυρώσει η Βουλή των Ελλήνων.
      Ας δούμε ποια είναι τα κύρια χαρακτηριστικά και ποιο είναι το όφελος του δημοσίου, τι υποκρύπτεται. Γιατί βρίσκω ότι είναι θαυμαστή η μεθοδολογία η οποία ακολουθήθηκε. Ξεκίνησε από το έτος 1998 βήμα προς βήμα για να φτάσουμε στη μεταφορά ακινήτων περιουσιακών στοιχείων στη διοίκηση και διαχείριση εταιρείας «ΕΛΛΗΝΙΚΑ ΤΟΥΡΙΣΤΙΚΑ ΕΡΓΑ» και μέσω αυτής στη νέα εταιρεία «ΠΑΡΝΗΘΑ Α.Ε.» όπως την ονομάζετε. Αυτή η μεθοδολογία είχε αρχή, είχε σκοπό, είχε κατάληξη και η κατάληξη είναι αυτή την οποία σήμερα καλούμαστε για να συναινέσουμε και να ψηφίσουμε. 
      Βέβαια, πρέπει να δει κανείς αν πράγματι ανταποκρίνεται στο σκοπό του νομοθέτη η ουσιαστική αλήθεια την οποία υποστηρίζει η αιτιολογική έκθεση ότι έτσι προβλέπεται η αύξηση των εσόδων του δημοσίου. Αναλύθηκε και προκύπτει από την αντιδιαστολή της προηγουμένης διατάξεως και της τροποποιημένης ότι τα κέρδη του δημοσίου μειώνονται διότι το ανώτατο όριο του 30% που ήταν κατώτατο με τον προηγούμενο νόμο, τώρα γίνεται ανώτατο όριο εισπράξεων. Άρα είναι αριθμητικά φανερή η μείωση των εσόδων του δημοσίου. Είναι ολοφάνερη η ζημιά του δημοσίου στο σημείο αυτό. 
      Σημείο δεύτερο. Σε κάποιο άλλο νομοσχέδιο, κύριε Υπουργέ, κύριε Γεωργακόπουλε, όταν είπα από το Βήμα ότι η εταιρεία αυτή «Τουριστικά Έργα Α.Ε.» μεταβιβάζει κυριότητα του δημοσίου. Και σας είπα τότε αν έχετε, κύριε Υπουργέ, λόγο να μου διαψεύσετε το δημοσίευμα εφημερίδος με το οποίο εκατόν δέκα πέντε μέτρα της Πάρνηθας περιέρχονται σε ιδιώτη ότι ένα τμήμα του ξενοδοχείου της Βουλιαγμένης περιέρχεται στον ιδιώτη και μάλιστα τότε διαφωνήσατε στο εξής: Εκ παραδρομής είπα ότι το τίμημα εκείνο ήταν 16 εκατομμύρια δραχμές και με διορθώσατε ότι είναι 16 εκατομμύρια ευρώ. Και είπα, δεν διαφωνώ με την αξία, με την εμπορική συμφωνία, διαφωνώ όμως με την αρχή και τον τρόπο μεταφοράς ελληνικής γης σε ιδιώτες. Εδώ βέβαια παίρνουμε ένα τμήμα του εθνικού δρυμού επικαλούμενοι το προηγούμενο ότι αυτό είναι από το έτος 1961. Γιατί αν υπάρχει αντίθετος λόγος σ’ αυτό που προκύπτει από το νομοσχέδιο, να τον ακούσω, μπορεί να κάνω λάθος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εξαιρούνται.
      ΒΑΣΙΛΕΙΟΣ ΤΣΙΠΡΑΣ: Εξαιρούνται του Εθνικού Δρυμού. Όμως η πραγματικότητα είναι μια. Αποτελεί ή δεν αποτελεί Εθνικό Δρυμό; Και δεν μπορεί με το κάλυμμα το νομοθετικό να καταλύουμε καταστάσεις υπαρκτές και ουσιαστικές. 
     Προβάλλεται η αιτιολογία ότι αυτό είναι από το έτος 1961. Ναι, το έτος 1961 που έγινε αυτή η εξαίρεση περιερχόταν και πάλι στο ελληνικό δημόσιο. Σήμερα περιέρχεται σε ιδιώτη. Δεν είναι ιδιώτης η «Τουριστικά Έργα Α.Ε.»; Δεν είναι ιδιώτης η εταιρεία «Πάρνηθα Α.Ε.», κύριε Υπουργέ, την οποία τώρα ιδρύετε; Να λοιπόν η διαφορά. Τότε περιέρχονταν και παρέμενε στο δημόσιο. Τώρα περιέρχεται και ανήκει σε ιδιωτικό φορέα.
      Θέλετε να δούμε και άλλο τρόπο μεταφοράς περιουσιακών στοιχείων, ακινήτων στοιχείων, πολυτελών στοιχείων για το ελληνικό δημόσιο; Είναι οι ιαματικές  πηγές για τις οποίες έχει εφευρεθεί το αγγλικό σύστημα μεταβιβάσεως της κυριότητος κατά 99%. Αποξενώνεται ο Έλληνας πολίτης ο απλός άνθρωπος από τις ιαματικές πηγές. Ενενήντα εννέα χρόνια θα έχουν το λόγο υπάρξεως ή όχι αυτών των πηγών οι ιδιωτικοί φορείς στους οποίους θα περιέλθει.
      Και τελευταίο, γιατί ο χρόνος τελείωσε και δεν θέλω να τον παραβιάζω. Μιλάμε και για το προσωπικό. Το προσωπικό το οποίο περιέρχεται με μια διάταξη από το δημόσιο φορέα στον ιδιωτικό φορέα παραμένει και θα είναι εσαεί ακάλυπτο. Δεν διασφαλίζονται τα δικαιώματά του με την απλή αυτή μεταφορά πέραν του γεγονότος ότι είχε εφευρεθεί και κάποιος άλλος τρόπος εργολάβοι να μεταβιβάζουν εργασιακές σχέσεις προς το καζίνο «Πάρνηθα Α.Ε.» και ασφαλώς τώρα δεν υπάρχουν με συμβάσεις και θα παραμείνουν αυτοί εκτός του νυμφώνος. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο συνάδελφος κ. Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, συζητούμε ένα νομοσχέδιο εν μέσω αντιθέσεων. «Εν μέσω πολέμου» είπε κάποιος συνάδελφος, εν μέσω εισβολής, κατά την άποψή μου. Είναι ευχάριστο ότι επιτέλους το Υπουργείο Ανάπτυξης -το αρμόδιο Υπουργείο- τηρεί  σωστή πολιτική απέναντι στην πολεμική αυτή σύρραξη. Μου έκανε εντύπωση γιατί οι οικονομικοί Υπουργοί της Κυβέρνησης ανησυχούν με τον πόλεμο, όταν ούτε φιλειρηνικότερη χώρα από τη δική μας υπάρχει ούτε καλύτερος τόπος για να περάσουν οι τουρίστες τον καιρό τους! Δεν μπορώ να καταλάβω γιατί εξαπλώθηκε αυτός ο φόβος. Ευτυχώς, σ’ αυτήν την εξάπλωση δεν συμμετέχει το αρμόδιο Υπουργείο –και είναι προς τιμήν του- δηλαδή το Υπουργείο Ανάπτυξης. 
     Έρχομαι τώρα στο καζίνο της Πάρνηθας. Η χώρα μας κατηγορήθηκε από διαφόρους για «καζινοποίηση» κτλ.. Τι να κάνουμε, κύριοι συνάδελφοι; Υπάρχει και η οικονομία της αγοράς. Και στην οικονομία της αγοράς υπάρχουν και αυτές οι αδυναμίες. Δυστυχώς, κατ’ εμέ η οικονομία αυτή επέπλευσε. Και ως εκ τούτου θα υπάρχουν τα καζίνα. Πάλι καλά που η Κυβέρνηση -ο αρμόδιος Υπουργός- λαμβάνει κάποια μέτρα για να ρυθμίσει αυτήν την κατάσταση και να συμμετάσχει σ’ αυτά τα κέρδη. Δεν θα ήθελα τόσα καζίνα. Όμως, δεν μπορώ να κάνω διαφορετικά. Είναι νόμος της αγοράς που έρχεται. 
     Υπεγράφη μια σύμβαση για τα καζίνα, μια σύμβαση που για πρώτη φορά –και προς τιμήν του παρόντος Υπουργού- δεν ήρθε στη Βουλή για να γίνει η Βουλή κολυμπήθρα του Σιλωάμ. Ακούσατε όσα ακούσαμε. Σ’ αυτήν τη σύμβαση ο Υπουργός είδε κάποιες αδυναμίες, οι οποίες έπρεπε να προϋπάρχουν της διακήρυξης του διαγωνισμού. Θα ήταν πολύ καλύτερο και θα ήταν σε καλύτερη θέση ο Υπουργός. Όμως, η αρμόδια εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» με μια άθλια ηγεσία που έχει δεν μπόρεσε να ανταποκριθεί. Τι να κάνουμε; Το θέτω υπόψη του κυρίου Υπουργού. 
     ΓΕΩΡΓΙΟΣ ΣΑΛΑΓΚΟΥΔΗΣ: Άλλος την έβαλε. Όχι, ο κύριος Υπουργός;
     ΒΑΣΙΛΗΣ ΚΕΔΙΚΟΓΛΟΥ: Εγώ μιλώ για την ηγεσία και δεν με ενδιαφέρει ποιος την έβαλε. Η Κυβέρνηση την έβαλε. Την Κυβέρνηση κρίνω. Όμως, τι να κάνει ο Υπουργός; Να μην τροποποιήσει τα πράγματα εκεί που πρέπει για το συμφέρον της χώρας και να δεχθεί τις παραλείψεις αυτής της άθλιας ηγεσίας που υπάρχει; 
     Κυρία Πρόεδρε, δεν χρησιμοποιώ τυχαίως τον όρο «άθλια». Επιτρέψτε μου να πω ότι δεν υπάρχουν κακές λέξεις, αλλά κακές πράξεις. Έρχεται, λοιπόν, και το τροποποιεί. Άκουσε μύδρους. 
     Το πρώτο, όμως, που με στενοχώρησε, κύριε Υπουργέ, ήταν ότι η Νέα Δημοκρατία, ενώ είναι κόμμα εξουσίας, δεν παίζει ρόλο κόμματος εξουσίας. Αφού είστε τόσο πολύ εναντίον της σύμβασης και την έχετε μελετήσει, δεν είπατε αν αυτήν τη σύμβαση την αναθεωρήσατε.  Γι’ αυτήν τη σύμβαση και η αρμόδια Επιστημονική Υπηρεσία της Βουλής έχει άποψη. Δεν είναι, βέβαια, υποχρεωτική για τη Βουλή, αλλά είναι μια νομική αντίληψη. Ο ίδιος ο Υπουργός και οι σύμβουλοί του έχουν άλλη άποψη. Αν είναι, λοιπόν, τόσο κακή η σύμβαση, πείτε το ευθέως: Ως κόμμα εξουσίας εμείς θα την αναθεωρήσουμε ή θα υποστούμε τη ζημιά για τόσα χρόνια. Δεν το είπατε, όμως, αυτό. Επιτέλους, αντιληφθείτε ότι είστε κόμμα εξουσίας και πρέπει να διαμορφώσετε πρόταση πολιτικής λειτουργίας εξουσίας! Αλλιώς δεν βλέπετε εξουσία με τίποτα. Δυστυχώς, θα μείνει πάλι ο εντιμότατος κύριος Πρωθυπουργός. Να μην τον περιλάβω πάλι και πω όσα γνωρίζετε. 
     ΓΕΩΡΓΙΟΣ ΔΑΣΚΑΛΑΚΗΣ: Αφήστε τον. 
     ΒΑΣΙΛΗΣ ΚΕΔΙΚΟΓΛΟΥ: Αυτόν τον χαρίζω σε εσάς, κύριε Δασκαλάκη. 
     Έτσι, λοιπόν, δεν μπορεί να κατηγορηθεί ο Υπουργός. Αν πράγματι είναι τόσο χαριστική η σύμβαση και έχει το θάρρος να μην τη φέρει στη Βουλή, είναι πράξη επαινετή γι’ αυτόν. Και είναι ο μόνος Υπουργός που το κάνει. Δεν είχα ποτέ κάποια ιδιαίτερη κυβερνητική σχέση μαζί του. 
     Όμως, κύριε Υπουργέ, οφείλω να σας πω ότι καλά κάνετε και χρησιμοποιείτε τον Εθνικό Δρυμό. Γιατί πρέπει ο εθνικός πλούτος να χρησιμοποιείται και προς όφελός μας. Άλλωστε είναι δίπλα στη Νομαρχία Αττικής. Και παρίσταται ο συμπαθής κατά πάντα νομάρχης. Κάποιο αίτημα έχει. 
     Ακόμη, πρέπει να τονίσω, κύριε Υπουργέ, ότι η Νομαρχία Αττικής είναι δίπλα και στο λεγόμενο «Βασιλικό Κτήμα». Να το έχετε και αυτό υπόψη σας. 
      Όμως, κύριε Υπουργέ, δεν είναι μόνο το καζίνο της Πάρνηθας που έχει σχέση με την ΕΤΑ. Και δεν είπα τυχαία ότι είναι άθλια η ηγεσία της. Έχει σχέση και η Αιδηψός, που είναι η βάση του τουρισμού για την Ελλάδα, απ’ εκεί ξεκίνησε ο τουρισμός. 
      Το 2001 αυτή η ελεεινή ηγεσία, ο κύριος διευθύνων σύμβουλος της ΕΤΑ, αυτός ο απαράδεκτος, έστειλε ένα έγγραφο στο Δήμο Αιδηψού, ο οποίος αδημονεί και του οποίου ο τουρισμός έχει απόλυτη ανάγκη εκσυγχρονισμού, το οποίο έλεγε ότι η ανώνυμη εταιρεία «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» έχει προγραμματίσει διαδικασίες αναβάθμισης και ανάπτυξης των περιουσιακών της στοιχείων στην Αιδηψό. 
      Θα σας το καταθέσω, για να υπάρχει στα Πρακτικά. 
      (Στο σημείο αυτό ο Βουλευτής κ. Βασίλης Κεδίκογλου καταθέτει για τα Πρακτικά το προαναφερθέν έγγραφο, το οποίο έχει ως εξής: 
      «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.		ΑΘΗΝΑ 29-1-2001
      ΔΙΕΥΘΥΝΣΗ ΔΙΑΧΕΙΡΙΣΗΣ				Αρ. Πρ. 452
      ΜΟΝΑΔΑ ΕΚΜΕΤΑΛΛΕΥΣΗΣ
      								ΠΡΟΣ: το ΔΗΜΟ ΑΙΔΗΨΟΥ
      …………….. : Βουλής 7
      			105 64 ΑΘΗΝΑ
      Πληροφορίες: Εμ Χατζηγεωργίου			ΚΟΙΝ: Υποκ/μα ΕΤΑ ΑΕΙΠΛ
      Τηλέφωνο:		3339403
      Αρ. Τηλεομοιοτυπίας:3339500
      ΘΕΜΑ: Υδροθεραπευτήριο ΙΠ Λ. ΑΙΔΗΨΟΥ – Επενδυτικά προγράμματα
      Σε συνέχεια της από 19-1-2001 σύσκεψης που πραγματοποιήθηκε στα γραφεία της εταιρείας και αφορούσε στα έργα αξιοποίησης της λουτρόπολης Αιδηψού σας γνωρίζουμε τα εξής:
      Η Α.Ε. ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ έχει προγραμματίσει διαδικασίες αναβάθμισης και ανάπτυξης των περιουσιακών της στοιχείων στην Αιδηψό που περιλαμβάνουν:
      ΝΕΟ ΥΔΡΟΘΕΡΑΠΕΥΤΗΡΙΟ
      ΠΡΟΓΡΑΜΜΑ ΣΥΝΤΗΡΗΣΕΩΝ 2000
1. Ανακαίνιση όψεων και διαμόρφωση εισόδου
2. Έργα συντηρήσεως που θα γίνουν στο κτίριο του υδροθεραπευτηρίου εκτιμώμενης δαπάνης 50.000.000 δρχ.
3. Από πλευράς Δήμου θα πρέπει να γίνει αποκατάσταση των χώρων των πεζοδρομίων σύμφωνα με το ποσό που ήδη έχει εγκριθεί.
    ΠΡΟΓΡΑΜΜΑ ΕΠΕΝΔΥΣΕΩΝ
    Πλήρης εκσυγχρονισμός και αναβάθμιση του Υδροθεραπευτηρίου στις περιόδους 2001-2002.
    ΠΑΛΙΟ ΥΔΡΟΘΕΡΑΠΕΥΤΗΡΙΟ ΑΓΙΟΙ ΑΝΑΡΓΥΡΟΙ
    ΑΜΕΣΕΣ ΕΠΕΜΒΑΣΕΙΣ
    Αποκατάσταση της στέγης του υδροθεραπευτηρίου αφού εκδοθεί η απαιτούμενη οικοδομική άδεια. 
    Καθαρισμός περιβάλλοντος χώρου.
    ΠΡΟΓΡΑΜΜΑ ΑΝΑΒΑΘΜΙΣΗΣ
    ΠΛΗΡΗΣ αναπαλαίωση του κτιρίου και καθορισμός νέων χρήσεων
    ΠΛΑΖ
    Η εταιρεία προτείνει την συνεκμετάλλευση της πλαζ με το Δήμο. Γι’ αυτό το λόγο προτείνεται εκπόνηση μελέτης που θα γίνει από το Δήμο και θα περιλαμβάνει:
    Α. Αναμόρφωση του χώρου της πλαζ με την τοποθέτηση ομπρελών, καθισμάτων κλπ.
    Β. Φωτισμό του όλου χώρου.
    Γ. Αναμόρφωση του σημείου πτώσης του ιαματικού νερού, και φωτισμό αυτού.
    Τα έργα θα χρηματοδοτηθούν από την ΕΤΑ ΑΕ.
    ΠΡΟΤΑΣΕΙΣ ΝΕΩΝ ΕΠΕΝΔΥΣΕΩΝ ΣΤΑ ΛΟΥΤΡΑ ΑΙΔΗΨΟΥ
    Τα ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ προτείνουν την αξιοποίηση του ξενοδοχείου ΚΑΣΤΑΛΙΑ και του περιβάλλοντος χώρου αυτού μέσω μικτού επενδυτικού σχήματος μεταξύ ΕΤΑ-Δήμου και ιδιωτών.
    Προτείνεται αναπαλαίωση – αναμόρφωση του εν λόγω ξενοδοχείου, δημιουργία κλειστής πισίνας υδροθεραπείας και παραγωγή νέων ιαματικών προϊόντων.
    ΘΕΜΑΤΑ ΤΟΥΡΙΣΤΙΚΗΣ ΕΚΠΑΙΔΕΥΣΗΣ
    Προτείνεται η δημιουργία σχολής νέων ιαματικών επαγγελμάτων.
    Παρακαλούμε να έχουμε τις απόψεις σας στα πλαίσια της παραπάνω πρότασης.
    						Ο ΔΙΕΥΘΥΝΩΝ ΣΥΜΒΟΥΛΟΣ
    ΕΣΩΤΕΡΙΚΗ ΔΙΑΝΟΜΗ
    Δ/νση Διαχείρισης (2) 		ΧΩΜΕΝΙΔΗΣ ΑΝΑΣΤΑΣΙΟΣ
    						Ακριβές αντίγραφο
    						Χατζηγεωργίου Εμμαν.»)
    ΒΑΣΙΛΗΣ ΚΕΔΙΚΟΓΛΟΥ:  Θυμάστε τι σας είπε στην επιτροπή; Είπε ότι δεν έχουν περιουσία. Λέει και ψέματα, είναι αρχιψεύτης! Από το υδροθεραπευτήριο μόνο, κύριε Υπουργέ, εισπράττει ετησίως η εταιρεία ΕΤΑ 350 εκατομμύρια δραχμές, πλέον του ενός εκατομμυρίου ευρώ. Και μια δεκάρα δεν δίνει για την Αιδηψό. 
      Τους υπόσχεται, λοιπόν, πρόγραμμα συντήρησης, πρόγραμμα επενδύσεων, πλήρη εκσυγχρονισμό και αναβάθμιση του υδροθεραπευτηρίου, γιατί είναι παλιό, έχει «αποσβεστεί» εδώ και πολλά χρόνια. Κάθε χρόνο εισπράττεται ένα εκατομμύριο ευρώ. Υπάρχει επίσης ένα παλιό υδροθεραπευτήριο, το οποίο είναι μουσείο, είναι ακίνητο διατηρητέο. «Θα το κτίσουμε μόλις πάρουμε την άδεια, υποσχέθηκαν. Έγινε η μελέτη, πήρε η ΕΤΑ την άδεια, αλλά τίποτα στη συνέχεια. 
      Έγιναν επιπλέον προτάσεις από επενδυτές νέων επενδύσεων, για ένα πρόγραμμα με αναπαλαίωση υπάρχοντος κτιρίου. Παρενέβησαν τα «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» πρότειναν την αξιοποίηση του ξενοδοχείου «Κασταλία» περί αυτού πρόκειται και του περιβάλλοντος χώρου αυτού, μέσω μεικτού επενδυτικού σχήματος, μεταξύ ΕΤΑ, δήμου και ιδιωτών. Αυτή είναι μια πολύ σημαντική επένδυση, η οποία είναι η ψυχή για ολόκληρη την περιοχή. 
      Δεν ξέρω από πού βγήκε της ΕΤΑ το ενδιαφέρον αυτό. Υπάρχει ένα ερωτηματικό για το πώς βρέθηκε αυτό το ενδιαφέρον. Δεν έγινε τίποτα όμως. Και όχι μόνο αυτό. Οφείλω να κάνω τη διάκριση: Ο πρόεδρος της εταιρείας είναι ευπρεπής. Πηγαίνει, λοιπόν, ο πρόεδρος της εταιρείας στο δημοτικό συμβούλιο και δίνει αυτές τις υποσχέσεις και τελικά ο διευθύνων σύμβουλος τον εκθέτει και δεν κάνει τίποτα απολύτως. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το χρεωνόμαστε, κύριε συνάδελφε, να ελέγξουμε τι γίνεται. 
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ πάρα πολύ, κύριε Υπουργέ. Μου αρκεί η διαβεβαίωσή σας, γιατί ξέρω τι σημαίνει αυτό από σας. 
     Τελειώνω, κυρία Πρόεδρε, με την ανοχή που δείχνετε σε όλους. Η πολιτεία οφείλει να τηρήσει το λόγο της, όποιος και αν είναι αυτός ο άθλιος διευθύνων σύμβουλος που έστειλε αυτό το έγγραφο και ο οποίος εξέθεσε τη δική του ηγεσία. Σας παρακαλώ να λάβετε υπόψη ότι το υδροθεραπευτήριο δίνει 350 εκατομμύρια δραχμές κάθε χρόνο. Ήταν υποχρέωσή σας εδώ και πέντε χρόνια να γίνει κάτι. Η δε αξιοποίηση εκ νέου  του «Κασταλία» αφορά έναν τομέα φυσιοθεραπευτικού τουρισμού, που έχει μεγάλες προοπτικές. Πρόκειται δε περί μοναδικού οικοπέδου από την άποψη της θέσης και φυσικής ομορφιάς. 
      Κύριε Υπουργέ, σας ευχαριστώ για τη δήλωση που κάνατε. Σας εισηγούμαι να αλλάξετε την ηγεσία το ταχύτερο, διότι δεν μπορεί να εκθέτουν την πολιτεία αυτοί οι κύριοι, ούτε τις κυβερνήσεις, όποιες κυβερνήσεις και αν είναι αυτές, έστω και αν εγώ τις αντιπολιτεύομαι. Παρακαλώ να λάβετε πολύ σοβαρά υπόψη σας τα αιτήματα της Νομαρχίας Αττικής, που είναι θεμιτά και θετικά και παρακαλώ να σταθείτε εκεί που πρέπει. Εύχομαι τέλος η Νέα Δημοκρατία να συμπληρώσει την πρόταση εξουσίας. 
      Ευχαριστώ, κυρία Πρόεδρε. 
      (Στο σημείο αυτό ο Βουλευτής κ. Βασίλης Κεδίκογλου καταθέτει για τα Πρακτικά σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», τριάντα οκτώ μαθητές και δύο συνοδοί-καθηγητές του 5ου Γυμνασίου Νίκαιας Πειραιά. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Το λόγο έχει ο κ. Ανθόπουλος. 
      ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κύρια Πρόεδρε. 
     Σπεύδω κατ’ αρχήν, για ιστορικούς λόγους, να θυμίσω ότι και στις πρώην κομμουνιστικές χώρες και στις νυν καπιταλιστικές και σοσιαλδημοκρατικές χώρες καζίνο υπάρχουν. Δηλαδή η ύπαρξη καζίνο στις χώρες του κόσμου δεν αποτελεί πολιτικό μονοπώλιο του καπιταλισμού ή της σοσιαλδημοκρατίας. Άρα, μην κατηγορούμε αδίκως το ελληνικό κράτος και για το παρελθόν του, και για το παρόν και για το μέλλον του, όσον αφορά την πολιτική του απέναντι σ’ αυτό το φαινόμενο του τζόγου –παγκόσμιο είναι- που λέγεται καζίνο. 
      Εκείνο που έχει σημασία βέβαια, κύριε Υπουργέ, είναι να δούμε πώς στο μέσο- μακροπρόθεσμο μέλλον, με ένα εκπαιδευτικό σύστημα, θα δημιουργήσουμε κατ’ αυτοπροσδιορισμό τέτοιους ανθρώπους που θα απαλλαγούν κάποτε από το πάθος του τζόγου. Αυτό είναι το ζητούμενο. 
      Όσο υπάρχει όμως το πάθος του  τζόγου, εγώ δεν δέχομαι σαν Έλληνας πολίτης να αφήνω να εξάγεται το ελληνικό χρήμα είτε στο καζίνο της πρώην Κομμουνιστικής Βουλγαρίας, στα σύνορα με τις Σέρρες είτε στα καζίνο του Γευγελή, στα σύνορα με τη Θεσσαλονίκη ή οπουδήποτε αλλού. Μπορούμε να το κρατήσουμε εδώ αυτό το συνάλλαγμα, αυτό το χρήμα και μπορούμε να το αξιοποιήσουμε με το γνωστό τρόπο, για να το κατευθύνουμε και πάλι στην κοινωνική και την αναπτυξιακή πολιτική του κόσμου, να κάνουμε δηλαδή μια αναδιανομή αυτού του εισοδήματος. 
      Το νομοσχέδιο αυτό, κυρία Πρόεδρε, κατά την άποψή μου θέλει κατ’ αρχήν να εξυπηρετήσει το δημόσιο συμφέρον, εντάσσοντας στα πλαίσια της σημερινής τουριστικής πολιτικής μία αποκρατικοποίηση των κρατικών μας καζίνο και για λόγους ιδεολογίας, αλλά και για λόγους οικονομικού ωφελιμισμού. 
      Το νομοσχέδιο και στην εισηγητική του έκθεση, αλλά και σ’ αυτό το περιεχόμενό του, πραγματικά επαληθεύει την πολιτική βούληση της Κυβέρνησης. Εκείνο που πρέπει εμείς να διερευνήσουμε είναι κατά πόσο αυτή η πολιτική στόχευση γίνεται με τους όρους της νομιμότητας, τους όρους της διαφάνειας, με τους πολύ στενούς και αυστηρούς όρους ελέγχου της εξυπηρέτησης του δημοσίου συμφέροντος και αν θέλετε -και κάτι πάρα πολύ απλό- να δούμε κατά πόσο κατοχυρώνει τα δικαιώματα των εργαζομένων σ’ αυτούς τους χώρους, γιατί είναι ουκ ολίγοι. 
      Πιστεύω ότι και απ’ αυτήν την άποψη τηρήθηκαν η νομιμότητα, η διαφάνεια  και υπάρχει μέσα σωρεία ρυθμίσεων –και μάλιστα εναλλακτικών ρυθμίσεων- που αφορούν στην κατοχύρωση των δικαιωμάτων των εργαζομένων. 
      Άκουσα -αλλά δεν είδα σχετικά έγγραφα- «ειδήσεις» ότι η δικαιοσύνη αντιδρά ως προς τη νομιμότητα της διαδικασίας, η οποία οδήγησε στην υπογραφή μιας σύμβασης ανάμεσα στην Κυβέρνηση και τον ανάδοχο του καζίνο της Πάρνηθας. Βεβαίως δεν είμαστε εδώ για να αναμεταδίδουμε ειδήσεις και πληροφορίες, αλλά πρέπει και να τις επαληθεύουμε. Διότι δεν μπορεί να γίνεται επικοινωνιακή εκμετάλλευση πραγμάτων, τα οποία δεν πρέπει να μας οδηγούν σε ασφαλή συμπεράσματα και μάλιστα αρνητικά όσον αφορά το κύρος και τη διαφάνεια αυτής της σύμβασης. 
      Τι εννοώ; Η είδηση είναι η εξής: Ότι ο εισαγγελέας εφετών, ο οποίος εδέχθη το απαλλακτικό πόρισμα από την προκαταρτική εξέταση του εισαγγελέα πλημμελειοδικών, επί μιας ογκωδέστατης μηνυτήριας αναφοράς, «παρείδε» όλα τα άλλα που είναι τα «βαριά» σημεία της απαλλακτικής πρότασης του εισαγγελέα. Διότι ο εισαγγελέας πλημμελειοδικών προτείνει να μπει η υπόθεση στο αρχείο και ο Εισαγγελέας Εφετών αφήνει κατά μέρος τα «βαριά» σημεία αυτής της πρότασης και παραπέμπει ή μάλλον δίνει εντολή –αυτό ακούσαμε- στον εισαγγελέα πλημμελειοδικών να ασκήσει ποινική δίωξη για παράβαση καθήκοντος, για αόριστα πράγματα δηλαδή. 
  Είναι η συνήθης εντολή…
      ΒΑΣΙΛΗΣ ΚΕΔΙΚΟΓΛΟΥ: Μα, κύριε συνάδελφε, τη σύμβαση ο Υπουργός… Αυτό τα λέει όλα.
      ΙΩΑΝΝΗΣ ΑΝΘΟΠΟΥΛΟΣ: Κύριε συνάδελφε, σεβαστείτε τουλάχιστον αυτούς που δεν διακόπτουν ποτέ και κανέναν. Ανήκω σ’ αυτήν την κατηγορία των συναδέλφων εδώ. Σας παρακαλώ! Αφήστε να αναπτύξω τις σκέψεις μου. Έχω κι εγώ τις δικές μου σκέψεις... 
      ΒΑΣΙΛΗΣ ΚΕΔΙΚΟΓΛΟΥ: Εγώ να σας βοηθήσω ήθελα.
      ΙΩΑΝΝΗΣ ΑΝΘΟΠΟΥΛΟΣ:…και λέω ότι η δικαιοσύνη δεν είναι μόνο η εισαγγελική αρχή, με την εσωτερική ας την πω κατ’ αρχήν αντιδικία για το ποιος έχει δίκιο: ο εισαγγελέας των πλημμελειοδικών ή ο εισαγγελέας των εφετών. Εδώ όμως υπάρχει και η πολιτική δικαιοσύνη. Και η πολιτική δικαιοσύνη, με μια ογκωδέστατη απόφαση -που δεν αποτελεί είδηση και πληροφορία, αλλά scriptum, γραπτό κείμενο, το οποίο καταθέτω- απαντά σ’ όλες τις αιτιάσεις οι οποίες πήγαν να ποινικοποιηθούν. Θα την καταθέσω και δεν θα αναφερθώ σε λεπτομέρειες. Πάντως, στην αίτηση αυτή αναφέρεται να σας πω τι: το χαμηλό τίμημα –δήθεν-, η υπολειπόμενη προσφορά σε σχέση μ’ αυτήν που έγινε από το δεύτερο κι όχι από τον πρώτο, παράνομες αποφάσεις της Ειδικής Επιτροπής Ενστάσεων, μη συμμόρφωση της Επιτροπής Διαγωνισμού, κακές οι αποφάσεις της Ειδικής Επιτροπής Ενστάσεων και δεν συμμαζεύεται. Εδώ έχουμε όμως απόφαση του Πολιτικού Δικαστηρίου και όχι απλή είδηση. 
      Για να δούμε και τη δικαιοσύνη σε μια άλλη έκφανσή της, η οποία λέγεται Νομικό Συμβούλιο του Κράτους. Τριάντα εννέα νομικοί σύμβουλοι είναι όλοι διεφθαρμένοι; Όλοι ύποπτοι, όλοι συνεργοί των συμφερόντων μιας μαφίας του υποκόσμου των καζίνο; Μα, για όνομα του Θεού! Τριάντα εννέα σύμβουλοι απαντούν επίσης στα μεγάλα ερωτήματα: ποια ήταν η υψηλότερη προσφορά, ποια ήταν η καλύτερη προσφορά, ετρώθη ή προστατεύθηκε το κύρος της διαδικασίας του διαγωνισμού; Ομόφωνα απαντούν οι άνθρωποι ότι ήταν διαφανέστατη η διαδικασία. 
      Λοιπόν, μην παίρνουμε μια πλευρά της δικαιοσύνης και μάλιστα της εισαγγελικής αρχής και μάλιστα μιας εσωτερικής αντιδικίας εισαγγελέων, για να δημιουργήσουμε εδώ μέσα εντυπώσεις και για να τρώσουμε το κύρος μιας σύμβασης που οι παρόντες Υπουργός και Υφυπουργός είχαν την τόλμη –γιατί το θεωρώ πολιτική τόλμη- επιτέλους, στα πλαίσια της διάκρισης των εξουσιών, να κάνουν και διάκριση ευθυνών και να αναλάβουν τις δικές τους ευθύνες. Έκαναν τη σύμβαση, η οποία ξέρουμε ότι όταν κυρώνεται στη Βουλή κατ’ ουσίαν είναι μια αλυσιτελής διαδικασία όσον αφορά το περιεχόμενό της. Σε τίποτε δεν αλλάζει μια σύμβαση δεκαπέντε και τριανταπέντε ώρες να τη συζητάμε εδώ. Γίνεται μία, ως έχει, κύρωσή της. Και γι’ αυτόν το λόγο το Υπουργείο Ανάπτυξης ορθότατα δεν την έφερε εδώ. Αναλαμβάνει την όποια ευθύνη σχετικά με εσωτερικά της προβλήματα, αλλά δεν φοβάται να την κοινοποιήσει. Διότι ο δημόσιος διάλογος δεν αποκλείστηκε. Δόθηκε στα κόμματα η σύμβαση. Η  Κυβέρνηση είναι ανοιχτή σε κρίσεις και επικρίσεις.
      Άρα, λοιπόν, να μην επικαλούμεθα και άλλα μη ουσιαστικά επιχειρήματα, για να δημιουργήσουμε εντυπώσεις. Πρέπει αυτός ο νόμος να περάσει, διότι πράγματι αποτελεί έναν ειδικό νόμο γενικής νομιμοποίησης κάποιων εκκρεμοτήτων του Υπουργείου Ανάπτυξης.
      Σας ευχαριστώ.
      (Στο σημείο αυτό ο Βουλευτής κ. Ιωάννης Ανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, θα ήθελα να πω στον κύριο Υπουργό ότι ο κ. Θεοδώρου θα είναι ο παρατηρητής της εκτέλεσης της υπόσχεσης σχετικά με την Αιδηψό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εντάξει. Ευχαριστώ πολύ, κύριε Κεδίκογλου. Παρακαλώ πηγαίνετε να τα πείτε στον κύριο Υπουργό.
      Το λόγο έχει ο κ. Νάκος.
      ΑΘΑΝΑΣΙΟΣ ΝΑΚΟΣ: Κυρία Πρόεδρε, θέλω να ξεκινήσω απ’ αυτό το τελευταίο που είπε ο κ. Ανθόπουλος. Είμαστε απ’ αυτούς που υποστηρίζουν ότι πράγματι η Βουλή δεν πρέπει να χρησιμοποιείται ως κολυμβήθρα για τη νομιμοποίηση των συμβάσεων που η κάθε κυβέρνηση υπογράφει, άρα λοιπόν είμαστε από εκείνους που υποστηρίζουν ότι την ευθύνη η εκάστοτε κυβέρνηση, με την υπογραφή των συμβάσεων, πρέπει να την αναλαμβάνει και να μην χρησιμοποιείται η Βουλή. Όμως στην προκειμένη περίπτωση τα πράγματα δεν είναι έτσι. 
      Και δεν είναι έτσι, διότι η σύμβαση η οποία στηρίζεται «υποτίθεται» στην προκήρυξη του διαγωνισμού δεν περιέχει όρους ταυτόσημους με αυτούς που περιέχονται στο παρόν σχέδιο νόμου, με αποτέλεσμα να αποφεύγεται, κατά την άποψή μας, η ενσωμάτωση της συμβάσεως στο νόμο, προκειμένου ο νόμος να αλλοιώσει τη σύμβαση και να τη διευκολύνει με περαιτέρω ρυθμίσεις οι οποίες, κατά την άποψή μας, είναι χαριστικές. Και είναι χαριστικές ως προς τούτο: Διότι δεν ήταν γνωστοί εκ των προτέρων κατά την διενέργεια του διαγωνισμού.
      Είπε ο εισηγητής μας κ. Λιάσκος ότι η διακήρυξη για το διαγωνισμό ήταν τέτοια ώστε απέκλεισε τριάντα πέντε από τους τριάντα επτά ενδιαφερθέντες κατά πρώτον για τη συμμετοχή στο διαγωνισμό. Αλήθεια ποια είναι αυτή η προκήρυξη που αποκλείει ένα τόσο συντριπτικό ποσοστό ενδιαφερομένων; Γιατί, δεν υπήρχαν άλλοι να ενδιαφερθούν γι’ αυτό το καζίνο, γι’ αυτό το «φιλέτο» όπως λέγεται της δημόσιας περιουσίας; Και δεν θέλω να επανέλθω και να σας διαβάσω τη γνωμοδότηση ή τα ερωτηματικά που υπέβαλε η αρμόδια επιτροπή της Ευρωπαϊκής Ένωσης, όπου αναφέρεται λεπτομερέστατα στις διαδικασίες οι οποίες ακολουθήθηκαν. 
      Υπάρχει ένα άλλο θέμα, το θέμα του τιμήματος. Το τίμημα το οποίο προσεφέρθη σύμφωνα με την Κυβέρνηση εξωθεσμικά, εκτός δηλαδή διακήρυξης είναι 52 εκατομμύρια ευρώ περισσότερο. Εγώ θέλω να υπενθυμίσω στον κύριο Υφυπουργό ότι συμβάσεις ακύρωνε η Κυβέρνηση μετά το 1993 λέγοντας, ακυρώνω συμβάσεις προκειμένου να επιτύχω καλύτερο τίμημα. Και να σας θυμίσω τι έγινε με το Λαύριο ή να σας θυμίσω έτοιμες συμβάσεις προς υπογραφή για το αεροδρόμιο των Σπάτων. Και έλεγε –ανεξάρτητα πόσο κόστισε μετά, που κόστισε πολλαπλάσια- ότι έκανε αυτή την τακτική, προκειμένου να εξυπηρετήσει τα συμφέροντα του δημοσίου διότι επετύγχανε καλύτερο τίμημα. Και εδώ, στην προκειμένη περίπτωση χωρίς να έχει τελειώσει ο διαγωνισμός, έβρισκε 52 εκατομμύρια ευρώ περισσότερο και ξαφνικά τηρούσε τη διαδικασία του διαγωνισμού λέγοντας, δεν μπορώ, είχε τελειώσει ο διαγωνισμός. Έκανε λοιπόν αυτό, ενώ αναθεωρούσε συμβάσεις υπογεγραμμένες, προκειμένου η στηριζόμενη να επιτύχει καλύτερους όρους για τα συμφέροντα του δημοσίου. Άρα, δύο μέτρα και δύο σταθμά. 
      Το θέμα είναι ότι στις διατάξεις που υπάρχουν στο σχέδιο νόμου και δεν ήταν στη διακήρυξη δημιουργούνται επιπλέον ωφελήματα  για τον οποιονδήποτε -διότι εμείς δεν έχουμε κάτι εναντίον του συγκεκριμένου ή του άλλου, την Κυβέρνηση μεμφόμεθα- τα οποία αν ήταν εκ των προτέρων γνωστά, είναι βέβαιο ότι θα οδηγούσαν σε διαφορετικό τίμημα. Και εκεί είναι η ζημιά του δημοσίου διότι δεν ήταν οι όροι εκ των προτέρων γνωστοί ούτως ώστε οι προσφορές να είναι ανάλογες με αυτά που περίμεναν οι διαγωνιζόμενοι. Για παράδειγμα, οικοδομικές άδειες. Όσοι γνωρίζουν το γολγοθά εκδόσεως οικοδομικών αδειών ιδίως σε περιοχές οι οποίες είναι δασικές, θα ξέρουν ότι και μόνο αυτή η ρύθμιση για τους ειδικούς όρους είναι χρόνος και χρήμα. Απαλλοτριώσεις με τη διαδικασία των ολυμπιακών έργων. Υπάρχουν ολυμπιακά έργα τα οποία δεν έχουν ονομαστεί ολυμπιακά όπως το αεροδρόμιο της Νέας Αγχιάλου στην περιοχή της Μαγνησίας, που ταλαιπωρείται τρία χρόνια με τις απαλλοτριώσεις. Είναι ή δεν είναι πλεονέκτημα εάν εκ των προτέρων γνωρίζω ότι οι απαλλοτριώσεις θα γίνουν μ’ αυτή τη διαδικασία των ολυμπιακών έργων; Μιλάω για το τελεφερίκ και για τα άλλα. \
      Στο διοικητικό συμβούλιο ήξεραν οι διαγωνιζόμενοι ότι παρότι θα κατέχουν το 49% θα έχουν στην πραγματικότητα το μάναντζμεντ και την πλειοψηφία του διοικητικού συμβουλίου;
     Ανέφερα μόνο αυτά τα τρία κύρια χαρακτηριστικά, για να πω ότι εάν αυτά ήταν εκ των προτέρων γνωστά –μάλιστα δεν είχαν αποκλειστεί και οι τριάντα πέντε από τη διακήρυξη, η οποία μεθόδευσε αυτή την ιστορία- τότε πολλαπλάσιο θα ήταν το τίμημα και υγιής ο ανταγωνισμός που θα ανεπτύσσετο μεταξύ των διαγωνιζομένων.
      Το συμπέρασμα είναι ότι αυτές οι ρυθμίσεις του σχεδίου νόμου βοηθούν και μας δίνουν το δικαίωμα να έχουμε την υπόνοια ότι κάτω από το τραπέζι –ή στο αυτί- είχαν τεθεί αυτά σε κάποιους εκ των διαγωνιζομένων και μάλιστα σε αυτόν που φαίνεται ότι πήρε τη δουλειά. Αυτός είναι και ο λόγος που η Νέα Δημοκρατία δεν ψηφίζει το σχέδιο νόμου.
      Τέλος, βλέπω εδώ το Νομάρχη, τον κ. Κουρή, ο οποίος έχει κάνει ένα αίτημα, που είναι καθ’ όλα δίκαιο. Και δεν έχω ακούσει την Κυβέρνηση να πει ότι είναι σωστό το αίτημα του νομάρχη, να στηρίξει το αίτημα του νομάρχη και να βοηθήσει τη Νομαρχιακή Αυτοδιοίκηση μέσα από αυτή τη διαδικασία. Σας παρακαλώ, λοιπόν, το εξής: Η Νομαρχιακή Αυτοδιοίκηση γνωρίζετε ότι έχει τα προβλήματα που έχει. Μια ανάσα χρειάζεται. Τόσο πολύ σημαντικό είναι να στηριχθεί το αίτημα της Νομαρχίας Ανατολικής Αττικής;
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Δασκαλάκης έχει το λόγο.
      ΓΕΩΡΓΙΟΣ ΔΑΣΚΑΛΑΚΗΣ: Ευχαριστώ.
      Νομίζω ότι κι εγώ και πολλοί εδώ μέσα θα ήμασταν ευτυχείς εάν ήταν δυνατό να καταργήσουμε τα καζίνο, το τζόγο κι έτσι όλα να πηγαίνουν καλά. Κανείς δεν είναι από ιδιοσυγκρασία και από φιλοσοφία υπέρ αυτής της εξέλιξης σε αυτούς τους χώρους. Όμως δεν ξεκινούμε από ώρα μηδέν. Υπάρχει μια ιστορία, υπάρχει μια πραγματικότητα και οι κυβερνήσεις κάθε φορά καλούνται να εξυπηρετήσουν και κάποιες νέες ανάγκες ή νέες προοπτικές, όπως διαμορφώνονται. 
      Κατά συνέπεια, είναι πάρα πολύ ευχάριστο να μιλούμε γενικώς κατά των καζίνο –είναι κάτι που μας εκφράζει όλους- αλλά όταν συζητάμε στη Βουλή, όταν συζητάμε σοβαρά, ή όταν θέλουμε να συζητήσουμε σοβαρά, πρέπει –επαναλαμβάνω- να βλέπουμε την πραγματικότητα και πώς μπορούμε να τη βελτιώσουμε, αλλά σε καμία περίπτωση δεν ξεκινούμε από ώρα μηδέν.
      Εγώ δεν θα μπω στην ουσία. Υπάρχουν άλλοι που είναι πιο τεκμηριωμένοι ή που γνωρίζουν περισσότερα για το αντικείμενο. Θα αναφερθώ με δυο κουβέντες στη διαδικασία, γιατί πιστεύω ότι τελικά η διαδικασία επηρεάζει και διαμορφώνει σε τελευταία ανάλυση την ουσία. Υπάρχει μια σύμβαση, υπάρχουν αποφάσεις επιτροπών ενστάσεων, αλλά και πολιτικών δικαστηρίων ότι όλη αυτή η διαδικασία και η κατάληξη είναι στα πλαίσια της νομιμότητας. 
      Βεβαίως υπάρχουν συμφέροντα αντιτιθέμενα, βεβαίως κάποιοι που αντικειμενικά από την εξέλιξη των πραγμάτων δεν εξυπηρετήθηκαν τα συμφέροντά τους, επιδιώκουν ανατροπές και δυστυχώς και ποινικοποίηση τέτοιων διαδικασιών. Αυτό δεν είναι πρωτοφανές. Έχει ξανασυμβεί και σε μεγαλύτερα δημόσια έργα και σε μεγαλύτερες προμήθειες. Δυστυχώς, στην Ελλάδα μετά το 1989 ζούμε τέτοιες περιόδους και τέτοιες πρακτικές, γιατί δεν έχουμε την πολιτική γενναιότητα –ή στερούμαστε πολιτικής γενναιότητας- να λύνουμε πολιτικά τα ζητήματα και επιδιώκουμε να τα λύνουμε ποινικά.
      Θέλω κι εγώ να επαναλάβω –και ήταν παλαιό αίτημα και της Νέας Δημοκρατίας και άλλων κομμάτων και πολλών από εμάς, Βουλευτών του ΠΑΣΟΚ- ότι επιτέλους δεν είναι πολιτικά πρέπον να έρχονται για κύρωση στη Βουλή οι συμβάσεις.
Σήμερα, που η πολιτική ηγεσία του Υπουργείου αναλαμβάνει –αν υπάρχει και όπου υπάρχει- την όποια ευθύνη και δεν επιδιώκει να μετακυλήσει την ευθύνη στο νομοθετικό Σώμα και να το αξιοποιήσει σαν «πλυντήριο» ενδεχόμενων παρανομιών, αυτό δεν αναγνωρίζεται. 
      Αυτό δείχνει δε ότι πέρα από την ιδιοσυγκρασία της πολιτικής ηγεσίας που χαρακτηρίζεται για τη γενναιότητά τους, η συγκεκριμένη σύμβαση είναι και καθαρή και διαφανής και, εν πάση περιπτώσει, είναι ό,τι καλύτερο θα μπορούσε να είναι, γιατί πάντα υπάρχουν κάποια σημεία όπου θα μπορούσε ο καθένας να έχει αντιρρήσεις. 
      Άκουσα τον εισηγητή της Αξιωματικής Αντιπολίτευσης να προσδιορίζεται στην τοποθέτησή του από την περιρρέουσα ατμόσφαιρα. Νομίζω ότι αυτό είναι πολιτικά λάθος. Στη Βουλή καταθέτουμε επιχειρήματα ή ντοκουμέντα ή στοιχεία και δεν προσδιοριζόμαστε από περιρρέουσα ατμόσφαιρα που, στη συγκεκριμένη περίπτωση, καλόπιστα ή κακόπιστα, όταν πρόκειται περί τζόγου ή καζίνο, υπάρχει μία επιφύλαξη. Πάντα κάποιοι φοβούμαστε κάτι. Αυτό, όμως, αν δεν είναι τεκμηριωμένο και αν δεν είναι βασισμένο πάνω σε στοιχεία, δεν μπορούμε να το επικαλούμαστε, εάν θέλουμε πράγματι να είμαστε σοβαροί. 
      Πριν κλείσω, θα ήθελα να αναφερθώ στην πολύ σωστή ενέργεια του σωματείου εργαζομένων για την «ρουκέτα» -όπως την ονόμασε η κ. Κανέλλη- σχετικά με το εξώδικο διότι μέχρι να ψηφιστεί το νομοσχέδιο, όλα είναι εκκρεμή. Άρα, έπρεπε οι εργαζόμενοι να διαφυλάξουν τα συμφέροντά τους μέσα από μία τέτοια διαδικασία. Πληροφορούμαι όμως και διαβάζω -και, μάλιστα, απ’ ό,τι με είχαν ενημερώσει και προ της συζητήσεως στην επιτροπή- ότι αντιμετωπίζετε το βασικό τους αίτημα με μια ρύθμιση που προτείνετε στο τέλος του εδαφίου β΄ της παραγράφου 5 του άρθρου 10 του ν. 2837. 
      Θα παρακαλούσα, κύριε Υπουργέ, να συμπληρώσετε εκεί που λέει «των λειτουργικών υπηρεσιών ή διακοπή λειτουργίας τμήματος ή τμημάτων των εταιρειών αυτών» και για οικονομικοτεχνικούς λόγους να μη μπορεί να καταγγέλλεται η σύμβαση. 
      Θα σας παρακαλούσα ακόμα να καταθέσετε στη Βουλή τη σύμβαση των δύο μερών, εργοδοσίας και εργαζομένων, προκειμένου και η Βουλή να πληροφορηθεί και οι εργαζόμενοι -στο βαθμό που γίνεται- να νιώσουν περισσότερο ασφαλείς, γιατί πρέπει να πούμε ότι σε αυτό το περιβάλλον που ζούμε, είναι πάρα πολύ δύσκολο να εμπνεύσεις στους εργαζόμενους πλήρη ασφάλεια, γιατί οι ανατροπές που συμβαίνουν και στο οικονομικό και στο κοινωνικό επίπεδο, αλλά και γενικότερα στο γεωπολιτικό επίπεδο, δημιουργούν προβλήματα. Αυτά τα προβλήματα, όταν τελικά οξύνονται, βασικά τα πληρώνουν οι λαοί, οι εργαζόμενοι και κάποιοι λίγοι πραγματικά ωφελούνται και θα ωφεληθούν και εν προκειμένω. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Νομίζω ότι αποδεχθήκατε το αίτημα της Νομαρχίας Ανατολικής Αττικής. Κύριε Υπουργέ, εσείς που είστε –και εγώ κοντά σας- πρωτεργάτης και θεσμοθέτης αυτού του μεγάλου θεσμού, νομίζω ότι δεν μπορείτε να αρνηθείτε σε μία πραγματικά κερδοφόρα επιχείρηση να καταβάλει κάποια ανταποδοτικά τέλη. Μόνο θα ζητούσα από το νομάρχη που είναι εδώ –δεν μπορεί να πάρει το λόγο βέβαια- αυτά να είναι πραγματικά ανταποδοτικά τέλη, να είναι δεσμευμένα για συγκεκριμένα έργα, όπως αναφέρεστε και στο αίτημά σας. 
     Κύριε Υφυπουργέ, πριν κλείσω θα ήθελα να σας πω ότι την Καθαρή Δευτέρα βρέθηκα στην Επίδαυρο. Εκεί, υπάρχει ένα περίπτερο πραγματικά πάρα πολύ αξιόλογο. Πληροφορήθηκα από τον κύριο που έχει πάρει την εκμετάλλευση- εκεί τον γνώρισα- ότι υπάρχει ένας ξενώνας κάποιων λίγων δωματίων, ο οποίος έχει περιέλθει στο Υπουργείο Πολιτισμού και χρησιμοποιείται για αποθήκες.  
     Επιτέλους, ας συντονιστούν αυτά τα Υπουργεία, αυτές οι υπηρεσίες και ας αποδοθεί αυτός ο χώρος, προκειμένου να αξιοποιηθεί σε ένα περιβάλλον που δεν έχει μόνο την αξία και τη σημασία για αρχαιολογικούς και ιστορικούς λόγους, όπως γνωρίζουμε, αλλά που είναι και ένα πανέμορφο περιβάλλον. 
     Σας ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι ο Συνήγορος του Πολίτη υπέβαλε την ετήσια έκθεσή του για το 2002, σύμφωνα με το ν.3094/2003.
     Επίσης, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων της Βουλής καταθέτει την έκθεσή της στο σχέδιο νόμου του Υπουργείου Πολιτισμού «Κύρωση Συμφωνίας για πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου».
      Το λόγο έχει ο Υπουργός Ανάπτυξης, ο κ. Τσοχατζόπουλος.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, όπως είπα και προηγουμένως, είναι μία περίοδος, στην οποία πρέπει να στηρίξουμε τη διαδικασία της οικονομικής και κοινωνικής ανάπτυξης της χώρας με μία συγκεκριμένη στρατηγική σε επιμέρους τομείς. Η στρατηγική θα πρέπει να έχει σκοπό να διασφαλίσει, τόσο την οικονομική μεγέθυνση της δραστηριότητας σε κάθε τομέα, όσο και να δημιουργήσει θέσεις εργασίας, να εξασφαλίσει την κοινωνική συνοχή μέσα από τη συμμετοχή του ευρύτερου δυνατού τμήματος της κοινωνίας στο αποτέλεσμα και βέβαια να διασφαλίσει το περιβάλλον.
      Αυτές οι αρχές πολιτικής, που στην ευρωπαϊκή προσπάθεια ανάπτυξης καθιερώνονται ως στρατηγική βιώσιμης ανάπτυξης, στην Ελλάδα τις εφαρμόζουμε με έναν ειδικό και αποτελεσματικό τρόπο στο χώρο του τουρισμού. 
     Η ανάγκη παραγωγής υψηλής ποιότητας σύγχρονου  τουριστικού προϊόντος, ώστε να μπορέσουμε να αξιοποιήσουμε τα μεγάλα συγκριτικά πλεονεκτήματα της χώρας μας, είναι μία δεδομένη κατεύθυνση προς την οποία κινούμαστε. Αυτή η προσπάθειά μας διευρύνεται μέσα από την υποστήριξη της πολιτείας προς τις επιχειρήσεις ιδιωτικού χαρακτήρα, που δραστηριοποιούνται στο χώρο της τουριστικής αγοράς, για να μπορέσουν να γίνουν παραγωγικότερες, για να μπορέσουν να παράξουν ένα τουριστικό προϊόν, το οποίο να είναι ανταγωνιστικό στις ευρωπαϊκές και διεθνείς αγορές. Επιπλέον, θα πρέπει να παράξουν ένα τουριστικό προϊόν, το οποίο θα σέβεται το περιβάλλον, που αποτελεί σταθερό, μόνιμο και στρατηγικό στόχο της προσπάθειάς μας, προκειμένου να διαφυλαχθεί.
     Έτσι, λοιπόν, κυρίες και κύριοι συνάδελφοι, το 2000 με το ν.2837, που ψήφισε η Κυβέρνηση και η Νέα Δημοκρατία –απ’ ό,τι θυμάμαι- στο Κοινοβούλιο διαμορφώσαμε ουσιαστικά τη νέα εταιρία «Ελληνικά Τουριστικά Ακίνητα», την ΕΤΑ, η οποία ανέλαβε τη διαχείριση όλης της τουριστικής περιουσίας του ελληνικού δημοσίου και του ΕΟΤ, ο οποίος για δεκαετίες αποτέλεσε τη βάση μίας, αν θέλετε, κρατικής προσπάθειας διαμόρφωσης μίας αγοράς παραγωγής τουριστικού προϊόντος στη χώρα μας. 
     Βέβαια, ήταν άλλοι οι καιροί το 1950 και το 1960, όταν με τα «Ξενία» και τις άλλες μορφές παραλιακής εγκατάστασης, δηλαδή τις πλαζ και τα «κάμπινγκ» δημόσιου χαρακτήρα, επιχείρησε η Ελλάδα να παρέμβει στην τότε διευρυνόμενη τουριστική αγορά. Με την πάροδο του χρόνου απεδείχθη ότι αδυνατεί το κράτος να παίξει το ρόλο του επιχειρηματία και του παραγωγού επαρκούς και ανταγωνιστικής ποιότητας τουριστικού προϊόντος σε μια αγορά που διαρκώς αυξάνεται, όπου μεγαλώνει ο ανταγωνισμός και όπου η ποιότητα είναι το κρίσιμο θέμα. 
     Στην προκειμένη περίπτωση επιχειρείται η ανάδειξη μίας πολιτικής, που έχει σκοπό να υποστηρίξει τον ιδιωτικό τομέα στην παραγωγή τουριστικού προϊόντος και να διαμορφώσει, υποστηρίζοντας παράλληλα την Τοπική Αυτοδιοίκηση, τις κατάλληλες προϋποθέσεις, για να υπάρξει άριστη συνεργασία μεταξύ Τοπικής Αυτοδιοίκησης και ιδιωτικών τουριστικών επιχειρήσεων και για να έχουμε το καλύτερο αποτέλεσμα, ώστε να μπορέσει η χώρα μας να σταθεί τουριστικά διεθνώς. Αυτό το βλέπουμε στις διάφορες διεθνείς εκθέσεις που επισκεπτόμαστε τέσσερις, πέντε και έξι φορές το χρόνο, όπου η ελληνική παρουσία υπάρχει τόσο από την πλευρά του ΕΟΤ, που επίσημα εκπροσωπεί τον ελληνικό τουρισμό, όσο και από τις Τοπικές Αυτοδιοικήσεις, νομαρχιακές και δημοτικές, που εκφράζουν τη δική τους συμβολή στην παρουσία του ελληνικού τουριστικού προϊόντος, με το δικό τους τρόπο, ώστε να γίνει ελκυστική η εξασφάλιση της προβολής και της εικόνας του ελληνικού τουρισμού και να έχουμε θετικά αποτελέσματα.
      Στη βάση αυτής της πολιτικής, κυρίες και κύριοι συνάδελφοι, πιστεύω ότι έχουμε την επιλογή να οδηγήσουμε με ευθύνη της εταιρείας «Ελληνικά Τουριστικά Ακίνητα Α.Ε.», της ΕΤΑ, διεθνείς διαφανείς διαδικασίες, ώστε να μπορέσουν να εξευρεθούν ανάδοχοι, οι οποίοι θα αξιοποιήσουν την περιουσία του ΕΟΤ. Αυτή αναδεικνύεται ως μία ορθή και αποτελεσματική πολιτική, η οποία αυτήν τη στιγμή εκφράζεται με έναν δυναμικό τρόπο, διότι περίπου 500 δισεκατομμύρια δραχμές για επενδύσεις είναι σε εξέλιξη μέσα από το σύνολο των έργων τα οποία αποκρατικοποιούνται από τη μεριά της ΕΤΑ. Προσφέρονται με διεθνείς διαγωνισμούς σε επιχειρηματίες, για να μπορέσουν πράγματι να βρουν μία ορθολογική και σωστή αξιοποίηση, να εξασφαλίσουν την ανταγωνιστική λειτουργία τους και στο μέλλον, να εξασφαλιστεί η αύξηση των θέσεων εργασίας.
      Αγαπητοί συνάδελφοι, θα συμφωνήσετε μαζί μου ότι μόνο επιχειρήσεις που είναι υγιείς και που μπορούν να σταθούν στον ανταγωνισμό, εξασφαλίζουν μακροπρόθεσμα και την απασχόληση κι έχουν τις θέσεις εργασίας για τις οποίες κοπτόμεθα και είναι η πρώτη μας προτεραιότητα. Γι’ αυτό ακριβώς προβλέπουμε στην πολιτική μας τη στήριξη των μικρομεσαίων επιχειρήσεων, με μία σειρά από μέτρα, ώστε να μπορέσει να στηριχθεί η λειτουργία των μικρομεσαίων, μεσαίων, πολύ μικρών, μεγάλων επιχειρήσεων σε κάθε χώρο. Εμείς μιλάμε σήμερα για τον τουριστικό τομέα. Το μέλημά μας είναι να μπορέσει να γίνει πραγματικότητα η εξασφάλιση θέσεων εργασίας και να μπορέσουμε ουσιαστικά να καλύψουμε αυτήν τη μεγάλη προτεραιότητα και ανάγκη του ελληνικού λαού για δουλειά για όλους.
      Αυτό είναι το κρίσιμο θέμα, αυτό είναι το περιεχόμενο της ανάπτυξης που επιδιώκουμε και σ’ αυτήν την κατεύθυνση θα εμμείνουμε με συνέπεια, αναλαμβάνοντας ευθύνες για να προωθήσουμε όλες τις απαραίτητες πρωτοβουλίες και δράσεις, για να μπορέσει πράγματι να δημιουργηθεί μία δυναμική και εύρωστη οικονομική δραστηριότητα στο χώρο του τουρισμού, η οποία και θα παράξει προϊόν και θα δημιουργήσει, αν θέλετε, τις απαραίτητες θέσεις εργασίας.
      Αυτό το τονίζω ιδιαίτερα σήμερα, διότι υπάρχουν και στιγμές κρίσης. Δεν είναι πάντα ομαλά τα πράγματα. Όταν ο καιρός είναι ευνοϊκός, όταν οι αγορές είναι ευνοημένες λόγω της διεθνούς κατάστασης, τότε τα πράγματα είναι θαυμάσια και τότε ακούμε από παντού: «Τι κάθεστε; Φροντίστε να θέσετε στην κρίση της αγοράς και στη δυναμική της τα πάντα, τις υποδομές. Τι κρατάτε ακόμα στην ιδιοκτησία του δημοσίου είτε είναι τα «Ξενία» είτε είναι τα κάμπιγκ;» 
      Βέβαια, όταν υπάρχει ύφεση, όπως τον τελευταίο χρόνο, όταν μάλιστα έρχεται και μία γεωπολιτική ή διεθνής κρίση όπως ο πόλεμος στο Ιράκ, τότε είναι πιο ασθενείς οι φωνές που ζητούν να αναθέσουμε στην αγορά να εκμεταλλευθεί την κατάσταση και ισχυροποιούνται οι φωνές που λένε: «Κράτος, έλα τώρα να στηρίξεις τις επιχειρήσεις, έλα τώρα να βοηθήσεις στη δύσκολη στιγμή». 
      Το κρίσιμο θέμα είναι ότι πρέπει να μείνουμε ανταγωνιστικοί είτε η αγορά είναι ευνοϊκή είτε είναι δυσμενής. Οι επιχειρήσεις πρέπει να σταθούν, πρέπει να είναι αποτελεσματικές, πρέπει να επιβιώσουν.
      Σ’ αυτήν την κατεύθυνση κινούμαστε, κυρίες και κύριοι συνάδελφοι, με πολύ υψηλό αίσθημα ευθύνης, υποστηρίζοντας τη δημιουργία ενός ευνοϊκού περιβάλλοντος και λαμβάνοντας μέτρα στήριξης της ζήτησης στο χώρο του τουρισμού. Πράγματι σ’ αυτήν την περίοδο έχουμε συμφωνήσει με διεθνείς «tour operators» να προχωρήσουμε σε μία επιπρόσθετη επικοινωνιακή πολιτική, σε μία επιπρόσθετη καμπάνια, την οποία τελειώνοντας ο πόλεμος θα ξεκινήσουμε, για να μπορέσει να υπάρξει μία ανταπάντηση στο κλίμα της μερικής υστέρησης, των μερικών κρατήσεων-μεταθέσεων που παρουσιάζονται το Φεβρουάριο, το Μάρτιο και τον Απρίλιο, λόγω της κρίσης στο Ιράκ κι έτσι να μπορέσουμε να αντιμετωπίσουμε την κρίση. 
      Βέβαια, κύριοι συνάδελφοι, αν υπάρχει η κρίση, δε φταίμε εμείς γι’ αυτό. Αυτό είναι ένα διεθνές φαινόμενο, όλες οι χώρες καλούνται να αντιμετωπίσουν αυτά τα θέματα, λαμβάνοντας μία σειρά από μέτρα με τα οποία στηρίζουν στην προκειμένη περίπτωση τη ζήτηση στις αγορές. Έτσι, θα μπορέσουμε να καλύψουμε στη διάρκεια της χρονιάς τελικά ένα καλό τουριστικό έτος, που όλοι μας θέλουμε να έχουμε. Μην ξεχνάμε ότι έχουμε στόχο τα δεκατέσσερα εκατομμύρια τουρίστες που είχαμε και πέρυσι, τα δεκατριάμισι εκατομμύρια που είχαμε πρόπερσι και γι’ αυτό φιλοδοξούμε να στηρίξουμε αυτήν τη δραστηριότητα.
     Βέβαια αυτό δεν αρκεί για να υποστηριχθεί η ζήτηση. Πρέπει να πάμε και στη μεριά της προσφοράς, πρέπει να στηρίξουμε τις δυνατότητες της παραγωγικής δραστηριότητας των επιχειρήσεων στο χώρο του τουρισμού.
      Έτσι, λοιπόν, κυρίες και κύριοι συνάδελφοι, παράλληλα με τις τεράστιες υποδομές που αποκρατικοποιούνται, όπως είναι ένα πρόγραμμα 500 εκατ. ευρώ –όπως σας είπα- ή περίπου 200 δισεκατομμύρια δραχμές, το οποίο είναι σε εξέλιξη, έχουμε και όλες τις παραλίες της Αττικής, τις μαρίνες της Αττικής, τις ακτές της Αττικής, το συνεδριακό κέντρο της Αθήνας, το θεαματικό πάρκο της Αναβύσσου και  το ξενοδοχείο – καζίνο Πάρνηθας που εντάσσεται επίσης σ’ αυτή τη διαδικασία της στήριξης της προσφοράς, για να μπορέσουν οι υποδομές να υποστηριχθούν. 
      Έτσι φθάνουμε στην επιλογή της Κυβέρνησης να αποκρατικοποιήσει ένα ποσοστό της εταιρείας του καζίνο της Πάρνηθας κι έτσι φθάνουμε στην ανάγκη να έρθουμε σήμερα, συζητώντας η Βουλή, να νομοθετήσουμε, θέλοντας να νομιμοποιήσουμε τα χαρακτηριστικά και την ποιότητα όλου του αντικειμένου, το οποίο περιλαμβάνει το καζίνο της Πάρνηθας είτε αυτό είναι οι κτιριακές του υποδομές είτε είναι η δυνατότητα λειτουργίας του είτε είναι οι σχέσεις συνεργασίας με την Τοπική Αυτοδιοίκηση είτε, εν πάση περιπτώσει, πρέπει να ξεκαθαριστούν οι όροι λειτουργίας μιας αποδοτικής επιχείρησης η οποία θα λειτουργεί στο συγκεκριμένο χώρο. Θα είναι μία επιχείρηση όπου το 51% θα έχει το δημόσιο, το 49% θα έχει ο ιδιώτης επιχειρηματίας, ο ανάδοχος που εξελέγει και με τον οποίο έχει γίνει σύμβαση μεταξύ της ΕΤΑ από τη μία μεριά και του αναδόχου από την άλλη.
      Εμείς αυτό που πράττουμε δεν είναι να έρθουμε –όπως ειπώθηκε από πολλούς συναδέλφους- να νομιμοποιήσουμε την εμπορικού χαρακτήρα σύμβαση που συνήφθη μεταξύ ενός δημόσιου οργανισμού, που είναι η ΕΤΑ και ενός ιδιώτη αναδόχου, αλλά ερχόμαστε να νομιμοποιήσουμε όλες εκείνες τις παραλείψεις οι οποίες υπήρχαν για δεκαετίες και προσδιόριζαν ως μη νόμιμο το συγκεκριμένο αντικείμενο, το οποίο θέλουμε ουσιαστικά να εκμεταλλευτούμε από κοινού με έναν ιδιώτη. Διότι επί δεκαετίες, κύριοι συνάδελφοι, δεν υπήρχε νόμιμη άδεια ούτε για τις εγκαταστάσεις ούτε για τη λειτουργία ούτε για τις επεκτάσεις ούτε για το τελεφερίκ που αποτελεί τη συνολική υποδομή του συγκεκριμένου καζίνο και επομένως, όπως καταλαβαίνετε, μία κυβέρνηση η οποία σέβεται τον εαυτό της, έχει ευθύνη να ξεκαθαρίσει πλήρως τα πράγματα. 
      Όταν πας σε μια επιχειρηματική δραστηριότητα, όταν θέλεις να λάβεις μέρος σε μια αγορά τουρισμού, πρέπει να είναι ξεκάθαροι οι όροι και εδώ πέρα εμείς φέραμε ακριβώς αυτή τη σειρά νομοθετικών ρυθμίσεων δια του συγκεκριμένου σχεδίου νόμου το οποίο συζητάμε, ώστε να μπορέσουμε πράγματι να ρυθμίσουμε όλα αυτά τα θέματα τα οποία πρέπει να ρυθμιστούν για να υπάρξει διαφάνεια, να υπάρξει, αν θέλετε, ανταπόκριση σε αυτό το τίμημα και σ’ αυτούς τους όρους τους οποίους συμφωνήσαμε μέσα από το διαγωνισμό, βάσει σύμβασης και η οποία ήταν γνωστή εκ των προτέρων στους πάντες, όσον αφορά το αποτέλεσμα το οποίο θέλουμε να πετύχουμε.
      Κυρίες και κύριοι συνάδελφοι, άκουσα κριτική και διερωτώμαι: 
      Είστε κατά της αποκρατικοποίησης, κύριοι συνάδελφοι της Νέας Δημοκρατίας; 
           Επίσης άκουσα και από την άλλη πλευρά, από τον κ. Λαφαζάνη και από την κ. Κανέλλη, ότι δεν θέλουμε καζίνο. Από τη άλλη μεριά θέλουμε κρατικά καζίνο. 
      Πιστεύω ότι, εφόσον συμφωνήσατε, όταν κάναμε το νόμο για την ΕΤΑ το 2000 -και συμφώνησε η Νέα Δημοκρατία μαζί με το ΠΑΣΟΚ- και της δώσαμε την αρμοδιότητα να διαχειριστεί όλη την περιουσία με σκοπό να προχωρήσουμε στην αποκρατικοποίηση, θα γνωρίζετε ότι η στρατηγική μας είναι η Εταιρεία Τουριστικών Ακινήτων να αποκρατικοποιεί σταδιακά ένα μέρος της περιουσίας της, να εισαχθεί στο χρηματιστήριο, άρα να ανοίξει την ιδιοκτησιακή της σύνθεση ευρύτατα στο κοινό και μάλιστα συγκεκριμένα στις επιχειρήσεις που προέρχονται από το χώρο του τουρισμού, από την τουριστική αγορά, ώστε να μπορέσει να αποτελέσει πράγματι μια δυναμική εταιρεία που θα κινείται αποκλειστικά με ιδιωτικά κριτήρια μέσα στο χώρο της ιδιωτικής αγοράς τουρισμού και να μπορέσει να είναι πραγματικά ένας πρωταθλητής παραγωγής υψηλής εμβέλειας τουριστικού προϊόντος, λειτουργώντας είτε ως κτηματομεσίτης (real estate) είτε ως επιχειρηματίας είτε προωθώντας συνεργασίες διεθνείς ή εσωτερικές με χώρες, επιχειρήσεις, εταιρείες, οι οποίες δραστηριοποιούνται σ’ αυτό το χώρο παραγωγής τουριστικού προϊόντος.
      Άρα εδώ αν η κριτική συνίσταται στο ότι δεν θέλουμε να προχωρήσει η διαδικασία αποκρατικοποίησης, τότε πρέπει να σας πω ότι μέχρι σήμερα η επιχείρηση του καζίνο στην Πάρνηθα, λειτουργούσα κάτω από την πλήρη ευθύνη του δημοσίου, ήταν μια ασήμαντης απόδοσης επιχείρηση. Όσο ήταν στην ευθύνη του ΕΟΤ, το κέρδος το χρόνο μόλις έφθανε το ένα δισεκατομμύριο δραχμές και με την ευθύνη της ΕΤΑ τα τελευταία χρόνια και τη σημαντική προσπάθεια που κατέβαλαν, κατάφεραν να ανεβάσουν την απόδοση στα τέσσερα δισεκατομμύρια δραχμές το χρόνο. Ξέρετε όμως ποια είναι τα κέρδη των άλλων καζίνο που υπάρχουν στην Ελλάδα; 
      ΠΑΝΑΓΙΩΤΗΣ ΛΑΦΑΖΑΝΗΣ: Τα λεφτά αυτά όμως τα παίρνουν από τον κόσμο…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα καταθέσω έναν πίνακα για να γίνει σαφές αυτό που λέω και για να ξέρουμε για τι μιλάμε. Πρέπει να συνειδητοποιήσουμε πόσο τραγική είναι η κατάσταση αν συνεχίσει να παραμένει όπως είναι σήμερα. Γιατί για παράδειγμα το 1998 και 1999 ο κύκλος εργασιών ήταν 13,4 – 13,5 δισεκατομμύρια στην Πάρνηθα, το 2000 κινήθηκε στα 16 και με την προσπάθεια της ΕΤΑ το 2001 και 2002 ανέβηκε στα 23 με 27 δισεκατομμύρια δραχμές. Αλλά τα κέρδη το 1999 ήταν ένα δισεκατομμύριο, το 2000 ήταν 1,3 δισεκατομμύρια και το 2001 με 2002 ήταν 3,5 έως 4,9 δισεκατομμύρια.
      Καταθέτω λοιπόν αυτό τον πίνακα για τα Πρακτικά.
      (Στο σημείο αυτό ο κύριος Υπουργός καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΑΝΑΓΙΩΤΗΣ ΛΑΦΑΖΑΝΗΣ: Από πού θα βγάζει τα κέρδη αυτά; Εσείς και εμείς θα τα δίνουμε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Άλλο θέμα αυτό και άλλο να λέτε όχι στα καζίνο, που το δέχομαι, είναι μια άποψη δική σας. Εμείς αυτή τη στιγμή λέμε ότι καζίνο το οποίο υπάρχει –δεν το δημιουργούμε τώρα- αλλά λειτουργεί ενάντια στο λόγο για τον οποίο έγινε, είναι οικονομικά ασύμφορο. Στην προκειμένη περίπτωση τα έσοδα των άλλων καζίνο κινούνται μεταξύ 50 και 60 δισεκατομμύρια δραχμές το χρόνο χονδρικά. 
      Επομένως, έχοντας αυτό το ερείπιο εκεί πέρα επάνω –διότι περί ερειπίου πρόκειται- με τη διάλυση αυτού του θαυμάσιου χώρου της Πάρνηθας δεν μπορούμε να συνεχίζουμε να λέμε ότι αυτό είναι μία επιχείρηση.
      Αυτό εμείς λοιπόν δεν το δεχόμαστε και γι’ αυτό προχωρήσαμε σ’ αυτή τη διαδικασία η οποία οδηγεί στην αποκρατικοποίηση, με διεθνή διαγωνισμό και με πλήρη διαφάνεια. 
      Κύριοι συνάδελφοι, με τη μεγαλύτερη δυνατή διαφάνεια και προσυνεννόηση με όλους τους ενδιαφερομένους έγινε αυτός ο διαγωνισμός.  Και επιτρέψτε μου να τονίσω το γεγονός, πως εξέφρασαν ενδιαφέρον οκτώ επιχειρήσεις από τις τριάντα πέντε που αρχικά υποθέσαμε ότι θα ενδιαφέρονταν. Τελικά από αυτές τις οκτώ μόνο δύο κατέθεσαν οικονομική προσφορά. Και αυτό είναι ένα γεγονός που δεν μπορεί κανείς να μεμφθεί ούτε την Κυβέρνηση ούτε τον φορέα που το πραγματοποιεί, διότι ελήφθησαν υπόψη και κατεβλήθει κάθε προσπάθεια να έχουμε την ευρύτερη δυνατή συμμετοχή. Αλλά στις αγορές τα πράγματα δεν προγραμματίζονται όπως το κράτος, ούτε αποφασίζει κανένας Υπουργός και η αγορά να εκτελεί εντολές. Εδώ είναι άλλα τα κριτήρια, με άλλο τρόπο κινούνται οι αγορές και με άλλο τρόπο το οικονομικό ιδιωτικό συμφέρον. Δεν είναι όμως η ώρα εμείς επ’ αυτού να κάνουμε περαιτέρω ανάλυση. 
Το γεγονός είναι ότι είχαμε αυτό το διαγωνισμό και αυτούς τους συμμετέχοντες που είχαν πλήρη γνώση όλων των λεπτομερειών του διαγωνισμού, όλων των συνθηκών και όλων των συμβάσεων. 
      Άκουσα προηγουμένως ότι υπήρξε ευνοϊκή μεταχείριση. Καμία ευνοϊκή μεταχείριση δεν υπήρξε. Ό,τι υπήρχε στην αρχική σύμβαση που συμφωνήθηκε με τους δύο συμμετέχοντες πριν από την πραγματοποίηση του διαγωνισμού, αυτό περιλαμβάνει και η τελική σύμβαση και η συμφωνία που υπεγράφη και την οποία μετά τον διαγωνισμό σας παρέδωσα και είναι στα χέρια σας εδώ και ένα μήνα. Παράλληλα, όταν κατέθεσα το νομοσχέδιο, όπως ξέρετε, κύριοι συνάδελφοι, ο εισηγητής μας ο κ. Κίρκος επανειλημμένα τόνισε ότι έχετε στα χέρια σας τη σύμβαση, γιατί θέλουμε να υπάρξει πλήρης διαφάνεια. Δεν έχουμε πρόθεση να κρύψουμε οτιδήποτε. Κάνουμε μια θετική προσπάθεια να ανανεώσουμε και να ξεφύγουμε από την καθυστέρηση, τον αναχρονισμό και τη διάλυση η οποία υπήρχε. Επομένως, δεν έχουμε λόγο να κρύψουμε τίποτε.
      Επειδή όμως είπατε ότι δεν ήξεραν οι διαγωνιζόμενοι ότι ακόμα και οι πολεοδομικές διατάξεις που είχαν υποβληθεί στο στάδιο του διαγωνισμού από τον εκπρόσωπο της μιας εκ των δύο ανταγωνιστικών εταιρειών ελήφθησαν υπόψη, τα καταθέτω, ώστε να ξέρουν οι πάντες περί τίνος πρόκειται και να μην έχει το δικαίωμα κανείς να λέει εκ των υστέρων ότι τροποποιήθηκαν προς όφελος του αναδόχου. Διότι οι προτάσεις που ελήφθησαν υπόψη για την τελική διαμόρφωση του διαγωνισμού όσον αφορά τις πολεοδομικές διαμορφώσεις δεν ήταν από αυτόν που βγήκε ανάδοχος, αλλά από τον ανταγωνιστή.
      (Στο σημείο αυτό ο Υπουργός Ανάπτυξης κ. Απόστολος - Αθανάσιος Τσοχατζόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Να λοιπόν γιατί νομίζω εδώ…
     ΓΕΩΡΓΙΟΣ ΣΑΛΑΓΚΟΥΔΗΣ: Το λάθος έγινε, γιατί υπήρχε κενό στους όρους. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι. Εν πάση περιπτώσει, η σύμβαση και οι όροι, κύριε συνάδελφε, ήταν γνωστοί, είναι ίδιοι εκ των προτέρων, δεν έχει αλλάξει ούτε κόμμα. 
     Κάποιοι μίλησαν για το τίμημα ή το ξεπούλημα. Δεν καταλαβαίνω από πού κι ως πού είναι ξεπούλημα, τη στιγμή που σας είπα ποια είναι τα κέρδη στο σημερινό σύστημα καζίνο στην Πάρνηθα και ποια είναι η κατάστασή του. Η σύμβαση προβλέπει ότι πληρώνονται 30 δισεκατομμύρια σε μετρητά και ότι 12 δισεκατομμύρια επενδύονται δεσμευτικά, για να ανανεωθεί όλο το σύστημα το οποίο νομιμοποιούμε. Βάζουμε όρους κατασκευής οι οποίοι είναι περιοριστικοί έναντι αυτών που υπάρχουν σήμερα, γιατί το καζίνο θα είναι σε ένα κτίριο μόνο και δεν πρόκειται να πάει και στο ξενοδοχείο ΞΕΝΙΑ. Το ξενοδοχείο ανακαινίζεται, δημιουργείται μια πλήρης σύγχρονη υποδομή η οποία θα χρησιμοποιηθεί και ως χώρος φιλοξενίας για τους Ολυμπιακούς Αγώνες. 
     Επιπλέον, κάποιοι εξεπλάγησαν γιατί αναφέρεται στο ολυμπιακό νομοσχέδιο. Εκεί, στην περιοχή της Πάρνηθας, γίνεται η ορειβατική ποδηλασία. Αν θυμάμαι καλά, έτσι λέγεται το ολυμπιακό άθλημα. Έχουμε λοιπόν έναν επιπρόσθετο λόγο, για να χρησιμοποιήσουμε τις υποδομές αυτές.
     Θα ήθελα να προσθέσω, κυρίες και κύριοι συνάδελφοι, το γεγονός ότι με αυτήν τη ρύθμιση εξασφαλίζονται 10 δισεκατομμύρια δραχμές δικαιώματα του δημοσίου ανά έτος και 1,5 δισεκατομμύρια δραχμές στο δήμο και στο δασαρχείο. 
     Κύριε συνάδελφε, προηγουμένως μιλήσατε για αναγκαστική απαλλοτρίωση, γιατί υπήρξε ένα πρόβλημα, αν θα μπορέσουμε να εξασφαλίσουμε, για να κάνουμε παρεμβάσεις και ανανέωση στο χώρο του πάρκινγκ, όπου ξεκινάει το τελεφερίκ. Υπήρξε λοιπόν συμφωνία με το Δήμο Αχαρνών και με συμβολή συναδέλφων απ’ όλες τις πτέρυγες, υπήρξε συνεννόηση και έτσι ο Δήμος Αχαρνών εγκρίνει με ετήσιο μίσθωμα ύψους 100 εκατομμυρίων δραχμών τη χρησιμοποίηση πλέον για είκοσι πέντε έως τριάντα χρόνια του χώρου του πάρκινγκ από την εταιρεία «Ελληνικό Καζίνο Πάρνηθας» που έχει δημιουργηθεί και είναι μια θυγατρική εταιρεία της ΕΤΑ. Όπως είπαμε, 51% έχει η θυγατρική εταιρεία, 49% ο ιδιώτης ανάδοχος, το νέο καζίνο Πάρνηθας.
     Επομένως, εξασφαλίζεται για την Τοπική Αυτοδιοίκηση με το γεγονός ότι νομιμοποιούμε το καζίνο της Πάρνηθας το οποίο μέχρι σήμερα ήταν παράνομο. Το εντάσσουμε στη σχετική νομοθεσία 2606/94 με την οποία για πρώτη φορά όπως θυμάστε, διαμορφώθηκε ένα νομοθετικό πλαίσιο. Τότε  όμως δεν ελήφθη υπόψη το καζίνο της Πάρνηθας. Ούτε το 1994 θελήσαμε να το εντάξουμε. Εφεξής, όπως ξέρετε, υπάρχει συνεχώς πρόβλημα με το καζίνο της Πάρνηθας. Προβλεπόταν με μια νομοθετική ρύθμιση επί εποχής του κ. Λιβανού η δημιουργία καζίνο στο Φλοίσβο και εν συνεχεία θα πηγαίναμε στο καζίνο της Πάρνηθας.
      Αυτό ενεπλάκη σε δικαστικές διαμάχες και δεν προχώρησε ποτέ. Ξεκαθάρισε η Κυβέρνηση ότι δεν κατασκευάζει το καζίνο στο Φλοίσβο και έτσι εμείς με αυτό το νομοσχέδιο ξεκαθαρίζουμε το όλο θέμα και ακόμη ότι δεν υπάρχει δυνατότητα μετακίνησης της άδειας του καζίνο από την Πάρνηθα. Ξεκαθαρίζει, λοιπόν, το πλαίσιο για το καζίνο στην Αττική. Και φθάνουμε στο σημείο να έχουμε με αυτή τη σύμβαση 30 δισεκατομμύρια μετρητά, 12 δισεκατομμύρια σε επενδύσεις, 10 δισεκατομμύρια δικαιώματα στο δημόσιο ανά έτος. Και ξέρετε τι είναι αυτά τα δικαιώματα ανά έτος για το δημόσιο; Είναι τα έξοδα για τον τουρισμό. Η διαφήμιση του τουρισμού και συγκεκριμένα 7 δισεκατομμύρια, καλύπτεται από την ΕΤΑ κατ’ έτος, έτσι ώστε να μπορέσουμε να έχουμε την υποστήριξη της μεγάλης τουριστικής καμπάνιας η οποία ξεπερνάει τα 10 δισεκατομμύρια δραχμές τα δύο τελευταία έτη ανά έτος….
      ΙΩΑΝΝΗΣ ΚΕΦΑΛΟΓΙΑΝΝΗΣ:  Από τα έσοδα των καζίνο πάντοτε γινόταν ή διαφήμιση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε, δεν γινόταν πάντοτε. Τώρα γίνεται με την ΕΤΑ. Ποιος σας είπε ότι γινόταν πάντοτε; Παλιά δεν υπήρχαν λεφτά. Ψάχναμε κάθε χρόνο να βρούμε από εδώ και από εκεί. Και εσείς προηγουμένως και εμείς αν θέλετε παλαιότερα. Μόνο με τη λειτουργία της ΕΤΑ εξασφαλίστηκαν νομοθετικά σίγουρα χρήματα για κατ’ έτος χρηματοδότηση της τουριστικής καμπάνιας. Αυτό ήταν το μεγάλο πλεονέκτημα. Και βέβαια, όπως σας είπα, μέσα από τις διαδικασίες αποκρατικοποίησης της ΕΤΑ, δημόσια περιουσία η οποία είναι ιδιαιτέρου κάλους, η οποία είναι ιστορική περιοχή, η οποία είναι ιδιαίτερης ομορφιάς δεν μπορεί να αξιοποιηθεί. Και υπάρχει νόμος δια του οποίου προβλέπεται η επαναφορά και η διάθεση είτε στο δημόσιο είτε στην Τοπική Αυτοδιοίκηση. Χθες π.χ. εδώ στην Αθήνα θέσαμε το Λυκαβηττό στη διάθεση του Δήμου Αθηναίων, ολόκληρο το χώρο του Λυκαβηττού, αναλαμβάνοντας η ΕΤΑ την χρηματοδότηση κατ’ έτος με συγκεκριμένο ποσό για να μπορέσει….
      ΠΑΝΑΓΙΩΤΗΣ ΛΑΦΑΖΑΝΗΣ: Είναι και το θέατρο….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Προσέξτε τις ανακοινώσεις μας. Αφορά τη διαμόρφωση του χώρου του Λυκαβηττού. Το θέατρο δεν έχει καμία σχέση. Απλά χρηματοδοτείται η διαμόρφωση του χώρου για να μπορέσει να αναπλαστεί και αυτά με χρήματα της ΕΤΑ. ΄Αρα, δηλαδή, χωρίς να επιβαρυνθεί ο πολίτης, από τα έσοδα της ΕΤΑ χρηματοδοτείται, αν θέλετε, η ανάπλαση, η ανανέωση, η ομορφιά διαφόρων δημόσιων χώρων οι οποίοι, όχι μόνο δεν πωλούνται, όπως μας λέγατε, ότι εμείς ξεπουλάμε την ιδιαιτέρας σημασίας δημόσια περιουσία, αλλά την αναβαθμίζουμε, την αναπλάθουμε και την διαθέτουμε, χωρίς επιβάρυνση από τον πολίτη, στο κοινό για να μπορέσει να αξιοποιηθεί, διότι έτσι στηρίζουμε την παραγωγή ενός τουριστικού προϊόντος υψηλής ποιότητας. Αυτή είναι η δουλειά της ΕΤΑ και τίποτα άλλο. Γι’ αυτό ακριβώς προβλέπουμε και την ύπαρξη του εθνικού δρυμού στην Πάρνηθα από τον οποίο όμως εξαιρούνται, αν θυμάμαι καλά, τα πενήντα ένα στρέμματα στους πρόποδες και τα εκατόν δεκαπέντε στρέμματα που είναι πάνω στο ύψωμα. Αυτά δεν εξαιρούνται από τώρα αλλά από το 1961 από την περιοχή του εθνικού δρυμού. Παραμένουν εκτός εθνικού δρυμού, αλλά όμως εξασφαλίζονται 300.000 ευρώ που κάθε χρόνο αυξάνονται κατά 5% με ευθύνη της ΕΤΑ, προκειμένου να χρηματοδοτηθούν οι αρμόδιες δασικές υπηρεσίες και η Τοπική Αυτοδιοίκηση για να προστατευθεί το δάσος, να υπάρξουν συνεχείς παρεμβάσεις, να υπάρχει πυρόσβεση, να υπάρχει καθαρισμός, να υπάρχουν όλες οι δραστηριότητες οι οποίες συμβάλλουν στο να έχουμε υψηλής ποιότητας και ασφαλή λειτουργία και προστασία του εθνικού δρυμού, αλλά και του φυσικού περιβάλλοντος. 
     Όταν λοιπόν, υποστηρίζουμε ότι το τουριστικό προϊόν για να έχει σημασία, για να είναι ανταγωνιστικό, θέλει ποιότητα, μεταξύ της ποιότητας περιλαμβάνεται και η προστασία του φυσικού περιβάλλοντος. Και αυτό, μόνο έμπρακτα μπορούμε να αποδείξουμε ότι το υλοποιούμε. Και στη συγκεκριμένη περίπτωση αυτό αποδεικνύεται πασιφανώς και κατάδηλα κυρίες και κύριοι συνάδελφοι, έτσι ώστε να μην υπάρχει καμία αμφισβήτηση.
      ΄Ακουσα τώρα και διάφορες παρατηρήσεις περί περιρρέουσας ατμόσφαιρας.
      Κυρίες και κύριοι συνάδελφοι, αυτό δεν το δεχόμαστε διότι υπήρξε πλήρης διαφάνεια, πλήρης έλεγχος από πολλές πλευρές. Και μάλιστα, όπως είπε και ο συνάδελφος κ. Ανθόπουλος, όταν το Συμβούλιο της Επικρατείας δια αποφάσεώς του προσδιορίζει ότι, όλα όσα ανοιχτά ερωτήματα υπήρχαν περί της διαδικασίας απαντούνται ορθώς και καλώς έγιναν, όταν το Νομικό Συμβούλιο του Κράτους έρχεται και κρίνει ομοίως ότι δεν υπάρχει κανένα θέμα αλλά απεναντίας όλα έγιναν με πλήρη διαφάνεια σύμφωνα με τις διαδικασίες, σύμφωνα με όλα όσα προβλέπονται και όταν και από τα πολιτικά δικαστήρια, στις όποιες απόπειρες έγιναν από ορισμένους να κινηθούν κατά τη διαδικασία των τελευταίων έξι έως δέκα μηνών να διεκδικήσουν κάποια απόφαση αντίθετη με αυτά τα οποία έγιναν, όλα αυτά απορρίφθηκαν, τότε επιτρέψτε μου να πω ότι πάνω σ’ αυτό το θέμα δεν σηκώνει καμία αμφισβήτηση, δεν σηκώνει κανένα υπονοούμενο.
      Και γι αυτό ακριβώς εμείς έχουμε την ευθύνη και αισθανόμαστε ασφαλείς ότι τα πράγματα έγιναν με τον καλύτερο τρόπο. 
      Άκουσα περί πορίσματος ή περί πρόθεσης προϊσταμένης αρχής εισαγγελίας. Άκουσα επίσης περί πρότασης πλήρους απαλλαγής έναντι της έρευνας που έγινε για το συγκεκριμένο θέμα. Επομένως επί αυτών των θεμάτων που μάλιστα, όπως άκουσα προηγουμένως, θέλουν να ασχοληθούν με ευθύνη αν θέλετε δευτερευούσης μορφής –παράβασης καθήκοντος, άκουσα τον κύριο συνάδελφο να υποστηρίζει- νομίζω ότι θα πρέπει να απασχολήσει αποκλειστικά το δικαστήριο αν υπάρχει κάτι τέτοιο και ως θέμα παράβασης καθήκοντος, το οποίο όπως ξέρετε ανήκει στην κατηγορία του πλημμελήματος. Να αντιμετωπιστεί εάν υπάρχει. Πιστεύω ότι δεν υπάρχει, αλλά εν πάση περιπτώσει μέχρι στιγμής δεν ξέρω τίποτε επίσημα. Δεν ξέρω αν οι συνάδελφοι έχουν ακούσει από εδώ ή από εκεί. Εκείνο το οποίο έχει σημασία είναι ότι δεν μπορεί η οποιαδήποτε κουβέντα ή περιρρέουσα ατμόσφαιρα να επηρεάσει τη διαδικασία και την πορεία ενός διαγωνισμού, μιας σύμβασης και μιας συμφωνίας και μιας νομοθετικής διαδικασίας, την οποία εδώ προωθούμε, η οποία ξεκάθαρα νομίζω ρυθμίζει όλα τα θέματα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε πάρει πολύ χρόνο από τη δευτερολογία σας, δεν θα μείνει τίποτε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελειώνω αμέσως, κυρία Πρόεδρε. 
     Επειδή ρωτήθηκα από τον συνάδελφο κ. Δασκαλάκη σχετικά με τη συμφωνία των εργαζομένων με την επιχείρηση, τον ανάδοχο, όσον αφορά τους όρους εξασφάλισής τους, θα ήθελα πράγματι να την καταθέσω στη Βουλή.
     (Στο σημείο αυτό ο Υπουργός κ. Α. Τσοχατζόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΓΕΩΡΓΙΟΣ ΔΑΣΚΑΛΑΚΗΣ: Και για οικονομοτεχνικούς λόγους.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς αποδεχόμαστε τη συμπλήρωση με τους όρους τους οικονομικούς και νομοτεχνικούς. 
      ΓΕΩΡΓΙΟΣ ΔΑΣΚΑΛΑΚΗΣ: Οικονομοτεχνικούς. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ωραία. Βεβαίως υπάρχει λόγος, διότι στο κάτω -κάτω η πρόθεση είναι σαφής. Δεν υπάρχει πρόθεση να αποδεχθεί κανείς απόλυση.
     Τώρα όσον αφορά την πρόθεση ή την πρότασή σας που κάνετε για τη Νομαρχιακή Αυτοδιοίκηση, η δική μας ευαισθησία είναι γνωστή και δεδομένη. Την είπα στην αρχή, δεν χρειάζεται να την επαναλάβω. 
      Κυρία Πρόεδρε, έχουμε ένα πρακτικό θέμα. Επειδή στο περιεχόμενο του νομοσχεδίου θα ήθελα να κάνω ορισμένες ορθές διατυπώσεις, είναι μάλλον η στιγμή τώρα να το κάνω. Ή μήπως θέλετε να κατέβω και να πάρω το λόγο μετά;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Να μιλήσουν οι Κοινοβουλευτικοί Εκπρόσωποι και οι συνάδελφοι ή τουλάχιστον οι Κοινοβουλευτικοί Εκπρόσωποι και μετά τις κάνετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πολύ ωραία. Αλλά ίσως θέλουν οι συνάδελφοι να τα γνωρίζουν. 
      ΛΙΑΝΑ ΚΑΝΕΛΛΗ: Να τις μοιράσετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πρέπει να σας τα πω. Είναι μια λέξη εδώ, μια γραμμή εδώ. 
     Κυρίες και κύριοι συνάδελφοι εγώ θα ήθελα να κλείσω, ζητώντας την υποστήριξή σας να ολοκληρώσουμε αυτή τη διαδικασία. Νομίζω ότι αναβαθμίζει με πλήρη διαφάνεια την περιοχή του καζίνου της Πάρνηθας, την υποδομή, τον τρόπο λειτουργίας. Γίνεται μια ιδιωτικού και δημόσιου χαρακτήρα κοινή επιχείρηση η οποία αναγκαστικά θα λειτουργήσει με τις μεγαλύτερες συνθήκες διαφάνειας και ελέγχου, αυτό είναι ευνόητο, μιας και υπάρχει αυτή η συνεργασία δημόσιου και ιδιωτικού τομέα. Από εκεί και πέρα, εκείνο το οποίο έχει σημασία είναι, αφού ξεκαθαρίστηκαν και οι όροι και οι συνθήκες κάτω από τις οποίες προωθήθηκε αυτή η επένδυση, να διαμορφώσουμε και εμείς τις προϋποθέσεις, αυτή η επένδυση να γίνει αποδοτική και να προσφέρει στον τουρισμό και στην τουριστική αγορά έτσι όπως προβλέπεται και έτσι όπως έχει σχεδιαστεί να επιφέρει. Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Τι θέλετε, κύριε Κεφαλογιάννη; 
      Μου είπατε ότι θέλετε να μιλήσετε ως πρώην Υπουργός. Αυτό δεν προβλέπεται από τον Κανονισμό, προβλέπεται μόνο στη συζήτηση των επερωτήσεων.
Εάν όμως θέλετε να κάνετε κάποια παρατήρηση γιατί δεν προλάβατε να γραφτείτε στον κατάλογο των Βουλευτών, μόλις εξαντληθεί ο κατάλογος –τρεις συνάδελφοι είναι- να ζητήσουμε τη συναίνεση του Σώματος και της Κυβέρνησης να κάνετε την παρατήρηση που θέλετε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Θα ήθελα το λόγο, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά υπάρχει περιορισμένος χρόνος.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κοιτάξτε, συγχρόνως στην ομιλία του Υπουργού έγινε φυσικά και κριτική πάνω στην πολιτική της προηγούμενης Κυβέρνησης…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά τώρα θα μιλήσει ο Κοινοβουλευτικός Εκπρόσωπος και μετά θα πάρετε το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Μετά το τέλος, παρακαλώ πολύ, και με την άδεια της Βουλής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μετά τους Βουλευτές θα ζητήσουμε τη συναίνεση της Βουλής, θα ενημερώσω και τον Αντιπρόεδρο της Βουλής που θα με διαδεχθεί, για να κάνετε την παρατήρηση που έχετε.
     Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών πολέμων, 1912- 1913», εβδομήντα τρεις μαθητές και δύο συνοδοί καθηγητές από το 2ο Λύκειο Κερατσινίου. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης.
     ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, πιστεύω να δείξετε, αν χρειαστεί, την ίδια ανοχή που δείξατε και στον κύριο Υπουργό, ως προς το χρόνο ομιλίας μου.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πήρε από τη δευτερολογία του. Δεν έχω καμία αντίρρηση να πάρετε κι εσείς από τη δευτερολογία σας όσο θέλετε.
     ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστώ, κυρία Πρόεδρε.
     Σ’ αυτήν την κατάσταση και τη συγκυρία του πολέμου φοβάμαι ότι ο πρώην Υπουργός Εθνικής Άμυνας και νυν Υπουργός Ανάπτυξης, δεν ασχολείται πολύ με θέματα του Υπουργείου του. Τον έχει επηρεάσει ο πόλεμος και θυμήθηκε την προγενέστερη ιδιότητά του. Αλλιώς δεν εξηγείται το γεγονός ότι αυτή τη στιγμή έχει σύγχυση όσον αφορά τη σύμβαση που υπογράφηκε.
     Στην πεντάλεπτη παρέμβασή σας, κύριε Υπουργέ, αναφέρατε ότι δεν πουλάτε τίποτα από τα κινητά. Τη διαχείριση πουλάτε. Δεν διαβάσατε, κύριε Υπουργέ, τη σύμβαση που μας δώσατε και που εμείς βέβαια τη μελετήσαμε. 
     Λέει λοιπόν η σύμβαση –θα σας διαβάσω ακριβώς- στο άρθρο 3: «Κατά την έναρξη ισχύος της συμβάσεως η κινητή και ακίνητη περιουσία της «Ελληνικά Τουριστικά Ακίνητα» αποτελείται εκτός των άλλων από τα εξής περιουσιακά στοιχεία: α) την άδεια λειτουργίας καζίνο, β) τα δύο ξενοδοχεία «ΜΟΝ ΠΑΡΝΕΣ» και «ΞΕΝΙΑ», με τον πάγιο και κινητό εξοπλισμό τους, γ) την κυριότητα της περιβάλλουσας στα ξενοδοχεία έκτασης εκατόν δεκαπέντε στρεμμάτων, δ) τη συμβατική χρήση της εγκατάστασης τελεφερίκ, ε) τον πάγιο και κινητό εξοπλισμό στο καζίνο στις απαιτήσεις και υποχρεώσεις του κλάδου της ΕΤΑ-Καζίνο Πάρνηθας και ζ) τις λειτουργούσες επιχειρήσεις του καζίνο και των ξενοδοχείων, οι οποίες περιλαμβάνουν τα ως άνω περιουσιακά στοιχεία».
      Αυτό πουλάτε, κύριε Υπουργέ. Και όχι τη διαχείριση. Εάν πουλούσατε τη διαχείριση…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μετοχές λοιπόν.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι τώρα διάλογος.
     Κύριε Σαλαγκούδη, να απευθύνεστε προς το Σώμα και θα σας απαντήσει ο Υπουργός, όταν έρθει η σειρά του.
     ΓΕΩΡΓΙΟΣ ΣΑΛΑΓΚΟΥΔΗΣ: Θέλω να αποδώσω στον κύριο Υπουργό ότι είναι ασύγγνωστη και όχι συνειδητή η τοποθέτησή του γιατί αλλιώς θα ήταν εξαπάτηση του Κοινοβουλίου. Γιατί αυτό δηλώσατε, κύριε Υπουργέ, στην πεντάλεπτη παρέμβασή σας, ότι τη διαχείριση πουλάτε. Τότε δεν θα χρειαζόταν να μεταβιβαστεί η περιουσία από τον ΕΟΤ στην ΕΤΑ, διότι τη διαχείριση την είχε η ΕΤΑ και πριν τη μεταβίβαση των περιουσιακών στοιχείων. 
     Αλλά τώρα πουλάτε και τα περιουσιακά στοιχεία. Κι εκεί μας βρίσκετε αντίθετους. Διότι εμείς ξέρουμε από αποκρατικοποιήσεις. Και δυστυχώς δεν ξέρετε εσείς και γι’ αυτό τα κάνατε μούσκεμα σε όλες τις αποκρατικοποιήσεις μέχρι τώρα. Διότι ο προκάτοχός σας στο Υπουργείο Ανάπτυξης, ο κ. Χριστοδουλάκης, ήξερε τι ήθελε. Λεφτά ήθελε, έσοδα. Αυτήν την εντολή πήρε, επομένως προετοίμαζε αυτές τις αποκρατικοποιήσεις που τώρα κι εσείς προσπαθείτε και επιχειρείτε να ολοκληρώσετε. Σου λέει «αν πουλήσουμε και τα κτήματα και τα ακίνητα, θα πάρουμε περισσότερα χρήματα απ’ ό,τι από τη διαχείριση». Κι έτσι προχωρήσατε στο σχέδιο αυτό που είχε χαράξει ο κ. Χριστοδουλάκης.
     Όσον αφορά τις πραγματικές αποκρατικοποιήσεις, γίνονται, όπως δήλωσε ο κ. Χριστοδουλάκης. Αλλά δεν το έκανε ούτε εκείνος ούτε εσείς το κάνετε. Είπε ότι το κράτος δεν μπορεί να είναι «καζινάς». Αυτό σημαίνει αποκρατικοποίηση, κύριοι συνάδελφοι. Ότι δεν μπορεί το κράτος να ασκεί επιχειρηματική δραστηριότητα.
Αυτές τις επιχειρηματικές δραστηριότητες τις δίνει στον ιδιωτικό τομέα και αυτό λέγεται αποκρατικοποίηση. 
      Πώς θέλετε, όμως, ένα κόμμα μεταλλαγμένο, σοσιαλιστικό, που μιλούσε για σοσιαλιστικό μετασχηματισμό μέχρι χθες και σήμερα εκφράζεται φιλελεύθερα, να συλλάβει τις ιδέες του φιλελευθερισμού; Θα χρειαστείτε πολλά χρόνια παιδείας ακόμα πάνω σε αυτό το ζήτημα για να μπορέσετε να ασκήσετε ουσιαστική φιλελεύθερη πολιτική, που οδηγεί στην πραγματική ανάπτυξη και όχι σε αυτή την ανάπτυξη με όριο το 2004 με το τέλος των Ολυμπιακών Αγώνων και του Γ΄ Κοινοτικού Πλαισίου Στήριξης.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς δεν ενδιαφερόμαστε να κάνουμε νεοφιλελεύθερη πολιτική. Αποκρατικοποιήσεις θέλουμε να κάνουμε.
      ΓΕΩΡΓΙΟΣ ΣΑΛΑΓΚΟΥΔΗΣ: Άρα, λοιπόν, η πρότασή μας είναι σαφής και ξεκάθαρη, διότι πιπιλίζετε κάθε μέρα την καραμέλα ότι δεν έχει θέσεις η Νέα Δημοκρατία. Αυτό το περιουσιακό στοιχείο το τόσο πολύτιμο, -εθνικός πλούτος- δεν είναι ανάγκη να πουληθεί για να γίνει αποκρατικοποίηση και να πάψει το κράτος να είναι «καζινάς». Δίνουμε τη διαχείριση για είκοσι, τριάντα, σαράντα, πενήντα χρόνια όλου αυτού του επιχειρηματικού στοιχείου στην ιδιωτική επιχείρηση. Όχι 49%, αλλά 100%. Φεύγει το κράτος και δεν έχει καμία συμμετοχή σε αυτή τη δραστηριότητα που λέγεται τζόγος.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
     Έτσι γίνονται οι αποκρατικοποιήσεις όπως τις εννοεί η Νέα Δημοκρατία και τις θέλει η φιλελεύθερη ιδεολογία. Αυτό επειδή το είδατε κάπως λογικό, γι’ αυτό το λόγο το αναφέρατε στην πεντάλεπτη παρέμβασή σας. Από εκεί και πέρα βέβαια το έχετε ξεχάσει.
     Αναλώσατε το μεγαλύτερο μέρος της πρωτολογίας σας, αναφερόμενος στον τουρισμό. Δυστυχώς, έχετε τεράστιες ευθύνες που ο τουρισμός μας βρίσκεται σε αυτή την κατάσταση. Δυστυχώς, έχετε τεράστιες ευθύνες όταν το 2002 που οι χώρες γύρω μας και ο παγκόσμιος τουρισμός σημείωσαν αύξηση, ήμασταν η χώρα που είχε μια δραματική μείωση. Εσείς μας είπατε εδώ ότι ήταν 13.5 εκατομμύρια πρόπερσι και 14 εκατομμύρια φέτος, δηλαδή, μας είπατε ότι είχαμε και αύξηση, όταν εσείς δίνετε τα ίδια στοιχεία και μας μιλάτε για 5% μείωση των αφίξεων και όταν μιλά και η Τράπεζα της Ελλάδος για 10% μείωση του τουριστικού εισοδήματος.
     Ας δούμε τώρα τι σχέση έχουν τα καζίνο με τον τουρισμό. Αυτή τη στιγμή, έτσι όπως έχουν διαμορφωθεί τα καζίνο στην Ελλάδα, δεν έχουν ουσιαστικά καμία σχέση με τον τουρισμό. Θα υπήρχε μια τουριστική δραστηριότητα από τη λειτουργία των καζίνο, όταν αυτά θα είχαν και ένα τέτοιο σχεδιασμό.
     Θα μου πείτε ότι δεν φταίτε εσείς. Διαχρονικά φταίει η πολιτεία, φταίνε ενδεχομένως και δικές μας κυβερνήσεις –δεν θα το αρνηθώ- αλλά η τοποθέτηση των καζίνο τους χώρους με τον τρόπο που γίνεται, απλώς μονάχα λάμπρυνε το τζόγο και δεν συνεισέφερε τίποτα στην τουριστική κίνηση.
     Όσον αφορά στις καινούριες άδειες που δόθηκαν, τόσο στη Θεσσαλονίκη όσο και στο Λουτράκι, και αυτές δεν προσέφεραν πολλά πράγματα, δεδομένου ότι θα μπορούσαν να γίνουν λαμπρά οικοδομήματα και να προσκαλούν επισκέπτες όχι μόνο για να παίξουν, αλλά και για να δουν και να διασκεδάσουν στους χώρους αυτούς, χωρίς να ασχοληθούν καθόλου με το τζόγο, όπως συμβαίνει σε πολλά καινούρια καζίνο που χτίζονται σε ολόκληρο τον κόσμο και αποτελούν μνημεία κομψότητας, αρχιτεκτονικής και επιχειρηματικής δραστηριότητας. 
     Τελευταία πηγαίνοντας στην Μελβούρνη επισκέφτηκα ένα τέτοιο χώρο και έμεινα εντυπωσιασμένος από την όλη κίνηση και όχι φυσικά από το χώρο του τζόγου. Ήταν ο πιο απαίσιος χώρος όλου αυτού του λαμπρού κτιρίου, το οποίο δεν ξέρω εάν έχετε επισκεφτεί.
     Έρχομαι τώρα στη σύμβαση. Μας μιλάτε για διαφανείς διαδικασίες. Ποιες διαφανείς διαδικασίες; Έρχονται και σας εκδηλώνουν τριάντα επτά σημαντικοί επενδυτές, μεγάλες επιχειρήσεις, το ενδιαφέρον τους για να αγοράσουν το καζίνο της Πάρνηθας. Μετά βγάζετε τους όρους. Μόλις διάβασαν τους όρους του διαγωνισμού, εξαφανίστηκαν άπαντες, και οι τριάντα πέντε. Απλώς οι άλλοι έξι, πέραν των δύο, ήρθαν από περιέργεια για να τους κάνετε μια ενημέρωση επί των όρων και του τι πουλάτε. Έμειναν μόνο οι δύο. Να μη σας πω ότι πάρα πολλοί από τους επιχειρηματίες που έφυγαν, είπαν ότι το παιχνίδι είναι σικέ και επομένως δεν αξίζει τον κόπο. Μόλις είδαν τους όρους του διαγωνισμού πιστοποίησαν πλήρως ότι έτσι είναι και αποχώρησαν όλοι.
      Αυτή είναι η διαφάνεια; Αυτό είναι διαπλοκή. 
      Πάμε παρακάτω, για να δούμε γιατί ψηφίζουμε αυτό το νομοσχέδιο. Αντί για την κύρωση της σύμβασης, που προαναγγείλατε, και τώρα επαίρεσθε ότι διατηρείτε ακέραια την ευθύνη, εδώ θα σας πω να είναι καλά ο κ. Χωμενίδης ο οποίος υπογράφει και αυτός αύριο –έχει τώρα σε εκκρεμότητα την ποινική δίωξη- οτιδήποτε βρεθεί, θα φέρει όλη την ευθύνη. Δικό του θέμα είναι. Οι διορισμένες θέσεις έχουν βλέπετε αντίστοιχο ρίσκο και τίμημα. 
      Τι προβλέπει αυτός ο νόμος; Ό,τι δεν περιελήφθη στη σύμβαση. Θα διαβάσω τη σύμβαση που μας μοιράσατε, γιατί βλέπω εγγυητικές δηλώσεις του πωλητή προς την εταιρία. Διαβάζω: Η ΕΤΑ βεβαιώνει και εγγυάται. Το ίδιο πάλι: Η ΕΤΑ βεβαιώνει και εγγυάται. Είκοσι εννιά βεβαιώσεις και εγγυήσεις της ΕΤΑ. Καμία εγγύηση και διαβεβαίωση του αγοραστή. Αν αυτό λέγεται σύμβαση και δεν λέγεται λεόντια, δεν ξέρω τι άλλο να πω. 
      Έρχομαι τώρα στο νόμο. Τι κάνει ουσιαστικά; Δίνει τρία μεγάλα πλεονεκτήματα, που δεν της έδιναν της εταιρίας από την αρχή οι όροι της σύμβασης. Το ένα είναι πως ξεπερνάμε τη βασική νομοθεσία, για να μπορέσουμε να λειτουργήσουμε όλες αυτές τις επενδύσεις, οι οποίες ούτε προσδιορίζονται με ένα συγκεκριμένο μπίζνες πλαν, αφού αφαιρέθηκε ακόμα το ότι το ξενοδοχείο θα γίνει Α΄ κατηγορίας. Ούτε χρονοδιάγραμμα ολοκλήρωσης υπάρχει και με άλλα λόγια είναι στον αέρα. Αν βγάλει κέρδη και πιεστεί από την Κυβέρνηση ενδεχομένως να γίνει. Όμως αν θέλει, γιατί δεν καθορίζονται από τη σύμβαση, αναγκαστικά, όπως θα έπρεπε, και με ένα αντίστοιχο μπίζνες πλαν, που να ξέρουμε τι θέλουμε και πώς πρέπει να αναβαθμίσουμε το χώρο. Εσείς λέτε ό,τι θέλει ας γίνει. Έχει προαίρεση για το 2%, θα πάρει το 51%, θα μπει η ΕΤΑ στο χρηματιστήριο, σε λίγο δεν θα υπάρχει εκεί κράτος, όλο θα είναι του ιδιώτη κι έτσι ας βγάλουν τα μάτια τους. Δεν είναι όμως έτσι για τις περιοχές του μέγιστου κάλλους που διαθέτει η πατρίδα μας και που είναι περιουσία του ελληνικού λαού. Χρειάζεται περισσότερος σεβασμός, που σαν Κυβέρνηση ουδέποτε επιδείξατε, όπως δεν επιδεικνύετε σεβασμό και στην σπατάλη των χρημάτων του ελληνικού λαού. Τα σπαταλάτε ασύδοτα με διάφορους τρόπους. 
      Επιτέλους στη χώρα αυτή που γεννήθηκε το ολυμπιακό πνεύμα και κάνουμε τώρα τους Ολυμπιακούς Αγώνες, ανακηρύσσουμε και ένα νέο άθλημα, το τζόγο. Ανακηρύσσεται σε ολυμπιακό άθλημα, αφού για την εξυπηρέτηση του τζόγου εντάσσουμε όλες τις απαλλοτριώσεις στην ολυμπιακή νομοθεσία των άμεσων απαλλοτριώσεων χωρίς κανέναν περιορισμό και χωρίς σεβασμό στην αντίστοιχη προϋπάρχουσα νομοθεσία που ισχύει για όλους τους άλλους. Βέβαια για τα ολυμπιακά έργα η Βουλή παραχώρησε αυτό το δικαίωμα, αλλά όχι για το τζόγο. Δεν θα πω μπράβο σας, θα πω ντροπή μας σαν Έλληνες που κάνουμε κάτι τέτοιο.
      Όσο για το ποδηλατοδρόμιο και τα άλλα, αποτελούν προφάσεις εν αμαρτίαις, γιατί δεν έχει καμιά σχέση με τις απαλλοτριώσεις που θα γίνουν για την εξυπηρέτηση της ευρυθμότερης λειτουργίας του καζίνου στην Πάρνηθα. 
      Το άλλο που κάνει αυτός ο νόμος και δεν το προέβλεψε η σύμβαση είναι η παγκόσμια πρωτοτυπία να έχουμε μετοχική μειοψηφία –το μάναντζμεντ υπάρχει-, αλλά την πλειοψηφία του Διοικητικού Συμβουλίου της εταιρίας να τη διαθέτει η μειοψηφία και να διορίζει αυτούς που θέλει στο Διοικητικό Συμβούλιο, όντως αποτελεί παγκόσμια πρωτοτυπία.
      Πράγματι, αν μπορέσει ένα τέτοιο συμβούλιο να λειτουργήσει με την παρέμβαση του κράτους του 51%, θα σας δώσουν συγχαρητήρια και ίσως σας απονέμουν μεγάλο βραβείο. Δεν ξέρω τι βραβεία απονέμονται σε τέτοιες περιπτώσεις, αλλά επειδή μεθαύριο έχουμε βραβείο αριστείας επιχειρηματικότητας, μπορεί να σας αναθέσουν το αριστείο. 
      Έρχομαι σε ορισμένα άλλα πράγματα που έχει πει ο κύριος Υπουργός, μίλησε για επενδύσεις στον τουρισμό. Μα, κύριε Υπουργέ, είδατε τα τελευταία χρόνια καμιά ξένη επένδυση; Ούτε δραχμή δεν έχει επενδυθεί στη χώρα μας. Περιμένω να μου πείτε από τις πολλές, μια. 
      Δεύτερον, δεν διαβάσατε προχθές τις δηλώσεις του προέδρου του ΣΕΒ που ήταν κατηγορηματικός και είπε «Ναι, δεν πρόκειται να κάνουμε καμιά επένδυση». Είπε μάλιστα χαρακτηριστικά ότι σαν πρόεδρος του ΣΕΒ τα δύο τελευταία χρόνια δεν έχει δει καμία επένδυση σε εξέλιξη. Το είπε στη συνέντευξή του στο «ΒΗΜΑ» της Κυριακής. Αν ρωτάτε τον Υφυπουργό σας, σας ενημερώνω εγώ ότι μπορείτε εκεί να το δείτε. 
      Επομένως, μη μας μιλάτε για επενδύσεις. Φυσικά δεν μπορούν να γίνουν επενδύσεις, όταν τις αποκρατικοποιήσεις τις κάνετε με τέτοιο τρόπο, δεν απελευθερώνετε τις αγορές ουσιαστικά, ούτε τις αγορές της ενέργειας που είπαμε σε άλλες  προηγούμενες συζητήσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζητώ την αντίστοιχη ανοχή που είπα και ξεκινώντας την ομιλία μου.
      ΠΡΟΕΔΡΕΥΩΝ (Κωνσταντίνος Βρεττός): Καταγράφονται τα επιπλέον, όπως κατεγράφησαν και του κυρίου Υπουργού, και αφαιρούνται από τη δευτερολογία σας.
      ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστώ, κύριε Πρόεδρε. Δεν θέλω τίποτε παραπάνω, απλώς ισομοιρία εδώ στο Κοινοβούλιο, σύμφωνα με τα δικαιώματα που μας παρέχει ο Κανονισμός.
     Είπατε ακόμη για τις μικρομεσαίες επιχειρήσεις και τη φροντίδα σας. Είδαμε τη φροντίδα όταν βγήκαν τα περιφερειακά προγράμματα για τη μεταποίηση και τον τουρισμό. Έτσι όπως τα βγάλατε, περιμένατε είκοσι πέντε χιλιάδες επενδυτές να προστρέξουν, αλλά δυστυχώς και με την πίεση των τραπεζών και την πρόσκληση προς τους καλούς πελάτες τους μόλις και μετά βίας τρεις χιλιάδες επτακόσιες αιτήσεις κατατέθηκαν για τα περιφερειακά προγράμματα μεταποίησης και τουρισμού. Όσο για τα προγράμματα τουρισμού του Υπουργείου Ανάπτυξης, δυστυχώς μόλις τώρα ενεργοποιήσατε κάποιο. Κάποιο άλλο δεν έχει ακόμη καν ενεργοποιηθεί. Για απορρόφηση φυσικά δεν μιλάμε, είναι μηδέν και είμαστε στον τέταρτο χρόνο λειτουργίας του Γ΄ Κοινοτικού Πλαισίου Στήριξης. 
     Μη μας μιλάτε λοιπόν για το ενδιαφέρον σας για τις μικρομεσαίες επιχειρήσεις, ούτε για την τουριστική ανάπτυξη αλλά ούτε ακόμη και για την ανταγωνιστικότητα, η οποία μειώνεται στον τόπο μας με ραγδαίους ρυθμούς. Αυτό αποτυπώνεται χαρακτηριστικά και στο εμπορικό μας ισοζύγιο αλλά και στο ισοζύγιο τρεχουσών συναλλαγών. Πέρυσι είχαμε άλλη μια φορά δραματική μείωση στις μειωμένες εξαγωγές μας κατά 5%. Οι εξαγωγές μας έχουν φθάσει στο σημείο που θα έκανε οποιαδήποτε χώρα να συσπειρώσει όλες της τις δυνάμεις προς αυτήν την κατεύθυνση, δηλαδή αποτελούν σήμερα μόνο το ? των εισαγωγών. 
     Είναι δραματική η κατάντια στην οποία οδηγήσατε πραγματικά την οικονομία και υπεραίρεστε για το 4% και το 3,8% ή 3,5% ανάπτυξη που πραγματοποιείτε, ανάπτυξη που καθαρά οφείλεται στο Γ΄ Κοινοτικό Πλαίσιο Στήριξης, στις εισροές δηλαδή από την Ευρωπαϊκή Ένωση και στα ολυμπιακά έργα, τα οποία όμως έχουν ημερομηνία λήξης. Διότι αναπτυξιακή ορμή εσωτερική, ενδογενής δυστυχώς δεν υπάρχει, γι’ αυτό δεν υπάρχουν και ποιοτικές θέσεις εργασίας, γι’ αυτό και η ανεργία παραμένει σε τόσο υψηλά επίπεδα και είμαστε η δεύτερη χώρα στην Ευρωπαϊκή Ένωση με τη μεγαλύτερη ανεργία.
     Για την τουριστική κίνηση, που είπατε ότι ήταν δεκατριάμισι εκατομμύρια τουρίστες πρόπερσι και δεκατέσσερα εκατομμύρια πέρυσι, νομίζω ότι σας είπα προηγουμένως ότι όλοι οι δείκτες λένε για τη μείωση της τουριστικής κίνησης που πραγματοποιήθηκε το 2002 σε μια εποχή που δεν υπήρχε πραγματικά καμία κρίση. 
      Οι επιπτώσεις της 11ης Σεπτεμβρίου δεν πείραξαν πολλές άλλες χώρες, και χώρες που δεν ήταν ανεπτυγμένες στον τουρισμό αλλά αναπτυσσόμενες αλλά και χώρες πολύ αναπτυγμένες όπου ο τουρισμός τους είχε αύξηση. Μόνο δύο να αναφέρω χαρακτηριστικά, την Κροατία που είχε πάνω από 5% αύξηση στον τουρισμό και την Ισπανία, την κορεσμένη τουριστικά που είχε αύξηση 3,7% το 2002. Εμείς είχαμε μείωση 5% στις αφίξεις και 10% μείωση στο τουριστικό εισόδημα όπως στα επίσημα μέχρι στιγμής στοιχεία αναφέρονται. Αυτό οφείλεται στην κακή δική σας πολιτική, αποτέλεσμα μιας νοοτροπίας που από παλιά είχε το κόμμα σας όταν ο ιδρυτής του κόμματός σας έλεγε «δεν θα κάνουμε τους Έλληνες γκαρσόνια των Ευρωπαίων». Έτσι το μεγαλύτερο συγκριτικό πλεονέκτημα της χώρας μας παρέμεινε μέχρι σήμερα ανεκμετάλλευτο να παλεύουμε με αναλογία περίπου έναν τουρίστα  ανά Έλληνα τη στιγμή που η Κύπρος με κρίση σοβούσα διαρκή από το 1974 μέχρι σήμερα αλλά με σωστό στρατηγικό σχεδιασμό για την τουριστική της ανάπτυξη έφτασε να έχει πέντε τουρίστες για κάθε Ελληνοκύπριο. Νομίζω ότι αυτά τα παραδείγματα αποδεικνύουν την αποτυχία της πολιτικής σας. Η σύμβαση που έχετε υπογράψει για το καζίνο δείχνει για άλλη μια φορά ότι δεν ξέρετε να κάνετε αποκρατικοποιήσεις, δεν ξέρετε να αξιοποιείτε την περιουσία και τα συγκριτικά πλεονεκτήματα που διαθέτει ο λαός μας. Εκείνο που έχετε να κάνετε είναι να αφήσετε την εξουσία. Αρκετά υπέφερε ο ελληνικός λαός από σας. Νομίζω ότι κουραστήκατε, πρέπει να ξεκουραστείτε στην αντιπολίτευση, να φρεσκάρετε τις ιδέες σας, να εντρυφήσετε μελετώντας το παράδειγμα εφαρμογής των φιλελεύθερων ιδεών που θα δείτε από την κυβέρνηση της Νέας Δημοκρατίας και όταν θα έρθει πάλι το πλήρωμα του χρόνου να είστε έτοιμοι τουλάχιστον να προσφέρετε στον τόπο, γιατί σήμερα δυστυχώς αφαιρείτε από τον τόπο.
      Με όλα αυτά βγαίνει το συμπέρασμα ότι εμείς δεν πρόκειται να ψηφίσουμε ένα τέτοιο νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός  Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, οφείλω να υπογραμμίσω για άλλη μια φορά ότι και σήμερα σ’ αυτό το νομοσχέδιο που αφορά ρυθμίσεις για τα καζίνο της Πάρνηθας και της Κέρκυρας, δεν μπορούμε να παρακολουθήσουμε, να βγάλουμε ένα συμπέρασμα και να δούμε ποια είναι η αντιπολιτευτική θέση της Νέας Δημοκρατίας στο παρόν νομοσχέδιο και στην Κυβέρνηση. 
     Από τη μια η επίσημη θέση που εξέφρασε μόλις τώρα ο Κοινοβουλευτικός Εκπρόσωπος της Νέας Δημοκρατίας είναι ότι αντί γι’ αυτό που επιχειρεί το νομοσχέδιο θα έπρεπε να δοθεί η άδεια λειτουργίας του καζίνο της Πάρνηθας για τριάντα-σαράντα χρόνια σ’ έναν ιδιώτη κατά 100% και από την άλλη ψέγει την Κυβέρνηση για το ότι δέχεται υπό ειδικές περιπτώσεις, η πλειοψηφία των μελών του Δ.Σ. να είναι στο 49% των μετόχων. 
      Πώς μπορεί να σταθεί μια τέτοια κριτική όταν από τη μια λέει δώστε τα όλα και από την άλλη «δεν πρέπει να υπάρχει καζίνο παρά μόνο στο κράτος» και ας φυτοζωεί και ας οδηγείται σε καταστροφή. 
      Νομίζω ότι είναι δεδομένο και για τον Κοινοβουλευτικό Εκπρόσωπο της Νέας Δημοκρατίας αλλά και για όλα τα κόμματα και για την Κυβέρνηση ότι όταν νομοθετούμε πρέπει να κινούμαστε με κάποια δεδομένα. Το πρώτο και το βασικότερο δεδομένο λέγεται Ευρωπαϊκή Ένωση, το δεύτερο λέγεται τουρισμός, ανάπτυξη των τουριστικών υπηρεσιών προσφοράς και βεβαίως αυτό που έρχεται του χρόνου για το οποίο όλοι πασχίζουμε εξίσου –οι εξαιρέσεις είναι πολύ μικρές- οι Ολυμπιακοί Αγώνες. 
      Και αυτό το νομοσχέδιο, όπως και το προηγούμενο νομοσχέδιο που έφερε το Υπουργείο Ανάπτυξης, αλλά και άλλα νομοθετήματα που η Κυβέρνηση παίρνει πρωτοβουλία να φέρει στη Βουλή, υπακούουν και κινούνται σ’ αυτήν τη λογική. 
      Εάν υπάρχει κάποιο κόμμα ή κάποιος συνάδελφος που θέλει να μείνει έξω από αυτήν τη λογική, κάτι που είναι αδιαμφισβήτητο δικαίωμά του, τότε προφανώς είναι εκτός γενικότερου κλίματος κίνησης της ελληνικής κοινωνίας. 
      Όταν, λοιπόν, εκτιμώ ότι όλοι συμφωνούμε ότι πρέπει να κινηθούμε σ’ αυτήν την κατεύθυνση, θα πρέπει να είμαστε ειλικρινείς στις θέσεις που εκφράζουμε. Βοηθάει αυτό το νομοθέτημα που φέρνει η Κυβέρνηση σ’ αυτήν την κατεύθυνση; Προσφέρει δυνατότητες ώστε του χρόνου οι Ολυμπιακοί Αγώνες να λειτουργήσουν ως θετικό στοιχείο υπέρ της χώρας; 
      Εάν υπάρχει κάποιος που διαφωνεί, επαναλαμβάνω ότι πρέπει να το πει. Εάν διαφωνούμε ως προς αυτή καθ’ εαυτή τη σύμβαση, αν έπρεπε δηλαδή να περιέχει ένα, δύο, τρία ή άλλα πέντε στοιχεία ή αν δεν τα περιέχει, επίσης να τα προτείνουμε. 
      Ακούσατε, κύριοι συνάδελφοι, κάποια πρόταση από κάποιο συνάδελφο που αντιπολιτεύεται αυτό το νομοσχέδιο; Ότι ενδεχομένως θα έπρεπε να γίνει διαφορετικά; Ότι θα έπρεπε να προστεθεί κάτι ή ότι δεν ικανοποιείται η Τοπική Αυτοδιοίκηση ή κάτι άλλο που ενδεχομένως η Κυβέρνηση να μην το σκέφτηκε; Μήπως έμειναν ακάλυπτοι οι εργαζόμενοι; Δεν υπάρχουν και θέσεις στο νομοσχέδιο, αλλά και τροπολογίες που τους καλύπτουν, ενώ ταυτόχρονα δημιουργούν νέες θέσεις εργασίας; Μήπως οι επενδύσεις δεν είναι συγκεκριμένες και αναφέρονται στο τι πρέπει να κάνει η νέα εταιρεία που θα εκμεταλλευτεί το καζίνο της Πάρνηθας; Και δεν θυμήθηκα καν, ιδίως η Νέα Δημοκρατία, ότι από το 1961 υπάρχει ένα παράνομο καθεστώς μέσα στον εθνικό δρυμό; Και έρχεται να μεμφθεί την Κυβέρνηση γιατί βάζει μία τάξη σε όλα αυτά και δεν ελέχθη έστω και μία καλή κουβέντα;  
      Αντί αυτού, κύριοι συνάδελφοι, θέλω να θυμίσω τι είπε και ο Κοινοβουλευτικός Εκπρόσωπος της Νέας Δημοκρατίας, αλλά και ο εισηγητής της Νέας Δημοκρατίας στα δεκατρία από τα δεκαπέντε λεπτά που είχε χρόνο ομιλίας στο παρόν νομοσχέδιο. Μίλησε για τη διαπλοκή και τη διαφθορά. Αυτό είναι που άκουσα να επαναλαμβάνεται και μάλιστα με διάθεση να εμφανίζονται κάποιοι ή κάποιος συνάδελφος ως τιμητής και να εγγυάται το σύμπαν για τον εαυτό του, το ήθος και την αποτελεσματικότητα. 
      Κύριοι συνάδελφοι, φθάσαμε στο σημείο πριν από λίγες μέρες, όταν συζητούσαμε επερώτηση σχετικά με την υγιεινή των προϊόντων διατροφής, να κινείστε πάλι στο ίδιο μοτίβο. Μιλούσατε για τη διαφθορά στην υγιεινή των προϊόντων διατροφής. Μάλιστα και πριν από δύο μήνες όταν συζητούσαμε νομοσχέδιο πάλι του Υπουργείου Ανάπτυξης με θέμα την τουριστική εκπαίδευση, μιλούσατε πάλι για διαφθορά και διαπλοκή. Σήμερα πάλι τα ίδια. 
      Είπα όμως σε προηγούμενο νομοσχέδιο κάτι που θέλω να το επαναλάβω και τώρα. Αυτή η κεντρική πολιτική γραμμή της Νέας Δημοκρατίας δεν θα της βγει σε καλό. Η προσπάθεια δημιουργίας κλίματος 1988-1989 δεν θα σας βγει σε καλό. Και, εν πάση περιπτώσει, κανείς δεν μπορεί να είναι τιμητής άλλων, παρά μόνο τιμητής των έργων του. Και η περίοδος 1989-1993 είναι γνωστή. Τι έγινε, πώς έγιναν οι ιδιωτικοποιήσεις, τι έγινε με τον ΟΤΕ, τι έγινε με την κινητή τηλεφωνία, τι σήμαινε τότε διαπλοκή και μέχρι που δυστυχώς έφθανε βάσει μαρτυριών που ακούστηκαν τότε από τα χείλια Υπουργών της Κυβέρνησης της Νέας Δημοκρατίας κ.ο.κ. αν θέλετε να τα θυμηθούμε όλα ένα ένα. 
      Κύριε Πρόεδρε, θα ήθελα να κλείσω, αλλά επειδή ο Κοινοβουλευτικός Εκπρόσωπος της Νέας Δημοκρατίας αναφέρθηκε και σε δύο-τρία άλλα θέματα, θα ήθελα να κάνω και εγώ ένα σχόλιο. 
      Πρώτον, θα απαντήσω στο επιχείρημα που ακούστηκε σχετικά με το ότι δεν γίνονται γενικές επενδύσεις στη χώρα μας. Ως απόδειξη αυτού ο Κοινοβουλευτικός Εκπρόσωπος της Νέας Δημοκρατίας επικαλέσθηκε το άρθρο μιας κυριακάτικης εφημερίδας στην οποία αρθρογραφούσε ή έδωσε συνέντευξη ο Πρόεδρος του ΣΕΒ. Νομίζω ότι διαβάσατε, κύριε συνάδελφε, και εσείς και εγώ, όλη τη συνέντευξη. Νομίζω ότι θα έπρεπε να δείτε και τις άλλες πλευρές της συνέντευξης, τι σημαίνει δηλαδή, παραδείγματος χάρη, το ότι δεν γίνονται επενδύσεις, όταν λέγεται ότι δεν γίνονται επενδύσεις. Ορισμένοι ζητούν να τα πάρουν όλα. Εάν εσείς κρίνετε ότι έτσι πρέπει να κινείται μια κυβέρνηση, δηλαδή να τα δίνει όλα, αυτό βεβαίως θα κριθεί και από τους αναγνώστες της συγκεκριμένης συνέντευξης αλλά και από όλους τους πολίτες.
      Και τέλος, σε ό,τι αφορά το θέμα της μείωσης της ανταγωνιστικότητας. Κύριοι συνάδελφοι, υπάρχουν ορισμένα δεδομένα όταν μειώνεται η ανταγωνιστικότητα των προϊόντων. Αν, κύριοι συνάδελφοι της Νέας Δημοκρατίας, θέλετε ή προτείνετε ή έχετε σχέδιο το οποίο βεβαίως ποτέ δεν λέτε για το πώς θα αυξηθεί η ανταγωνιστικότητα των ελληνικών προϊόντων και αν μέσα σ’ αυτά βεβαίως θέλετε να συμπεριλάβετε τη σταθερή που λέγεται «εργατικό κόστος» δηλαδή να μειώσετε την αμοιβή του κόστους εργασίας, αυτά θα πρέπει να βγείτε να τα πείτε ευθέως. Με μισόλογα και με γενικόλογα ποτέ δεν μειώθηκε σε ό,τι αφορά το ΠΑΣΟΚ το κόστος εργασίας. Αν έγινε, υπάρχει η εξαίρεση μόνο μιας χρονιάς. Αν πάμε 1989-1993 θα δούμε πόσο μειώθηκε η αμοιβή στο κόστος εργασίας. Αλλά, εν πάση περιπτώσει, αν θέλετε αυτό να το κάνετε, έχετε υποχρέωση να το πείτε ανοικτά. Έχετε υποχρέωση να καταθέσετε την πρότασή σας και με πολλή πράγματι αγωνία περιμένουμε να δούμε κάποτε το κυβερνητικό σας πρόγραμμα κατά πώς λέτε ότι ετοιμάζετε, για να δούμε και αυτήν την πλευρά του θέματος σε ό,τι αφορά τις θέσεις της Νέας Δημοκρατίας.
      Κύριε Πρόεδρε, νομίζω ότι το νομοσχέδιο αυτό πράγματι θα βοηθήσει ουσιαστικά και τους Ολυμπιακούς Αγώνες και σε ό,τι αφορά το περιβάλλον μέσα στο οποίο κινούμαστε για την ανάπτυξη αλλά και τους εργαζόμενους και θέσεις εργασίας νέες θα δημιουργήσει. Γι’ αυτό εμείς είμαστε υπέρ της ψήφισης του νομοσχεδίου. 
      ΓΕΩΡΓΙΟΣ ΣΑΛΑΓΚΟΥΔΗΣ: Είμαστε η χώρα με το χαμηλότερο εργατικό κόστος. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, έχετε μιλήσει ως ειδικός αγορητής είκοσι λεπτά μάλιστα. 
      ΠΑΝΑΓΙΩΤΗΣ ΛΑΦΑΖΑΝΗΣ: Ως Κοινοβουλευτικός Εκπρόσωπος. 
      ΠΡΟΕΔΡΕΥΩΝ (Κωνσταντίνος Βρεττός): Να μιλήσουν και οι υπόλοιποι συνάδελφοι και μετά.
      ΙΩΑΝΝΗΣ ΚΕΦΑΛΟΓΙΑΝΝΗΣ: Να τελειώσουν οι ομιλητές του καταλόγου, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Είχε ζητήσει το λόγο ο κύριος Υπουργός.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): ‘Ηθελα να αναγνώσω πάνω στα θέματα του κειμένου και των τροπολογιών ορισμένες ορθές διατυπώσεις, όπως ζήτησα προηγουμένως από την κυρία Πρόεδρο. Είναι καλύτερα να το κάνω τώρα, προτού προχωρήσει η συζήτηση, για να γνωρίζουμε περί τίνος πρόκειται. 
     Διαβάζω για τα Πρακτικά το άρθρο 3: «Στο τέλος της περίπτωσης β΄ της παραγράφου 3 προστίθενται οι λέξεις: «Για τη συντήρηση του υφισταμένου οδικού δικτύου ο κάτοχος της άδειας λειτουργίας του καζίνου Πάρνηθας αποδίδει από 1.1.2003 και κάθε χρόνο εφεξής ποσό τριακοσίων χιλιάδων ευρώ στη Νομαρχιακή Αυτοδιοίκηση Ανατολικής Αττικής». 
      Αυτό που σας διάβασα είναι προσθήκη στην παράγραφο 3 του άρθρου 3. 
      Με βάση τα όσα συζητήσαμε στην επιτροπή κάνω ορισμένες ορθές διατυπώσεις ώστε το κείμενό μας να είναι πλήρες. 
      Επίσης, στην παράγραφο 5 περίπτωση β’: Μετά τις λέξεις «στο φορέα διαχείρισης του Εθνικού Δρυμού Πάρνηθας» τίθεται κόμμα και προστίθενται οι λέξεις «και μέχρι την ίδρυσή του στο Δασαρχείο Πάρνηθας» 
      Καταθέτω στα Πρακτικά αυτές τις διορθώσεις στο άρθρο 3.
      (Στο σημείο αυτό ο Υπουργός Ανάπτυξης κ. Απόστολος Αθανάσιος-Τσοχατζόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «                                                    Σχέδιο νόμου
      «Ρυθμίσεις για τα καζίνα Πάρνηθας και Κέρκυρας και άλλες διατάξεις»
      (Συζήτηση στην Ολομέλεια)
      Διορθώσεις από κ.ΥΠ.ΑΝ
      Άρθρο 3
      Παράγραφος 3 – περίπτωση β΄:
      Στο τέλος της περίπτωσης β΄ της παραγράφου 3 προστίθενται οι λέξεις: «Για τη συντήρηση του υφισταμένου οδικού δικτύου ο κάτοχος της άδειας λειτουργίας του καζίνου Πάρνηθας αποδίδει από 1-1-2003 και κάθε χρόνο εφεξής ποσό τριακοσίων χιλιάδων ευρώ στη Νομαρχιακή Αυτοδιοίκηση Ανατολικής Αττικής»
      Κατά συνέπεια η περίπτωση β΄ της παραγράφου 3 του άρθρου 3 έχει ως εξής:
      β) Η εκτέλεση των απαιτούμενων έργων για μικρέ«;ι τοπικές διαπλατύνσεις και βελτιώσεις της οδικής χάραξης για τη βελτίωση της λειτουργικότητας και της ασφάλειας της υφιστάμενης οδικής σύνδεσης, μετά από έγκριση του αρμόδιου Δασαρχείου. Για τη συντήρηση του υφισταμένου οδικού δικτύου ο κάτοχος της άδειας λειτουργίας του καζίνου Πάρνηθας αποδίδει από 1.1.2003 και κάθε χρόνο εφεξής ποσό τριακοσίων χιλιάδων ευρώ στη Νομαρχιακή Αυτοδιοίκηση Ανατολικής Αττικής.
      Παράγραφος 5 – περίπτωση β΄:
      Μετά τις λέξεις «στο φορέα διαχείρισης του Εθνικού Δρυμού Πάρνηθας» τίθεται κόμμα και προστίθενται οι λέξεις «και μέχρι την ίδρυσή του, στο Δασαρχείο Πάρνηθας», ώστε η διάταξη να έχει πλέον ως εξής:
      β) αποδίδει, από το έτος 2003 και κάθε χρόνο εφεξής, ποσό τριακοσίων χιλιάδων (300.000) Ευρώ, που αναπροσαρμόζεται ετησίως κατά 5%, στο φορέα διαχείρισης του Εθνικού Δρυμού Πάρνηθας, και μέχρι την ίδρυσή του, στο Δασαρχείο Πάρνηθας, για την αντιπυρική οργάνωση και την εκτέλεση έργων αναβάθμισης και προστασίας των οικολογικών χαρακτηριστικών και της χλωρίδας και πανίδας του Εθνικού Δρυμού.»)
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Συνεχίζω με τις διορθώσεις.
      Στο άρθρο 4 παράγραφος 1: Διαγράφονται οι λέξεις «που προβλέπονται» και στο τέλος της περιόδου αυτής τίθενται οι λέξεις «των προβλεπομένων από το νόμο», ώστε η διάταξη να έχει πλέον ως εξής: «Τα δικαιώματα και οι αμοιβές των συμβολαιογράφων, δικηγόρων, δικαστικών επιμελητών και υποθηκοφυλάκων για όλες τις παραπάνω πράξεις ή συμφωνίες περιορίζονται στο 5% των προβλεπομένων από το νόμο».
     Όπως ξέρετε έχουμε τρεις τροπολογίες. Μια είναι η τροπολογία με γενικό αριθμό 1407 και ειδικό 115.
      Παράγραφος 1 περίπτωση β΄: Στην αρχή της διάταξης προστίθενται οι λέξεις «η έκταση» και διαγράφονται οι λέξεις «με το νόμο αυτό», ώστε η διάταξη να έχει πλέον ως εξής: «Η έκταση και οι κτιριακές εγκαταστάσεις «Κυκλάμινα» του ΕΟΤ, στη θέση Αγία Τριάδα του όρους Πάρνηθα, συνολικού εμβαδού 1710 τ.μ., παραχωρούνται κατά χρήση στο Δήμο Αχαρνών.»
      Προχωρούμε στην παράγραφο 2. Στο τέλος της διάταξης προστίθενται οι λέξεις «ή άλλους οικονομικοτεχνικούς λόγους», που είπε ο συνάδελφος.
      Προστίθεται παράγραφος 3 ως εξής: «Η διάταξη της παραγράφου 7 του άρθρου 41 του ν. 3105/2003 εφαρμόζεται και στην περίπτωση της παραγράφου 13 του άρθρου 39 του ίδιου νόμου.»
      Προχωρούμε στην τροπολογία με γενικό αριθμό 1406 και ειδικό 114. Στο δ σημείο του άρθρου αναφέρονται τα εξής: 
      «Εκμισθωτές στις ως άνω μισθώσεις θεωρούνται εκτός από τους αναδόχους του ΑΘΗΝΑ 2004 για το πρόγραμμα «Ολυμπιακές μισθώσεις» και τα τουριστικά…-εδώ προστίθενται οι λέξεις «και κτηματομεσιτικά»- γραφεία που λειτουργούν νόμιμα.» Αμέσως μετά έχουμε νέα προσθήκη: «εφόσον ανακοινώσουν εγγράφως στον ΕΟΤ την πρόθεσή τους να συνάψουν συμβάσεις μισθώσεων και καταθέσουν εγγυητική επιστολή, το ύψος της οποίας θα καθοριστεί με κοινή απόφαση των Υπουργών Ανάπτυξης και Οικονομίας και Οικονομικών.» 
      Πάμε στο τελευταίο σημείο. Μετά το σημείο ii προστίθεται σημείο iii, που έχει ως εξής: 
      «Αν ο εκμισθωτής είναι κτηματομεσιτικό γραφείο να εισηγηθεί την επιβολή κυρώσεων που θα καθοριστούν με την ως άνω κοινή υπουργική απόφαση.»
      Κύριε Πρόεδρε, αυτές όλες είναι προσθήκες στις τροπολογίες που έχουμε καταθέσει. Έχω υποχρέωση να τις αναφέρω, για να τις γνωρίζουμε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι σοβαρότατες προσθήκες! Έχουν κυκλοφορήσει; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως έχουν κυκλοφορήσει εδώ και μια εβδομάδα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ουσιαστικές οι προσθήκες και δεν έχουν διανεμηθεί.
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, σας παρακαλώ. Αφήστε τον Υπουργό να ολοκληρώσει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): 
      Απλώς κάνω ορθές διατυπώσεις επί συγκεκριμένων διατάξεων των τροπολογιών τις οποίες έχω καταθέσει. Από εκεί και πέρα θα πάρω το λόγο, αφού ολοκληρωθεί ο κατάλογος των Βουλευτών.  
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, ορισμένες από τις παρατηρήσεις που κάνατε είναι ουσιαστικές. Το θέμα της νομαρχίας είναι ουσιαστικότατο. Το είχατε συζητήσει στην επιτροπή και είχε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Είχα καταθέσει τότε τροπολογία και έκανα, με βάση τη συζήτηση στην επιτροπή, προσθήκη. Ορθή διατύπωση κάνω τώρα. 
      ΠΡΟΕΔΡΕΥΩΝ (Κωνσταντίνος Βρεττός): Μάλιστα. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι ορθή διατύπωση. Αυτό είναι υπόθεση ουσίας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Με συγχωρείτε, κύριε συνάδελφε. Με βάση τη συζήτησή μας στην επιτροπή είχα καταθέσει τροπολογίες έγκαιρα και τις διατυπώνω, ώστε να τις γνωρίζετε. Δεν έχω άλλη δυνατότητα γνωστοποίησης. 
      ΠΑΝΑΓΙΩΤΗΣ ΛΑΦΑΖΑΝΗΣ: Μπορείτε να μας τις δώσετε; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Βεβαίως. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, κυκλοφορήστε -σας παρακαλώ- τις διορθώσεις.  
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Βεβαίως, καταθέτω τις διορθώσεις για τα Πρακτικά. 
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τις προαναφερθείσες διορθώσεις και προτεινόμενες ρυθμίσεις, οι οποίες έχουν ως εξής:
      Άρθρο 4
      «Παράγραφος 1
      Διαγράφονται οι λέξεις «που προβλέπονται» και στο τέλος της περιόδου αυτής τίθενται οι λέξεις «των προβλεπομένων από το νόμο», ώστε η διάταξη να έχει πλέον ως εξής:
      Το δικαίωμα και οι αμοιβές των συμβολαιογράφων, δικηγόρων, δικαστικών επιμελητών και υποθηκοφυλάκων για όλες τις παραπάνω πράξεις ή συμφωνίες περιορίζονται στο 5% των προβλεπομένων από το νόμο.
      Στην τροπολογία
      Παράγραφος 1 – περίπτωση β΄:
      Στην αρχή της διάταξης προστίθενται οι λέξεις «Η έκταση και» και διαγράφονται οι λέξεις «με το νόμο αυτό» ώστε η διάταξη να έχει πλέον ως εξής:
      β) Η έκταση και οι κτιριακές εγκαταστάσεις «Κυκλάμινα» του ΕΟΤ, στη θέση Αγία Τριάδα του όρους Πάρνηθα, συνολικού εμβαδού 1710 τ.μ., παραχωρούνται κατά χρήση στο Δήμο Αχαρνών.
      Παράγραφος 2:
      Στο τέλος της διάταξης προστίθενται οι λέξεις «ή άλλους οικονομοτεχνικούς λόγους.»
      Προστίθεται παράγραφος 3 ως εξής:
      Η διάταξη της παραγράφου 7 του άρθρου 41 του ν. 3105/2003 εφαρμόζεται και στην περίπτωση της παραγράφου 13 του άρθρου 39 του ίδιου νόμου.
      ΚΕΙΜΕΝΟ ΔΙΑΤΑΞΕΩΝ
      ΄Αρθρο  ……
      Στην παρ. 4 του άρθρου 82 του ν. 3057/2002 (ΦΕΚ 239/Α) προστίθενται εδάφια ως εξής:
      γ) Στην έννοια της μίσθωσης του εδαφίου α΄ περιλαμβάνεται και η παροχή υπηρεσιών προς τον μισθωτή, όπως οι υπηρεσίες αυτές θα προσδιοριστούν με την απόφαση του ΕΟΤ που πρoβλέπεται στο εδάφιo β΄.
      δ) Εκμισθωτές στις ως άνω μισθώσεις θεωρούνται εκτός από τους αναδόχους του ΑΘΗΝΑ. 2004 για το πρόγραμμα «Ολυμπιακές μισθώσεις» και  τα τουριστικά και κτηματομεσιτικά γραφεία που λειτουργούν νόμιμα, εφόσον ανακοινώσουν εγγράφως στον ΕΟΤ την πρόθεσή τους να συνάψουν συμβάσεις μισθώσεων και καταθέσουν εγγυητική επιστολή, το ύψος της οποίας θα καθοριστεί με κοινή απόφαση των Υπουργών Ανάπτυξης Οικονομίας και Οικονομικών.
      ε) Σε περίπτωση που μετά τον έλεγχο του ΕΟΤ διαπιστωθεί ότι οι κατοικίες δεν πληρούν τις προδιαγραφές του εδαφίου β΄, ο ΕΟΤ μπορεί:
      i) Αν ο εκμισθωτής είναι τουριστικό γραφείο να εφαρμόσει τις κυρώσεις που προβλέπονται στο άρθρο 11 του ν. 393/1976 (ΦΕΚ199/Α) και 
      ii) Αν ο εκμισθωτής είναι ανάδοχος του ΑθΗΝΑ 2004 να εισηγηθεί στην Α.Ε. Ο.Ε.Α. ΑΘΗΝΑ 2004 την επιβολή συμβατικών και νόμιμων κυρώσεων
      στ) Για κάθε υπό μίσθωση κατοικία, οι εκμισθωτές καταβάλουν υπέρ  ΕΟΤ παράβολο το ύψος του οποίου καθορίζεται με κοινή απόφαση των Υπουργών Ανάπτυξης και Οικονομίας και Οικονομικών.
      iii) Αν ο εκμισθωτής είναι κτηματομεσιτικό γραφείο να εισηγηθεί την επιβολή κυρώσεων που θα καθοριστούν με την ως άνω κοινή υπουργική απόφαση.
      ΟΙ ΥΠΟΥΡΓΟΙ
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ                      ΑΝΑΠΤΥΞΗΣ
      Ν. ΧΡΙΣΤΟΔΟΥΛΑΚΗΣ                                            Α. ΤΣΟΧΑΤΖΟΠΟΥΛΟΣ
      ΠΟΛΙΤΙΣΜΟΥ
      Ε. ΒΕΝΙΖΕΛΟΣ
      Β. ΠΡΟΤΕΙΝΟΜΕΝΗ ΡΥΘΜΙΣΗ
      Άρθρο…..
      1. α) Η έκταση 51 στρεμμάτων της περίπτωσης γ΄ της παραγράφου 1 του άρθρου 3 παραχωρείται με το νόμο αυτό κατά διοίκηση, διαχείριση και εκμετάλλευση από το Δήμο Αχαρνών στην «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ ΑΝΩΝΥΜΗ ΕΤΑΙΡΙΑ» για χρονικό διάστημα 20 ετών, με δικαίωμα μονομερούς ανανέωσης από την «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ ΑΝΩΝΥΜΗ ΕΤΑΙΡΙΑ»., έναντι ετησίου ανταλλάγματος 300.000 ευρώ, που καταβάλλεται από 1.1.2003 και αναπροσαρμόζεται κάθε χρόνο κατά τον εκάστοτε μέσο ετήσιο δείκτη τιμών καταναλωτή.
      β) Οι κτιριακές εγκαταστάσεις «Κυκλάμινα» του ΕΟΤ, στη θέση Αγία Τριάδα του όρους Πάρνηθα, συνολικού εμβαδού 1.710 τ.μ., παραχωρούνται με το νόμο αυτό κατά χρήση στο Δήμο Αχαρνών.
      γ) Με απόφαση του Διοικητικού Συμβουλίου της, η «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΝΩΝΥΜΗ ΕΤΑΙΡΙΑ» παραχωρεί κατά χρήση στο Δήμο Αχαρνών, άνευ ανταλλάγματος, κατάλληλη έκταση στην περιοχή Παλαιοχώρι του όρους Πάρνηθα, για την εποχιακή κατασκήνωση των δημοτών του. Με την ίδια απόφαση καθορίζονται και οι ειδικότεροι όροι χρήσης της έκτασης αυτής.
      δ) Ο κάτοχος της άδειας λειτουργίας καζίνου στη θέση Μον Παρνές στο όρος Πάρνηθα επιβαρύνεται με την καταβολή τελών και δικαιωμάτων υπέρ της τοπικής αυτοδιοίκησης, σύμφωνα με τη διάταξη της παραγράφου 11 του άρθρου 2 του ν. 2206/1994 (ΦΕΚ Α΄ 62), από 1.1.2003.
      2. Στο τέλος του εδαφίου β΄της παραγράφου 5 του άρθρου 10 του ν. 2837/2000 (ΦΕΚ Α΄ 178) όπως αυτό αντικαθίσταται με την παράγραφο 6 του άρθρου 4 προστίθεται εδάφιο ως εξής: «Για πέντε χρόνια από την μεταφορά του παραπάνω προσωπικού στις εταιρίες της παραγράφου 1 δεν χωρεί καταγγελία των ατομικών συμβάσεων εργασίας λόγω αναδιάρθρωσης των λειτουργικών υπηρεσιών ή διακοπής λειτουργίας τμήματος ή τμημάτων των εταιριών αυτών.».
      3. Προστίθεται παράγραφος 3 ως εξής: Η διάταξη της παραγράφου 7 του άρθρου 41 του ν. 3105/2003 εφαρμόζεται και στην περίπτωση της παραγράφου 13 του άρθρου 39 του ίδιου νόμου.
      					Αθήνα, 21 Μαρτίου 2003
      Ο ΥΠΟΥΡΓΟΣ ΟΙΚΟΝΟΜΙΑΣ		Ο ΥΠΟΥΡΓΟΣ ΑΝΑΠΤΥΞΗΣ
      ΚΑΙ ΟΙΚΟΝΟΜΙΚΩΝ
      
      Ν. ΧΡΙΣΤΟΔΟΥΛΑΚΗΣ                             ΑΠ.-ΑΘ. ΤΣΟΧΑΤΖΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε Υπουργέ.
      Να συνεχίσουμε τον κατάλογο των ομιλητών με το συνάδελφο κ. Γεώργιο Βλάχο. 
      Ορίστε, κύριε συνάδελφε. Σύμφωνα με τον Κανονισμό έχετε δέκα λεπτά στη διάθεσή σας. 
      ΓΕΩΡΓΙΟΣ ΒΛΑΧΟΣ: Κύριε Πρόεδρε, πραγματικά θα έλεγα ότι η Κυβέρνηση στον τομέα των αποκρατικοποιήσεων ακολουθεί μια ερμαφρόδιτη πολιτική. Αντί να προχωρεί σε ξεκάθαρες λύσεις, επιλέγει μια πολιτική η οποία διατηρεί έναν κεκαλυμμένο κρατικό έλεγχο στις υπό ιδιωτικοποίηση εταιρείες, χωρίς να διασφαλίζει τα ουσιαστικά συμφέροντα του δημοσίου. Η Κυβέρνηση κατά τη γνώμη μας προχωρεί σε μια μοναδική στον κόσμο πολιτική αποκρατικοποιήσεων.
     Σύμφωνα με το νομοσχέδιο, το δημόσιο διατηρεί το 51% των μετοχών μέσω της ΕΤΑ, αλλά παραχωρεί τη διοίκηση και τον έλεγχο στον ιδιώτη επιχειρηματία. Λαμβάνει μικρότερο τίμημα, αφού εκποιεί μικρότερο ποσοστό, αλλά παραχωρεί τον έλεγχο στον ιδιώτη μέσω του διοικητικού συμβουλίου.
     Οι όροι «ορθολογική και διαφανής ιδιωτικοποίηση» θα έλεγα ότι είναι άγνωστοι για το ΠΑΣΟΚ. Θα μπορούσατε να παραχωρήσετε άδεια σε ιδιωτικό σχήμα με διαφανείς όρους. Και περισσότερα χρήματα θα αποσπούσε έτσι το δημόσιο αλλά και μια εστία διαφθοράς θα έκλεινε.
     Δεν οργάνωσε η Κυβέρνηση αξιόπιστο διεθνή διαγωνισμό για το καζίνο Πάρνηθας παρά τους ισχυρισμούς του κυρίου Υπουργού και των κυβερνητικών εκπροσώπων. Και είναι νωπό το μελάνι από τις καταγγελίες των εμπλεκομένων εταιρειών και απαντήσεις δεν δόθηκαν πραγματικά.
     Αδιαφανείς διαδικασίες, φωτογραφικές διατάξεις, παραβάσεις του νόμου για τον ανταγωνισμό: ουσιαστικά, θα έλεγα ότι πέταξε τα περισσότερα κοινοπρακτικά σχήματα, αφού από την αρχή δεν καθόρισε με σαφήνεια τους όρους του διαγωνισμού.
     Με υπουργικές αποφάσεις καθορίζετε παίγνια που δεν ήταν γνωστά στους όρους του διαγωνισμού, δημιουργώντας εύλογες απορίες για τη διαφάνεια της διαδικασίας. Αυτά τα παίγνια θα εκτινάξουν, βεβαίως, τα κέρδη ψηλά, είναι όμως άγνωστο αν αυτό το δεδομένο ελήφθη υπόψη κατά τον υπολογισμό του αντιτίμου που εισέπραξε το κράτος.
     Αν ήταν γνωστά από την αρχή όσα περιλαμβάνονται στο σχετικό άρθρο του νομοσχεδίου, περισσότερα σχήματα θα συμμετείχαν και προφανέστατα θα γινόταν διαπραγμάτευση για καλύτερους όρους από την πλευρά του δημοσίου.
     Η Κυβέρνηση προφανώς αγνοεί βασικούς όρους και κανόνες της επιχειρηματικής πρακτικής των ιδιωτικοποιήσεων, δηλώνοντας έτσι με τον πιο καταφανή τρόπο την αδυναμία της να προχωρήσει σε διαρθρωτικές αλλαγές. Πουλάμε, δηλαδή, δημόσια περιουσία, πληρώνοντας και κάνοντας χαριστικές συμβάσεις. Μειώνετε το ειδικό τέλος δημιουργώντας συνθήκες επιλεκτικής μεταχείρισης για μια εταιρεία που φιλοδοξεί να μπει στον ανταγωνισμό. Από τη μια η Κυβέρνηση μιλάει για ελεύθερο ανταγωνισμό και από την άλλη πριμοδοτεί μια ημικρατική –ή όπως θέλετε αλλιώς να τη χαρακτηρίσουμε- επιχείρηση, της οποίας μάλιστα δεν έχει τον έλεγχο, σε βάρος του ανταγωνισμού. Υπενθυμίζω και την ανησυχία της Ευρωπαϊκής Ένωσης, όπως αυτή εκφράστηκε τον Ιανουάριο του 2003 για το συγκεκριμένο θέμα
     Το νομοσχέδιο διατηρεί την ασάφεια που περιβάλλει την ΕΤΑ για το μέγεθος της περιουσίας της εταιρείας, η οποία προβάλλεται μάλιστα ως η αιχμή της τουριστικής πολιτικής.
     Για το καζίνο της Πάρνηθας –ακούστηκε και από τους συναδέλφους και από τον Κοινοβουλευτικό μας Εκπρόσωπο- παραχωρούνται ενενήντα και είκοσι πέντε στρέμματα, σύνολο εκατόν δέκα πέντε, από τον πυρήνα του Εθνικού Δρυμού. Ολοκληρώνεται έτσι η καταστροφή που έχει ξεκινήσει από παλιά, με τον αποχαρακτηρισμό μιας εκτεταμένης ζώνης στην Πάρνηθα. Χαρίζεται δωρεάν περιουσία, όπως χαρίζονταν χθες δάση και σε λίγο θα χαρίζονταν πιθανόν αρχαιολογικοί χώροι.
     Δημιουργούνται από το νομοσχέδιο πρωτοφανείς ρυθμίσεις και πλεονεκτήματα για τον ανάδοχο. Δημιουργείτε ειδικούς όρους δόμησης, επιτρέπετε απαλλαγή από άδειες επέμβασης, σύμφωνα με τη δασική νομοθεσία.
     Ήταν γνωστές άραγε όλες αυτές οι προνομιακές ρυθμίσεις εκ των προτέρων σε όλους τους ενδιαφερόμενους; Εμείς, και με βάση όσα κυκλοφόρησαν και μια φράση που ακούστηκε του συναδέλφου κ. Λιάσκου για περιρρέουσα ατμόσφαιρα, πιστεύουμε ότι ήταν έτσι. Και βεβαίως αυτά δεν διαψεύστηκαν.
     Υπάρχει αοριστολογία για τη δημιουργία θέσεων εργασίας. Υπάρχει συγκεκριμένο σχέδιο για τη δημιουργία θέσεων εργασίας και μάλιστα σε μια περιοχή, όπως είναι η περιοχή του Δήμου Αχαρνών, που διψά για νέες θέσεις απασχόλησης; Όπως βλέπουμε στο νομοσχέδιο, και αυτές οι νέες θέσεις αναφέρονται γενικά και αόριστα, χωρίς χρονοδιάγραμμα και χωρίς ιδιαίτερη δέσμευση από τη μεριά της αναδόχου εταιρείας.
     Αντ’ αυτού βλέπουμε σωρεία απαλλαγών και σωρεία φορολογικών ρυθμίσεων, όπως για παράδειγμα στο άρθρο 4. Ενισχύουν άραγε αυτές οι ρυθμίσεις τον ανταγωνισμό. Δημιουργούν συνθήκες ανάπτυξης, έστω στην αγορά αυτού του είδους; Μήπως ο πλειοδότης επιβραβεύεται με τον έκτακτο κρατικό μποναμά, που θα αυξήσει τα κέρδη;
     Για να έρθουμε και σε ορισμένα πιο συγκεκριμένα ζητήματα του νομοσχεδίου, επικροτούμε την τροπολογία η οποία κατατέθηκε και υιοθετήθηκε, απ’ ό,τι είδα, από τον κύριο Υπουργό και από τον κ. Χριστοδουλάκη, για τη ρύθμιση των πενήντα ενός στρεμμάτων του Δήμου Αχαρνών.
      Εκεί είδαμε το παράδοξο της αναγκαστικής απαλλοτρίωσης. Βεβαίως με την κινητοποίηση του Δήμου Αχαρνών και Βουλευτών της περιοχής αυτό διορθώθηκε. Νομίζω ότι σήμερα είμαστε στην ευχάριστη θέση να αναγνωρίζεται η ιδιοκτησία του δήμου και να δίνεται ένα ικανοποιητικό αντίτιμο σύμφωνα με τα όσα δέχεται ο Δήμος Αχαρνών. 
      Εμείς δεν έχουμε παρά να επικροτήσουμε αυτήν τη διευκρίνιση που έγινε, αυτήν τη διάταξη, εκφράζοντας βέβαια μία μικρή απορία για την αναγκαστική απαλλοτρίωση ακινήτων που ανήκουν σε ιδιώτες –δηλαδή εκτός δήμου- για τις αναγκαστικές απαλλοτριώσεις μάλιστα σύμφωνα με τις διαδικασίες για την εκτέλεση των ολυμπιακών έργων. Δεν καταλαβαίνουμε γιατί τέτοια βιασύνη, τέτοια σπουδή, γιατί τόσο ενδιαφέρον για τις «κρατικοποιήσεις» κάποιων περιουσιών ιδιωτών. Θεωρώ ότι πρέπει και αυτοί οι άνθρωποι να ακουστούν και να βρουν το δίκιο τους. 
      Όμως σε ένα εδάφιο του άρθρου 3 αναφέρεται το εξής: «Η εκτέλεση των απαιτούμενων έργων για μικρές τοπικές διαπλατύνσεις και βελτιώσεις της οδικής χάραξης για τη βελτίωση της λειτουργικότητας και της ασφάλειας της υφιστάμενης οδικής σύνδεσης, μετά από έγκριση του αρμόδιου Δασαρχείου». 
      Εδώ δεν αναφέρεται ποιος είναι αυτός που αναλαμβάνει την υλοποίηση αυτών των έργων. Δεν μπορεί, κατά τη γνώμη μας και τη γνώμη όλων, να είναι άλλος από τη Νομαρχιακή Αυτοδιοίκηση Ανατολικής Αττικής. Γι’ αυτό και κατατέθηκε τροπολογία –που νομίζω ότι αποδεχτήκατε, θα το διευκρινίσουμε στην συνέχεια- για κάποια αντισταθμιστικά οφέλη προς τη νομαρχία, ώστε να μπορεί να επιτελέσει αυτό το έργο. Πραγματικά κάποιος πρέπει να ενδιαφερθεί για την γενικότερη περιοχή και αυτός δεν μπορεί να είναι άλλος από τη νομαρχία. 
      Πιστεύω ότι πρέπει να διευκρινισθεί –εγώ τουλάχιστον δεν το καταλαβαίνω- ποιος θα παίρνει αυτές τις 300.000 ευρώ, οι οποίες δίνονται στο φορέα διαχείρισης του Εθνικού Δρυμού της Πάρνηθας, και τι δεσμεύεται να κάνει αυτός ο φορέας με αυτά τα χρήματα. Ποιος είναι ο φορέας διαχείρισης; Μήπως τελικά αποδειχτεί ότι είναι ανύπαρκτος ο φορέας και δεν εισπράττει κανείς αυτά τα χρήματα; Θα ήθελα αυτό στη συνέχεια να διευκρινισθεί. 
      Κλείνοντας θα πρέπει να προσθέσει κανείς, με αφορμή τη συζήτηση του συγκεκριμένου νομοσχεδίου στη Βουλή, ότι η Κυβέρνηση προχωρεί σε ρυθμίσεις ευεργετικές, θα έλεγα, για την εταιρεία που αναλαμβάνει το καζίνο της Πάρνηθας, σιωπά όμως σε τρία βασικά –κατά τη γνώμη μας- σημεία. 
      Το πρώτο το οποίο θίγεται, εμμέσως, στο νομοσχέδιο έχει να κάνει με το εκθεσιακό κέντρο και το πάρκο στο Ελληνικό. Ένα χρόνο πριν τους Ολυμπιακούς Αγώνες το έργο αυτό, για το οποίο μάλιστα είχε δεσμευτεί ο κύριος Πρωθυπουργός, καρκινοβατεί. Τώρα, με εσπευσμένες υπουργικές συσκέψεις  –νομίζω και για αύριο κάτι ανακοινώθηκε- η Κυβέρνηση τρέχει να προλάβει.
      Δεύτερον, η Κυβέρνηση αφήνει ανυπεράσπιστο τον πολίτη στο έλεος του τζόγου, καθώς δεν ενισχύει αποτελεσματικά τους ελεγκτικούς μηχανισμούς των καζίνο. Μία ματιά στα ήδη λειτουργούντα καζίνο πείθει και τον πιο δύσπιστο. Με αυτό μάλιστα το καθεστώς των ελλιπών ελέγχων δημιουργεί και άλλοθι ελέγχου σε αυτές τις επιχειρήσεις του τζόγου.
      Τρίτον, αδρανεί χαρακτηριστικά στη θωράκιση του ευαίσθητου τομέα, αυτού της οικονομίας, την κρίσιμη αυτή στιγμή που περνάμε. Προχθές μπήκαμε επίσημα στην τουριστική περίοδο και ήδη πολλοί ξενοδόχοι σκέπτονται να κλείσουν τις μονάδες τους ή, εν πάση περιπτώσει, αντιμετωπίζουν τεράστια προβλήματα.
      Γνωρίζει για παράδειγμα η Κυβέρνηση τι συμβαίνει στην Κρήτη και στην Ρόδο; Πότε θα πάρει αυτά τα περίφημα μέτρα για την ενίσχυση του προφίλ της χώρας μας στο εξωτερικό; Μήπως όταν τελειώσει η περίοδος ή όταν θα έχει πληγεί ανεπανόρθωτα ο κλάδος;
      Η Κυβέρνηση αναλίσκει το δυναμικό της μόνο σε προσπάθειες εξυπηρέτησης «ημετέρων» και όχι στη χάραξη μίας συγκροτημένης τουριστικής πολιτικής. Αφήνει στο έλεος των περιστάσεων τον πιο κερδοφόρο κλάδο της ελληνικής οικονομίας. Απαξιώνει το μείζον εθνικό κεφάλαιο που διαθέτουμε, αυτό δηλαδή του τουρισμού. Αποδεικνύει για άλλη μία φορά ότι δεν μπορεί να διαχειριστεί τα μεγάλα προβλήματα αυτού του τόπου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
     Κύριε Υπουργέ, κύριοι συνάδελφοι, τις λεπτομέρειες τόσο επί της αρχής όσο και επί των άρθρων του νομοσχεδίου τις εξέθεσε με λεπτομέρεια και επιχειρηματολογία ο εισηγητής μας κ. Λιάσκος αλλά και οι άλλοι συνάδελφοι από τη Νέα Δημοκρατία. Οι χαριστικές ρυθμίσεις του νομοσχεδίου μεγαλώνουν σημαντικά τη διαφορά ανάμεσα στο τίμημα που προσέφερε ο αγοραστής και στην πραγματική αξία. Μεγαλώνει δηλαδή η ζημιά του ελληνικού δημοσίου. Και αν αυτές οι ρυθμίσεις του νομοσχεδίου είχαν προηγηθεί, κύριε Υπουργέ, του διαγωνισμού ιδιωτικοποίησης του καζίνου, τότε το τίμημα για το δημόσιο θα ήταν σημαντικά μεγαλύτερο.
      Με το παρόν νομοσχέδιο η Κυβέρνηση εισάγει πρωτοφανείς ρυθμίσεις για το καζίνο της Πάρνηθας, αλλά και άλλες ρυθμίσεις για την «ΕΤΑ Α.Ε». Και συγκεκριμένα με τις διατάξεις του άρθρου 1 χορηγείται εκ των υστέρων στην «ΕΤΑ Α.Ε.» η άδεια λειτουργίας του καζίνου «Μον Παρνές», αφού πρώτα διενεργήθηκε ο διαγωνισμός πώλησης.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Δεύτερον, με την παράγραφο 4 του ιδίου άρθρου 1 το τίμημα για την αγορά των καζίνων Πάρνηθας και Κέρκυρας θεωρείται ως ήδη καταβληθέν. Επίσης επέρχεται μείωση του ποσοστού συμμετοχής στα μικτά κέρδη του Καζίνου Κέρκυρας από περίπου 30% στο 20%, δηλαδή απώλεια εσόδων.
      Τρίτον, με το άρθρο 2 εισάγονται νέα και τεχνολογικά «εξελιγμένα παιχνίδια» -εντός εισαγωγικών το εξελιγμένα παιχνίδια- εν όψει των ραγδαίων εξελίξεων, χωρίς να κατονομάζονται. 
      Τέταρτον, στο άρθρο 3 ρυθμίζονται εκ των υστέρων -αφού έγινε ο διαγωνισμός και η πώληση- και χωρίς να περιλαμβάνονται στους όρους, ζητήματα που αφορούν στην ανακατασκευή, αναμόρφωση, αναβάθμιση και εκσυγχρονισμό των εγκαταστάσεων του Καζίνου, των ξενοδοχείων, του τελεφερίκ, χώρων στάθμευσης κλπ.
      Με το άρθρο 4 επίσης καθορίζονται ειδικοί όροι δόμησης στις εγκαταστάσεις των ξενοδοχείων «Μον Παρνές» και «Ξενία» Πάρνηθας. Επιπλέον καταργείται η υποχρέωση λήψης έγκρισης της επέμβασης, η οποία είναι απαραίτητη από τη δασική νομοθεσία, για τα έργα που θα εκσυγχρονίσουν τις παραπάνω εγκαταστάσεις, παρακάμπτοντας καταχρηστικά τη νομοθεσία προστασίας του δασικού πλούτου.
      Με το άρθρο 4 προβλέπεται σωρεία φορολογικών απαλλαγών προς την «ΕΤΑ ΑΕ.», που συνεπάγεται απώλεια εσόδων για το δημόσιο και ένα σωρό άλλα πράγματα.
      Με βάση όλα αυτά, προφανές είναι ότι εμείς αντιδρούμε και καταψηφίζουμε αυτό το νομοσχέδιο.
      Ήθελα να έρθω όμως σε ορισμένα σημεία που αφορούν το θέμα του Δήμου Αχαρνών. Και πρέπει να επικροτήσουμε την αποδοχή εκ μέρους σας της τροπολογίας θα πούμε, αλλά εν πάση περιπτώσει, της προσπάθειας όλων των Βουλευτών της Περιφέρειας Αττικής, στη γεωγραφική περιοχή της οποίας ανήκει το καζίνο και ο χώρος της Πάρνηθος. Και πρέπει να επικροτήσουμε αυτήν τη ρύθμιση την οποία κάνετε και δέχεστε όσον αφορά και αυτήν καθ’ εαυτήν την αντισταθμιστική εξισορρόπηση με τα τριακόσιες χιλιάδες ευρώ το χρόνο, αναπροσαρμοζόμενα, στο Δήμο Αχαρνών, αλλά και την παραχώρηση των κτιριακών εγκαταστάσεων «Κυκλάμινα» του ΕΟΤ, στη θέση Αγία Τριάδα του Όρους Πάρνηθα, καθώς και την παραχώρηση κατά χρήση στο Δήμο Αχαρνών, άνευ ανταλλάγματος, έκτασης στην περιοχή του Παλαιοχωρίου για την εποχιακή κατασκήνωση, πράγμα το οποίο πάντα υπήρχε για τους κατοίκους της περιοχής αυτής.
     Επίσης, κύριε Υπουργέ, όσον αφορά το θέμα της ρύθμισης που κάνετε αυτήν τη στιγμή με τη συμπλήρωση στο άρθρο 3, σχετικά με την αντισταθμιστική απόδοση κάποιων πραγμάτων και για τη νομαρχία, επειδή ετέθη ζήτημα πώς παρουσιάστηκε σήμερα αυτή η ρύθμιση –πώς, δηλαδή, βάζετε τα 300.000 ευρώ για τη Νομαρχιακή Αυτοδιοίκηση- για να σας διευκολύνω θα πω -εγώ μάλιστα δεν είμαι μέλος της επιτροπής, αλλά παρέστην- ότι εκείνη την ημέρα σας κατέθεσα και την επιστολή του Νομάρχη Ανατολικής Αττικής, με την οποία ζητούσε αυτό που εσείς σήμερα ρυθμίζετε με άλλο ποσό…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπήρξε πρόταση και του κ. Βρεττού.
      ΑΘΑΝΑΣΙΟΣ ΜΠΟΥΡΑΣ: …και του κ. Βρεττού. Σας επισημαίνω όμως και το γεγονός ότι εγώ προσωπικά ζήτησα να είναι εκ των ανθρώπων που θα κληθούν –και εκλήθη- στην Επιτροπή ο κ. Κουρής ως φορέας στην ακρόαση που έγινε. 
      Πρέπει να πω ότι επιμένουμε στα 500.000 ευρώ, αλλά τουλάχιστον, κύριε Υπουργέ -όπως στη ρύθμιση που προβλέπεται και για τον Εθνικό Δρυμό και για το Δήμο Αχαρνών- να προσθέσετε «αναπροσαρμοζόμενα» –έχει παραλειφθεί η λέξη-τα 300.000 ευρώ κατ’ έτος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν προβλέπεται.
      ΑΘΑΝΑΣΙΟΣ ΜΠΟΥΡΑΣ: Κύριε Υπουργέ, δεν το αναγγείλατε στην εκφώνησή σας: «Τα 300.000 ευρώ για τη Νομαρχιακή Αυτοδιοίκηση αναπροσαρμοζόμενα κατ’ έτος».
     Με προλάβατε και πρέπει να πω πως είναι θετικό –ήταν και δική μου παρατήρηση να σας την εισηγηθώ- και το συμπληρώσατε πάρα πολύ σωστά ότι αυτήν τη στιγμή δεν υπάρχει ο φορέας διαχείρισης του Εθνικού Δρυμού της Πάρνηθας, ο οποίος προβλέπεται να συγκροτηθεί στα πλαίσια του άρθρου 13 του ν. 3044/2002. Τίποτα όμως δεν μας διαβεβαιώνει ότι αυτό θα έλθει σύντομα και δεν ξέρουμε ακόμα και τον τρόπο λειτουργίας του φορέα. 
      Γι’ αυτό είναι πάρα πολύ σωστή η συμπλήρωση, την οποία κάνατε στο άρθρο 3 παράγραφος 5β «ότι  μέχρι να συγκροτηθεί ο φορέας διαχείρισης του Εθνικού Δρυμού της Πάρνηθας τη διαχείριση από 1-1-2003 αυτών των χρημάτων» -και πολύ σωστά- «θα την έχει το Δασαρχείο της Πάρνηθας.» Εξάλλου, οι λόγοι που αναφέρονται καλύπτουν σε μεγάλο ποσοστό τις δραστηριότητες του Δασαρχείου, αφού στο άρθρο σας προβλέπετε για την αντιπυρική οργάνωση και την εκτέλεση έργων αναβάθμισης και προστασίας των οικολογικών χαρακτηριστικών και της χλωρίδας και πανίδας του Εθνικού Δρυμού. Με αυτές τις παρατηρήσεις συμφωνούμε.
      Επίσης θέλω να σας κάνω ακόμα μια παρατήρηση, όσον αφορά τις θέσεις εργασίας. Στην επιτροπή συζητήθηκε η πρόταση για τετρακόσιες θέσεις εργασίας, με την οποία η περιοχή και ιδιαίτερα ο Δήμος Αχαρνών, ο οποίος -όπως ξέρετε- φιλοξενεί χιλιάδες εργαζομένων ανθρώπων από τη μεσοαστική και την εργατική τάξη, να μπορεί να βρει μια διέξοδο. Με το παρόν νομοσχέδιο αυτό δεν προβλέπεται πουθενά, δηλαδή κάποια ειδική ρύθμιση για προτίμηση των ανθρώπων που κατοικούν στο Δήμο Μενιδίου.
      Με αυτές, λοιπόν, τις παρατηρήσεις συμφωνούμε, όμως στη συνολική του μορφή καταψηφίζουμε το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Ο Γ΄ Αντιπρόεδρος της Βουλής κ. Κωνσταντίνος Βρεττός έχει το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ (Γ’ Αντιπρόεδρος της Βουλής): Κύριε Πρόεδρε, δεν είμαι από εκείνος που θεωρούν ότι ένα καζίνο είναι κάτι θετικό  στην περιοχή που λειτουργεί.  Οι αρνητικές επιπτώσεις που επισωρεύει είναι πολύ περισσότερες από τις θετικές. Ο τζόγος δημιουργεί προβλήματα σε οικογένειες, διαβρώνει το ανθρώπινο περιβάλλον, δημιουργεί θύλακες παράνομων δραστηριοτήτων όπου αναπόφευκτα εμπλέκονται και παράγοντες του καζίνο. 
     Στη διαχείριση αυτού του αντικειμενικά δυσάρεστου περιβάλλοντος δεν είναι σωστό να εμπλέκεται το δημόσιο. Ας μη θεωρηθεί ότι επιχειρώ να επιρρίψω ευθύνες στις όποιες διοικήσεις ή πολύ περισσότερο στους εργαζόμενους των κρατικών καζίνο για τη μέχρι τώρα λειτουργία τους. Εκείνο που θέλω να τονίσω είναι ότι είναι αδιανόητο το κράτος με την οποιαδήποτε μορφή του να διοικεί καζίνο και να είναι συνυπεύθυνο για όσα γίνονται μέσα και έξω από αυτό. 
      Συνεπώς μέχρι σήμερα η δομή της διοίκησης αποτελούσε λάθος που έπρεπε να αντιμετωπισθεί και που είναι αυτό κυρίως κατά τη γνώμη μου το αντικείμενο του σημερινού σχεδίου νόμου, δηλαδή η αλλαγή του σχεδίου διοίκησης του καζίνο από κρατικό σε, ας πούμε, ιδιωτικό. 
      Κύριε Πρόεδρε, εάν επρόκειτο τώρα να ιδρυθεί καζίνο στην περιοχή της Πάρνηθας, ως κάτοικος αυτής της πόλης, ως παλιός δήμαρχος και ως Βουλευτής της Περιφέρειας της Αττικής, θα έλεγα ανεπιφύλακτα όχι. Όμως το καζίνο αυτό λειτουργεί από τη δεκαετία του 1960. Άλλοι επέλεξαν να το τοποθετήσουν εκεί και μέχρι σήμερα μόνο αρνητικές επιπτώσεις έχουμε υποστεί από τη λειτουργία του. Στην πράξη δηλαδή το κρατικό καζίνο μόνο αρνητικά έχει να προσφέρει στην πόλη μας. Ελάχιστα χρήματα μόνο έχουν εισπραχθεί από το Δήμο Αχαρνών, ενώ οι ζημιές που έχει δημιουργήσει είναι πολλές και σημαντικές, ιδιαίτερα στη κοινωνία της πόλης.
      Η νομοθετική πρόταση που έκανε η Κυβέρνηση στο αρχικό της σχέδιο παρουσίαζε για το Δήμο Αχαρνών ορισμένα προβλήματα. Το μεγαλύτερο από όλα ήταν ότι έδινε τη δυνατότητα απαλλοτρίωσης ενός χώρου που ανήκε στην ιδιοκτησία του Δήμου Αχαρνών. Αντέδρασε και πολύ σωστά ο Δήμος Αχαρνών. Έκανε ένα έκτακτο δημοτικό συμβούλιο, κάλεσε και εμάς τους Βουλευτές εκεί και ελήφθησαν ορισμένες αποφάσεις σχεδόν ομόφωνα. Την επομένη ακριβώς έχοντας και από σας το πράσινο φως, κύριε Υπουργέ, έγινε μια διαπραγμάτευση με τον κ. Χορομίδη σας, την οποία κατά την άποψή μου διεκπεραίωσε επιτυχώς ο Δήμαρχος Αχαρνών και έτσι μπόρεσε μέσα από αυτή να αποκομίσει ορισμένα οφέλη. Αυτήν τη διαπραγμάτευση αμέσως την υιοθετήσατε –είναι προς τιμή σας- και στη συνέχεια τη φέρατε ως δική σας τροπολογία κατά τη διάρκεια της συνεδριάσεως της επιτροπής. Στο διάστημα αυτό ετέθη και από το Νομάρχη Ανατολικής Αττικής –και πολύ σωστά κατά την άποψή μου- το θέμα να δίνονται  και στη Νομαρχία Ανατολικής Αττικής χρήματα ανά έτος ώστε να μπορεί να συντηρεί τους δρόμους κλπ. που είναι στις αρμοδιότητές της. 
      Χαίρομαι που υιοθετήσατε, λοιπόν, κύριε Υπουργέ και τα αιτήματα του Δήμου Αχαρνών και τα αιτήματα της Νομαρχίας Ανατολικής Αττικής.
      ΠΑΝΑΓΙΩΤΗΣ ΛΑΦΑΖΑΝΗΣ: Έναντι πινακίου φακής η Τοπική Αυτοδιοίκηση ανέχεται…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη, δεν σας διέκοψε κανένας. 
      ΠΑΝΑΓΙΩΤΗΣ ΛΑΦΑΖΑΝΗΣ: Ούτε εγώ διέκοψα.
      ΠΡΟΕΔΡΕΥΩΝ (Παναγιώτης Σγουρίδης): Χρησιμοποιήσατε όλον το χρόνο σας, πήρατε και χρόνο παραπάνω, θα δευτερολογήσετε κιόλας… Τι άλλο θέλετε; Σας παρακαλώ! 
     Συνεχίστε, κύριε Βρεττέ. 
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Όπως ακριβώς διατυπώθηκε σήμερα από τον κύριο Υπουργό, νομίζω ότι έχουμε μια καλή εξέλιξη και για το Δήμο Αχαρνών και για τη Νομαρχία Ανατολικής Αττικής. 
      Επίσης θα ήθελα να επισημάνω το γεγονός ότι όλη αυτή η μετατροπή γίνεται και με τη συμφωνία των εργαζομένων. Έχει και αυτό τη σημασία του. Συνεπώς εάν λάβουμε υπόψη ότι αυτό το σχέδιο νόμου έχει την αποδοχή των εργαζομένων του καζίνο της Πάρνηθας, έχει την αποδοχή της Τοπικής και της Νομαρχιακής Αυτοδιοίκησης -και μόνον αυτά δεν πάω σε άλλα- σημαίνει ότι το αποκρατικοποιημένο καζίνο της Πάρνηθας αποτελεί μία επιτυχή πρωτοβουλία της Κυβέρνησης. Ως τέτοια, τη στηρίζουμε και την ψηφίζουμε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αντιπρόεδρε.
     Αν θέλεις να κλείσεις μία κοινωνία, άνοιξε ένα καζίνο. Αν θέλεις να κλείσεις ένα καζίνο, άλλαξε τη νοοτροπία της κοινωνίας και θα κλείσει από μόνο του.
      Κύριοι συνάδελφοι, ζήτησε το λόγο ο κ. Κεφαλογιάννης. Ζητώ την ομόφωνη απόφαση του Σώματος να του δώσουμε το λόγο να μιλήσει για επτά λεπτά. Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα συμφώνησε ομόφωνα. Επομένως ο κ. Κεφαλογιάννης έχει το λόγο.
     Θα ακολουθήσουν οι δευτερολογίες και μετά θα δευτερολογήσετε και εσείς, κύριε Υπουργέ.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, αγανακτώ και θλίβομαι για το κατάντημα της Εθνικής Αντιπροσωπείας, γιατί, όταν με πρωτοβουλία και ευθύνη της Κυβέρνησης φέρνει συζήτηση στη Βουλή για τον τουρισμό, αυτές οι συζητήσεις αφορούν μόνο στα καζίνο. Όπως προκύπτει και από την εισηγητική έκθεση του νομοσχεδίου εδώ, υπάρχουν νόμοι του 1994, του 1998, του 2000, του 2001, του 2003 και όλοι αναφέρονται στα καζίνο, κύριε Υπουργέ. Θεσμικός νόμος για τον τουρισμό δεν υπάρχει. Θεσμικός νόμος που να καθορίζει τουριστική πολιτική στη χώρα μας που είναι τόσο σημαντικός παράγων για την οικονομία της χώρας μας, δεν υπάρχει.
      Ως Υπουργός Τουρισμού, στο σύντομο πέρασμά μου από εκεί, συνέταξα μετά από συζητήσεις και συνεργασία όλων των τουριστικών παραγόντων της χώρας αλλά και των κομμάτων, ένα θεσμικό νόμο. Αυτός ο νόμος ήρθε στη Βουλή, πέρασε από την επιτροπή –εισηγητής, μάλιστα, ήταν ο σημερινός Αρχηγός της Νέας Δημοκρατίας- επαινέθηκε από όλες τις πλευρές, δεν πρόλαβα ως Υπουργός την ολοκλήρωση της συζήτησής του στην Ολομέλεια και έκτοτε ο νόμος αυτός δεν ψηφίστηκε, παρά το ότι τον επανέφερα προς συζήτηση σ’ αυτήν την Αίθουσα και ως Βουλευτής της Αντιπολίτευσης.
      Σ’ αυτό το θεσμικό νόμο για τον τουρισμό, κύριε Υπουργέ, αρνήθηκα να εντάξω τα καζίνο και δήλωσα στην επιτροπή –αυτά είναι γραμμένα- ότι θα έφερνα ειδικό νόμο για τα καζίνο, όπου οι άδειες γι’ αυτά θα εδίδοντο μέσω διακομματικής επιτροπής της Βουλής, γιατί δεν ήθελα σε καμία περίπτωση να υπάρχει ίχνος υπόνοιας για διαπλοκή και αδιαφάνεια στη χορήγηση των αδειών των καζίνο.
      Δυστυχώς αυτήν την αρχή δεν την ακολούθησε η Κυβέρνηση, η οποία διαδέχτηκε την τότε κυβερνητική περίοδο του κόμματός μου και, όπως σας είπα στην αρχή της ομιλίας μου, όλες οι συζητήσεις στη Βουλή αφορούν καζίνο, τζόγο, απαράδεκτες μεθοδεύσεις, και πρακτικές όπως είναι και το σημερινό νομοσχέδιο. 
      Κύριε Υπουργέ, το μεγαλύτερο πρόβλημα για το νομοσχέδιο, το οποίο έχει λεχθεί από όλους τους προλαλήσαντες Βουλευτές της παράταξής μας, είναι ότι τα προνόμια, τα οποία δίδονται διά του νομοσχεδίου αυτού στον ανάδοχο, δεν προβλέπονται στην προκήρυξη.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Προβλέπονται όλα, μηδενός εξαιρουμένου.
     ΙΩΑΝΝΗΣ ΚΕΦΑΛΟΓΙΑΝΝΗΣ: Η προκήρυξη άλλα ανέφερε και άλλα περιέχει το νομοσχέδιο. Και αυτό είναι το μεγάλο μειονέκτημα αυτού του νομοσχεδίου.
      Η δε «ΕΤΑ» -για την οποία είπατε ότι είναι, κύριε Υπουργέ, μία εταιρεία διαχείρισης και εκμετάλλευσης της τουριστικής περιουσίας- η οποία αντικατέστησε και το Υπουργείο Τουρισμού, το οποίο καταργήσατε και τον ΕΟΤ, τον οποίο καταργήσατε, δεν είναι, όπως μας είπατε και στην αρχή της προηγουμένης συζήτησης στον ιδρυτικό νόμο, μόνο για τη διαχείριση της τουριστικής περιουσίας αλλά και για την εκποίηση της. Και αυτό είναι ξεπούλημα της περιουσίας του ελληνικού λαού.
     Κύριε Υπουργέ, σας θέτω το εξής ερώτημα: Εκποιήθηκε, πουλήθηκε το τμήμα που αφορούσε το ξενοδοχείο –νομίζω- το «Αφροδίτη» μαζί με πάνω από εκατό στρέμματα στη Γλυφάδα; Το πούλησε η «ΕΤΑ» ή δεν το πούλησε;
      Αν, λοιπόν, η «ΕΤΑ» πούλησε αυτήν τη δημόσια περιουσία το πράγμα, πώς έρχεσθε στη Βουλή -και στο προηγούμενο νομοσχέδιο και σήμερα- να υποστηρίζετε ότι η «ΕΤΑ» μόνο διαχειρίζεται της τουριστικής περιουσίας κάνει και δεν την εκποιεί; Αυτό είναι τεράστιο πρόβλημα και θέμα. Επαναλαμβάνω ότι δημιουργείται πρόβλημα αξιοπιστίας της Κυβέρνησης, πρόβλημα αξιοπιστίας του Υπουργείου και οφείλετε να δώσετε εδώ πειστικές απαντήσεις στη Βουλή και τον Ελληνικό Λαό.
      Κύριε Υπουργέ, δεν έχετε τουριστική πολιτική. Προχωράτε χωρίς πρόγραμμα χωρίς προσπάθεια, λέτε μονάχα λόγια και τίποτα περισσότερο. 
      Μιλήσατε προ ολίγου για κρίση στον τουρισμό λέγοντας ότι θα αντιμετωπίσει ο τουρισμός φέτος τη μεγαλύτερη κρίση των τελευταίων ετών. Δεν κάνατε όμως καμία προσπάθεια αποτροπής, για να είναι λιγότερο οδυνηρές για τον τουρισμό της χώρας μας οι επιπτώσεις, που θα προέλθουν από αυτήν την κρίση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, αντιμετώπισα συμπτωματικά παρόμοια κρίση για τον τουρισμό στον πόλεμο του Κόλπου το 1991. Θα σας πω τι έκανα ως Υπουργός. Ταξίδεψα σε όλες τις χώρες, των οποίων οι πολίτες παραδοσιακά έρχονται στην Ελλάδα. Ταξίδεψα στη Γερμανία, στη Γαλλία με την οποίαν υπέγραψα συμφωνία και στην Αγγλία. Ήρθα σε επαφή με όλους τους τουριστικούς φορείς που στέλνουν τους τουρίστες εις την Ελλάδα. Πήγα εις τις Ηνωμένες Πολιτείες, όπου υπέγραψα τουριστική συμφωνία και αυτή η ελληνοαμερικανική τουριστική συμφωνία είναι νομίζω μοναδική στην ευρύτερη περιοχή μας. Πήγα στο Ισραήλ και υπέγραψα συμφωνία τουριστικής συνεργασίας.
      Και ακόμη τότε ήταν η μοναδική φορά που έγινε μία σωστή διαφήμιση του ελληνικού τουρισμού μέσω των μεγαλυτέρων διαφημιστικών εταιρειών του κόσμου. Έγινε διεθνής διαγωνισμός και υπήρξε πραγματικά η καλύτερη τουριστική διαφήμιση της χώρας μας. Νομίζω ότι το 1991 σώσαμε τη χρονιά με την προσπάθεια, που έγινε τότε από πλευράς και πρωτοβουλίας του αρμόδιου Υπουργού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εσείς ποιες πρωτοβουλίες έχετε πάρει σε αυτήν την οδυνηρή και σημαντική κρίση; Μας λέτε ότι όταν τελειώσει ο πόλεμος θα κάνετε διαφήμιση, για να έρθουν στην Ελλάδα οι τουρίστες. Εμπαίζετε και τους τουριστικούς παράγοντες της χώρας μας και τον ελληνικό λαό.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, έχετε υπερβεί το χρόνο σας.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, στον κύριο Υπουργό δώσατε μία υπέρβαση μεγάλη χρόνου.
      ΠΡΟΕΔΡΕΥΩΝ (Παναγιώτης Σγουρίδης): Θα αφαιρεθεί από το χρόνο που δικαιούται.
      ΙΩΑΝΝΗΣ ΚΕΦΑΛΟΓΙΑΝΝΗΣ: Θα αφαιρεθούν οκτώ λεπτά;
      ΠΡΟΕΔΡΕΥΩΝ (Παναγιώτης Σγουρίδης): Βεβαίως, δεν πρόκειται να χαρίσουμε στον κύριο Υπουργό τίποτα. Θα αφαιρεθεί από το χρόνο που δικαιούται.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως, κύριε Πρόεδρε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα κλείσω την ομιλία μου λέγοντας στην Κυβέρνηση για άλλη μία φορά ότι δεν έχει τουριστική πολιτική. Δεν έχετε πολιτική διαφήμισης για τον τουρισμό μας. Δεν μπορείτε να ζητάτε από τους δήμους και από τη Νομαρχιακή Αυτοδιοίκηση συνδρομή για την τουριστική διαφήμιση της χώρας. Η διαφήμιση πρέπει να ανήκει και να προέρχεται από την Κυβέρνηση μέσω ενός σωστού προγράμματος διαφήμισης. Είναι λάθος και έγκλημα να κάνετε τη διαφήμιση μέσω των διευθυντών των τουριστικών γραφείων.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εμείς δεν το έχουμε κάνει.
       ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό κάνετε για πολλά χρόνια. Τώρα προσπαθείτε να το αλλάξετε, αλλά και τώρα δεν κάνετε, όπως έκανα εγώ διεθνή διαγωνισμό και κάλεσα τις μεγάλες διαφημιστικές εταιρείες του κόσμου όπως την «Olympia», «Saatchi – Saatchi» και άλλες.
      Τους είπα: «Ελάτε, θέλω αυτό το πράγμα, πόσα λεφτά θέλετε, αυτά έχω» και προχωρούσαμε.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε. 
     Κύριε Υπουργέ, το νομοσχέδιο είναι ένα σκάνδαλο. Είναι σκάνδαλο γιατί διαφέρει παρασάγγας η αρχική προκήρυξη με τις διατάξεις του νομοσχεδίου που φέρνετε.
     ΠΡΟΕΔΡΕΥΩΝ (Παναγιώτης Σγουρίδης): Καλώς.
     Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Η Ελλάδα των Βαλκανικών Πολέμων 1912-1913» είκοσι επτά μαθητές και τρεις συνοδοί καθηγητές από το 1ο Γυμνάσιο Γυθείου Λακωνίας. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Κίρκος έχει το λόγο.
     ΓΕΩΡΓΙΟΣ ΚΙΡΚΟΣ: Κύριε Πρόεδρε, θα ξεκινήσω από τα τελευταία λόγια του σεβαστού συναδέλφου –τον λέω έτσι γιατί έχει μεγάλη θητεία σ’ αυτήν την Αίθουσα και όχι για κανέναν άλλο λόγο- ότι είναι σκάνδαλο αυτό το νομοσχέδιο. 
     Εμείς επιμένουμε ότι έγιναν όλα με διαφάνεια, με σεβασμό στην ισχύουσα νομοθεσία και επιτελούμε το κοινοβουλευτικό μας καθήκον, θεωρώ, στο ακέραιο. Αν είναι σκάνδαλο, πραγματικά η Νέα Δημοκρατία δεν ασκεί τα καθήκοντά της μέσα στο Κοινοβούλιο. Υπάρχουν ένα σωρό κοινοβουλευτικές διαδικασίες, τις οποίες μπορείτε να χρησιμοποιήσετε, όταν μιλάτε για σκάνδαλο εδώ μέσα, όπως το να θέσετε ονομαστική ψηφοφορία, κύριε συνάδελφε. 
     Είναι δυνατόν να προχωρούμε στη συζήτηση του νομοσχεδίου και να αφήνουμε να αιωρούνται αυτά τα πράγματα; Για όνομα του Θεού! 
     Επίσης ακούσαμε εδώ μέσα για την περιρρέουσα ατμόσφαιρα. Ανέφεραν συνάδελφοι, οι οποίοι έχουν γνώση της νομικής επιστήμης, ότι ο αντεισαγγελέας εφετών υιοθέτησε από το βούλευμα ότι δεν υπάρχει πρόβλημα με κακουργηματικά αδικήματα και υιοθέτησε μόνο αυτό που εσείς οι νομικοί ονομάζετε «επικοινωνιακό αόριστο πλημμέλημα για παράβαση καθήκοντος». 
     ΓΕΩΡΓΙΟΣ ΣΑΛΑΓΚΟΥΔΗΣ: Εσείς το κάνατε πλημμέλημα.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ποιος τα είπε αυτά; Κάποιοι τα λένε.
     ΓΕΩΡΓΙΟΣ ΚΙΡΚΟΣ: Κύριε συνάδελφε, αυτό κατατέθηκε στα Πρακτικά της Βουλής. Δεν το κάναμε εμείς. Μπορείτε να το πάρετε και να το δείτε. Εγώ προσωπικά το διάβασα. 
     (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
     Θεωρώ ότι ακούστηκαν δύο πράγματα εδώ μέσα, τα οποία κατά τη γνώμη μου είναι ασέβεια. 
     Το πρώτο αφορά τον ιδρυτή του ΠΑΣΟΚ, ότι είπε «δεν θα γίνουμε στην Ελλάδα γκαρσόνια». Θεωρώ ότι μάλλον ο εν λόγω συνάδελφος που τα ανέφερε, δεν κατανόησε τη βαθύτατη σκέψη του ιδρυτή του ΠΑΣΟΚ –αυτά τα λέω για την αποκατάσταση της ιστορικής μνήμης- που μιλούσε για τον ποιοτικό τουρισμό στην Ελλάδα. Αυτό ακόμη και σήμερα το προσπαθούμε και μέσα από αυτό το νομοσχέδιο αυτό επιχειρείται. 
     Επίσης –και είναι η άλλη όψη του νομίσματος- πρόκειται και για ασέβεια προς τον ελληνικό λαό. Λέτε: «Σας βαρέθηκε ο ελληνικός λαός». Μα, δεν νομίζω ότι από το 1981 μέχρι σήμερα δεν έγιναν ξανά εκλογές. Άρα ο ελληνικός λαός ανανεώνει τακτικά και με βάση το Σύνταγμα, την εμπιστοσύνη του.
      Τώρα θα υπακούσουμε στην ετυμηγορία του ελληνικού λαού με σεβασμό. Ας τη δούμε.
      Κύριε Πρόεδρε, θα μπω τώρα στην ουσία της δευτερολογίας μου. Είπα βέβαια αρκετά πράγματα στην πρωτολογία μου. Θα ήθελα να επαναλάβω ότι με το νομοσχέδιο απαγορεύεται ρητά η δυνατότητα κατά κυριότητα μεταβίβασης στην ΕΤΑ από εδώ και πέρα εκτάσεων που έχουν αρχαιολογικές και περιβαλλοντικές δεσμεύσεις. 
      Με το ν. 3105/03, με το άρθρο 39, πριν την εισαγωγή της ΕΤΑ στο Χρηματιστήριο, ορίζεται σαφώς ότι οι κοινόχρηστες δασικές, αρχαιολογικές και λοιπές ευαίσθητες εκτάσεις της δημόσιας κτήσης που ανήκουν στη διαχείριση της ΕΤΑ αποδίδονται στο δημόσιο και στην Τοπική Αυτοδιοίκηση. Το λέω αυτό και το επαναλαμβάνω γιατί κατά κόρον και επανειλημμένα αμφισβητήθηκε κάτι που είναι κατακυρωμένο ως επικοινωνιακό στοιχείο, αλλά αποτελεί ουσία. Αυτό θα το δούμε και τον επόμενο χρόνο, όπου θα υλοποιηθούν αυτά τα άρθρα.
      Κύριε Υπουργέ, μιλήσατε για τη Νομαρχιακή Αυτοδιοίκηση. Εγώ θα ήθελα να σας κάνω μία πρόταση και να αρχίσετε να τη σκέφτεστε. Ο δήμος παίρνει έναν πόρο με τον οποίο λειτουργεί ένα καζίνο. Είναι σωστό να τον παίρνει η Τοπική Αυτοδιοίκηση. Εγώ θα ήθελα να πω κάτι, μιας και είναι ο νομάρχης εδώ, που βέβαια δεν έχει δικαίωμα ομιλίας. Αυτός ο πόρος υπάρχει, γιατί ο τζόγος δεν είναι μόνο προνόμιο του δήμου που είναι στα διοικητικά όρια του καζίνο. Ξέρω ότι δεν είναι απόλυτη αρμοδιότητα του δικού σας Υπουργείου, είναι και του Υπουργείου Εσωτερικών, αλλά θεωρώ ότι αυτός ο πόρος πρέπει να νομοθετηθεί και να δίδεται στη Νομαρχιακή Αυτοδιοίκηση. Είναι πολύπλοκο το θέμα, δεν αμφιβάλλω, αλλά πρέπει ως σκέψη να αρχίσει να μας διαπερνά. Ο τζόγος δεν είναι ρύπος που «πιάνει» τους κοντινούς…
      ΠΡΟΕΔΡΕΥΩΝ (Κωνσταντίνος Βρεττός): Μεγάλος ρύπος είναι ο τζόγος, ιδιαίτερα στις περιοχές που είναι δίπλα στα καζίνα. Τα παιδιά μας κινδυνεύουν, κύριε συνάδελφε.
    ΓΕΩΡΓΙΟΣ ΚΙΡΚΟΣ: Συμφωνώ, κύριε Πρόεδρε. Με τη συμβατική έννοια δεν είναι ρύπος.
    Όσον αφορά τα εκατόν δέκα πέντε στρέμματα ιδιοκτησίας, δεσμεύονται και δεν μπορούν να μεταβιβαστούν σε ιδιώτη. Αυτό περιγράφεται και καταγράφεται. Αντίθετα μάλιστα, αυτά επιστρέφονται υποχρεωτικά στο ελληνικό δημόσιο σε περίπτωση που διαλυθεί η εν λόγω εταιρεία που θα λειτουργεί το καζίνο.
    Επίσης, η συνολική δόμηση μετά το τέλος των έργων, που θα γίνουν με απόλυτο σεβασμό προς τις ειδικές περιβαλλοντικές συνθήκες του δάσους, θα είναι σχεδόν μισή από τη σημερινή κατάσταση των εγκαταλελειμμένων και επικίνδυνων εκτάσεων, όπως ανέφερε και ο κύριος Υπουργός.
    Κλείνοντας, θα ήθελα να πω το εξής: Επειδή πραγματικά όλοι καταδικάσαμε την εισβολή στο Ιράκ, ακούστηκε εδώ μέσα ότι εμείς κουβεντιάζουμε για θέματα αλλότρια, ενώ συμβαίνει ο πόλεμος στο Ιράκ. Θα κουβεντιάσουμε φυσικά τα ζητήματα που μας απασχολούν. Όλοι έχουμε καταδικάσει την εισβολή στο Ιράκ, κάναμε προσπάθειες να αποτραπεί και περιγράψαμε τα αποτελέσματά της. 
    Όμως, πρέπει να πούμε και το άλλο, ότι όταν σωστά αγωνιούσαν οι τουριστικοί πράκτορες για τη διαφήμιση για τον τουρισμό στις κεντροευρωπαϊκές χώρες, εκεί πέρα όλοι προστρέξαμε να πούμε ότι δεν κάνει τίποτα η Κυβέρνηση. Δηλαδή, το ένα ήταν θέμα για να το κουβεντιάσουμε, ενώ το άλλο δεν είναι θέμα για να το κουβεντιάσουμε. Δεν είναι αντίφαση αυτό;
    Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λιάσκος έχει το λόγο.
     ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, ακούγοντάς σας προηγουμένως να μας ρωτάτε αν είμαστε κατά των αποκρατικοποιήσεων, μου θυμίσατε τα παλιά τα χρόνια, το χωριάτη, που ερχόταν στην Αθήνα και μετά από πέντε, δέκα χρόνια όταν γύριζε στο χωριό του, ξέχναγε  την καταγωγή του και δεν θυμόταν τίποτα. Ρωτούσε, τίνος είναι αυτό το χωράφι ή αυτό το σπίτι. Πράγματι όσοι εντρυφούν στην πολιτική, αντιλαμβάνονται ότι, αφού ψάξατε αρκετούς δρόμους σοσιαλισμού, αφού θαυμάσατε μοντέλα τύπου Αλβανίας και αφού, εν πάση περιπτώσει, μας εξήγησε ο κύριος συνάδελφος προηγουμένως τις βαθύτερες σκέψεις του ιδρυτού σας, τελικά καταλήξατε σε ένα δρόμο σήμερα που, όπως πολύ σωστά ειπώθηκε, δεν έχει καμία σχέση με τη φιλελεύθερη ιδεολογία.
     Είστε μαθητευόμενοι στη φιλελεύθερη ιδεολογία και γι’ αυτό το λόγο, όπως είπα και στην πρωτολογία μου, είστε δέσμιοι αυτού του συνδρόμου που σας ακολουθεί από παλιά, προχωρείτε σε αποκρατικοποιήσεις που πάσχουν νομικά, τραυματίζουν την αξιοπιστία της Ελλάδας στους επενδυτικούς κύκλους και τελικά ζημιώνουν το δημόσιο συμφέρον.
     Σε ό,τι αφορά τον τουρισμό, κύριε Υπουργέ, θα πω δύο λόγια, επειδή είπατε ότι προχωράτε στη διαμόρφωση της τουριστικής υποδομής και εφαρμόζετε μια τουριστική πολιτική, η οποία, εν πάση περιπτώσει, αναβαθμίζει το προϊόν μας.
     Είναι γνωστό σε όλους ότι τουριστική πολιτική δεν έχετε. Εδώ και χρόνια πραγματικά βαδίζει ο τουρισμός μας με αυτόματο πιλότο. Το ότι εκταμιεύονται και παροχετεύονται στη διαφήμιση δέκα δισεκατομμύρια το χρόνο είναι μύθος.
     Κύριε Υπουργέ, αν εξετάσετε αποκλειστικά τις διαφημιστικές δράσεις από τα κονδύλια που μας έχουν αναφέρει εδώ, θα εκπλαγείτε. Δεν είναι ούτε το 1/4 . Μιλώ  μόνο για τις διαφημιστικές δράσεις και όχι για την κάλυψη λειτουργικών εξόδων ή άλλα παρεμφερή. 
     Σας έχω κάνει μια σχετική ερώτηση για το ποιες διαφημιστικές δράσεις έχετε κάνει, που αφορούν αυτό το ύψος, για το οποίο κάθε φορά δεσμεύεστε εδώ μέσα. Αυτό όμως είναι ένα άλλο θέμα.
     Θα σας πω ότι σήμερα έρχεστε, κύριε Υπουργέ, να νομιμοποιήσετε όχι μία σύμβαση. Βεβαίως για να δραστηριοποιηθεί η σύμβαση απαραίτητος όρος είναι η κύρωσή μας με το νόμο αυτό που φέρνετε σήμερα. Εμείς όμως δεν σας είπαμε εδώ ότι άλλοι είναι οι όροι της προκήρυξης και άλλοι της σύμβασης. Εσείς το καταλάβατε αυτό. Αυτό θέλετε να καταλάβετε εσείς. Εμείς λέμε ότι οι αρχικοί όροι της σύμβασης δεν έχουν καμία σχέση με τις διατάξεις του νομοσχεδίου. Δηλαδή, ενώ κατά τη διάρκεια του διαγωνισμού οι διαγωνιζόμενοι γνώριζαν ότι η εκτέλεση των όποιων επενδύσεων θα γινόταν χωρίς μεταβολή του ισχύοντος νομικού καθεστώτος, με το σχέδιο νόμου μεταβάλλεται άρδην το καθεστώς αυτό και παρέχονται πάρα πολλές διευκολύνσεις στην ανάδοχο κοινοπραξία για την εκτέλεση των επενδύσεων. Αυτό είναι το θέμα.
     Επίσης, είπα και στην επιτροπή –ο κ. Χωμενίδης μου είπε ότι δεν είναι ακριβώς έτσι- ότι σας έκανε ερώτηση το ένα κοινοπρακτικό σχήμα και ρωτούσε αν θα περιλαμβάνονται στον κυρωτικό νόμο οι αναγκαίες διατάξεις για τη ρύθμιση πολεοδομικών, περιβαλλοντικών και λοιπών συναφών ζητημάτων. Επίσης ρωτούσε αν θα αποτελεί ειδική νομοθετική ρύθμιση των περιβαλλοντικών και οικοδομικών ζητημάτων η προϋπόθεση της καταβολής του τιμήματος της συναλλαγής.
      Θα αποτελεί, λοιπόν, αυτό όρο του νομοθετήματος; Απαντούσε τότε ο κ. Χωμενίδης –έχω εδώ και την ερώτηση και την απάντηση- ότι όσον αφορά το περιεχόμενο του κυρωτικού νόμου, πέραν αυτής καθεαυτής της συμβάσεως και ειδικότερα στη ρύθμιση περιβαλλοντικών, πολεοδομικών και συναφών ζητημάτων, η ΕΤΑ δεν μπορεί να λάβει ρητή δέσμευση δεδομένου ότι τα θέματα αυτά εκφεύγουν της αρμοδιότητάς της. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διαβάστε παρακάτω. 
      ΑΝΑΣΤΑΣΙΟΣ ΛΙΑΣΚΟΣ: Να σας διαβάσω και παρακάτω. «Στο σχέδιο του κυρωτικού νόμου θα συμπεριληφθούν διατάξεις που θα διευκολύνουν την υλοποίηση του επενδυτικού προγράμματος όπως αυτό θα εγκριθεί από το ΔΣ της ΕΚΠ μετά την ολοκλήρωση της αλλαγής στα πλαίσια του ισχύοντος θεσμικού πλαισίου». Τι λέει αυτό δηλαδή; Λέει ότι ήξεραν αυτοί όταν εδώ υπέγραφαν τους όρους του διαγωνισμού ότι οι όροι περιελάμβαναν αποκατάσταση στατικής και αντισεισμικής συμπεριφοράς του ξενοδοχείου, αναδιοργάνωση της αίθουσας, ότι θα δινόταν δυνατότητα επέκτασης του συγκροτήματος, δυνατότητα ανακατασκευής και αναδιάταξης και εκσυγχρονισμού των άλλων χρήσεων των πάρκινγκ, των τελεφερίκ; Τα ξέρανε αυτά, κύριε Υπουργέ; Δεν τα ξέρανε, δεν τα γνώριζαν. Διότι αν τα γνώριζαν και  τους το είχατε κάνει σαφές, άλλο θα ήταν το τίμημα. Και εκεί εμείς σας εγκαλούμε.
     Και για να μην πω περισσότερα πάνω σ’ αυτό, θα σας πω το εξής. Εγώ μίλησα για περιρρέουσα ατμόσφαιρα. Γιατί; Εσείς δεν διαβάζετε τα δημοσιεύματα του Τύπου; Δεν είδατε ότι από 37 έμειναν 2, ο εξής ένας; Δεν καταλάβατε ότι ολόκληρος, αν θέλετε, ο επιχειρηματικός κόσμος αμφισβητεί αυτήν τη διαδικασία αποκρατικοποιήσεων; Και αν δεν το καταλάβατε, ο κ. Χωμενίδης θα το καταλάβει, γιατί όπως σας είπα ήλθε εντολή του αντεισαγγελέα για να υπάρξει ποινική δίωξη για παράβαση καθήκοντος κατ’ εξακολούθηση και βέβαια για ηθική αυτουργία κατ’ εξακολούθηση και στην επιτροπή του διαγωνισμού και στην επιτροπή ενστάσεων. Και βέβαια το γεγονός ότι εδώ προσπαθείτε να δικαιολογήσετε ότι δεν είναι τίποτα αυτό, εντάξει μια πειθαρχική δίωξη είναι, εγώ αντίθετα σας λέγω ότι αυτός ο διαγωνισμός πάσχει, κύριε Υπουργέ, και βέβαια το ξέρετε και εσείς ότι πάσχει, το καταλαβαίνει και ολόκληρος ο ελληνικός λαός ότι πάσχει και γι’ αυτό το λόγο εμείς θεωρούμε ότι έτσι δεν γίνονται αποκρατικοποιήσεις. Και σας είπαμε ότι σε τέτοιου είδους πρακτικές δεν συναινούμε. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Οφείλω να ομολογήσω ότι η συζήτηση καταλήγει να είναι βαθύτατα μελαγχολική μετά από όσα ακούστηκαν εδώ μέσα. Και θα κρατήσω την τελευταία κουβέντα του κ. Βρεττού, όταν τοποθετήθηκε επί του νομοσχεδίου. Περί ρύπων η συζήτηση, περί ουσιαστικών ρύπων. Και έχει απόλυτα δίκιο. 
     Ακούστηκαν πολλά εδώ. Ολόκληρη αναπτυξιακή πολιτική της χώρας δεν μπορεί να συζητηθεί κάτω από τη σκιά του πολέμου γιατί αυτό είναι σχεδόν απαγορευτικό ούτε να χρησιμοποιηθεί πολεμικό λεξιλόγιο. Μπορεί όμως θαυμάσια να χρησιμοποιηθεί τζογαδόρικο λεξιλόγιο, γιατί ακούστηκαν πράγματα εδώ. Άρα θα παίξουμε την τουριστική πολιτική της χώρας και την ανάπτυξη, την νομιμοποίηση των παρανομιών του κράτους από το 1960 μέχρι σήμερα μαυροκόκκινο στη ρουλέτα. Και θα τα παίξουμε όλα στο μαύρο. Και θα κατηγορούμε το κόκκινο. Γιατί ακούστηκαν και εξωφρενικά πράγματα, κύριε Πρόεδρε, ακόμη και όταν δεν ήσασταν παρών εντός της Αιθούσης. Ακούστηκαν και μάλιστα είναι εντυπωσιακό από συνάδελφο που έχει διατελέσει και επί της Παιδείας Υφυπουργός να ακούγονται κουβέντες ως προς το ότι θα ήταν χρήσιμο, χρήματα προερχόμενα από την εκμετάλλευση του πάθους νοσηρών συμπολιτών μας να παραμένουν στη χώρα, ότι αυτό είναι πάρα πολύ αναπτυξιακό και πάρα πολύ ωραίο! Θα έλεγα ότι θα ήταν πάρα πολύ ωραίο να ακούγεται και για τα πανεπιστήμια και για τα νοσοκομεία να μην χρειάζεται να φεύγει κανένας έξω ούτε για να χειρουργηθεί ούτε για να σπουδάσει! Όχι να πρέπει να μείνει εδώ το χρήμα αυτών που θα πήγαινε στη Γευγελή ή στο Λας Βέγκας. Δεν έχω την εντύπωση ότι αυτό θα έπρεπε να είναι. 
      Μιλήσατε για ρύπους. Αναρωτιέμαι στα αλήθεια. Φέρατε ένα νομοσχέδιο εδώ και όπως λέτε νομιμοποιείτε παρανομίες μέχρι σήμερα. Υπέρ ποίου, κύριε Υπουργέ; Υπέρ των ιδιωτών. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπέρ των συμφερόντων του δημοσίου. 
      ΛΙΑΝΑ ΚΑΝΕΛΛΗ: Δεν είχατε κανένα λόγο –τυπικά σας το λέω και με πολύ βαθιά μελαγχολία- μια και μιλάμε για ρύπους, να συμπεριλάβετε στο πρώτο άρθρο του νομοσχεδίου σας, τις υπουργικές αποφάσεις που μιλάνε για το πόσα τραπέζια.
      Ξέρετε, για τον οποιονδήποτε νομοθετεί εδώ, όσο μοντέρνος και σύγχρονος άνθρωπος να θέλει να είναι, δε νομίζω ότι ήταν υποχρεωτικό να τις βάλετε. Ας παραπέμπατε στις υπουργικές αποφάσεις. Βγήκατε και τυπώσατε στη Βουλή των Ελλήνων, ηλεκτρονικές ρουλέτες touch bet roulettes και rapid roulettes και γαλλικά τραπέζια, τριάντα δύο εδώ, πέντε εκεί και πέντε παρά πέρα; Για να διευκρινίσετε τι; Τον κύκλο εργασιών των ιδιωτών που θα παραλάβουν το καζίνο; 
      Κοιτάξτε να δείτε, σας μιλήσαμε για εκποίηση πολιτικά. Ξέρετε τι είναι εκποίηση; Εκποίηση είναι το 49% να κυβερνάει το 51%, όταν το 51% είναι δημόσιο. Εκποίηση είναι να περνάτε κατά την άποψή μας την πιο επικίνδυνη διάταξη μέσα στο νομοσχέδιο, που αφαιρεί από τη Βουλή τη δυνατότητα να ελέγχει τις συμβάσεις –από τούδε και στο εξής δεν θα είναι απαραίτητο- οι οποίες θα αρχίζουν να ισχύουν άμα τη υπογραφή. Η υπουργική επιτροπή αποφασίζει, υπογράφει τις συμβάσεις και μετά θα έρχονται τα διάφορα νομοσχέδια και για άλλους τομείς του δημοσίου, όχι μόνο για το καζίνο. Θα έρχονται εδώ για να προσθέτουμε στο νομοσχέδιο ό,τι δεν κάλυψε η σύμβαση. Είναι κυριολεκτικά παραποίηση του νομοθετικού έργου και πάρα πολύ επικίνδυνη. Θα τη βρείτε μπροστά σας είτε ως Κυβέρνηση είτε ως αντιπολίτευση. Θα μου επιτρέψετε και μένα ένα συνειρμό, βλέπετε λιγότερο εμπόλεμο και σχεδόν πένθιμο. 
      Μιλήσατε για τις εγκαταστάσεις και για την αξία των εγκαταστάσεων. Μας μιλήσατε για 12 δισεκατομμύρια και για 30 δισεκατομμύρια το τίμημα. Δεν μιλάτε για ευρώ, για δραχμές μιλάτε. 
      Συγχωρήστε με, αλλά είμαι υποχρεωμένη να γίνω λίγο αναλυτική ως προς το πώς αποτιμήσατε και το πώς δώσατε και χρηματιστηριακή αξία στην ΕΤΑ. Γιατί αυτά, πάλι θα τα βρούμε μπροστά μας. 
      Με τον 2837, άρθρο 9, παράγραφος 18 οριζόταν ότι μέσα σε προθεσμία ενός έτους από την ισχύ του, που μπορεί να παραταθεί με κοινή υπουργική απόφαση των Υπουργών Ανάπτυξης και Οικονομικών, διενεργείται από ορκωτούς λογιστές, απογραφή και εκτίμηση της αξίας των περιουσιακών στοιχείων, που διαχειρίζεται η ΕΤΑ ΑΕ. Και η καθαρή θέση που προκύπτει, με βάση το γενικό λογιστικό αυτό σχέδιο, αυξάνει το μετοχικό κεφάλαιο της ΕΤΑ ή των θυγατρικών της εταιρειών, εφόσον αυτές –προσέξτε- ασκούν διοίκηση, διαχείριση και εκμετάλλευση του εκτιμώμενου περιουσιακού στοιχείου. 
      Τέτοια απογραφή και εκτίμηση δεν έχετε κάνει για το σύνολο, όπως λέει ο νόμος, των περιουσιακών στοιχείων που διαχειρίζεται η ΕΤΑ. Γι’ αυτό και με την παράγραφο 1 του άρθρου 5 σε αυτό το νομοσχέδιο, παρατείνετε την ισχύ της παραπάνω διάταξης του 2837. Προσθέσατε το 14α στον 2636/98 με το παραπάνω περιεχόμενο, μέχρις ότου η ΕΤΑ εισαχθεί στο χρηματιστήριο. Δηλαδή μέχρι να ιδιωτικοποιηθεί και η ΕΤΑ ΑΕ, χωρίς να έχουν τηρηθεί οι προϋποθέσεις του προηγούμενου νόμου, τον οποίο επικαλείστε. 
      Επομένως για τις εγκαταστάσεις του ξενοδοχείου, του τελεφερίκ και των υπολοίπων της Πάρνηθας δεν έγινε απογραφή και εκτίμηση από ορκωτούς λογιστές. Αντίθετα, μετά τη μεταβίβαση, με πράξη του Υπουργικού Συμβουλίου των παραπάνω εγκαταστάσεων από τον ΕΟΤ και την ΕΤΑ ΑΕ, έγινε μια εκτίμηση στο πόδι με έκθεση εκτίμησης δύο ορκωτών λογιστών μόνο για το παρόν, όχι για το σύνολο της αποτίμησης της περιουσίας της ΕΤΑ, που διαχειρίζεται ή μπορεί και να παραχωρήσει εν τέλει όπως γίνεται εδώ ως διαχείριση. Οιονεί διάδοχος είναι, αυτό το ξέρει ο κόσμος τι σημαίνει. Και το αποτίμησε στα 5,750.000 ευρώ, αξία πραγματικά μικρότερη από την ουσιαστική. Και τώρα έρχεστε με το νομοσχέδιο αυτό, αυτές όλες τις εγκαταστάσεις με τα δικαιώματα που τις συνοδεύουν να τις μεταφέρετε στη θυγατρική της ΕΤΑ. Και ξέρετε πως καταλαβαίνει κάποιος ότι έχει γίνει υποτίμηση; Η αξία του κλάδου που εισφέρεται από την ΕΤΑ ΑΕ  στη θυγατρική της, προσδιορίζεται αυθαίρετα σε ένα ύψος 29.661.000 και πλέον ευρώ. Και έρχεστε να μας πείτε ότι πρέπει να αισθανόμαστε καλά, γιατί η μεταβίβαση σε τρίτον, της ακίνητης περιουσίας που συνιστά τις εγκαταστάσεις της Πάρνηθας, αν λυθεί η θυγατρική εταιρεία της ΕΤΑ που εγκαθίσταται ως μόνιμος διάδοχος –οιονεί καθολικός διάδοχος το λέμε αυτό στα νομικά- θα επιστραφεί στο δημόσιο. Δηλαδή, κοινώς πως, άμα «τα φτύσει» η εταιρεία, να σας το πω έτσι και δεν πάει και καλά και δεν πάει καλά στο χρηματιστήριο θα ξαναγυρίσει στο δημόσιο. Αυτό μας λέτε; Ως εγγύηση; 
      Κύριε Υπουργέ φέρατε και κάποιες τροπολογίες. Εμείς δεν ήμασταν, σε ένδειξη διαμαρτυρίας για τις ημέρες εκείνες που διεξήγετο η συζήτηση.
      Θα αντιπαρέλθω τον ισχυρισμό σας ότι ψεύδομαι. Με γνωρίζετε προσωπικά. Κοιτάξτε τα Πρακτικά και θα παρακαλούσα, αφού τα κοιτάξετε και τα διορθώσετε, να αφαιρέσετε τη λέξη «ψεύδος». Δεν έχω ψευστεί ποτέ, όταν σας μίλησα για τους εργαζομένους. Ότι υπάρχει εξώδικη διαμαρτυρία, υπάρχει. Ότι υπογράψατε μια συμφωνία, υπογράψατε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είπα εγώ τέτοιο πράγμα.
      ΛΙΑΝΑ ΚΑΝΕΛΛΗ: Το είπατε και σας παρακαλώ πολύ κοιτάξτε τα Πρακτικά. Δέχομαι τη διευκρίνιση. 
     Ξέρετε γιατί κινητοποιούνται οι εργαζόμενοι; Υπογράψατε μια συμφωνία μαζί τους. Η απλή υπουργική υπογραφή που βάλατε είναι δεσμευτική για το μέλλον, ένα μέλλον ασαφές; Γιατί δεν δέχεστε την τροπολογία μας; Δεν θέλετε τη δική μας; Πάρτε την τροπολογία του Συνασπισμού. Δεν κάνει τίποτε άλλο παρά να διασφαλίζει παραπανίσιες περιπτώσεις απόλυσης. Γιατί δεν τη δέχεστε και δεν την ενσωματώνετε; Αιτήματα των εργαζομένων είναι. 
      Αυτοί κινητοποιούνται και σας το κοινοποίησαν, γιατί δεν τους διασφαλίζετε πλήρως. Τι σας ζητούν; Να συμπεριληφθεί στο νόμο η υπογραφή σας στο χαρτί που έχετε υπογράψει με αριθμό πρωτοκόλλου 46. Αυτό σας ζητούν. Δεν σας ζητούν κάτι παραπανίσιο. Να τους διασφαλίσετε για τουλάχιστον έξι χρόνια. Και αυτό μίνιμουμ είναι. Στον καιρό που ζούμε δεν υπάρχει διασφάλιση για κανέναν εργαζόμενο.
      Τους βάζει ένα μήνα, για να αποφασίσουν αν θα μείνουν στην ΕΤΑ ή όχι και η προθεσμία τρέχει εδώ και πέντε ημέρες. Εδώ δεν έχουμε τελειώσει ακόμα τη συζήτηση, αλλά τρέχει από  την ημερομηνία της υπογραφής της συμβάσεως, από τις 28 του μηνός. Θα έρθει και το Πάσχα. Δώσατε όμως παράταση με το νόμο στον εργοδότη για τον κανονισμό εργασίας τρεις μήνες και δίνετε και μια τρίτη προθεσμία ενός έτους, για να αποφασίσουν οι εργαζόμενοι που θα είναι μέσα στο καζίνο αν θα δεχθούν να μεταταγούν ή όχι. Γιατί κάνατε αυτήν την παραλλαγή; Θα τρέχουν οι εργαζόμενοι σαν παλαβοί με μη ολοκληρωθείσα τη συζήτηση να καταλάβουν και να συνειδητοποιήσουν; Ξέρω γιατί το κάνατε, για να απαλλάξατε από θέσεις και την ΕΤΑ και πολύ κόσμο, ο οποίος μέσα στην ανασφάλεια θα δεχθεί το κατιτίς που του δίνετε και θα σηκωθεί και θα φύγει.
      Γιατί δεν τη δέχεστε την τροπολογία; Δεν λέει τίποτα άλλο παρά μόνο να διασφαλιστεί από απολύσεις, διότι, όταν θα γίνει ο κανονισμός εργασίας τρεις μήνες μετά, θα φτιαχτεί από την εταιρεία που παίρνει όλα τα προνόμια. Και μην ξεχνάτε ότι μέχρι τώρα λειτουργούσε το καζίνο εννιά ώρες, δηλαδή με ήπια λειτουργία λειτουργούσε παράνομα υπέρ του δημοσίου. Τώρα που νομιμοποιείται και πάει στον ιδιώτη έχει εικοσιτετράωρη λειτουργία. Ο ρύπος έχει εικοσιτετράωρη λειτουργία. Καταλαβαίνετε τι κανονισμός εργαζομένων θα γίνει; Οι εργαζόμενοι δούλευαν μέχρι σήμερα εννιά ώρες. Όποιος έχει ζήσει στην περιοχή, όπως ο κύριος Πρόεδρος και ο κύριος νομάρχης που είναι παρών, ξέρει  τι τράβηξε το Μενίδι και όλη η περιοχή, ξέρει πώς γεννήθηκαν κοράκια στην περιοχή, ξέρει πόσοι θάφτηκαν κάτω από το χώμα στην περιοχή.
       Κλείνω με  μια κουβέντα. Πήρε μια απόφαση η Κυβέρνηση. Δεν νομίζω ότι κανείς μέχρι σήμερα νομοθέτησε. Εγώ δεν θα αναφερθώ στο σκάνδαλο και ποια από τις δυο επιχειρήσεις το πήρε και αν δεν το πήρε. Αυτά δεν μας αφορούν. Αφορούν την αντίληψη μιας ελεύθερης αγοράς. Έγινε όμως ένα σκάνδαλο στην Ελλάδα που λεγόταν «φρουτάκια» και τζόγος σε κάθε πόρτα και σε κάθε σπίτι και πήρατε την απόφαση να τα καταργήσετε από παντού. Ξέρετε τι είναι για ένα Βουλευτή να έρχεται εδώ και να του ζητάτε να ψηφίσει από τριακόσιους κουλοχέρηδες χίλιους πεντακόσιους παραπάνω και αυτά υπέρ του ιδιώτη; Γιατί έτσι νομιμοποιείται ο τζόγος ή για να αρχίσουμε να σκεφτόμαστε, όπως ενδεχομένως θα βρέθηκε στη δυσάρεστη θέση να σκέφτεται ο κ. Χρυσανθακόπουλος, όταν αντικατέστησε τον προεδρεύοντα στην επιτροπή μεσούντος του πολέμου;
      Καταψηφίζουμε, κύριε Πρόεδρε, το νομοσχέδιο και επί της αρχής και επί των άρθρων. Δηλώνουμε ότι, αν δεν δεχθείτε την πρότασή μας, η οποία είναι μόνο για προάσπιση των εργαζομένων ή την πρόταση του Συνασπισμού, θα δηλώσουμε «παρών» μόνο στην τροπολογία σας για τους εργαζόμενους. Όλα τα υπόλοιπα τα καταψηφίζουμε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα επαναλάβω –και νομίζω ότι αυτό έγινε πιο φανερό μετά την παρέμβαση του κυρίου Υπουργού- ότι όλο αυτό το νομοσχέδιο από την αρχή μέχρι το τέλος είναι ένα μεγάλο έγκλημα κατά του φυσικού πλούτου της χώρας μας και κατά των πολιτών, ιδιαίτερα της νεολαίας, στο Λεκανοπέδιο. Οι αξίες που χρειάζεται σήμερα η νεολαία είναι αυτές που διαδηλώνει στους δρόμους κατά του πολέμου. Δεν είναι οι αξίες του τζόγου και της καζινοποίησης.
      Η καζινοανάπτυξη δεν χρειάζεται σ’ αυτήν τη χώρα. Και τον καζινοκαπιταλισμό, τον οποίον προωθείτε, θα τον πληρώσει βάναυσα αυτός ο τόπος, όπως τον έχει πληρώσει με το καζίνο του Λουτρακίου και τον τρόπο που λειτουργεί, όπως τον έχει πληρώσει ο Νομός Θεσσαλονίκης συνολικά από τη HAYATT. Αυτά τα καζίνο καταστρέφουν ανθρώπους, οδηγούν σε αυτοκτονίες, όπως είχαμε μέχρι τώρα αυτοκτονίες πολιτών που έχασαν περιουσίες στα καζίνο, οδηγούν σε δυστυχία οικογένειες. Ούτε ανάπτυξη ούτε αξίες ούτε δικαιοσύνη ούτε πρόοδο όμως επιφέρουν.
      Και ο κύριος Υπουργός προκειμένου να συγκαλύψει αυτό το έγκλημα που σας περιέγραψα προηγουμένως, κατέφυγε στην ομιλία του σ’ ένα υπερφιλελεύθερο κήρυγμα. Μας είπε ότι οι αγορές και οι ιδιώτες είναι αυτοί που θα μπορέσουν να προωθήσουν πλέον την τουριστική ανάπτυξη της χώρας. Το δημόσιο δεν μπορεί να το κάνει πλέον. Και το λέτε σε μία περίοδο όπου παγκόσμια ο νεοφιλελεύθερος καπιταλισμός διέρχεται μια μεγάλη κρίση, που μπορεί να οδηγήσει ολόκληρη την ανθρωπότητα στην άβυσσο.
      Διότι, κύριε Υπουργέ, ουδέποτε στο παρελθόν ούτε τώρα και πολύ περισσότερο στο μέλλον οι αγορές και μάλιστα οι λεγόμενες ελεύθερες δεν μπορούν να εξασφαλίσουν ούτε δικαιοσύνη ούτε ισορροπία ούτε ανάπτυξη. Το μόνο που διασφαλίζουν οι ελεύθερες αγορές είναι ανισότητες, διεύρυνση των ανισοτήτων, φτώχεια, υπερεκμετάλλευση, ανισορροπίες, κρίσεις, διαιρέσεις, συγκρούσεις και πολέμους. Αυτό είναι το λεγόμενο αόρατο χέρι των αγορών, του οποίου την ορατή πλευρά βλέπουμε σήμερα. Είναι εσωτερικά η αυταρχική αστυνομική καταστολή και εξωτερικά οι πόλεμοι.
      Αυτήν τη στιγμή, λοιπόν, δεν πρέπει να εκφράζεστε μ’ αυτό το πάθος και θα έλεγα –δεν θέλω να σας αποδώσω προθέσεις- και κάποιο μίσος εναντίον του λεγόμενου κράτους, του δημόσιου. Από πού κι ως πού; 
      Πρώτα απ’ όλα, κύριε Υπουργέ, ούτε τον ΕΟΤ ούτε τον ευρύτερο δημόσιο τομέα τον έφτιαξε η Αριστερά. Τον έφτιαξαν η Νέα Δημοκρατία και εσείς. Και η Νέα Δημοκρατία πιο μπροστά ανακάλυψε το νεοφιλελεύθερο ιδιωτικοποιημένο δόγμα κι εσείς εκ των υστέρων έρχεστε να τη μιμηθείτε υπερφαλαγγίζοντάς τη μάλιστα σε πάρα πολλές περιπτώσεις.
      Αυτόν, λοιπόν, το δημόσιο τομέα δεν τον έφτιαξε η Αριστερά. Αντιθέτως εμείς λέμε ότι αυτός ο δημόσιος τομέας -ως δημόσιος όμως- χρειάζεται και αναμόρφωση και εκδημοκρατισμό και εξυγίανση κι ένα νέο ρόλο των εργαζομένων κι ένα περισσότερο κοινωνικό ρόλο. Βεβαίως όλα αυτά τα χρειάζεται για να παίξει το ρόλο του στην ανάπτυξη.
      Εσείς όμως αντί να κινηθείτε προς αυτήν την κατεύθυνση τι κάνετε τώρα; Μας λέτε ότι αυτό που ξεχαρβαλώσατε εσείς έρχεστε τώρα να το εκποιήσετε, να το πουλήσετε, ακόμα και το φυσικό πλούτο της χώρας, στο όνομα υποτίθεται της αναπτυξιακής διαδικασίας. Εδώ είμαστε. Έρχονται οι επόμενες μέρες, έρχονται τα χρόνια και θα δείτε πού οδηγούν αυτές οι λογικές όχι μόνο εδώ στην Ελλάδα, αλλά σε όλη την ανθρωπότητα βεβαίως. Αλλά κι εσείς τις εφαρμόζετε εδώ με επιμέλεια και με πάθος, θα έλεγα. 
     Εδώ, πέραν των άλλων, τι γίνεται; Τουριστικά δημόσια κτήματα, λέτε, και αυτά που υπάρχουν και όσα θα υπάρξουν στο μέλλον -άκουσον, άκουσον- τα περνάτε στον ΕΟΤ, ο οποίος δεν παίζει κανένα ρόλο τώρα μόνο και μόνο γιατί έρχεται το άρθρο 9, παράγραφος 17, του ν. 2837/2000, με τον οποίον αν η κυριότητα ανήκει στον ΕΟΤ με πράξη του Υπουργικού Συμβουλίου του νόμου αυτού που σας ανέφερα, περνάτε αμέσως τις εκτάσεις στην ΕΤΑ, στην υποιδιωτικοποίηση.
     Γιατί το κάνετε αυτό; Ξέρετε ποια είναι αυτά τα τουριστικά δημόσια κτήματα; Ο φυσικός πλούτος της χώρας. Και ένα απ’ αυτά, το φιλέτο, είναι στο αεροδρόμιο, το οποίο διαχειρίζεται η ΕΤΑ. Πάει και το Ελληνικό, δηλαδή.
     Κι έρχεστε μετά και λέτε ότι η ΕΤΑ, που ως γνωστόν διαχειρίζεται όλη αυτήν την ακίνητη περιουσία του ΕΟΤ και θα μπορεί να πάρει κατ’ αυτόν τον τρόπο, που σας είπα προηγουμένως, και άλλα τουριστικά δημόσια κτήματα, μπορεί να περιέλθει με τον προηγούμενο νόμο που μας είπατε κατά 66% σε ιδιώτες. Αλλά και προτού γίνει αυτό, πριν έρθει το 66% σε ιδιώτες, μπορεί η ΕΤΑ, ακόμα κι αν μειοψηφών είναι ο ιδιώτης, να αναλαμβάνει ο μειοψηφών ιδιώτης και την πλειοψηφία στο διοικητικό συμβούλιο και το μάνατζμεντ της ΕΤΑ. Πλήρης ιδιωτικοποίηση δηλαδή της ΕΤΑ ακόμα και με μειοψηφικό ιδιωτικό πακέτο.
      Και ερχόσαστε μετά με το άρθρο 4 παράγραφος 9 και λέτε να συντάσσει η ιδιωτικοποιημένη ΕΤΑ –αυτά είναι συγκεκριμένα πράγματα- η ίδια τους κανονισμούς για τις πωλήσεις και μισθώσεις των ακινήτων της, χωρίς καμία παρέμβαση της Κυβέρνησης και εκτός δημοσίων ρυθμίσεων. Στην ουσία δηλαδή η ΕΤΑ Α.Ε., η ιδιωτικοποιημένη και εκτός δημοσίου τομέα, θα ελέγχει όλα αυτά τα πράγματα. Θα μπορεί όχι μόνο να πουλάει το φυσικό πλούτο της χώρας, αλλά κυριολεκτικά να τον χαρίζει ακόμα και χωρίς διαδικασία διαγωνισμού. Αυτά είναι συγκεκριμένα πράγματα, τα οποία δεν μπορείτε να αποφύγετε. 
      Μας λέτε ότι είχε λίγα κέρδη το καζίνο της Πάρνηθας. Τι σας ενόχλησε; Το Καζίνο της Πάρνηθας είχε μερικά κέρδη δισεκατομμυρίων δραχμών και δεν είχε τα κέρδη που έχει η «ΗΥΑΤΤ» ή το καζίνο Λουτρακίου. Από πού βγάζει η «ΗΥΑΤΤ» και το καζίνο Λουτρακίου τα κέρδη; Από την παραγωγική ανάπτυξη της χώρας; Από την προστιθέμενη αξία; Από τις εξαγωγές; Από την καταλήστευση των πολιτών τα βγάζουν! Σας είπα πού απευθύνονται πλέον αυτά τα καζίνο μετά και τις απελευθερώσεις που κάνατε σε κάθε προστασία των απλών πολιτών που μπορούν να μπουν μέσα. Απευθύνονται στο λαϊκό κόσμο. Από εκεί αντλούν τα κέρδη τους.
      Θέλετε, λοιπόν, να κάνετε ένα ιδιωτικό καζίνο με «γκλαμουριά», το οποίο να μπορεί να καλεί κάθε βράδυ τους πολίτες, προκειμένου να έχει μεγάλα κέρδη. Αυτό το θεωρείτε επίτευγμα; 
      Σας μίλησα και για το τίμημα και δεν θα τα επαναλάβω. Ένα θα πω μονάχα: Με τη σύμβαση η οποία θα είναι μόνιμη πλέον δέκα μέρες αφότου ψηφιστεί το νομοσχέδιο, στην ουσία δίνετε και δεύτερη άδεια. Δεύτερη άδεια δίνετε στην ίδια κοινοπραξία, διότι λέτε μεν να μην μπορεί να κατέβει το καζίνο της Πάρνηθας στο Λεκανοπέδιο, αλλά δεν αποκλείετε να δοθεί δεύτερη άδεια. Επιβάλλετε να διεκδικήσουν την άδεια από κοινού η ΕΤΑ Α.Ε. και η κοινοπραξία και αν δεν την πάρουν, επιστρέφετε μέχρι το 70% του τιμήματος. Δεν είναι αυτή μια διάταξη με την οποία στην ουσία η Κυβέρνηση με νόμο συναινεί και λέει ότι η δεύτερη άδεια θα δοθεί ουσιαστικά και φωτογραφικά στην ίδια κοινοπραξία; Ποιον δεσμεύει; 
      Δεν μιλάω σε σας προσωπικά, κύριε Υπουργέ, και δεν κρίνω προσωπικές προθέσεις. Αύριο, μετά από έξι μήνες, μπορεί να έρθει ένας Υπουργός και να πει ότι δίνει και δεύτερη άδεια στο Λεκανοπέδιο. Με αυτόν το νόμο και τη σύμβαση, η δεύτερη άδεια ξέρουμε πού έχει πάει. Καταλαβαίνετε, λοιπόν, πού οδηγούμαστε με αυτές τις διατάξεις. 
      Έχω πει και θα το επαναλάβω και τώρα ότι οι εργαζόμενοι ουσιαστική διασφάλιση με αυτές τις ληστρικές καζινοεταιρείες δεν μπορούν να έχουν. Πάρτε για παράδειγμα τις εργασιακές σχέσεις που υπάρχουν στο καζίνο Λουτρακίου και στη «ΗΥΑΤΤ». Απίστευτη εκμετάλλευση! Έχουμε εργαζόμενους ρομπότ με υποχρεώσεις, αλλά χωρίς δικαιώματα. 
      Τουλάχιστον νομικά κάντε μια προσπάθεια να βάλετε κάποια εμπόδια σε αυτό που θα συναντήσουν αύριο οι εργαζόμενοι, στη δουλοκτησία που λέγεται «ΗΥΑΤΤ». ή καζίνο Λουτρακίου, γιατί περί δουλοκτητικού καθεστώτος πρόκειται με σπασμένες εργασιακές σχέσεις, με υπερεκμετάλλευση, με αδυναμία λειτουργίας συνδικαλιστικού κινήματος, με αδυναμία να παίξουν το ρόλο τους, να διασφαλίσουν τα δικαιώματά τους, τις εργασιακές σχέσεις τους και την προοπτική. Τουλάχιστον βάλτε κάποια εμπόδια για να παλέψουν αύριο στις δύσκολες συνθήκες, που θα αντιμετωπίσουν. Αυτά τα εμπόδια είναι σαφή. 
      Δεχθείτε και ψηφίστε τις τροπολογίες που έχει κάνει το Κομμουνιστικό Κόμμα και ο Συνασπισμός. Οι τροπολογίες δεν θα λύσουν το πρόβλημα, αλλά τουλάχιστον θα θέσουν κάποια σοβαρά και ουσιαστικά εμπόδια σε αυτούς που θα εργάζονται αύριο στην καζινοεταιρεία και στο διαπλεκόμενο συνεταίρο της, γιατί περί αυτού πρόκειται. 
      ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης  από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», ογδόντα εννέα μαθητές και πέντε συνοδοί του 1ου Γυμνασίου Πατρών Αχαίας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
     Έχει ζητήσει το λόγο ο κ. Σπυριούνης για να μιλήσει για δύο λεπτά και μετά θα πάρει το λόγο ο κύριος Υπουργός. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο τελευταίος συνάδελφος που θα μιλήσει είναι ο κ. Σπυριούνης;
      ΙΩΑΝΝΗΣ ΚΕΦΑΛΟΓΙΑΝΝΗΣ: Όχι, άλλοι δύο είμαστε να μιλήσουμε. 
      ΠΡΟΕΔΡΕΥΩΝ (Κωνσταντίνος Βρεττός): Εσείς δεν έχετε το λόγο. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μα πώς; Κανονικά πήρα το λόγο και θέλω και τη δευτερολογία μου.
      ΠΡΟΕΔΡΕΥΩΝ (Κωνσταντίνος Βρεττός): Δεν γίνεται, γιατί πήρατε το λόγο εκτός Κανονισμού, με συναίνεση της Βουλής.
      Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, η συζήτηση ανέσυρε πάλι στην επιφάνεια το μονίμως διαιωνιζόμενο πρόβλημα στο Κοινοβούλιο των δύο οχθών με τη γενικότερη φιλοσοφική αντίληψη από πολιτική πλευρά, οι οποίες υπάρχουν ευτυχώς, γιατί η πολύχρωμη παρουσία στο Κοινοβούλιο διαφόρων πλευρών είναι η στήριξη της πολυκομματικής δημοκρατίας. Το πρόβλημα που ανέδειξε πάλι η σημερινή συζήτηση είναι: κρατισμός ή ελεύθερη αγορά; Όλα στο κράτος και το κράτος «καφετζής» ή όλα σε μία ασύδοτη, ελεύθερη αγορά. Δεν είναι αλήθεια.
      Πιστεύω ότι η δημοκρατία, όπως διαμορφώνεται στην πατρίδα μας, αναζητεί τους καλύτερους λογικούς συνδυασμούς που γονιμοποιούν την πολιτική εμπειρία, τις ιστορικές εξελίξεις του αιώνα, διαμορφώνουν και εξασφαλίζουν τις προσαρμογές που δίνουν την προοπτική στο αύριο, γιατί είναι και όρος πολιτικής επιβίωσης.
      Επομένως νομίζω ότι –όπως και ο Υπουργός το τοποθέτησε- το θέμα δεν είναι: δημόσιος ή ιδιωτικός τομέας. Είναι ότι σε κάθε συγκεκριμένη περίπτωση συμφέρει να επιλέξεις. Ο γενικός αφορισμός εις βάρος του ιδιωτικού τομέα, όπως και ο γενικός αφορισμός εις βάρος του κράτους, θα πρέπει να αποσυρθεί κάποια στιγμή. Ο ιδιωτικός τομέας, όταν η δημοκρατία του βάζει όρους, κανόνες, σύστημα ελέγχου και νομιμότητα, δεν έχει ανάγκη να φοβάται, είναι παραγωγικός και προωθεί τα πράγματα της οικονομίας προς τα μπροστά, εξασφαλίζοντας και την ανάλογη κοινωνική συνοχή. 
      Από τη διαδικασία βγήκε ότι η συνολική διαδικασία της σύμβασης είναι απόλυτα κατοχυρωμένη ως προϊόν ενός διαφανούς συστήματος. Πλατειάζουν όσοι μιλούν για συμμετοχή διαφόρων υποψηφίων, για ελεύθερη παραμονή δύο μόνο από τους οκτώ, αν θυμάμαι καλά τους αριθμούς, κλπ. Τα στοιχεία όλα ήταν γνωστά, επομένως είναι εξασφαλισμένη η διαφάνεια. 
     Ένα άλλο θέμα που πρέπει να προσέξουμε όλοι μας, κύριε Υπουργέ, είναι ότι η μεγαλύτερη σκανδαλολογία είναι οι ανεύθυνες κριτικές «σκανδάλων». Γι’ αυτό πρέπει να είμαστε πολύ προσεκτικοί όλοι -προς κάθε πλευρά ο καθένας μας- όταν αναφερόμαστε σε σκάνδαλα. Δεν πρέπει να υποπίπτουμε στην πρόκληση  που είναι η πολιτική σκανδαλολογία. 
      Σύμφωνα με το νομοσχέδιο τα έσοδα για την πενταετία 1997-2002 είναι περίπου δύο δισεκατομμύρια έσοδα το χρόνο έναντι των πενήντα ή εξήντα που υπάρχουν στα ιδιωτικά καζίνο. Από την άλλη πλευρά, τα έσοδα του κράτους είναι δέκα δισεκατομμύρια συν τα υπόλοιπα. Πιστεύω δηλαδή ότι η διαφάνεια, οι διαδικασίες, το συμφέρον του δημοσίου, όλα συνηγορούν υπέρ του νομοσχεδίου και γι’ αυτό ψηφίζω το νομοσχέδιο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Έχουν ολοκληρωθεί οι δευτερολογίες των ομιλητών.
     Το λόγο έχει ο κύριος Υπουργός.
     ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ ζητώ το λόγο.
     ΠΡΟΕΔΡΕΥΩΝ (Κωνσταντίνος Βρεττός): Δεν μπορείτε να πάρετε το λόγο. Δίνεται εφάπαξ και με τη συναίνεση της Βουλής. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Καθυστέρησα διότι ήρθα από την περιφέρειά μου σήμερα το πρωί και έχασα την προθεσμία εγγραφής. 
     ΠΡΟΕΔΡΕΥΩΝ (Κωνσταντίνος Βρεττός): Λυπάμαι, αλλά δεν μπορώ να το κάνω αυτό. Δεν μπορώ εγώ να καθιερώσω καινούριο Κανονισμό στη Βουλή. Έχει ήδη σηκωθεί ο κύριος Υπουργός. Αυτό που λέτε γίνεται μόνο σε επερωτήσεις.
      ΙΩΑΝΝΗΣ ΚΕΦΑΛΟΓΙΑΝΝΗΣ: Με συγχωρείτε. Σαν πρώην Υπουργός Τουρισμού δεν μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Βρεττός): Αυτό μόνο σε επερωτήσεις γίνεται. Λυπάμαι, δεν μπορώ .
      ΙΩΑΝΝΗΣ ΚΕΦΑΛΟΓΙΑΝΝΗΣ: Για δύο λεπτά; 
      ΠΡΟΕΔΡΕΥΩΝ (Κωνσταντίνος Βρεττός):  Είναι θέμα Κανονισμού, δεν είναι τα δύο λεπτά. Άλλες φορές σας δίνω το λόγο όταν έχω τη δυνατότητα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι άδικο. Δεν είναι σωστό. Ουσιαστικά φιμώνετε τη Βουλή.
      ΠΡΟΕΔΡΕΥΩΝ (Κωνσταντίνος Βρεττός): Δεν τη φιμώνουμε. Κύριε Υπουργέ, ορίστε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είμαστε τρεις Βουλευτές εδώ και δεν μπορούμε να μιλήσουμε για δύο λεπτά για ένα τόσο σοβαρό θέμα; Θα επιμείνω να μου δώσετε το λόγο.
      ΠΡΟΕΔΡΕΥΩΝ (Κωνσταντίνος Βρεττός): Δεν θα σας δώσω το λόγο. Αποκλείεται. Εγώ τηρώ τον Κανονισμό. Δεν θα τον πάρετε έτσι κ. Κεφαλογιάννη. Σέβομαι την παρουσία σας, είστε από τους παλαιότερους Βουλευτές εδώ. Όταν μπορούμε βάσει του Κανονισμού να σας δώσουμε το λόγο, σας τον δίνουμε, αλλά δεν θα τον πάρετε επειδή έτσι θέλετε και κατ’ επέκταση χωρίς να δικαιολογείται από τον Κανονισμό. Να τελειώσει η υπόθεση.
      Ορίστε, κύριε Υπουργέ.
      ΙΩΑΝΝΗΣ ΚΕΦΑΛΟΓΙΑΝΝΗΣ: Η Βουλή είναι για ελεύθερη συζήτηση. Δεν είναι για να μας φιμώνετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Νομίζω ότι αυτή η ελεύθερη συζήτηση μας βοήθησε. Και στο τέλος της ημερήσιας συζήτησής μας διαπιστώνω ότι φθάσαμε σε ένα σημείο να υπάρχουν ιδεολογικού χαρακτήρα ανταγωνισμοί και αντιπαραθέσεις. Νομίζω ότι αυτό είναι καλό, διότι μπορούμε έτσι να εξηγήσουμε πολλά, για το πως βλέπει την πραγματικότητα ο καθένας.
      Πρέπει να πω ότι η πλευρά της Νέας Δημοκρατίας ατύχησε γιατί προέτρεψε να αντιγράψουμε ορθώς το νεοφιλελευθερισμό για να βρούμε ένα σωστό μοντέλο αποκρατικοποίησης. Εμείς δεν ενδιαφερόμαστε να εφαρμόσουμε τη νεοφιλελεύθερη αντίληψη στον τρόπο που εξυγιαίνουμε το δημόσιο τομέα. Απεναντίας, προωθούμε διαδικασίες, οι οποίες έχουν σε βάση πρώτον την συνεργασία δημόσιου και ιδιωτικού τομέα και μάλιστα σταδιακά, για να μπορέσει να διαμορφωθεί μία νέα κατάσταση. Μελλοντικά προβλέπεται στο θέμα του καζίνο και η πλήρης εκποίηση της ιδιοκτησίας του κράτους σ’ ένα καζίνο, μία επιχείρηση, διότι πιστεύουμε ότι δεν είναι ούτε στα ενδιαφέροντα ούτε στις ευθύνες και τα συμφέροντα του δημοσίου, να λειτουργήσει επιχειρήσεις καζίνο. Σε αυτήν την άποψη οφείλεται στο ότι τα τελευταία χρόνια δεν εκδόθηκε νέα άδεια καζίνο, ενώ έχουν δοθεί και είναι ανοιχτές από παλιά δύο και τρεις άδειες καζίνο, τις οποίες εμείς δεν προωθούμε. Και αυτό, διότι πιστεύουμε ότι η χώρα δεν χρειάζεται περισσότερα καζίνο. 
      Από την άλλη, εκείνα που λειτουργούν έχουν νόημα μόνο αν λειτουργούν ως ολοκληρωμένες σύγχρονες επιχειρήσεις και προσφέρουν υπηρεσίες στην τουριστική ανάγκη, στο να συμπληρώνουν το τουριστικό προϊόν της χώρας. Διότι το τουριστικό προϊόν δεν είναι απλά και μόνο ο ήλιος, η παραλία και η θάλασσα. Χρειάζεται και μια σειρά εξυπηρετήσεις, ένα πλαίσιο λειτουργιών, τα οποία έχει ανάγκη ο τουρίστας για να συμπληρώσει την ποιότητα του τουριστικού προϊόντος που βρίσκει. 
      Στην προκειμένη περίπτωση αυτός είναι μόνο ο σκοπός, της εξεύρεσης αγοραστή, συνεταίρου με το κράτος, ώστε το καζίνο της Πάρνηθας από  αναχρονιστικό που είναι –ας μη χρησιμοποιήσω κάποιον άλλο όρο, γιατί δεν έχω πάει να το δω, αλλά οι εικόνες που είδα και η κατάστασή του θυμίζουν καταστάσεις προ σαράντα-πενήντα ετών- που δεν ανταποκρίνεται στα σημερινά δεδομένα, να αλλάξει. Εδώ επελέγη η διαδικασία εξεύρεσης επιχειρηματία με διεθνή διαγωνισμό, ο οποίος θα αναλάβει αυτήν τη δραστηριότητα, ως μέτοχος μιας νέας θυγατρικής εταιρείας της ΕΤΑ, η οποία γίνεται με συγκεκριμένους όρους, γνωστούς εκ των προτέρων σε όλους, για να μπορέσουμε να αντιμετωπίσουμε με διαφάνεια την κατάσταση.
      Βέβαια απορώ γιατί γίνεται αυτή η κριτική εκ μέρους της Νέας Δημοκρατίας, δεδομένου ότι το 1993 η Βουλή ψήφισε -τότε, κύριε Κεφαλογιάννη, αρμόδιος ήταν ο κ. Μάνος και δεν είχατε την αρμοδιότητα για τα καζίνο, γιατί τα καζίνο ήταν αρμοδιότητα του Υπουργείου Εθνικής Οικονομίας- το ν. 2160/93 με το οποίο οριοθετήθηκαν εννέα άδειες καζίνο στη χώρα και μάλιστα δύο στην Αττική, μία σε απόσταση δεκαεφτά χιλιόμετρα από το Σύνταγμα και μία σε απόσταση δέκα χιλιόμετρα από το Σύνταγμα, και προβλεπόταν ρητώς η πλήρης πώληση των επιχειρήσεων Πάρνηθα, Κέρκυρα και Ρόδο. Άρα, λοιπόν, γιατί κάνετε κριτική σε μας για τη διαδικασία την οποία ακολουθούμε; 
      Βέβαια, υπήρχε μία βασική διαφορά. Τότε, στο νόμο που εισηγήθηκε ο κ. Μάνος το τίμημα απαλλασσόταν από το φόρο εισοδήματος του αναδόχου, κάτι που δεν συμβαίνει στην προκειμένη περίπτωση με το σημερινό νόμο και με τη σημερινή ρύθμιση, διότι ο ανάδοχος πληρώνει κανονικά το φόρο εισοδήματος. Επιπλέον τότε υπήρχε ένα τέλος γύρω στο 20%, ενώ σήμερα το τέλος αυτό είναι 30%. Άρα βλέπετε ότι έχουμε άλλη αντίληψη και άλλη λογική για τον τρόπο με τον οποίο προωθούμε την αποκρατικοποίηση σε συγκεκριμένες κρατικές μορφές, διασφαλίζοντας τα συμφέροντα του δημοσίου. 
      Επιπλέον, κύριε Λαφαζάνη, θέλω να πω το εξής για να ξεκαθαρίσουμε το γεγονός ότι δεν πουλάμε περιουσιακό στοιχείο. Το λέω και σε εσάς και στον κ. Σαλαγκούδη. Δεν πουλάμε, λοιπόν, περιουσιακό στοιχείο, γιατί απαγορεύεται και η μεταβίβαση και η σύσταση οποιουδήποτε εμπράγματος δικαιώματος –άρα, υποθήκη- στο τμήμα, αν θέλετε, στο ακίνητο συμμετοχής στην εταιρεία, συμμετοχής στην επιχείρηση την οποία αποκτά ο όποιος ανάδοχος ή αγοραστής. Δηλαδή, δεν αγοράζει γη, αλλά μετοχές. Γίνεται μέτοχος μιας εταιρείας στην οποία όμως δεν μπορεί ο ίδιος να προχωρήσει ούτε σε μεταβίβαση της γης ούτε να βάλει ένα εμπράγματο δικαίωμα. Επιπλέον, αν διαλυθεί η εταιρεία, η ιδιοκτησία της γης επανέρχεται στο δημόσιο. 
      Να, λοιπόν, γιατί, κυρίες και κύριοι συνάδελφοι, δεν μπορείτε να μας πείτε ότι με τη ρύθμιση που κάνουμε είτε ξεπουλούμε την περιουσία του δημοσίου είτε κάνουμε μία σύμβαση, η οποία δεν ανταποκρίνεται στο συμφέρον του δημοσίου. 
      Και επειδή μας ρώτησε η κ. Κανέλλη –δεν είναι εδώ τώρα- όσον αφορά τις εγγυήσεις, θα ήθελα να σας ενημερώσω ότι ενώ παλιά δεν υπήρχε καμία εγγύηση στη σύμβαση, εμείς λέμε ότι οι αγοραστές πέραν του ποσού που πληρώνουν, εγγυώνται με εγγυητικές επιστολές 30 δισεκατομμύρια δραχμές, δηλαδή 90 εκατομμύρια ευρώ, για την εκτέλεση των επενδύσεων που συνοδεύουν την προσφορά και 135 εκατομμύρια ευρώ κέρδος για μια πενταετία. Αυτή είναι η ομαλή εξέλιξη της σύμβασης στην οποία αναφέρομαι. 
      Πάνω απ’ όλα όμως, κύριε Πρόεδρε, κυρίες και κύριοι συνάδελφοι, θα ήθελα να πω το εξής. Δεν μπορεί να υπάρχει, αλλά ούτε και να πλανάται η υποψία περί αδιαφάνειας. 
      Θα καταθέσω τη μελέτη, την αποτίμηση της εταιρείας «APPRAISAL», δεδομένου ότι η κ. Κανέλλη προηγουμένως ανέφερε σχετικά ότι δεν υπήρξε συνολική αποτίμηση. Την καταθέτω στα Πρακτικά, ώστε να υπάρχει μία πλήρης εικόνα όχι με μπακαλόχαρτο, όπως ειπώθηκε εδώ, αλλά με ολοκληρωμένη μελέτη, η οποία γνωστοποιήθηκε, δόθηκε στη δημοσιότητα και στους ενδιαφερόμενους, ώστε οι πάντες να γνωρίζουν πώς ο ανεξάρτητος ορκωτός εκτιμητής αξιολόγησε την αξία της συγκεκριμένης εταιρείας «Ελληνικό Καζίνο Πάρνηθας Α.Ε.».
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Επιπλέον είναι γνωστό ότι για το σύνολο υπήρξε, όπως ρωτηθήκαμε, έκθεση ορκωτών ελεγκτών λογιστών του ΣΟΛ, η οποία όμως είχε κατατεθεί μαζί με τη σύμβαση.  Άρα δεν πρόκειται να την ξανακαταθέσω.
      Επίσης, κύριε Πρόεδρε, καταθέτουμε στα Πρακτικά κάτι που μας ενδιαφέρει όλους, δεδομένου ότι συνήψαμε τη συμφωνία με την Τοπική Αυτοδιοίκηση. Καταθέτουμε, λοιπόν, τα πρακτικά του Δημοτικού Συμβουλίου του Δήμου Αχαρνών από τα οποία προκύπτει, αν θέλετε, το περιεχόμενο της συζήτησης και η απόφαση του συμβουλίου την οποία εμείς, μετά από την πρότασή σας, αποδεχθήκαμε.  
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα πρακτικά του δημοτικού συμβουλίου, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Επίσης καταθέτουμε και την εγκεκριμένη μελέτη περιβαλλοντικής θεώρησης όλης της επένδυσης, που προβλέπεται να γίνει, είτε στο ξενοδοχείο είτε στο καζίνο, ώστε τα πάντα που θα γίνουν εκεί στη βάση νέας νομιμότητας –η οποία δεν υπήρχε μέχρι σήμερα- να έχουν εξασφαλίσει και την απαραίτητη περιβαλλοντική μελέτη.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Από εκεί και πέρα, κύριε Πρόεδρε, κυρίες και κύριοι συνάδελφοι, επιτρέψτε μου να πω ότι είναι ανεξάρτητη η άποψη που μπορεί να έχει κανείς. Για παράδειγμα, άλλος θέλει να υπάρχει καζίνο στην περιοχή, άλλος θέλει να μην υπάρχει.
      Από τη στιγμή όμως που είναι υπαρκτές αυτές οι επιχειρήσεις καζίνο δεν πάμε σε άλλες μονάδες. Οι υφιστάμενες όμως πρέπει να εκσυγχρονισθούν, να ανανεωθούν, να έχουν υψηλής ποιότητας προδιαγραφές και δεύτερον διαφάνεια και να εξασφαλίζουν τους εργαζόμενους. Είναι μια σοβαρή επένδυση που επιμένουμε και όταν ερχόμαστε και νομοθετούμε το περιεχόμενο της συμφωνίας μεταξύ των εργαζομένων και του αναδόχου, ώστε να γίνει τμήμα της νομοθετικής ρύθμισης και μάλιστα συμπληρώνοντας και την πρόταση του συναδέλφου σχετικά με πρόσθετους όρους που δεν επιτρέπουν την απόλυση. Και έτσι ρυθμίζονται με συμφωνία για έξι χρόνια το ειδικό καθεστώς και οι σχέσεις προστασίας των εργαζομένων κάτι για το οποίο κανείς δεν μπορεί να έχει αντίρρηση. Είναι υποχρέωσή μας γιατί σε τελική ανάλυση όταν προχωρήσει στην αποκρατικοποίηση πρέπει να λάβεις υπόψη τα δικαιώματα που κατέκτησαν οι εργαζόμενοι μετά από μακροχρόνια θητεία στο χώρο του δημοσίου και από τη στιγμή που ο χώρος αποκτά χαρακτηριστικά λειτουργίας ελεύθερης αγοράς και ιδιωτικής οικονομίας καταλαβαίνετε ότι πρέπει να υπάρξει ένα ασφαλιστικό καθεστώς και μια επιπρόσθετη προστασία.
      Εμείς δεν θέλουμε την κοινωνία της αγοράς, έναντι των πραγματικών αγορών όμως αντιπαραθέτουμε το ρυθμιστικό ρόλο του κράτους, αντιπαραθέτουμε τις νομοθετικές ρυθμίσεις που έχει ανάγκη να κάνει η πολιτεία, γιατί οι αγορές πράγματι δημιουργούν αδικίες και γι’ αυτό είναι ευθύνη μιας πολιτείας υπεύθυνης με ρυθμίσεις που προωθεί να προστατεύσει την ελευθερία πρόσβασης στις αγορές, ίσα δικαιώματα σε όλους και προπαντός να δώσει εχέγγυα ασφάλειας για όλους που συμμετέχουν είτε εργαζόμενοι είτε επιχειρήσεις ώστε να ανταποκριθούν στον ανταγωνισμό που υπάρχει στις αγορές με τον καλύτερο δυνατό τρόπο.
      Με αυτές τις σκέψεις θέλω να ευχαριστήσω τους συναδέλφους για τις παρατηρήσεις, τις προσθήκες και τις αντιρρήσεις που είχαν γιατί βοήθησαν να ξεκαθαριστεί η ουσία του θέματος. Επίσης να ευχαριστήσουμε τον εισηγητή, γιατί πράγματι έκανε σαφές και για τη διαφάνεια και για τα χαρακτηριστικά και για το περιεχόμενο το πραγματικό της νομοθετικής ρύθμισης, την οποία κάνουμε που σημειωτέον δεν είναι η έγκριση μόνο μιας σύμβασης εμπορικού χαρακτήρα που έκανε η ΕΤΑ με τον ανάδοχο, αυτό δεν είναι το αντικείμενο της συζήτησης. Είναι νομοθετικές ρυθμίσεις συγκεκριμένες που αφορούν το ιδιοκτησιακό καθεστώς, τους όρους λειτουργίας της επιχείρησης έτσι ώστε οι όποιες συμφωνίες υπογραφούν από ιδιώτες να έχουν την πλήρη κάλυψη και προστασία των εργαζομένων και των συμφερόντων του δημοσίου.
      Οι τροπολογίες παραμένουν ως έχουν. 
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω μια αίτηση επί του Κανονισμού από δυο συναδέλφους. Είναι οι συνάδελφοι κ. Κεφαλογιάννης και κ. Λιάσκος.
      Ορίστε κύριε Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, η Βουλή είναι χώρος διαλόγου, κυρίως. Ανταλλαγή σκέψεων και πολιτικών απόψεων. Θα πρέπει σαν Προεδρείο να διευκολύνετε το διάλογο ο  οποίος πάντοτε είναι προς όφελος του λαού για τον οποίο βρισκόμαστε σ’ αυτήν την Αίθουσα να τον υπηρετούμε.
     Επειδή μιλήσατε περί πιστής εφαρμογής του Κανονισμού, θα ήθελα να σας πω ότι έχω ζήσει Βουλές όπου δεν υπήρχε κλεψύδρα. Όποτε ζητούσε το λόγο ο Βουλευτής το Προεδρείο έδινε το λόγο και μιλούσε όσες ώρες ήθελε. Σήμερα επειδή θέλετε να επικαλείστε τον Κανονισμό πρέπει να σας πω ότι ο Υπουργός υπερέβη στην πρωτολογία του το όριο κατά εννιά λεπτά. Δεν διαμαρτυρήθηκε κανένας από μας. Και στη δευτερολογία του υπερέβη το χρόνο ομιλίας κατά τέσσερα λεπτά. Δεν διαμαρτυρήθηκε κανένας από μας.
      Και ζήτησα το λόγο για να τοποθετηθώ επί δύο λεπτά και μου τον αρνείσθε ύστερα από σαράντα χρόνια θητείας μου στο Κοινοβούλιο; Λυπάμαι πάρα πολύ, αλλά δεν κρίνετε αντικειμενικά. 
      ΠΡΟΕΔΡΕΥΩΝ (Κωνσταντίνος Βρεττός): Λυπάμαι που δεν μπορώ να σας δώσω το λόγο. Ξέρετε πολύ καλά πόσο σας εκτιμώ και σε προσωπικό και σε επίπεδο πολιτικό, διότι έχετε προσφέρει πολλά σ’ αυτό το Κοινοβούλιο, αλλά δεν μπορώ να παραβώ τον Κανονισμό. Εδώ είμαι ταγμένος να προστατεύω όσο μπορώ περισσότερο τον Κανονισμό και το κάνω πολλές φορές με λύπη μου αυτό το πράγμα, ιδιαίτερα για σας. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Έχετε παραβεί τον Κανονισμό σε όλους τους προηγηθέντες ομιλητές. 
      ΠΡΟΕΔΡΕΥΩΝ (Κωνσταντίνος Βρεττός):  Θα μου επιτρέψετε να μη δέχομαι υποδείξεις.
      Ο κ. Σαλαγκούδης έχει το λόγο;
      ΓΕΩΡΓΙΟΣ ΣΑΛΑΓΚΟΥΔΗΣ:  Κύριε Πρόεδρε, να δώσω δύο λεπτά από το δικό μου χρόνο στον κ. Κεφαλογιάννη για να μιλήσει;
      ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει θέμα. Αν ήταν θα του έδινα εγώ. Δεν μπορώ να ξεκινήσω τέτοια πρακτική. Για πρώτη φορά θα έχει γίνει να δοθεί λόγος σε Βουλευτή σε δευτερολογία. Σε πρωτολογία του δόθηκε και μάλιστα με μεγάλη ευχαρίστηση. 
      Κύριε Σαλαγκούδη, θέλετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως, κύριε Πρόεδρε.
     Κύριε Πρόεδρε, πρέπει να τονίσω ότι ο κ. Κεφαλογιάννης δεν είναι απλός Βουλευτής σήμερα. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα πρέπει να ξέρετε ότι η συμπεριφορά σας δεν ήταν η αναμενόμενη. 
      ΠΡΟΕΔΡΕΥΩΝ (Κωνσταντίνος Βρεττός): Αναμενόμενη μπορεί να μην ήταν, αλλά ήταν αυτή που έπρεπε να είναι. Μη με στεναχωρείτε, λοιπόν, άλλο, κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Δόθηκε υπέρβαση σε όλους τους ομιλητές. Ρώτησα τον κύριο Υπουργό να μου πει: Έγινε η μεταβίβαση της περιουσίας του ξενοδοχείου «ΑΦΡΟΔΙΤΗ» και εκατό περίπου στρεμμάτων ή όχι από την ΕΤΑ σε ιδιώτες; 
      ΠΡΟΕΔΡΕΥΩΝ (Κωνσταντίνος Βρεττός): Θα σας απαντήσει ο κύριος Υπουργός μετά τον κ. Σαλαγκούδη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το ελληνικό δημόσιο την έκανε. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σαλαγκούδη, συνεχίστε και συμπληρώστε τον κ. Κεφαλογιάννη σε ό,τι θα ήθελε να πει.
      ΓΕΩΡΓΙΟΣ ΣΑΛΑΓΚΟΥΔΗΣ: Πάντως, κύριε Πρόεδρε, εκείνο που θέλω να παρατηρήσω είναι ότι στον κ. Κεφαλογιάννη θα έπρεπε να του δοθούν δύο λεπτά διότι ο κ. Κεφαλογιάννης δεν είναι ένας απλός Βουλευτής όπως λέγαμε, αλλά στη συγκεκριμένη περίπτωση είναι ο πρώην Υπουργός Τουρισμού και νομίζω ότι είχε κάθε δικαίωμα να πάρει το λόγο για δύο λεπτά, έστω και εάν επρόκειτο να κάνουμε ευρύτερη ερμηνεία του Κανονισμού. 
     Θα ήθελα από την ομιλία του κυρίου Υπουργού να σχολιάσω μερικά πράγματα: 
      Πρώτα πρώτα στις φιλελεύθερες αναζητήσεις με σοσιαλιστική αντίληψη να πω ότι, κύριε Υπουργέ, καμιά κοινωνία δεν λειτουργεί χωρίς το ρυθμιστικό ρόλο του κράτους και καμια αγορά δεν λειτουργεί χωρίς το ρυθμιστικό ρόλο του κράτους. Και στο νεοφιλελευθερισμό ακόμη που είναι μακριά από μας –γιατί εμείς είμαστε φιλελεύθεροι- πάλι το κράτος βάζει τους κανόνες λειτουργίας, μόνο που αυτοί οι κανόνες λειτουργίας πρέπει να έχετε εντρυφήσει λίγο στην ιδεολογία του φιλελευθερισμού για να δείτε πώς μπορούν να γίνουν αποτελεσματικοί, ώστε να οδηγούν σε πραγματική ανάπτυξη που έχει ανάγκη η χώρα μας για να έχουμε ενδογενή ανάπτυξη, να υπάρχει συνέχεια, να δημιουργούνται θέσεις ποιοτικής εργασίας και να πετύχουμε επιτέλους σε σύντομο χρόνο το ζητούμενο σήμερα μετά την ένταξή μας στην ΟΝΕ, την πραγματική σύγκλιση. Διότι εσείς, κύριε Υπουργέ, ασχολείσθε και με την αγορά και κάθε τόσο βλέπετε τα δημοσιεύματα και σεις λέτε για την ακρίβεια της αγοράς και όλα τα υπόλοιπα. Ξέρετε ο βασικότερος λόγος που ο Έλληνας εισπράττει την ακρίβεια της αγοράς περισσότερο απ’ ό,τι την εισπράττουν οι  υπόλοιποι Ευρωπαίοι  είναι το γεγονός ότι απέχει περίπου τριάντα και κάτι μονάδες  το μέσο ευρωπαϊκό εισόδημα από το εισόδημα του Έλληνα. Όταν ο μέσος όρος του εισοδήματος του Έλληνα είναι 67%, 68% του αντίστοιχου μέσου ευρωπαϊκού εισοδήματος και η αγορά είναι απελευθερωμένη σε όλη την Ευρωπαϊκή Ένωση, ασφαλώς δεν αντιλαμβάνονται την ακρίβεια της αγοράς το ίδιο ο Γερμανός, ο Γάλλος, ο Άγγλος με τον Έλληνα. Ο Έλληνας τη βλέπει πολύ πιο ακριβή. 
      Έτσι, λοιπόν, σας είπα ότι χρειάζεται να θητεύσετε στα έδρανα της Αντιπολίτευσης να δείτε πρακτική εφαρμογή φιλελευθερισμού από μια κυβέρνηση της Νέας Δημοκρατίας για να προετοιμαστείτε για τις νέες αντιλήψεις.
Διότι αυτήν τη στιγμή παρά τον εκσυγχρονισμό που επικαλείστε είστε όντως αναχρονιστικοί στις πολιτικές που εφαρμόζετε. 
      Ακριβώς εσείς ο ίδιος στην ομιλία σας αποδεχθήκατε ότι πράγματι έτσι θα προχωρήσετε, όπως σας υποδεικνύουμε εμείς. Και ο προκάτοχός σας είπε ότι δεν μπορεί να είναι «καζινάς» το κράτος. Και εσείς τώρα είπατε ότι προοδευτικά αργότερα θα πάμε να δώσουμε τη διαχείριση 100% στην ιδιωτική επιχείρηση, για να απεμπλακεί το κράτος από τη διαχείριση των καζίνων. 
      Εμείς, όμως, σας κατηγορούμε όχι μόνο γι’ αυτό αλλά διότι δεν λειτουργήσατε σωστά. Και παρά τα επιχειρήματα που φέρνετε εδώ για να μας πείσετε, δεν είναι έτσι. 
      Πρώτον, σας κατηγορούμε για το διαγωνισμό ότι δεν έγινε με διαφάνεια και με σωστούς όρους, ότι αφήσατε κενά στη σύμβαση και έρχεστε με το νόμο να δώσετε προνομιακούς όρους που δεν περιλαμβάνονται στους όρους του διαγωνισμού. 
      Δεύτερον, σας κατηγορούμε, γιατί παραχωρείτε τα ακίνητα που σας διάβασα προηγουμένως και όχι τη διαχείριση. Σιγά-σιγά εισάγετε στο Χρηματιστήριο και το «ΕΛΛΗΝΙΚΟ ΚΑΖΙΝΟ ΠΑΡΝΗΘΑΣ» και την «ΕΤΑ». Αλήθεια αναρωτιόμαστε από την «ΕΤΑ» τι θα βάλετε στο χρηματιστήριο και τι θα κάνετε κάθε φορά που ο ΕΟΤ θα παραχωρεί στην «ΕΤΑ» ιδιοκτησίες. Θα κάνετε αντίστοιχες αυξήσεις κεφαλαίου στο χρηματιστήριο; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έσοδα υψηλά είναι. Επιχείρηση είναι. 
      ΓΕΩΡΓΙΟΣ ΣΑΛΑΓΚΟΥΔΗΣ: Αφού, όμως, θα μπορεί κάθε τόσο πλέον από τον ΕΟΤ να παίρνει ακίνητα, όπως τώρα παραδείγματος χάρη στο καζίνο της Πάρνηθας και να τα εκποιεί, πώς θα την έχετε στο χρηματιστήριο; Ποια θα είναι η αξία της μετοχής; Κάθε φορά που ο ΕΟΤ θα παραχωρεί ένα ακίνητο, θα γίνεται αντίστοιχη αύξηση κεφαλαίου; Δημιουργείτε μορφώματα τα οποία πολύ δύσκολα θα λειτουργήσουν στην πορεία. 
      Γι’ αυτόν ακριβώς το λόγο, εμείς σας κατηγορούμε σ’ αυτό το σημείο. Διότι δεν θα έπρεπε να παραχωρήσετε αυτό τον εθνικό πλούτο όπως σας τον περιέγραψα, μιλώντας στην πρωτολογία μου, διαβάζοντας ακριβώς το άρθρο 3 της συμβάσεως, που μας δώσατε, αλλά που φαίνεται ότι εσείς δεν την έχετε μελετήσει, όπως θα έπρεπε. 
      Μας αναφέρατε την αποτίμηση που έκανε η «ΑΠΡΑΙΖΕΡ». Για ποια αποτίμηση μιλάτε; Και γιατί την έκανε την αποτίμηση πριν από τον διαγωνισμό; Τι αποτίμησε; Τα ακίνητα αποτίμησε. Αυτή η αποτίμηση που έκανε η «ΑΠΡΑΙΖΕΡ» δεν χρειαζόταν αν ήταν για τη διαχείριση. Υπήρχε ο ισολογισμός της εταιρείας. Η διαχείριση έχει τους ισολογισμούς και δεν πιστεύω να ξεφεύγει πέρα από αυτό. Αποτίμηση όλων των ακινήτων έκανε, διότι αυτά τα ακίνητα μετοχοποιείτε και τελικά παραδίδετε 49% με option 2% και τελικώς θα μπουν στο χρηματιστήριο, ούτως ώστε δεν θα είναι πλέον περιουσία του κράτους προοδευτικά, όπως ακριβώς και εσείς είπατε. 
      Το τέταρτο στοιχείο που θέλουμε να πούμε και σας το τόνισα επανειλημμένα είναι το εξής: Μας καταθέσατε τη μελέτη περιβαλλοντικών επιπτώσεων. Βusiness plan κατέθεσε η εταιρεία; Δεν το καταθέσατε. Τι ακριβώς θα φτιάξει και χρονοδιάγραμμα που δεν ορίζεται πουθενά εδώ και δεσμευτική ρήτρα για την επιχείρηση ότι θα πραγματοποιήσει όλες αυτές τις επενδύσεις, οι οποίες αναφέρονται απλώς, αλλά δεν υπάρχει συγκεκριμένο σχέδιο για το τι ακριβώς και πώς  και πότε θα το φτιάξει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχουν όλα κατατεθεί, κύριε συνάδελφε.
      ΓΕΩΡΓΙΟΣ ΣΑΛΑΓΚΟΥΔΗΣ: Σας ανέφερα προηγουμένως ότι στη σύμβαση υπάρχουν είκοσι εννέα δεσμεύσεις της «ΕΤΑ» που βεβαιώνει και εγγυάται και δεν υπάρχει καμία ακριβώς εγγύηση του αγοραστή ούτε καν γι’ αυτά που λέτε ότι υποχρεώνεται να κάνει την αντίστοιχη αναβάθμιση αυτών των ακινήτων που παίρνει για να διαχειριστεί και σε ιδιοκτησία επίσης έπειτα από λίγο πλειοψηφική, γιατί ήδη έχει την πλειοψηφία του διοικητικού συμβουλίου έχει και την option του 2%, σε λίγο θα είναι 51%. 
      Νομίζω, κύριε Υπουργέ, ότι, μετά τα όσα ελέχθησαν εδώ, η Νέα Δημοκρατία δεν μπορεί να συναινέσει σε μια τέτοια μορφή αποκρατικοποίησης, η οποία είναι σοσιαλιστικής εφεύρεσης, δικής σας. Σας τη χαρίζουμε. Δεν μπορεί έτσι να προχωρήσει ούτε η απελευθέρωση των αγορών ούτε η αποκρατικοποίηση ούτε η ανάπτυξη, δυστυχώς, στην πατρίδα μας. Εσείς, φυσικά, θα μου πείτε ότι δεν έχετε κανένα ενδιαφέρον. Μέχρι το 2004, μετά του Ολυμπιακούς Αγώνες, δεν θα είστε πλέον Κυβέρνηση. Η άλλη κυβέρνηση έχει να τραβήξει όλα τα δεινά που εσείς συσσωρεύσατε το τελευταίο χρονικό διάστημα της μιας περίπου δεκαετίας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο αγαπητός εκπρόσωπος της Νέας Δημοκρατίας επέλεξε τη μέθοδο να μην ακούει τι του είπαμε και να επαναλαμβάνει μονότονα τη δική του άποψη, σαν να μην έχουμε πει προηγουμένως όλα εκείνα τα στοιχεία τα οποία χρειάζονται. Γι’ αυτό δεν έχει και κανένα νόημα να επιχειρήσω να απαντήσω, διότι θα επαναλάβω αυτά που είπα προηγουμένως. 
     Ένα σημείο όμως, κύριε συνάδελφε, που δεν μπορείτε να παραβλέψετε ή να παραγνωρίσετε: αναληθώς ισχυρίζεσθε ότι δεν υπάρχει εγγύηση. Η υπόθεση του καζίνο εξασφάλισε στο ελληνικό δημόσιο τη μεγαλύτερη πληρωμή εγγύησης, μια επιταγή 30 δισεκατομμύρια, η οποία έχει κατατεθεί στη Βουλή. Το γνωρίζετε πολύ καλά. Έτσι πέραν των δεσμεύσεων πληρωμής επενδύσεων που έχει καταθέσει η εταιρεία, που έχει αναλάβει ο ανάδοχος, έχει καταθέσει και εγγυητική επιστολή 30 δισεκατομμύρια. Νομίζω, λοιπόν, ότι μπορείτε να αισθάνεσθε ασφαλείς -εφόσον ανησυχείτε- ότι θα πραγματοποιηθεί τελικά η συγκεκριμένη επένδυση.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης «Ρυθμίσεις για τα καζίνα Πάρνηθας και Κέρκυρας και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και του συνόλου, με τις υπ’ αριθμόν 1405/113, 1406/114 και 1407/115 τροπολογίες και με τις τροποποιήσεις του κυρίου Υπουργού;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΑΣΤΑΣΙΟΣ ΛΙΑΣΚΟΣ: Κατά πλειοψηφία.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Ανάπτυξης «Ρυθμίσεις για τα καζίνα Πάρνηθας και Κέρκυρας και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου, με τις υπ’ αριθμόν 1405/113, 1406/114 και 1407/115 τροπολογίες και με τις τροποποιήσεις του κυρίου Υπουργού και έχει ως εξής:
     (Να καταχωρισθεί το κείμενο του νομοσχεδίου)
      
ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός):  Παρεσχέθη η ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 16.27’,  λύεται η συνεδρίαση για αύριο ημέρα Πέμπτη 3 Απριλίου 2003  και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: 
      1. Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κεντρική Επιτροπή Κωδικοποίησης» και
      2. Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Δικαιοσύνης: «Για την παράνομη μεταφορά αλλοδαπών στην Ελλάδα». 

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



64

ΣΥΝΕΔΡΙΑΣΗ 2-4-2003


