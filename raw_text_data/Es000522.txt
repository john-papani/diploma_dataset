ΣΥΝΕΔΡΙΑΣΗ 22-5-2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΕ'
Δευτέρα 22 Μαϊου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
Ανακοινώνεται: α) απόφαση του Προέδρου της Βουλής με την οποία συγκροτήθηκε Επιτροπή Ευρωπαϊκών Κοινωνικών Υποθέσεων για τη Ι' Βουλευτική Περίοδο, σελ.
β) ότι τη συνεδρίαση παρακολουθούν φοιτητές από το Τμήμα Δημόσιας Διοίκησης του Πανεπιστημίου Αθηνών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Συζήτηση επικαίρων ερωτήσεων:
α) Προς τον Υπουργό Οικονομικών, σχετικά με τη λήψη μέτρων για την ενίσχυση της οικογένειας και την επίλυση του δημογραφικού προβλήματος, σελ.
β) Προς τον Υπουργό Πολιτισμού, σχετικά με τις επιχορηγήσεις του Υπουργείου Πολιτισμού προς τους φορείς και τα σωματεία του Νομού Λάρισας, σελ.
γ) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με τις προθέσεις της κυβέρνησης για την κατασκευή του έργου "Ανασύσταση της λίμνης Κάρλας" κλπ., σελ.

ii) σχετικά με τη λήψη μέτρων για το βιολογικό καθαρισμό των αστικών λυμάτων της Θεσσαλονίκης προκειμένου να καθαρισθεί ο Θερμαϊκός κόλπος κλπ., σελ.

δ) Προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για επίλυση του προβλήματος της ανεργίας, σελ.
ε) Προς τον Υπουργό Γεωργίας, σχετικά με τις προθέσεις της Κυβέρνησης για επίλυση του προβλήματος εκτίμησης των ζημιών και καταβολή των αποζημιώσεων στους πληγέντες αγρότες, από τις βροχοπτώσεις στο Νομό Πέλλας, σελ.
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις", σελ.
2. Κατάθεση σχεδίου νόμου:
Ο Υπουργός Εθνικής Οικονομίας και Οικονομικών κατέθεσε σχέδιο νόμου: "Κωδικοποίηση των διατάξεων για τη σύσταση οργάνωσης και λειτουργίας συστήματος εγγύησης καταθέσεων και τροποποίηση και συμπλήρωση του καταστατικού της Τράπεζας της Ελλάδος", σελ.
ΟΜΙΛΗΤΕΣ 
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΒΛΑΣΣΟΠΟΥΛΟΣ Ε., σελ.
 ΓΑΡΟΥΦΑΛΙΑΣ Γ., σελ.
 ΓΙΑΝΝΙΤΣΗΣ Α., σελ.
 ΓΚΑΤΖΗΣ Ν., σελ.
ΔΡΥΣ Γ., σελ.
ΛΑΛΙΩΤΗΣ Κ., σελ.
 ΛΑΦΑΖΑΝΗΣ Π., σελ.
 ΠΑΓΚΑΛΟΣ Θ., σελ.
 ΤΖΑΜΤΖΗΣ Ι., σελ.
 ΤΖΕΚΗΣ Α., σελ.

Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων:
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΤΣΙΓΙΑΝΝΗΣ Α., σελ.
 ΚΕΔΙΚΟΓΛΟΥ Β., σελ.
 ΚΟΛΙΟΠΑΝΟΣ Θ., σελ.
 ΚΟΥΡΟΥΜΠΛΗΣ Π., σελ.
 ΛΑΛΙΩΤΗΣ Κ., σελ.
 ΜΑΓΚΟΥΦΗΣ Χ., σελ.
ΜΑΓΚΡΙΩΤΗΣ Ι., σελ.
 ΞΗΡΟΤΥΡΗ Α., σελ.
 ΠΑΠΑΔΗΜΗΤΡΙΟΥ Ε., σελ.
 ΣΠΗΛΙΟΠΟΥΛΟΣ Κ., σελ.
 ΤΡΥΦΩΝΙΔΗΣ Γ., σελ.
 ΤΣΕΡΤΙΚΙΔΗΣ Π., σελ.
 ΤΣΙΤΟΥΡΙΔΗΣ Σ., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
ΣΥΝΟΔΟΣ Α'
ΣΥΝΕΔΡΙΑΣΗ ΙΕ'
Δευτέρα 22 Μαϊου 2000
------------
Αθήνα, σήμερα στις 22 Μαϊου 2000, ημέρα Δευτέρα και ώρα 18.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα:
(Ανακοινώνονται προς το Σώμα από το Γραμματέα της Βουλής κ. Μιλτιάδη Βαρβιτσιώτη, Βουλευτή Β' Αθηνών, τα ακόλουθα:
(Tο κείμενο των ανακοινώσεων βρίσκεται στα Πρακτικά της Βουλής) ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Κυβερνήσεως κ. Κωνσταντίνος Σημίτης, με επιστολή του στον Πρόεδρο της Βουλής κ. Απόστολο Κακλαμάνη, ορίζει Κοινοβουλευτικούς Εκπροσώπους τους κυρίους Αλέξανδρο Ακριβάκη, για τα θέματα αρμοδιότητας των Επιτροπών Εθνικής 'Αμυνας, Εξωτερικών Υποθέσεων και Δημόσιας Διοίκησης, Δημόσιας Τάξης και Δικαιοσύνης, Ιωάννη Μαγκριώτη για τα θέματα αρμοδιότητας των Επιτροπών Οικονομικών Υποθέσεων και Παραγωγής και Εμπορίου και Ροβέρτο Σπυρόπουλο για τα θέματα αρμοδιότητας των Επιτροπών Μορφωτικών και Κοινωνικών Υποθέσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη είναι η με αριθμό 45/16.5.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Εθνικής Οικονομίας, Οικονομικών, Υγείας και Πρόνοιας, σχετικά με τη λήψη μέτρων για την ενίσχυση της οικογένειας και την επίλυση του δημογραφικού προβλήματος.
Η επίκαιρη ερώτηση του κυρίου συναδέλφου έχει ως εξής:
"Την Κυριακή 14.5.2000 γιορτάσαμε την παγκόσμια ημέρα της Μάνας και όλοι μας προστρέξαμε κοντά της. 'Αλλοι να αγγίξουμε τη ζωντανή της ζεστή παρουσία, προσφέροντάς της ένα φιλί, ένα χαμόγελο, ένα λουλούδι και άλλοι να ζωντανέψουμε στη μνήμη τη μάνα θυσία, τη μάνα ηρωίδα, τη μάνα κουράγιο, τη μάνα βαθιά αγκαλιά, τη μάνα γεννήτρα.
Και ελπίζω όλοι μας την ξεχωριστή αυτή ημέρα, να σκεφθήκαμε την υπογονιμότητα και υπογεννητικότητα που υποσκάπτει τα εθνικά μας θεμέλια. Και ελπίζω όλοι μας να αντιληφθήκαμε πως το δημογραφικό πρόβλημα κατασπαράσσει τα σωθικά του έθνους και είναι βρόγχος που απειλεί την εθνική μας υπόσταση. Γιατί όλοι γνωρίζουμε πως η φύση δεν ανέχεται βιολογικά κενά και στη γειτονιά μας άλλοι λαοί αυξάνονται και πληθύνονται απειλητικά.
Μετά τα παραπάνω ρωτώνται οι Υπουργοί Εθνικής Οικονομίας-Οικονομικών και Υγείας και Πρόνοιας:
Ποια πρόσθετα μέτρα (θεσμικά και οικονομικά) προτίθενται να λάβουν για να ενισχύσουν τη μητέρα και την οικογένεια, μέτρα τα οποία θα λειτουργήσουν σαν κίνητρα για να ανατραπεί και να αναστραφεί το φαινόμενο της υπογεννητικότητας που αποτελεί βέβαιο και άμεσο εθνικό κίνδυνο".
Πολύ ποιητικός ο κύριος συνάδελφος.
Ο Υφυπουργός Οικονομικών κ. Γεώργιος Δρυς έχει το λόγο για τρία λεπτά.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, η σημερινή εποχή χαρακτηρίζεται από έντονες κοινωνικές αλλαγές στις οποίες βεβαίως περιλαμβάνεται και το δημογραφικό ζήτημα.
Από τις αρχές της δεκαετίας του '80 η γονιμότητα έχει μειωθεί σε επίπεδο κατώτερο του 2,1 παιδιά, ανά γυναίκα αναπαραγωγικής ηλικίας, που έχει αποδειχθεί ότι είναι απαραίτητο όριο για την αναπλήρωση των γενεών.
Συγκεκριμένα, σύμφωνα με τα τελευταία στοιχεία που έχουμε, το 1993 στην Ελλάδα αντιστοιχούσαν μόνο 1,35 παιδιά ανά γυναίκα. Αυτό το ποσοστό είναι κατώτερο ακόμα και από τον αντίστοιχο μέσο όρο της Ευρωπαϊκής 'Ενωσης που είναι 1,45.
Η υπογεννητικότητα βεβαίως ως φαινόμενο χαρακτηρίζει όλες τις ανεπτυγμένες χώρες. Δεν είναι ελληνικό φαινόμενο. Ανεπτυγμένες χώρες, με  παράδοση δεκαετιών στον τομέα της κοινωνικής προστασίας ομάδων πληθυσμού, αλλά και κοινωνικών παροχών, όπως είναι για παράδειγμα οι Σκανδιναβικές χώρες, η Ολλανδία, η Γερμανία και η Αγγλία, εμφανίζουν πολύ χαμηλούς δείκτες γεννήσεων, σε αντίθεση βεβαίως με την υπεργεννητικότητα, η οποία εμφανίζεται σε χώρες ή πληθυσμιακές ομάδες με χαμηλό οικονομικό και βιοτικό επίπεδο.
Το φαινόμενο αυτό σε μεγάλο βαθμό σχετίζεται με το ρόλο που έχει η γυναίκα στη σύγχρονη κοινωνία αφού, ξεφεύγοντας περισσότερο από το ρόλο της γυναίκας συζύγου ή μητέρας, διεκδικεί μεγαλύτερη συμμετοχή στις ευκαιρίες για τη μόρφωση και τη συμμετοχή της στην παραγωγική διαδικασία και στο οικονομικό γίγνεσθαι.
Βεβαίως, στο χρόνο των τριών λεπτών δεν έχω τη δυνατότητα να αναπτύξω τα μέτρα τα οποία έχει πάρει η Κυβέρνησή μας για τη στήριξη της μητέρας και για την επίλυση του δημογραφικού προβλήματος γενικότερα.
Η επίκαιρη ερώτηση ίσως αδικεί το τεράστιο αυτό θέμα το οποίο επειδή είναι πολύ μεγάλο θέμα, θα απαιτούσε μια μακρά συζήτηση υπό μορφή επερωτήσεως.
'Οσον αφορά τώρα τα μέτρα εισοδηματικής πολιτικής, θα απαντήσω μόνο τηλεγραφικά.
'Οπως ξέρετε, καταβάλλεται σήμερα μηνιαίο επίδομα προς τη μητέρα που πρόκειται να αποκτήσει τρίτο παιδί μέχρις ότου συμπληρώσει το έκτο έτος της ηλικίας του. Το κόστος αυτό στον προϋπολογισμό είναι περίπου τριάντα δισεκατομμύρια (30.000.000.000) δραχμές και χορηγείται σε σαράντα πέντε χιλιάδες περίπου μητέρες.
Δεύτερον, το κόστος καταβολής πολυτεκνικού επιδόματος στη μητέρα με τέσσερα και άνω παιδιά που δεν έχουν συμπληρώσει το εικοστό τρίτο έτος της ηλικίας τους στον προϋπολογισμό είναι περίπου σαράντα πέντε δισεκατομμύρια (45.000.000.000) δραχμές.
Τρίτον, η καταβολή ισόβιας πολυτεκνικής σύνταξης στη μητέρα. Και αυτό είναι πολύ σημαντικό. Το κόστος ξεπερνά τα εξήντα οκτώ δισεκατομμύρια (68.000.000.000) δραχμές.
Επίσης, παροχή για τη μητρότητα. Το Υπουργείο Υγείας και Πρόνοιας καταβάλλει χρηματική παροχή για την προστασία της μητρότητας στις εργαζόμενες γυναίκες που δεν δύνανται να την αξιώνουν από τον αντίστοιχο ασφαλιστικό φορέα ή είναι ανασφάλιστες, για χρονικό διάστημα έξι εβδομάδων πριν και έξι εβδομάδων μετά. Η παροχή αυτή χορηγείται σε χίλιες περίπου γυναίκες και είναι πάρα πολύ σημαντική και αυτή.
'Οσον αφορά τους παιδικούς σταθμούς...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
'Εχουμε περίπου χιλίους τρικοσίους δέκα παιδικούς σταθμούς και εκατόν τριάντα ένα κρατικούς βρεφονηπιακούς σταθμούς, οι οποίοι θα παραχωρηθούν στην Τοπική Αυτοδιοίκηση. 'Αλλοι εκατόν τριάντα περίπου νέοι σταθμοί θα ενταχθούν στο Γ' Κοινοτικό Πλαίσιο Στήριξης.
ΠΡΟΕΔΡΕΥΩΝ (Κωνσταντίνος Γείτονας): 'Εχετε και δευτερολογία, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Και βεβαίως, έχουμε και την ευνοϊκή φορολογική πολιτική η οποία μειώνει τα φορολογικά βάρη των μητέρων.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλασσόπουλος έχει το λόγο για δύο λεπτά.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Χρόνια σας Πολλά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υφυπουργέ, σας ευχαριστώ πολύ για την απάντησή σας.
Η παγκόσμια ημέρα, η αφιερωμένη στη Μητέρα, που γιορτάζουμε κάθε χρόνο, αποτέλεσε την αφετηρία και το έναυσμα για να καταθέσω αυτήν την ερώτηση.
Θέλω να ρωτήσω για την οικογένεια και για το δημογραφικό πρόβλημα της χώρας μας, δύο πραγματικά πολύ μεγάλα, σοβαρά και κρίσιμα προβλήματα, τα οποία αντιμετωπίζει η ελληνική κοινωνία.
Πρέπει, κύριε Υφυπουργέ, να δεχθείτε πως τα δύο αυτά προβλήματα συνδέονται μεταξύ τους και πως έχουν τις εξής κοινές αφετηρίες: Την υπογεννητικότητα και υπογονιμότητα που παρατηρείται στη χώρα μας, τη γήρανση του πληθυσμού, την κοινωνική κινητικότητα σε ένα διαρκώς μεταβαλλόμενο κόσμο, την αλλαγή του κοινωνικού και του οικογενειακού προτύπου.
Πρέπει επίσης να δεχθείτε πως η πολιτεία αντιμετώπισε και αντιμετωπίζει τα δύο μεγάλα αυτά θέματα, την οικογένεια και το δημογραφικό πρόβλημα, αποσπασματικά, χωρίς πολιτική τόλμη, χωρίς όραμα και προοπτική.
Ο ελληνικός πληθυσμός φθίνει, η ελληνική ύπαιθρος και η περιφέρεια ερημώνουν και εγκαταλείπονται. Αν συνεχιστούν οι ίδιοι δημογραφικοί ρυθμοί, ο πληθυσμός της χώρας μας το 2020 θα είναι κατά 5% μικρότερος και το 2050 θα είναι κατά ένα εκατομμύριο εξακόσιες χιλιάδες (1.600.000) μικρότερος απ' ό,τι είναι σήμερα, ενώ ο πληθυσμός παραδείγματος χάρη της Τουρκίας, της γειτονικής μας χώρας, αυξάνεται κατά ένα εκατομμύριο εκατό χιλιάδες (1.100.000) ως ένα εκατομμύριο πεντακόσιες χιλιάες (1.500.000) το χρόνο. 'Ισως αυτές οι πραγματικότητες, αυτές οι αδιαμφισβήτητες αλήθειες αφυπνίσουν την πολιτεία και κάνουν κι εμάς να συνέλθουμε και να λάβουμε τα προσήκοντα μέτρα. Τα μέτρα αυτά πρέπει να είναι συνολικά και όχι μεμονωμένα, γενναία και όχι μίζερα.
Kαι τα μέτρα αυτά δεν μπορεί να είναι άλλα από οικονομικά, φορολογικά, επιδοματικά, συνταξιοδοτικά, στεγαστικά, όπως και μέτρα κοινωνικά, παιδικοί σταθμοί, ολοήμερα σχολεία, ψυχολογική και κοινωνική στήριξη της άγαμης μητέρας. Αλλιώς η γιορτή της μητέρας, κύριε Υφυπουργέ, θα εξακολουθήσει να αποτελεί μία μεγάλη υποκρισία, μία μεγάλη ετήσια φανφάρα και το δημογραφικό πρόβλημα θα εξελιχθεί σε θηλιά για το έθνος μας και για την πατρίδα μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Οικονομικών κ.
Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, ευχαριστώ πολύ τον κ. Βλασσόπουλο για όλα αυτά τα οποία ανέφερε. Για τις διαπιστώσεις του, για την περιγραφή του φαινομένου της υπογεννητικότητος και του δημογραφικού προβλήματος δεν διαφωνεί κανείς. Εκείνο που θέλω να τονίσω είναι το μέγεθος των δυσκολιών για την επίλυση του δημογραφικού και γι' αυτό χρειάζεται συναίνεση για να βρούμε τα απαραίτητα μέτρα που πρέπει να ληφθούν.
Θέλω, όμως, να πω, κύριε συνάδελφε, ότι το πρόβλημα της υπογεννητικότητος και το δημογραφικό δεν λύνεται μόνο με οικονομικά μέτρα. Είναι ένα πολύ σύνθετο πρόβλημα το οποίο χρειάζεται μία δέσμη μέτρων, προκειμένου να αντιμετωπιστεί στη σημερινή κοινωνική δημογραφική πραγματικότητα της χώρας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 47/16-5-2000 επίκαιρη ερώτηση του Βουλευτή της Νέας Δημοκρατίας, κ. Γεωργίου Γαρουφαλιά προς τον Υπουργό Πολιτισμού, σχετικά με τις επιχορηγήσεις του Υπουργείου Πολιτισμού προς τους φορείς και τα σωματεία του Νομού Λάρισας.
Η επίκαιρη ερώτηση του κυρίου συναδέλφου έχει ως εξής:
"Σε εκκρεμότητα βρίσκεται εδώ και αρκετό διάστημα η απόφαση του Υπουργείου Πολιτισμού για επιχορηγήσεις φορέων και σωματείων του Νομού Λάρισας.
'Οπως έχει δηλώσει ο Υπουργός Πολιτισμού μετά την ανάληψη των καθηκόντων του οι προκάτοχοι Υπουργοί, ο κ. Βενιζέλος και η κ. Παπαζώη υπέγραψαν επτακόσεις εβδομήντα δύο αποφάσεις επιχορηγήσεων από τις 22-5-98 μέχρι τις 14-3-2000.
Οι πεντακόσιες τρεις αποφάσεις της κ. Παπαζώη υπογράφηκαν διακόσιες σαράντα οκτώ στις 10-3-2000, οι τριάντα επτά αποφάσεις στις 9-3-2000 και οι εκατόν σαράντα στις 8-3-2000 μέσα στην προεκλογική περίοδο των εκλογών της 9ης Απριλίου του 2000.
Μέσα σε αυτές τις επιχορηγήσεις φορέων από σύμπτωση, συμπεριλαμβανόταν η προγραμματική Σύμβαση μεταξύ  του Υπουργείου Πολιτισμού και του Δήμου Λάρισας (Δ.Ε.Τ.Π.Ο.Λ) της Δημοτικής Επιχείρησης Τουρισμού και Πολιτισμού που ισχύει από την 1η Ιανουαρίου 1994 μέχρι 31 Δεκεμβρίου 2003 προσυπογράφθηκε από την αείμνηστη Μ.  Μερκούρη και αφορά τη δραστηριότητα και τη λειτουργία της Δημοτικής Σχολής χορού Λάρισας.
Στη σχολή λειτουργούν τμήματα ερασιτεχνικά με διακόσια πενήντα περίπου παιδιά κάθε ηλικίας και τμήμα "Φυτώριου" το οποίο παρακολουθούν σαράντα παιδιά πραγματικά ταλέντα με πολλαπλές διακρίσεις.
Ερωτάται ο κύριος Υπουργός:
Πότε θα προχωρήσει η εκταμίευση του ποσού των οκτώ εκατομμυρίων (8.000.000) δραχμών που αφορά προγραμματισμένη υποχρέωση του Υπουργείου Πολιτισμού απέναντι στο Δήμο Λάρισας;
Και κατά πόσο θα ενισχυθεί οικονομικά για την τρέχουσα περίοδο το ποσό της επιχορήγησης λόγω των αυξημένων αναγκών που προέκυψαν από το ενδιαφέρον που δείχνουν, νέοι μαθητές να παρακολουθήσουν τη σχολή;" Ο Υπουργός Πολιτισμού κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κατ'αρχήν στο πρώτο ερώτημα του κυρίου συναδέλφου, θέλω να πω ότι πράγματι η απόφαση αυτή επιχορήγησης της σχολής χορού της Δημοτικής Επιχείρησης Τουρισμού και Πολιτισμού του Δήμου Λαρίσης έχει υπογραφεί στις 10 Μαρτίου, έχουμε 22 Μαϊου και ακόμη και αν δε λάβει κανείς υπόψη του ότι μεσολάβησαν οι εκλογές, είναι κανονική η διάρκεια του χρόνου που έχει παρέλθει. Δεν υπάρχει καθυστέρηση, επομένως δεν υπάρχει και λόγος ανησυχίας.
Ορθώς βεβαίως ο κύριος συνάδελφος ενδιαφέρεται μετά πάθους για την ανάπτυξη του χορού στη Λάρισα και μπορώ να του διαβεβαιώσω ότι γνωρίζω την καλή επίδοση αυτής της σχολής, καθώς και τις καλές της δραστηριότητες.
Ελπίζω πως όταν θα ωριμάσει η όλη διαδικασία -στο τέλος αυτού του μηνός υποθέτω ή στις αρχές του επομένου- θα υπάρχουν και οι δυνατότητες για την εκταμίευση αυτού του ποσού. Διότι, όπως ίσως έχετε παρακολουθήσει στον Τύπο, έγιναν κινήσεις από το Υπουργείο Πολιτισμού με τη βοήθεια και του Υπουργείου Εθνικής Οικονομίας και του κατά σύμπτωση παρακαθημένου κ. Δρυ, ώστε να καλυφθούν αυτές οι υποχρεώσεις.
Σε ό,τι αφορά τώρα την πέραν της προβλεπομένης από την προγραμματική συμφωνία ενίσχυσης, νομίζω ότι πρέπει να υπάρξει νέα προγραμματική συμφωνία, μεταξύ του Δήμου Λαρίσης και του Υπουργείου, ώστε να αυξηθεί.  Τέτοια τροποποίηση της συμφωνίας δεν έχει ζητηθεί. Το μόνο που μπορώ να σας πω τώρα είναι ότι εάν ζητηθεί, θα το αντιμετωπίσω με τη μεγαλύτερη δυνατή καλή πρόθεση και να υποσχεθώ επίσης ότι το ίδιο θα κάνω και για άλλους νομούς της χώρας, δεδομένου ότι είναι πρόθεσή μου να επισκεφθώ τους νομούς και επί τόπου να αντιμετωπίσω όλα τα συναφή προβλήματα.
'Οπως ξέρετε η Λάρισα έχει και ένα πρόβλημα αρχαιολογικών ερευνών, που οδηγούν σε καταπληκτικά ευρήματα και πολλές άλλες προοπτικές ανάπτυξης πολιτισμού με τις ζωντανές δυνάμεις αυτής της πλούσιας και δραστήριας ελληνικής επαρχίας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο. 
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, χρόνια πολλά για τη γιορτή σας, καθώς και σε όλους τους συναδέλφους  που γιόρταζαν.
Κύριε Υπουργέ, με κάλυψε ιδιαίτερα ο καλός τρόπος και η καλή διάθεση που δείχνετε απέναντι στον προβληματισμό των Λαρισαίων, αλλά και όλων όσων ασχολούνται στο Δήμο της Λάρισας με τον πολιτισμό και ιδιαίτερα με τη σχολή μπαλέτου που λειτουργεί στη Λάρισα. 'Εχουμε πολύ σημαντικές επιδόσεις από μέρους των παιδιών αυτών, που για χρόνια παρακολουθούν τη σχολή, σε πανελλαδικό μαθητικό επίπεδο και σε μεγαλύτερη ηλικία, σε πανευρωπαϊκό και παγκόσμιο  επίπεδο. Γι' αυτό ακριβώς το λόγο η ανησυχία ήταν σημαντική και χρειάστηκε να φέρω αυτό το θέμα στη Βουλή.
Αυτό όμως που θα ήθελα -μια και είστε καλοδεχούμενος στη Λάρισα όταν με το καλό έρθετε και μας ενημερώσετε και θα είμαστε και εμείς σε όλη τη διαδικασία της παρουσίας σας για να σας θέσουμε και τα άλλα πολιτισμικά και πολιτιστικά θέματα που αφορούν το Νομό της Λάρισας και ένα από αυτά είναι το αρχαίο θέατρο που αναφέρατε- ιδιαίτερα να προσεχθεί είναι οι επιχορηγήσεις που είναι μέσα στο ίδιο ποσό που αμφισβητείται ή που αυτήν τη στιγμή κρίνεται από την πλευρά του Υπουργείου. Και με χαρά ακούω ότι ο Υπουργός των Οικονομικών τα δέκα δισεκατομμύρια (10.000.000.000) δραχμές που είχατε ζητήσει τότε, σας τα έδωσε για να επιχορηγήσετε και τις υπόλοιπες ανάγκες που έχει το Υπουργείο Πολιτισμού απέναντι και σε άλλα σωματεία. Και θέλω να έχετε υπόψη σας ότι μέσα σε αυτά τα χρήματα βρίσκεται και η επιχορήγηση ενός εκατομμυρίου για τη βιβλιοθήκη του Δήμου Αμπελώνα, αλλά και ένα ακόμα εκατομμύριο για την επιχορήγηση πολιτισμικών εκδηλώσεων του Πανεπιστημίου Θεσσαλίας.
Θερμή, λοιπόν, παράκληση, μαζί με όλα τα υπόλοιπα, είναι  να έχετε υπόψη σας, να σημειώσετε αυτά τα δύο θέματα. Και όταν σας φιλοξενήσουμε στη Λάρισα να έχουμε τις δηλώσεις σας προς τη θετική κατεύθυνση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
Θα δευτερολογήσετε "Χορεύοντας με τους Λαρισινούς" απ' ό,τι κατάλαβα, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, δεν έχω να προσθέσω τίποτα, αλλά αφού με προκαλείτε θα πω ότι όταν μετακινήθηκα στην τελευταία τάξη του Γυμνασίου από την Ελευσίνα στο  Γυμνάσιο του κ.  Μπόκαρη στη Λάρισα, σε ένα ιδιωτικό σχολείο, διαπίστωσα ότι ενώ στη νότιο Ελλάδα  επικρατούσε αυστηρός τότε διαχωρισμός των δύο φύλων, στη Λάρισα η νεολαία επιδίδετο σε χορευτικά πάρτυ μεγάλης αξίας και με ποικίλες αναπτύξεις  και εξετίμησα δεόντως το περιβάλλον. 'Εκτοτε  η Λάρισα είναι ιδιαίτερα προσφιλής στη καρδιά μου.
ΓΕΩΡΓΙΟΣ ΓΑΡΟΥΦΑΛΙΑΣ: Γι' αυτό σας καλούμε και πάλι να δείτε  τη νέα εξέλιξη.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 53/17.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας σχετικά με τις προθέσεις της Κυβέρνησης για την κατασκευή του έργου "Ανασύσταση της Λίμνης Κάρλας" κλπ.
Η επίκαιρη ερώτηση του κ. Γκατζή έχει ως εξής:
"Η ανασύσταση της Λίμνης Κάρλας έργο πνοής και πολλαπλής χρησιμότητας για όλη τη Θεσσαλία  με σοβαρές επιπτώσεις στον υπόγειο υδροφόρο ορίζοντα,  στον αγροτικό τομέα  και την ύδρευση των πόλεων με άμεσες και μακροχρόνιες συνέπειες  στην οικονομική και κοινωνική ζωή των Θεσσαλών και ιδιαίτερα των κατοίκων  των παρακάρλιων περιοχών, με σοβαρές περιβαλλοντικές επιπτώσεις βρίσκεται στον αέρα.
Συγκεκριμένα δεν έχει εξασφαλιστεί ακόμη η χρηματοδότησή του από το Γ' ΚΠΣ. Οι τρεις όροι που έθεσε η Ευρωπαϊκή 'Ενωση για τη χρηματοδότηση του έργου, παρά το ότι πέρασε ένας χρόνος δεν έχουν υλοποιηθεί:1) Ημερίδα για την έκφραση μη κυβερνητικών φορέων για περιβαλλοντικές επιπτώσεις του έργου, 2) 'Ιδρυση φορέα διαχείρισης των υδάτινων πόρων, 3)εκπόνηση μελέτης για τους υδάτινους πόρους της Θεσσαλίας.
Η ένταξή του στο εθνικό σκέλος δεν εξασφαλίζει την κατασκευή του έργου πολύ περισσότερο τώρα εν όψει των Ολυμπιακών Αγώνων. Η εγκατάσταση του εργολάβου από το Δεκέμβρη και οι προεκλογικές υποσχέσεις για έναρξη των εργασιών  Μάρτη-Απρίλη, δεν είχαν καμία συνέχεια. 'Εσβησαν σαν βεγγαλικά  μετά τις εκλογές.
Ερωτώνται οι κύριοι Υπουργοί:
Υπάρχει βούληση της Κυβέρνησης για την άμεση -όπως προεκλογικά υποσχέθηκε- κατασκευή του έργου και θα παρθούν όλα τα μέτρα ώστε να ξεκινήσει και να αποπερατωθεί το έργο χωρίς προβλήματα και αναβολές.
Θα εξασφαλιστεί η χρηματοδότησή του από το Γ' ΚΠΣ ή από άλλες πηγές; Θα προχωρήσει η Κυβέρνηση στην απαλλοτρίωση των γεωργικών εκτάσεων που απαιτεί το έργο; Θα αποζημιώσει επαρκώς  τους αγρότες που θίγονται από τις απαλλοτριώσεις;" Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, οι κυβερνήσεις του ΠΑΣΟΚ από το 1994 μέχρι σήμερα έχουν θέσει ως απόλυτη προτεραιότητα ορισμένα έργα για την παραγωγική και περιβαλλοντική συνοχή και αναβάθμιση της Θεσσαλίας. Αναφέρομαι στα έργα του Αχελώου, στον ταμιευτήρα και τη σήραγγα, στα έργα του Σμόκοβου και τα έργα για την επανασύσταση της λίμνης Κάρλας.
Μετά από πολλές δεκαετίες τα έργα αυτά γίνονται πραγματικότητα και αποτελούν το φιλί της ζωής για τη Θεσσαλία, την παραγωγική αξιοποίηση του κάμπου, αλλά ταυτοχρόνως και την αναβάθμιση της ποιότητας ζωής στα οικιστικά μεγάλα κέντρα και τις παρακάρλιες περιοχές και οικισμούς.
Ο συνάδελφος κ. Γκατζής έχει κάνει αρκετές ερωτήσεις και έχει πάρει πολλές απαντήσεις. Θέλω να διαβεβαιώσω για μια ακόμη φορά ότι η επανασύσταση της λίμνης Κάρλας αποτελούσε και αποτελεί για την Κυβέρνηση του ΠΑΣΟΚ ύψιστη προτεραιότητα. Ακριβώς γι' αυτόν το λόγο έχουν γίνει οι απαραίτητες μελέτες, γι' αυτόν το λόγο έχουν διασφαλιστεί οι απαραίτητοι πόροι εθνικοί και κοινοτικοί και ακριβώς γι' αυτόν το λόγο έχει προχωρήσει ο διαγωνισμός, έχει αναδειχθεί ο ανάδοχος και έχει εγκατασταθεί με την ανάπτυξη του εργοταξίου, με την ανάπτυξη του λατομείου. Και βεβαίως τώρα που τελείωσε ο χειμώνας θα αρχίσει τις απαραίτητες εργασίες.
Τις υποδείξεις που έχει θέσει η Ευρωπαϊκή 'Ενωση να γίνει ημερίδα μαζί με τις οικολογικές οργανώσεις και να γίνει συνολικό σχέδιο διαχείρισης των υδάτινων πόρων, δεν είναι όροι για τη χρηματοδότηση. Είναι υποδείξεις και αυτές έχουν ήδη δρομολογηθεί.
Σε ό,τι αφορά τις απαλλοτριώσεις έχουν γίνει οι κτηματογραφήσεις, έχουν γίνει οι αποτιμήσεις και με αποφάσεις του Υπουργείου Οικονομικών τις οποίες έχω καταθέσει, έχουν αρχίσει οι νόμιμες διαδικασίες για την οριοθέτηση των περιοχών που θα απαλλοτριωθούν και ταυτοχρόνως για την αξιολόγηση της τιμής μονάδος για τις παρακάρλιες περιοχές.
Πιστεύω ότι ο κ. Γκατζής και ο κ. Νάκος, που κάτι του λέει στο αυτί που έχει σχέση με την Κάρλα υποθέτω, επειδή είναι Βουλευτής Μαγνησίας θα παραδεχθούν όπως και όλοι, ότι την ίδια αγωνία, την ίδια ευαισθησία τουλάχιστον έχουμε όλοι εδώ στη Βουλή και βεβαίως δεν υπάρχουν υποσχέσεις που σβήνουν σαν βεγγαλικά. Υπάρχουν έργα τα οποία αποτυπώνονται σε περιοχές και μέρα με τη μέρα γίνονται πραγματικότητα. Βεγγαλικά που σβήνουν είναι διάφορες ερωτήσεις και επερωτήσεις που συναρτώνται με χάρτινη αντιπολίτευση. Εμείς μιλάμε με συγκεκριμένα έργα.
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα, κυρία και κύριοι συνάδελφοι, ότι τη συνεδρίασή μας παρακολουθούν από τα θεωρεία δημοσίων υπαλλήλων αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου Ελληνισμού" σαράντα φοιτητές και δύο συνοδοί καθηγητές από το Τμήμα Δημόσιας Διοίκησης του Πανεπιστημίου Αθηνών.
(Χειροκροτήματα )
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, πραγματικά αυτό το έργο έχει εξαγγελθεί από το 1994 και μάλιστα με ημερομηνία λήξης 31.12.1977, σύμφωνα με δική σας εξαγγελία. 'Ερχεται ο κύριος Πρωθυπουργός το 1997 το εξαγγέλλει σαν το μοναδικό έργο της Μαγνησίας και σήμερα ερχόμαστε πάλι να μιλάμε για το αν υπάρχουν πιστώσεις. Εγγεγραμμένες πιστώσεις για το έργο, κύριε Υπουργέ, δεν υπάρχουν. Αν υπάρχουν, πέστε μας πού είναι, διότι το θέμα μας ανησυχεί και το ψάχνουμε, διότι πέρα απ'αυτά που γράφουμε ξέρετε ότι ο θεσσαλικός κάμπος κινδυνεύει να γίνει Σαχάρα. Ξέρετε ότι το έργο αποτελεί για την ποιότητα ζωής και του περιβάλλοντος, αλλά και για την ανάπτυξη της οικονομίας συστατικό στοιχείο για την ανάπτυξη της Θεσσαλίας. Ξέρετε ότι είναι το κλειδί για την ύδρευση των πόλεων της Θεσσαλίας. Ξέρετε τελικά τα προβλήματα που δημιουργεί στο οικοσύστημα κλπ. και δεν θα τα αναφέρω.
Θα πω όμως, κύριε Υπουργέ, ότι ο κάμπος σκίστηκε στο Ριζόμυλο, τα σπίτια πέφτουν, το γεωλογικό νερό κατά τους επιστήμονες έχει εξαφανιστεί και ειδικοί επιστήμονες του ΙΓΜΕ έχουν αναφέρει ότι τελικά ο υπόγειος ορίζοντας και οι περισσότερες αντλήσεις που γίνονται έχουν υφάλμυρο νερό. Κινδυνεύει η Θεσσαλία, κύριε Υπουργέ, και δεν μπορείτε να περιπαίζετε έτσι με το να λέτε ότι η Κυβέρνηση είναι συνεπής. Συνέπεια σ' αυτό το έργο τουλάχιστον δεν έχετε και είναι αποδεδειγμένο.
Το ερώτημα που τίθεται είναι: Θα έχει ονομαστική πίστωση το έργο; Θα τελειώσει; 'Η θα φάνε τα χρήματα πάλι τα ολυμπιακά έργα κλπ.; Θα μπορέσει τελικά η Θεσσαλία να αποκαταστήσει το φυσικό περιβάλλον και να λυθούν όλα αυτά τα μεγάλα προβλήματα;
Ξέρουμε ότι έγιναν για τις απαλλοτριώσεις όλες οι χαρτογραφήσεις. Το θέμα είναι ότι το έργο είναι στον αέρα από πλευράς χρηματοδότησης, ότι οι άνθρωποι έχουν δεσμευμένα τα κτήματά τους και δεν μπορούν να καλλιεργήσουν. Πρέπει, λοιπόν, να λήξει αυτή η διαδικασία και για τις απαλλοτριώσεις και για την πίστωση του έργου.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαλιώτης έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Γκατζής και το κόμμα στο οποίο ανήκει και εκπροσωπεί -το Κομμουνιστικό Κόμμα- οφείλει να καταλάβει ότι εδώ, στην Αίθουσα, δεν υπάρχουν κάποιοι που υπερασπίζονται τα λαϊκά συμφέροντα ή τα συμφέροντα μιας περιφέρειας, της Θεσσαλίας, και κάποιοι άλλοι τα αντιμάχονται.
ΝΙΚΟΛΑΟΣ ΓΚΑΤΖΗΣ: Λέμε ότι ταξικά τα υπερασπιζόμαστε.
ΑΘΑΝΑΣΙΟΣ ΝΑΚΟΣ: Πίστωση υπάρχει, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, σεβαστείτε τον Κανονισμό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, και ο κ. Γκατζής και ο κ. Νάκος πρέπει να γνωρίζουν -και το έχουμε πει πολλές φορές- ότι από τη στιγμή που δημοπρατείται ένα έργο, προχωράει ο διαγωνισμός, αναδεικνύεται ο ανάδοχος, εγκαθίσταται ο ανάδοχος, αρχίζει τις διαδικασίες ο ανάδοχος και έχει και τις απαιτούμενες πιστώσεις.
Οι διασφαλισμένοι πόροι για την Κάρλα είναι τριάντα δισεκατομμύρια (30.000.000.000) δραχμές και ως προς αυτό δεν επιδέχεται καμία αμφισβήτηση το ποσό αυτό. Απλώς αυτήν τη στιγμή δεν έχει γίνει η κατανομή των πόρων του Γ' Κοινοτικού Πλαισίου Στήριξης, αλλά είναι ενταγμένο κατά απόλυτη προτεραιότητα στις μεγάλες παρεμβάσεις του ΥΠΕΧΩΔΕ στον τομέα "Περιβάλλον".
Πόσες φορές πρέπει να το πούμε για να το καταλάβετε; Εκτός αν νομίζετε ότι με αυτές τις ερωτήσεις δημιουργείτε μια κινδυνολογία στο νομό και ότι ως σωτήρες κάνατε μία ερώτηση και σας δόθηκε μία απάντηση. Ε, λοιπόν, για να τελειώνει αυτό το θέμα μια και έξω σας λέω ότι υπάρχουν διασφαλισμένοι πόροι για την Κάρλα, είναι τριάντα δισεκατομμύρια (30.000.000.000) δραχμές, έχει εγκατασταθεί ο ανάδοχος, έχουν αρχίσει οι εργασίες, έχουν γίνει οι οριοθετήσεις για τις απαλλοτριώσεις και προχωρούν οι τοπογραφικές εργασίες καθώς και η αποτίμηση της τιμής μονάδος.
'Ολα γίνονται, απλώς πρέπει να ενώσουμε όλες τις δυνάμεις μας και όχι να παριστάνετε εσείς ότι θέλετε το έργο περισσότερο από εμάς. Εμείς το θέλουμε πολύ περισσότερο από εσάς. Και θεωρούμε τιμή μας που με την ξεχωριστή συμβολή μας αυτό το έργο μέρα με τη μέρα γίνεται πραγματικότητα. Και σ' αυτήν την πραγματικότητα συμμετέχετε και εσείς και ο κ. Νάκος και ο κ. Βούλγαρης και η κ. Ροδούλα Ζήση και ο κ. Τζαννής.
Ποιος είναι ο προστάτης των συμφερόντων της Θεσσαλίας ή της Μαγνησίας; Ε, λοιπόν, εμείς που κάνουμε αυτό το έργο πραγματικότητα δεν μπορούμε να ερχόμαστε εδώ και να απολογούμεθα. Ας απολογηθούν άλλοι που για δεκαετίες το άφησαν έτσι το έργο ή στέρεψαν την Κάρλα από νερό.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, ησυχία.
(Θόρυβος στην Αίθουσα)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Να μην πάμε πίσω τώρα.
ΝΙΚΟΛΑΟΣ ΓΚΑΤΖΗΣ: Είναι κοινωνικό το πρόβλημα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν την αποξήρανα εγώ την Κάρλα.
ΓΕΩΡΓΙΟΣ ΓΑΡΟΥΦΑΛΙΑΣ: Εσείς την καταστήσατε γιοφύρι της 'Αρτας.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ και κύριοι συνάδελφοι, σας παρακαλώ.
Τέταρτη είναι η με αριθμό 48/17.5.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Οικονομίας, Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για επίλυση του προβλήματος της ανεργίας.
H επίκαιρη ερώτηση του κ. Λαφαζάνη έχει ως εξής:
"Τα τελευταία χρόνια εξαιτίας της γενικότερης πολιτικής της Κυβέρνησης ζούμε με δραματικό τρόπο τη σταθερή κλιμάκωση και ανοδική πορεία της ανεργίας. Τα πρόσφατα στοιχεία που αφορούν το έτος 1999 της Εθνικής Στατιστικής Υπηρεσίας δίνουν ότι πλέον η ανεργία έχει ανέλθει στο εφιαλτικό νούμερο του 11,7% το οποίο για το γυναικείο πληθυσμό της χώρας ανέρχεται στο 18%.
Ερωτώνται οι κύριοι Υπουργοί:
1. Προτίθενται να αλλάξουν την οικονομική πολιτική και πολιτική απασχόλησης;
2. Προτίθενται να αυξήσουν τα επιδόματα ανεργίας και το χρονικό διάστημα διάθεσής τους;
3. Τι προτίθενται να κάνουν για να διασφαλιστούν οι μακροχρόνια άνεργοι, που είναι πάνω από το 50% και ιδιαίτερα οι μακροχρόνια άνεργοι μεγάλης ηλικίας;" Ο Υπουργός Εργασίας κ. Γιαννίτσης έχει το λόγο για τρία λεπτά.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, όσον αφορά την πρώτη ερώτηση για την αλλαγή της οικονομικής πολιτικής και της πολιτικής απασχόλησης θα ήθελα να σημειώσω τα εξής:
Η οικονομική πολιτική που ακολουθήθηκε τα τελευταία χρόνια έχει οδηγήσει σε ρυθμούς μεγέθυνσης αρκετά υψηλούς. Τα δε τελευταία δύο-τρία χρόνια από τους υψηλότερους στην Ευρωπαϊκή 'Ενωση. Με αυτούς τους ρυθμούς μεγέθυνσης επιτεύχθηκε μία αύξηση της απασχόλησης κατά εκατόν πενήντα χιλιάδες περίπου θέσεις εργασίας από το 1994 μέχρι το 1999.
Αυτό το νούμερο θέλω να το συγκρίνουμε με τις εκατόν σαράντα χιλιάδες περίπου θέσεις εργασίας από το 1981 μέχρι το 1993 και πολύ λιγότερες σε προηγούμενες εποχές. Στη δε περίοδο στην οποία αναφέρθηκα, 1994-1999, να σημειώσω ότι έχουμε και αρκετές εκατοντάδες χιλιάδες αλλοδαπούς εργαζόμενους για τους οποίους η ελληνική οικονομία δημιούργησε ή προσέφερε θέσεις εργασίας. Αυτό σημαίνει ότι είμαστε σε μία οικονομία όπου με την οικονομική πολιτική που ακολουθήθηκε έχουμε επιτύχει μία επίδοση στη δημιουργία απασχόλησης η οποία δεν είναι καθόλου αμελητέα. Θα έλεγα ότι για την ιστορική πορεία της ελληνικής οικονομίας είναι πάρα πολύ σημαντική.
Σε σύγκριση με την Ευρωπαϊκή 'Ενωση θα ήθελα να πω ότι ο μέσος ρυθμός αύξησης της απασχόλησης στην Ελλάδα ήταν περίπου 1,2% κατά μέσο όρο το χρόνο έναντι 0,9% στην Ευρωπαϊκή 'Ενωση. Είμαστε ή η πρώτη ή η δεύτερη χώρα.
Βεβαίως το 1999 είχαμε μία στασιμότητα στην αύξηση της απασχόλησης.             Θέλω, όμως, να πω ότι χωρίς την οικονομική πολιτική δεν θα είχαμε σταθερό επίπεδο απασχόλησης. Θα είχαμε πολύ υψηλότερη ανεργία.
'Οσον αφορά τα επιδόματα ανεργίας θέλω να σημειώσω επίσης ότι από το 1994 έως το 1999 το επίδομα ανεργίας αυξήθηκε κατά 191% με άνοδο του πληθωρισμού σωρευτικά αυτά τα χρόνια 48%. Σε αυτά να προσθέσουμε και τη δωρεάν νοσοκομειακή περίθαλψη που θεσπίστηκε για τους ανέργους, να προσθέσω την πρόσφατη απόφαση για επιδότηση ανέργων μεγάλης ηλικίας για να συμπληρώσουν τα μεροκάματα που χρειάζονται, ώστε να μπορέσουν να πάρουν σύνταξη από το ΙΚΑ με απόφαση των κοινωνικών εταίρων από το λογαριασμό του ΛΑΕΚ, απόφαση την οποία στήριξε η Κυβέρνηση και την οποία βεβαίως και χαιρετίζει.
Στόχος μας είναι να βελτιώσουμε από τη μία μεριά τη θέση των ανέργων ώστε να βρουν δουλειά και από την άλλη οι άνεργοι οι οποίοι δεν μπορούν να βρουν δουλειά να στηριχθούν.
Το επίδομα ανεργίας από το 41% το 1993 ως ποσοστό του βασικού ημερομισθίου έχει ανέβει στο 54% το 2000.
Αυτά είναι ορισμένα από τα μέτρα που πήρε η Κυβέρνηση, τα οποία νομίζω δείχνουν την πρόθεσή της να στηρίξει πραγματικά τους άνεργους με διάφορα και ποικίλα μέτρα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ακούγοντας τον Υπουργό προηγουμένως, νόμιζα ότι ζω σε άλλη χώρα.
Εδώ ο  κύριος Υπουργός μας είπε ότι οι ρυθμοί ανάπτυξης είναι καταπληκτικοί, ότι η απασχόληση αυξάνεται, αλλά δεν μας απαντήσατε στο κεντρικό, βασικό ερώτημα, κύριε Υπουργέ: Εδώ έχουμε πεντακόσιους είκοσι δύο χιλιάδες άνεργους, χρόνο με το χρόνο η ανεργία καλπάζει, πώς είναι δυνατόν να ωραιοποιείτε ως Υπουργός Εργασίας και να εξωραϊζετε μια τραγική κατάσταση;
Παρουσιάσατε ένα εθνικό σχέδιο απασχόλησης υποτίθεται για να αντιμετωπίσετε την ανεργία ή τουλάχιστον να βελτιώσετε την άσχημη, οικτρή κατάσταση που υπάρχει σήμερα. Αυτό το σχέδιο απασχόλησης είναι ένα σχέδιο νέων θέσεων μερικής και επισφαλούς απασχόλησης. Είναι ένα σχέδιο εξάρθρωσης των εργασιακών σχέσεων αλλά με τίποτα δεν μπορεί να ονομαστεί σχέδιο απασχόλησης. Είναι ένα σχέδιο απασχόλησης όπου δεν υπάρχουν πόροι, προκειμένου να αντιμετωπιστεί η ανεργία. 'Ηδη είμαστε στο 1/3 με τόση μεγάλη ανεργία, του μέσου όρου που ξοδεύουν κατά μέσο όρο οι ευρωπαϊκές χώρες για την καταπολέμηση της ανεργίας, όταν εδώ στην Ελλάδα η ανεργία σταθερά, χρόνο με το χρόνο αυξάνεται ενώ στις άλλες χώρες μειώνεται.
Εάν θέλουμε να αντιμετωπίσουμε την ανεργία, αντί να φτιάχνουμε ψευδεπίγραφα σχέδια απασχόλησης τα οποία ή μένουν στα χαρτιά και έχουν αποτύχει τα προηγούμενα χρόνια και βρίσκονται στην ίδια λογική, πρέπει  πρώτον, να έχουμε ένα εθνικό σχέδιο στήριξης του αγρότη και της αγροτικής πολιτικής για να μη συρρέουν άνεργοι στα αστικά κέντρα.
Δεύτερον, ένα σχέδιο στήριξης της μικρομεσαίας επιχείρησης, γιατί μόνο η μικρομεσαία επιχείρηση πλέον διαμορφώνει θέσεις εργασίας και όχι οι γιγάντιες πολυεθνικές τις οποίες εξυπηρετείτε με την πολιτική σας.
Τρίτον, ένα εθνικό σχέδιο κοινωνικών και δημόσιων επενδύσεων. Τέταρτον, εφαρμογή τριανταπεντάωρου, κύριε Υπουργέ -δηλαδή μείωση του χρόνου εργασίας χωρίς μείωση των αποδοχών- χωρίς το οποίο δεν θα δημιουργηθούν σταθερές θέσεις απασχόλησης.
Επειδή δεν με παίρνει ο χρόνος θα ήθελα να αναφερθώ σε αυτό που είπατε για τα επιδόματα ανεργίας. Λυπάμαι πάρα πολύ. Ξέρετε πόσο είναι το επίδομα ανεργίας σήμερα; Το είπατε και σεις προηγουμένως παραφράζοντας λίγο τον αριθμό. Είναι ένα επίδομα πείνας, ένα επίδομα κατάντιας. Είναι εξευτελιστικό να παίρνει ο άνεργος  το 51% περίπου του βασικού μισθού ως επίδομα ανεργίας: Και ποιοι το παίρνουν αυτό το επίδομα ανεργίας; Το παίρνουν εκατόν είκοσι χιλιάδες μόνο στους πεντακόσιους είκοσι δύο χιλιάδες. Οι τετρακόσιες χιλιάδες μακροχρόνιοι άνεργοι δεν παίρνουν τίποτα από την Κυβέρνησή σας, έστω και για στοιχειώδη ανακούφιση και ιδιαίτερα οι ηλικιωμένοι μακροχρόνια άνεργοι.
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε. 
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω σε ένα δευτερόλεπτο, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Σας κατανοώ. Δεν μπορείτε να τοποθετηθείτε σε δύο λεπτά, όταν το περιεχόμενο της επίκαιρης ερώτησης ήταν ουσιαστικά αντικείμενο για επερώτηση. Παρακαλώ τελειώνετε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Εφιστώ την προσοχή ιδιαίτερα για το θέμα των μακροχρόνια ηλικιωμένων ανέργων οι οποίοι δεν παίρνουν τίποτα. Το ΛΑΕ μπορεί να εξασφαλίσει μία πενιχρή σύνταξη μετά τα εξήντα πέντε. Τώρα τι γίνεται με αυτούς που δεν παίρνουν ούτε επίδομα ανεργίας; Και τι γίνεται με αυτούς τους μακροχρόνια ηλικιωμένους άνεργους που έχουν περάσει το εξηκοστό πέμπτο έτος της ηλικίας τους και δεν υπάρχει καμία πρόβλεψη και δεν παίρνουν καμία σύνταξη;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων):
Νομίζω ότι μηδενίσατε πάρα πολλά πράγματα και θα ήθελα να σας θυμήσω ότι το ΕΣΔΑ, το Εθνικό Σχέδιο Δράσης για την απασχόληση έχει οκτακόσια ογδόντα δισεκατομμύρια πόρους για ένα έτος, ότι από το ΕΣΔΑ θα βρουν θέσεις απασχόλησης, εσείς τις λέτε μερικής ή δεν ξέρω πώς αλλιώς τις χαρακτηρίσατε, εν πάση περιπτώσει θα ωφεληθούν πολλές δεκάδες χιλιάδες άνθρωποι.
Τα ΕΣΔΑ των προηγούμενων ετών δημιούργησαν πραγματική δυνατότητα να βρουν θέση εργασίας έστω για δέκα μήνες, για δώδεκα μήνες, πολλές δεκάδες χιλιάδες άτομα. Αυτά τα άτομα είχαν εισόδημα, είχαν μία απασχόληση και ελπίζουμε ότι μέσα απ' αυτήν την ενσωμάτωσή τους στην παραγωγική διαδικασία να μπορέσουν να βρουν και πολύ πιο μόνιμη απασχόληση. Δεν μπορεί το ποσό των οκτακοσίων ογδόντα δισεκατομμυρίων (880.000.000.000) δραχμών το χρόνο  με ωφελούμενους διακόσιους, τριακόσιους χιλιάδες -γιατί είναι πολλές κατηγορίες και πολλοί παραπάνω- να μηδενίζεται με αυτόν τον τρόπο.
Ο στόχος της πολιτικής μας είναι οι άνεργοι να γίνουν εργαζόμενοι, δεν είναι να παραμείνουν άνεργοι συνέχεια εσαεί γι' αυτό και προωθούμε τις ενεργητικές πολιτικές απασχόλησης, γι' αυτό προωθούμε σύνθετες πολιτικές που συνδυάζουν και την πολιτική του Υπουργείου Εργασίας και τη δημιουργία μικρομεσαίων. 'Εχετε την αίσθηση ότι ο αριθμός των μικρομεσαίων που δημιουργούνται στη χώρα δεν αυξάνει συνεχώς κατά χιλιάδες κάθε χρόνο; Και ποιες είναι οι πολυεθνικές που αναφερθήκατε; Τα πέντε σούπερ μάρκετ; Είμαστε η χώρα η οποία έχει κατακλυστεί από τις πολυεθνικές και δεν το ξέραμε; Πόσες επικρίσεις δεν έχουν λεχθεί από άλλα τμήματα της Αντιπολίτευσης; Πόσες πολυεθνικές δεν έκλεισαν λόγω των σχέσεων εργασίας και των συγκρούσεων που δημιουργήθηκαν μέσα στους χώρους τους και εκατοντάδες άνθρωποι έχασαν τις θέσεις απασχόλησής τους εξαιτίας αυτών των συγκρούσεων; Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επικαίρων ερωτήσεων δεύτερου κύκλου.
Επίκαιρες ερωτήσεις δεύτερου κύκλου:
Πρώτη είναι η με αριθμό 43/15.5.2000 επίκαιρη ερώτηση του Boυλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικά με τις προθέσεις της Κυβέρνησης για επίλυση του προβλήματος εκτίμησης των ζημιών και καταβολή των αποζημιώσεων στους πληγέντες αγρότες, από τις βροχοπτώσεις στο Νομό Πέλλας.
Η επίκαιρη ερώτηση του κ. Τζαμτζή σε περίληψη έχει ως εξής:
"Σφοδρές βροχοπτώσεις και ισχυρές χαλαζοπτώσεις κατέστρεψαν την παραγωγή των κερασιών, ροδάκινων, καπνού, βαμβακιού, σίτου και κριθαριού σε πολλά χωριά των Δήμων 'Εδεσσας, Αριδαίας, Εξαπλατάνου, Γιαννιτσών, Κρύας Βρύσης, Μεγάλου Αλεξάνδρου και Μενηίδος.
Η εκτίμηση των ζημιών πρέπει να γίνει άμεσα διότι σε κάποιες παραγωγές, όπως τα πρώιμα κεράσια οι αγρότες ήταν έτοιμοι να ξεκινήσουν τη συγκομιδή και σε ορισμένες περιοχές όπως Θεοδωράκι, Εξαπλάτανος, Χρυσή και Μεσημέρι η ζαλαζόπτωση έριξε τον καρπό κάτω.
Ερωτάσθε, κύριε Υπουργέ:
α) Τι προτίθεσθε να πράξετε για την έγκαιρη εκτίμηση των ζημιών;
β) Τι προτίθεσθε να πράξετε και πώς θα κατοχυρώσετε τη δίκαιη απαίτηση των παραγωγών, ώστε οι εκτιμήσεις των ζημιών από τους γεωπόνους του ΕΛΓΑ να είναι αντικειμενικές;
γ) Τι προτίθεσθε να πράξετε, ώστε στην επιτροπή εκτίμησης πέρα από τους γεωπόνους του ΕΛΓΑ να συμμετέχουν εκπρόσωποι από τον τοπικό Αγροτικό Σύλλογο και το Δήμο;
δ) Σε πόσο χρονικό διάστημα θα αποζημιωθούν οι παραγωγοί για τις ζημιές που υπέστησαν;".
Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα κατ'αρχήν να διαβεβαιώσω το συνάδελφο ότι είμαι ενήμερος για τη ζημιά που έγινε στο Νομό Πέλλας. Είχαμε χαλαζόπτωση και βροχόπτωση στους Δήμους 'Εδεσσας, Εξαπλατάνου, Κύρου, Κρύας Βρύσης, Σκύδρας, Μενηίδος, Γιαννιτσών, Μεγάλου Αλεξάνδρου και Αριδαίας. Οι ζημιές έγιναν στις 13 Μαϊου και στις 14 Μαϊου έγιναν οι επισημάνσεις από γεωπόνους του ΕΛΓΑ Θεσσαλονίκης. Στις 15 Μαϊου άρχισαν οι εκτιμήσεις των ζημιών με προτεραιότητα στις καλλιέργειες των κερασιών μπούρλα λόγω συγκομιδής.
Σε μερικά διαμερίσματα των δήμων οι εκτιμήσεις για τα κεράσια ήδη ολοκληρώθηκαν. Η αντικειμενικότητα των εκτιμήσεων θεωρώ ότι είναι θέμα ύψιστης σημασίας για μας προκειμένου να προσδιορίσουμε την απώλεια εισοδήματος των παραγωγών.
Ο ΕΛΓΑ αναθέτει τις εκτιμήσεις σε επιστήμονες και γεωτεχνικούς κατ'αγροτεμάχιο και αυτό γίνεται με την επίβλεψη του γεωπόνου-επόπτη μεγάλης εμπειρίας στο αντικείμενο.
'Οσον αφορά το ερώτημά σας για εκτίμηση από επιτροπές, θα ήθελα να σας πω ότι δεν γίνεται ούτε στην Ελλάδα ούτε στην Ευρώπη και οι λόγοι είναι αντικειμενικοί. Θα πρέπει να σας θυμίσω ότι έχουμε τετρακόσιες χιλιάδες έως ενάμισι εκατομμύριο περιπτώσεις κάθε χρόνο. Καταλαβαίνετε, λοιπόν, ότι καμία επιτροπή δεν θα μπορούσε σε σύντομο χρόνο να εκτιμήσει, αλλά ούτε θα είχαμε και πολύ σύντομο χρόνο αποζημίωσης.
'Οσον αφορά τη συμμετοχή εκπροσώπων συνδικαλιστικών και συνεταιριστικών οργανώσεων των παραγωγών είναι επιθυμητή για να ελαχιστοποιήσουμε έτσι τα λάθη μας. Στη νέα αναμόρφωση του ΕΛΓΑ που κάνουμε θα προβλέψουμε και τη συμμετοχή των εκπροσώπων σ'αυτές τις διαδικασίες.
Νομίζω ότι όσον αφορά αυτό που γίνεται σήμερα υπάρχει η δυνατότητα της επανεκτίμησης, άρα δεν δημιουργούνται αυτά τα προβλήματα που πολλές φορές αναφέρονται.
'Οσον αφορά το χρόνο αποζημίωσης σας λέω ότι έχουμε φθάσει -το έχω πει και σε άλλη ερώτηση- τους τέσσερις έως έξι μήνες, όταν παλιότερα ήταν δεκατέσσερις και δεκαοκτώ μήνες. 'Εχουμε, λοιπόν, μια πολύ μεγάλη πρόοδο και θεωρώ ότι βρισκόμαστε μέσα σ'εκείνα τα πλαίσια όπου ο παραγωγός παίρνει την αποζημίωσή του τουλάχιστον στην ίδια περίοδο που θα πωλούσε την παραγωγή του στο εμπόριο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο για δυο λεπτά.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, το θέμα που θέσατε ότι οι γεωπόνοι  θα κάνουν τις εκτιμήσεις και έχουν την εμπειρία είναι πολύ σημαντικό.               'Ομως, η πρακτική διαψεύδει. Υπάρχουν παρεμβάσεις από τα στελέχη του ΕΛΓΑ στη συνέχεια, αφού γίνουν οι εκτιμήσεις. Είναι ένα φαινόμενο που έχουμε αντιμετωπίσει πάρα πολλές φορές και πρέπει να σταματήσει.
Επιπλέον πρέπει να σταθώ σε ένα σημείο και να σας πω ότι για τα κεράσια που ήταν έτοιμοι οι παραγωγοί να ξεκινήσουν τη συγκομιδή δεν έχει ολοκληρωθεί η διαδικασία της εκτίμησης και βέβαια οι άνθρωποι αυτοί βλέπουν τα κεράσια να σαπίζουν και να μην περνάει κανείς να κάνει εκτίμηση.
Το θέμα της καταβολής των χρημάτων είναι πολύ σημαντικό. Το χρονικό διάστημα τουλάχιστον μέχρι σήμερα ήταν αυτό που είπατε. 'Ενας χρόνος.
Δε νομίζω ότι θα πάμε στους τέσσερις ή στους έξι μήνες. Μακάρι να γίνει αυτό.
Αυτό όμως που επιβάλλεται να κάνετε είναι να καταβάλλετε προκαταβολικά κάποια χρήματα στους αγρότες. 'Ηδη έχει συμβεί αυτό στα εσπεριδοειδή σε κάποιες περιοχές. Σας αναφέρω συγκεκριμένα: Δόθηκε προκαταβολή αποζημιώσεων στον ΕΑΣΑ Αργολίδας και στις ομάδες παραγωγών Αργολίδας ενός δισεκατομμυρίου εκατόν πενήντα δύο εκατομμυρίων (1.152.000.000) δραχμών. Δόθηκε στον ΑΣ Λακωνίας "ΗΛΙΟΦΡΟΥΤ", ΑΣ Σκάλας  και ΑΣ Λυκούργος εκατόν εβδομήντα οκτώ εκατομμύρια (178.000.000) δραχμές.  Και στον ΕΑΣ 'Αρτας Φιλιπιάδας δόθηκαν επτακόσια εβδομήντα δύο εκατομμύρια (772.000.000) δραχμές.
Συνολικά, δηλαδή, στις αρχές του έτους δόθηκαν προκαταβολικά για ζημιές από παγετούς στα εσπεριδοειδή δύο δισεκατομμύρια εκατόν τέσσερα εκατομμύρια (2.104.000.000) δραχμές.
Πρέπει λοιπόν να δοθεί προκαταβολή -όπως δόθηκε για τα εσπεριδοειδή δώδεκα με δεκαοκτώ δραχμές ανά κιλό- και στους κερασοπαραγωγούς, στους ροδακινοπαραγωγούς αλλά και σε όλους αυτούς που έχουν πάθει ζημιές στο Νομό Πέλλας και σε άλλους νομούς. Διότι δεν είναι δυνατόν οι παραγωγοί αυτοί να μείνουν έτσι και να προσπαθούν να τα βγάλουν πέρα μόνοι τους.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα ήθελα να πω στον αγαπητό συνάδελφο ότι ο ΕΛΓΑ έχει συγκεκριμένες δυνατότητες.  Είναι ένας οργανισμός ανταποδοτικός και λειτουργεί μέσα σε συγκεκριμένα πλαίσια και κανονισμούς. 'Αλλωστε, πολλοί από αυτούς τους κανονισμούς είναι και δεσμευτικοί στα πλαίσια της Ευρωπαϊκής 'Ενωσης.
Με την τοποθέτησή σας θα ήθελα να σας πω ότι φάσκετε και αντιφάσκετε.  Από τη μια μεριά μας κατηγορείτε για αργοπορία στις αποζημιώσεις και από την άλλη μας λέτε ότι αποζημιώσαμε πολύ γρήγορα τους πορτοκαλοπαραγωγούς στην 'Αρτα και στην Αργολίδα. 'Ηταν πολύ διαφορετική η ζημιά. Εδώ έχουμε εκτίμηση. Η εκτίμηση πρέπει να γίνεται από συγκεκριμένους και έμπειρους γεωπόνους.
'Οσον αφορά τις παρεμβάσεις, θα έλεγα ότι έχουμε βρεθεί σε ένα πολύ καλό σημείο. Νομίζω ότι ο ΕΛΓΑ έπιασε κάτι που για πολλά χρόνια ήταν το μόνιμο αίτημα των οργανώσεων των παραγωγών, δηλαδή, να φθάσουν την αποζημίωση τουλάχιστον στους έξι μήνες. Το ότι έχουμε όλες τις αποζημιώσεις πληρωμένες κατά το έτος 1999 αποδεικνύει πράγματι αυτό το πράγμα.
Επίσης, να σας πω ότι έγιναν οι ζημιές τη μια μέρα και την άλλη μέρα οι γεωπόνοι ήταν εκεί για να κάνουν εκτίμηση των ζημιών.
Είναι παράλογο να μας ζητάτε να κάνουμε εκτιμήσεις πριν γίνουν οι ζημιές. Μην παρασύρετε σε μια τέτοια λογική έναν οργανισμό, ο οποίος είναι ένας οργανισμός υπεράσπισης του εισοδήματος των παραγωγών. Δεν πρέπει σε καμιά περίπτωση να λέμε στον κόσμο ότι θα δώσουμε προκαταβολή επί ποιου αντικειμένου και επί ποιας αποζημίωσης. 
ΙΟΡΔΑΝΗΣ ΤΖΑΜΤΖΗΣ: Το κάνατε προεκλογικά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): 'Οταν φθάσαμε στο σημείο να πληρώσουμε πολλές φορές και γρηγορότερα τον παραγωγό απ'ό,τι θα πληρωνόταν όταν πουλούσε τη σοδειά του, λοιπόν να μη μετατρέπουμε αυτόν τον οργανισμό σε μία κρατική παρέμβαση.
ΙΟΡΔΑΝΗΣ ΤΖΑΜΤΖΗΣ: Ποτέ δεν έχει συμβεί αυτό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ο οργανισμός είναι ανταποδοτικός, έχει συγκεκριμένες λειτουργίες και συγκεκριμένη δουλειά.
Βρισκόμαστε στο καλύτερο δυνατό σημείο για τον ΕΛΓΑ και η προσπάθεια η οποία γίνεται θεωρώ ότι έχει μεγάλη αποδοχή από τους ίδιους τους παραγωγούς. Μην τους παρασύρετε, λοιπόν, σε πράγματα που δεν μπορούν να ισχύσουν.
ΙΟΡΔΑΝΗΣ ΤΖΑΜΤΖΗΣ: Προεκλογικά δώσατε χρήματα. Δώσατε προκαταβολή στους παραγωγούς εσπεριδοειδών. Να το κάνετε και τώρα.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε! Να σεβόμαστε τον Κανονισμό.
Τελευταία είναι η με αριθμό 52/17-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. 'Αγγελου Τζέκη προς τους Υπουργούς Περιβάλλοντος, Χωροταξίας και Δημοσίων 'Εργων, Εμπορικής Ναυτιλίας, σχετικά με τη λήψη μέτρων για το βιολογικό καθαρισμό των αστικών λυμάτων της Θεσσαλονίκης, προκειμένου να καθαρισθεί ο Θερμαϊκός κόλπος κλπ.
Η επίκαιρη ερώτηση του κ. Τζέκη έχει ως εξής:
"Τον τελευταίο μήνα η παραλία της Θεσσαλονίκης παρουσιάζει ένα απαράδεκτο θέαμα εξαιτίας των αποβλήτων που επιπλέουν στα νερά του Θερμαϊκού, αναδύοντας και δυσάρεστες οσμές δημιουργώντας αποπνικτική ατμόσφαιρα για μεγάλα τμήματα της πόλης.
Οι αρμόδιοι φορείς -Υπουργεία ΠΕΧΩΔΕ, Εμπορικής Ναυτιλίας, Μακεδονίας Θράκης, ο Δήμος Θεσσαλονίκης, ο ΟΛΘ- "νίπτουν τας χείρας τους" για το ποιος είναι υπεύθυνος για τον καθαρισμό του Θερμαϊκού, ρίχνοντας τις ευθύνες ο ένας στον άλλον.
Είναι όμως σε όλους γνωστό ότι το σοβαρό πρόβλημα της μόλυνσης του Θερμαϊκού και η οικολογική καταστροφή που γίνεται είναι συνέπεια της μη ολοκλήρωσης του βιολογικού καθαρισμού των αστικών λυμάτων ενώ δεν υπάρχει ουσιαστικός και συστηματικός έλεγχος των βιομηχανιών, των βυρσοδεψείων που συνεχίζουν ανεξέλεγκτα να ρυπαίνουν τον κόλπο.
Ερωτώνται οι κύριοι Υπουργοί:
Σε ποιο σημείο βρίσκονται τα έργα και πότε θα ολοκληρωθεί ο βιολογικός καθαρισμός των αστικών λυμάτων;
Ποια μέτρα προτίθενται να πάρουν άμεσα τα συναρμόδια Υπουργεία προκειμένου να καθαριστεί ο Θερμαϊκός;
Ποια μέτρα θα παρθούν ώστε να γίνεται ουσιαστικός έλεγχος στη λειτουργία των βιομηχανιών, βυρσοδεψείων κλπ. σύμφωνα με την τήρηση των όρων περιβαλλοντικής μελέτης;" Ο Υπουργός Περιβάλλοντος, Χωροταξίας και Δημοσίων 'Εργων, κ. Κώστας Λαλιώτης, έχει το λόγο για τρία λεπτά.
ΚΩΝΣΤΑΝΤΙΝΟΣ ΛΑΛΙΩΤΗΣ  (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Τζέκης περιγράφει ένα πρόβλημα που αφορά στη μητροπολιτική περιοχή της Θεσσαλονίκης και στη ρύπανση του Θερμαϊκού. 'Ενα πρόβλημα που απασχολεί ένα εκατομμύριο πολίτες της Θεσσαλονίκης εδώ και αρκετές δεκαετίες. Ο Θερμαϊκός για πολλές δεκαετίες ήταν ένας κόλπος ιδιαίτερα φορτισμένος σε ό,τι αφορά στα ρυπαντικά φορτία.
Είναι γνωστό ότι από το 1983 ξεκίνησε ο βιολογικός καθαρισμός πρώτου βαθμού και το 1992 τέθηκε σε μερική λειτουργία η διύλιση σε πρώτο και δεύτερο βαθμό για πενήντα πέντε περίπου χιλιάδες κυβικά την ημέρα. Από το 1995 κατασκευάζεται ένα ενιαίο σύστημα που αφορά στο δεύτερο στάδιο της εγκατάστασης-επεξεργασίας λυμάτων Θεσσαλονίκης σε συνδυασμό με τον χερσαίο και τον υποθαλάσσιο αγωγό. Ο συνολικός προϋπολογισμός του έργου ήταν περίπου είκοσι δισεκατομμύρια (20.000.000.000).
Ο κ. Τζέκης θα γνωρίζει ασφαλώς γιατί έχουμε δώσει την εξέλιξη του έργου με ορισμένα χρονοδιαγράμματα ότι από τον Απρίλιο έχει αρχίσει η δοκιμαστική λειτουργία των υποδομών δεύτερου σταδίου της εγκατάστασης επεξεργασίας των λυμάτων με δυναμικότητα εξήντα χιλιάδων κυβικών την ημέρα και τον Ιούλιο θα διυλίζεται το σύνολο των λυμάτων των αστικών περιοχών της Θεσσαλονίκης. Επίσης, από τον Αύγουστο θα λειτουργεί το χερσαίο τμήμα του αγωγού και από τον Οκτώβριο θα λειτουργεί και ο υποθαλάσσιος αγωγός σε βάθος είκοσι πέντε μέτρων. Το συνολικό μήκος του χερσαίου αγωγού είναι οκτώμισι χιλιόμετρα και του υποθαλάσσιου δύο χιλιόμετρα.
Αυτό σημαίνει ότι μετά από πολλές δεκαετίες με τη λειτουργία αυτού του ενιαίου συστήματος, που είναι μία σύχρονη υποδοχή για το βιολογικό καθαρισμό των αστικών λυμάτων, επιτέλους ο Θερμαϊκός θα γίνει μία καθαρή και ζωντανή θάλασσα. Τα βιομηχανικά λύματα υπόκεινται στον πρωτοβάθμιο καθαρισμό στη βιομηχανική περιοχή της Θεσσαλονίκης.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο για δύο λεπτά.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, ο Υπουργός με τα όσα είπε αποδεικνύει ότι υπάρχει μία σοβαρή και μεγάλη καθυστέρηση δεκαετιών για ένα ζωτικό έργο της περιοχής της Θεσσαλονίκης. Εμείς δεν τοποθετούμαστε ευνοϊκά σε αυτήν την άποψη, δηλαδή ότι πρόκειται να λειτουργήσουν όλα μέχρι το Σεπτέμβριο.
Και αυτό δεν θα γίνει γιατί θα πρέπει από το Σεπτέμβριο να συνδεθεί η βιομηχανική περιοχή Θεσσαλονίκης με το βιολογικό καθαρισμό. 'Ηδη υπάρχει καθυστέρηση στο δεύτερο βαθμό. Υπάρχει και ο επόμενος κύκλος που και σε αυτόν έχουμε μεγάλη καθυστέρηση. 'Αρα, έχουμε κίνδυνο ακόμη και τοξικά απόβλητα να χύνονται μέσα στο Θερμαϊκό. 'Αλλωστε για το ζήτημα των τοξικών αποβλήτων έχει γίνει και σχετική ερώτηση στην Ευρωβουλή η οποία επισημαίνει ότι υπάρχει πρόβλημα με τον έλεγχο των βιομηχανιών. Δηλαδή, κατά πόσον εφαρμόζεται ο πρωτοβάθμιος καθαρισμός ώστε εκεί να γίνεται η πρώτη επεξεργασία των λυμάτων.
Πιστεύουμε ότι ο κύριος Υπουργός θα πρέπει να προχωρήσει σε αυτές τις διαδικασίες του αυστηρού ελέγχου για να έχει αποτελέσματα το έργο.  Υπάρχουν σοβαρές ευθύνες του Υπουργείου και των αρμοδίων υπηρεσιών για τη σημερινή κατάσταση στο Θερμαϊκό. 'Ομως, ευθύνες έχουν και ο Δήμος Θεσσαλονίκης, αλλά και η Νομαρχία που ανήκουν σε συγκεκριμένα κόμματα, γιατί δεν διεκδίκησαν αγωνιστικά αυτό το έργο εδώ και δεκαετίες, προκειμένου ο Θερμαϊκός να είναι θάλασσα και να μην είναι ένας βούρκος.
Θέλω να επισημάνω ότι υπάρχουν οικολογικές, οικονομικές και κοινωνικές συνέπειες για το λαό της Θεσσαλονίκης, γιατί αυτή η μόλυνση έχει επιπτώσεις σε κοινωνικά στρώματα που απασχολούνται γύρω από τον Θερμαϊκό. Ο λαός της Θεσσαλονίκης έχει χορτάσει υποσχέσεις ιδίως κατά τη Διεθνή 'Εκθεση Θεσσαλονίκης. Ο βιολογικός καθαρισμός περιεχόταν σε έναν ιδιαίτερο κατάλογο μεγάλων έργων της Θεσσαλονίκης που συνέχεια εξαγγέλλονται στη Διεθνή 'Εκθεση της Θεσσαλονίκης.
Ο Νομός Θεσσαλονίκης έχει ανάγκη έργων για την ανάπτυξη προς όφελος του λαού. Δεν πρέπει να γίνεται ένα ορμητήριο των ΝΑΤΟϊκών δυνάμεων προς την ευρύτερη περιοχή της Βαλκανικής.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ασφαλώς ο κ. Τζέκης θέλησε να περιγράψει τα προβλήματα της εκλογικής του περιφέρειας. Πρέπει όμως να σέβεται και την αλήθεια, διότι το πρόβλημα των αστικών λυμάτων της Θεσσαλονίκης που χύνονται στο Θερμαϊκό είναι πρόβλημα δεκαετιών.
Από το 1983 έχει αρχίσει η κατασκευή των έργων βιολογικού καθαρισμού, ο οποίος λειτούργησε το 1992. Το 1995 άρχισε η κατασκευή των εγκαταστάσεων για την επεξεργασία σε δεύτερο βαθμό του συνόλου των λυμάτων σε συνδυασμό με την επεξεργασία των βιομηχανικών λυμάτων που διυλίζονται σε πρώτο βαθμό στη βιομηχανική περιοχή Θεσσαλονίκης.
Το έργο το οποίο γίνεται τα τελευταία χρόνια είναι ένα σύνθετο έργο και είναι επταπλάσιας δυναμικότητας από το προηγούμενο. Δεν είναι μόνον οι εγκαταστάσεις του δεύτερου βαθμού βιολογικού καθαρισμού με δυναμικότητα τριακόσιες χιλιάδες κυβικά ημερησίως, αλλά είναι και ο χερσαίος αγωγός και ο υποθαλάσσιος μήκους δέκα χιλιομέτρων.
'Εχει αρχίσει η δοκιμαστική λειτουργία της εγκατάστασης. Βαθμιαία μέχρι τον Ιούλιο θα παροχετεύεται σε αυτές τις εγκαταστάσεις το σύνολο των αστικών λυμάτων της Θεσσαλονίκης. Τον Οκτώβριο θα λειτουργήσουν και ο υποθαλάσσιος και ο χερσαίος αγωγός. 'Αρα, μετά από δεκαετίες θα λυθεί ένα πρόβλημα με τον πιο ουσιαστικό τρόπο και με όλες τις οικολογικές παραμέτρους, αλλά και με όλες τις οικονομικές ωφέλειες που μπορούν να έχουν οι παράκτιες περιοχές της Θεσσαλονίκης.
Αφήστε και εμάς να προστατεύουμε τα συμφέροντα του λαού της Θεσσαλονίκης, όπως και εσείς. Και μη συνδέετε τους ρύπους που έχει ο Θερμαϊκός με τη μετακίνηση των ΝΑΤΟϊκών στρατευμάτων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
'Εχω την τιμή να ανακοινώσω στο Σώμα ότι ο Υπουργός Εθνικής Οικονομίας και Οικονομικών κατέθεσε σχέδιο νόμου: "Κωδικοποίηση των διατάξεων για τη σύσταση οργάνωσης και λειτουργίας συστήματος εγγύησης καταθέσεων και τροποποίηση και συμπλήρωση του καταστατικού της Τράπεζας της Ελλάδος".
Παραπέμπεται στην αρμόδια Διαρκή Επιτροπή.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις".
Η Διάσκεψη των Προέδρων έχει αποφασίσει το νομοσχέδιο αυτό να συζητηθεί σε τρεις συνεδριάσεις, μία επί της αρχής και δύο επί των άρθρων. 'Οπως γνωρίζετε, στη Διαρκή Κοινοβουλευτική Επιτροπή των Οικονομικών Υποθέσεων συζητήθηκε διεξοδικά σε τρεις συνεδριάσεις, οπότε διατίθεται αυτός ο χρόνος για τη συνεδρίαση αυτού του νομοσχεδίου.
Στο Προεδρείο εκ της Νέας Δημοκρατίας έχει έρθει επιστολή, με την οποία ορίζεται Κοινοβουλευτικός Εκπρόσωπος ο Βουλευτής Κιλκίς κ. Σάββας Τσιτουρίδης.
Επίσης, ο Κοινοβουλευτικός Εκπρόσωπος του ΚΚΕ κ. Ορέστης Κολοζώφ με επιστολή του μας γνωστοποιεί ότι Κοινοβουλευτικός Εκπρόσωπος για το νομοσχέδιο αυτό για το κόμμα του είναι ο κ. Νίκος Γκατζής.
Επίσης, ο Πρόεδρος του Συνασπισμού της Αριστεράς και της Προόδου κ.             Νίκος Κωνσταντόπουλος με επιστολή του ορίζει στο νομοσχέδιο αυτό ειδική αγορήτρια τη Βουλευτή κ. Ασημίνα Ξηροτύρη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, εξ όσων κατενόησα και μου έγινε γνωστό, στη Διάσκεψη των Προέδρων συμφωνήθηκε ότι θα διατεθούν τρεις ημέρες για το νομοσχέδιο, υπό την προϋπόθεση ότι δεν θα υπάρχουν τροπολογίες. Εάν υπάρξουν τροπολογίες του Υπουργού ή αν ο Υπουργός δεχθεί τροπολογίες Βουλευτών, τότε ζητούμε και τέταρτη μέρα. Αυτή είναι η θέση της Νέας Δημοκρατίας και θα παρακαλούσα τον κύριο Υπουργό να δώσει διευκρινίσεις, για το τι πρόκειται να κάνει στο θέμα των τροπολογιών.
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε, κύριε Τσιτουρίδη, ότι σε περίπτωση που θα έρθουν τροπολογίες, οι οποίες δεν έχουν ενσωματωθεί στο νομοσχέδιο ή δεν έχουν κατατεθεί εγκαίρως, οπωσδήποτε θα διατεθεί κάποιος χρόνος, για να συζητηθούν. Αλλά απ' ό,τι  γνωρίζω, ο κύριος Υπουργός δεν πρόκειται να καταθέσει άλλες τροπολογίες.            'Ετσι έχει πει.
Ορίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εδώ και πολλά χρόνια έχω ακολουθήσει μία συγκεκριμένη τακτική. Κατά τη διάρκεια των συζητήσεων των νομοσχεδίων στην Ολομέλεια δεν καταθέτω τροπολογίες-προσθήκες. Κατέθεσα τέσσερις τροπολογίες-προσθήκες, οι οποίες είχαν απόλυτη συνάφεια με το νομοσχέδιο που συζητούσαμε και ήταν με πρωτοβουλία του ΥΠΕΧΩΔΕ για θέματα του ΥΠΕΧΩΔΕ. Δεν μπορώ να προεξοφλήσω τι θα κάνουν οι συνάδελφοι Βουλευτές.  'Εχουν κάθε δικαίωμα να καταθέτουν τις δικές τους τροπολογίες. Απλώς θέλω να σας ενημερώσω ότι ήμουν και είμαι φειδωλός έως απόλυτος, δεν δέχομαι καμία τροπολογία. Επιφυλάσσομαι αναλόγως με το ποιες τροπολογίες θα κατατεθούν, να αξιολογηθούν. Θα τις κρίνουμε μαζί και οι κύριοι συνάδελφοι που τις καταθέτουν και εμείς που πρέπει να τις αξιολογήσουμε, αν πρέπει να τις δεχθούμε ή όχι. Αλλά δεν μπορώ να προκαταλάβω τι θα κάνουν οι Βουλευτές.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, όπως ξέρετε, οι τροπολογίες των συναδέλφων Βουλευτών συζητούνται στο χρόνο, ο οποίος διατίθεται. Δεν διαθέτουμε περισσότερο χρόνο, για να συζητηθούν τροπολογίες Βουλευτών. Εξάλλου, είσθε παλιός κοινοβουλευτικός, έχετε διατελέσει Κοινοβουλευτικός Εκπρόσωπος, κύριε Τσιτουρίδη, και το γνωρίζετε αυτό.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, εγώ αναφέρθηκα στην απόφαση την οποία εσείς πήρατε. Δική σας είναι η απόφαση. Η απόφαση είναι ότι αν υπάρχουν τροπολογίες, να διατεθεί και τέταρτη μέρα.
ΠΡΟΕΔΡΕΥΩΝ (Παναγιώτης Σγουρίδης): Υπουργικές.
ΣΑΒΒΑΣ ΤΣΙΤΟΥΡΙΔΗΣ: 'Η και συναδέλφων.
ΠΡΟΕΔΡΕΥΩΝ (Παναγιώτης Σγουρίδης): Οι συναδέλφων Βουλευτών τροπολογίες, συζητούνται μέσα στο χρόνο.
ΣΑΒΒΑΣ ΤΣΙΤΟΥΡΙΔΗΣ: Και με την ευκαιρία, επιτρέψτε μου να κάνω και μία επισήμανση. Επειδή το νομοσχέδιο αυτό εκυοφορείτο επί έξι περίπου χρόνια, εκείνο το οποίο συνέβη στην επιτροπή και οφείλω να το επισημάνω, προ της ενάρξεως της συζητήσεως, ήταν αφού κατετέθη το σχέδιο νόμου και αφού εζητήθη η γνώμη του Επιστημονικού Συμβουλίου της Βουλής, στη συνέχεια κατετέθησαν τέσσερις τροπολογίες, οι οποίες ενσωματώθηκαν στο βασικό κορμό.
Αυτό είχε σαν αποτέλεσμα ούτε τη γνώμη του Επιστημονικού Συμβουλίου της Βουλής να έχουμε "επί των τροπολογιών" του κυρίου Υπουργού. Κυρίως, όμως, εκείνο το οποίο είναι σημαντικό και θέλω να το επισημάνω ήταν ότι η Νέα Δημοκρατία έδωσε τη θέση της επί της αρχής του νομοσχεδίου προ της καταθέσεως και ενσωματώσεως των τεσσάρων τροπολογιών στο βασικό κορμό του σχεδίου νόμου.
'Οπως είχαμε την ευκαιρία να πούμε και στην αρμόδια επιτροπή, το λέμε και εδώ, θα παρακαλούσαμε τέτοιου είδους ενσωματώσεις της τελευταίας στιγμής να αποφεύγονται, διότι αλλιώς ενδεχομένως να τοποθετείται ένα κόμμα όταν έχει το πλήρες κείμενο...
ΠΡΟΕΔΡΕΥΩΝ (Παναγιώτης Σγουρίδης): Κύριε Τσιτουρίδη, θα πρέπει να ξέρετε ότι οι ενσωματωμένες τροπολογίες συζητούνται μέσα στο νομοσχέδιο αυτό το ενιαίο κείμενο. Επαναλαμβάνω ότι οι τροπολογίες των Βουλευτών συζητούνται μέσα στο χρόνο που έχει διατεθεί. Αυτό πρέπει να το γνωρίζετε.
Ο κ. Τσερτικίδης, εισηγητής του νομοσχεδίου, έχει το λόγο για είκοσι λεπτά.
ΠΑΝΤΕΛΗΣ ΤΣΕΡΤΙΚΙΔΗΣ: Κυρίες και κύριοι συνάδελφοι, δεκατέσσερα χρόναι εφαρμογής του Γενικού Οικοδομικού Κανονισμού κρίθηκε σωστό να βελτιωθεί και να προσαρμοστεί στις σημερινές ανάγκες, απαιτήσεις και συνθήκες της κοινωνίας και των πολιτών.
'Οπως γνωρίζουμε, ο Γενικός Οικοδομικός Κανονισμός καθορίζει τον τρόπο με τον οποίο γίνεται η δόμηση της χώρας μας. Είναι το εργαλείο που χρησιμοποιούν οι αρχιτέκτονες και οι μηχανικοί γενικότερα για να κάνουν τις μελέτες τους. Καθορίζει τον τρόπο με τον οποίο πρέπει να γίνεται η εκμετάλλευση των οικοπέδων και το πώς πρέπει να διαμορφώνονται οι κοινόχρηστοι χώροι, ώστε να εξασφαλίζεται καλύτερη ποιότητα ζωής για τους πολίτες.
Το νομοσχέδιο αυτό είναι αποτέλεσμα διαλόγου και συζήτησης, γιατί πριν υποβληθεί έγινε συνεχής διάλογος μεταξύ του Υπουργείου και εκπροσώπων του τεχνικού κόσμου της χώρας, όπως το Γενικό Επιμελητήριο, ο Σύλλογος Αρχιτεκτόνων, ο Σύλλογος Πολιτικών Μηχανικών και έγινε διάλογος μεταξύ του Συλλόγου Μηχανολόγων-Ηλεκτρολόγων και του Εθνικού Μετσοβίου Πολυτεχνείου.
Στην προσαρμογή και βελτίωση του ν. 1577/85 του υφισταμένου ΓΟΚ συνετέλεσαν κυρίως οι αποφάσεις του Συμβουλίου της Επικρατείας για ορισμένες διατάξεις που δημιούργησαν σωρεία προβλημάτων και ταλαιπώρησαν σε μεγάλο βαθμό τους πολίτες, οι ρυθμίσεις και τα κίνητρα του ν. 1512/85 για τη χρησιμοποίηση συστημάτων ήπιων μορφών ενέργειας στα κριτία, η προστασία και ανάλυση της αρχιτεκτονικής κληρονομιάς της χώρας μας, σεβόμενη τις διεθνείς συμβάσεις και οδηγίες και συγκεκριμένα τη Σύμβαση της Γρανάδας που κυρώθηκε με το ν.2039/92. Τέλος, στη βελτίωση του νόμου συνετέλεσε και η ασφαλέστερη πρόσβαση των ατόμων με ειδικές ανάγκες στα κτίρια και τους κοινόχρηστους χώρους.
Με το σχεδιο νόμου τροποποιούνται και συμπληρώνονται ορισμένες διατάξεις του ν.1577/85 του Γενικού Οικοδομικού Κανονισμού.
Μεταξύ άλλων προβλέπονται ο τρόπος μέτρησης του ύψους των κτιρίων.              Δεν προσμετρώνται πλέον στο ύψος τα στηθαία, αλλά το ύψος του κτιρίου υπολογίζεται και μετράται μέχρι τη στάθμη της τελικής επάνω επιφάνειας του τελευταίου ορόφου συμπεριλαμβανομένης και της μόνωσης. Προβλέπονται επίσης οι προϋποθέσεις για κατασκευή ημιϋπαίθριων χώρων.
Ο ν.1577/85 έδινε τη δυνατότητα το σύνολο των εξωστών και ημιϋπαίθριων χώρων να είναι ως και 40% του συνολικού συντελεστή δόμησης. Αυτό έχει σαν αποτέλεσμα οι κατασκευαστές στις περισσότερες περιπτώσεις να εξαντλούν το 40% κατασκευάζοντας μόνο ή σχεδόν μόνο ημιϋπαίθριους χώρους, τους οποίους αργότερα οι αγοραστές έκλειννα για να προσθέσουν στο διαμέρισμά τους ορισμένα δωμάτια.
Με αυτό το νομοσχέδιο περιορίζεται η κατασκευή των ημιϋπαίθριων χώρων και το ποσοστό για την κατασκευή τους δεν μπορεί να ξεπεραστεί το 20% του συνολικού συντελεσή δόμησης.
Με το σχέδιο νόμου καθορίζονται οι προϋποθέσεις χαρακτηρισμού χώρουν για στοά. Προβλέπεται ότι περιλαμβάνονται στον ορισμό των εγκαταστάσεων και τα ηλιακά συστήματα, καθώς και τα στοιχεία ανανεώσιμων πηγών ενέργειας.
Προσδιορίζεται η έννοια των όρων "παθητικά" και "ενεργητικά" ηλιακά συστήματα των ακινήτων αγαθών, αρχιτεκτονικής και φυσικής κληρονομιάς και των βιοκλιματικών κτιρίων.
Τροποποιούνται διατάξεις που αφορούν τον έλεγχο πολεοδομικών και αρχιτεκτονικών των κτιρίων.
Παύει να ισχύει η δυνατότητα στην ΕΠΑΕ, δηλαδή, στην Επιτροπή Πολεοδομικού Ελέγχου να εγκρίνει το ποσοστό κάλυψης πάνω από 40% στο πρώην πανταχόθεν ελεύθερο σύστημα δόμησης. Διότι το Συμβούλιο της Επικρατείας έγκρινε ως αντισυνταγματικές αυτές τις διατάξεις.
Προβλέπεται σύσταση στο ΥΠΕΧΩΔΕ ενδεκαμελούς Ανωτάτου Πολεοδομικού και Αρχιτεκτονικού Συμβουλίου, του ΑΠΑΣ και καθορίζονται η συγκρότηση και οι αρμοδιότητές του.
Οι ενστάσεις των πολιτών κατά αποφάσεων της Υπηρεσίας εκδικάζονται βέβαια σε πρώτο και δεύτερο βαθμό από την ΕΠΑΕ κατά των αποφάσεων όμως της ΕΠΑΕ δίνει τη δυνατότητα προσφυγής στο ΑΠΑΣ που μέλη της eπιτροπής αυτής είναι όλοι οι αρχιτέκτονες και αρμοδιότητα αυτής της eπιτροπής είναι να γνωμοδοτεί και να εισηγείται στον Υπουργό θέματα αυτεπαγγέλτως ή ύστερα από ερώτημά του.
Eπίσης, με το νομοσχέδιο καθορίζονται θέματα που έχουν σχέση με την προστασία της αρχιτεκτονικής και φυσικής κληρονομιάς. Ρυθμίζονται και προβλέπονται βέβαια μεταξύ άλλων: Επανακαθορισμός στη διαδικασία χαρακτηρισμού περιοχών και ζωνών ιδιαίτερου κάλλους ως προστατευόμενες περιοχές και κτίρια μετά του αυλίου χώρου ως διατηρητέα.
Διασφαλίζεται με το σχέδιο νόμου η ανακατασκευή διατηρητέων κτιρίων που έχουν καταστραφεί για να υπάρχει συνέχεια της ιστορικής μνήμης των πόλεων και των οικισμών στη χώρα μας. Προβλέπεται για τα κτίρια που χαρακτηρίζονται ως διατηρητέα καταλογισμός σε βάρος των υπόχρεων της δαπάνης για την εκτέλεση από το δημόσιο ή τον Ο.Τ.Α. των εργασιών για τη διατήρηση και ανακατασκευή αυτών των διατηρητέων κτιρίων.
Επίσης δίνεται η δυνατότητα στους πιο πάνω φορείς να αναλάβουν το σύνολο ή μέρος της δαπάνης, όταν οι υπόχρεοι πολίτες αδυνατούν να ανταπεξέλθουν οικονομικά.
Ακόμη στο σχέδιο νόμου ρυθμίζονται θέματα που έχουν σχέση με τους όρους δόμησης, το ποσοστό κάλυψης των οικοπέδων, το ύψος των κτιρίων, τον προσδιορισμό του συντελεστή κατ' όγκον εκμετάλλευσης οικοπέδων και τη χρήση των κοινόχρηστων χώρων των κτιρίων.
Ειδικότερα οι ειδικοί όροι δόμησης μιας περιοχής να μπορούν να υπερισχύουν της γενικής αρχής για να αντιμετωπισθούν τοπικές ανάγκες. Στο συντελεστή δόμησης δεν προσμετρώνται ο ελεύθερος χώρος που βρίσκεται κάτω από κλειστούς ή ημιϋπαίθριους χώρους, χωρίς αυτός να είναι κλειστός ή ημιϋπαίθριος ώστε να επιτρέπεται μεγαλύτερη ελευθερία σύνθεσης των όγκων των κτιρίων.
Δεν προσμετράται η επιφάνεια όταν προσθέτουμε εξωτερική θερμομόνωση σε υφιστάμενα κτίρια. Δεν προσμετράται στο συντελεστή δόμησης όταν προσθέτουμε παθητικά ηλιακά συστήματα για εξοικονόμηση ενέργειας.
Καταργείται η διάταξη σύμφωνα με την οποία ήταν δυνατόν σε περιοχές που ίσχυε το πρώην πανταχόθεν ελεύθερο σύστημα να εγκρίνεται ποσοστό κάλυψης πάνω από το 40%. Μπορεί βέβαια να υπερβεί την κάλυψη του 40% και να αυξηθεί έως 70%, πάντα όμως με την προϋπόθεση ότι θα κατασκευαστεί κατοικία της οποίας το εμβαδόν δεν μπορεί να είναι περισσότερο από εκατό είκοσι τετραγωνικά μέτρα.
Δεν προσμετράται στην κάλυψη ο χώρος στοάς, όταν αυτή η στοά κατασκευάζεται σαν εξώστης χωρίς υποστηλώματα στην ευθεία της οικοδομικής γραμμής. Μ' αυτήν τη ρύθμιση μεγαλώνει το πεζοδρόμιο στην ουσία και διευκολύνεται η προσπέλαση των πεζών.
Δεν προσμετράται επίσης στην κάλυψη όταν κατασκευάζουμε αίθριο που οι διαστάσεις του αιθρίου είναι τουλάχιστον δύο φορές το Δ, όπου Δ γνωρίζουμε ότι είναι το 3+0.1 επί το ύψος. 'Ετσι, μ' αυτόν τον τρόπο, όταν, δηλαδή, στην κάλυψη δεν προσμετράται το αίθριο που έχει αποστάσεις τουλάχιστον δύο φορές το Δ, γίνονται οικοδομές πιο λειτουργικές.
Το νομοσχέδιο προβλέπει όσον αφορά τον τρόπο δόμησης και τη θέση του κτιρίου στο οικόπεδο. Πρέπει να εξασφαλίζεται σε όλες τις περιπτώσεις η απόσταση Δ' και όταν ακόμη δεν εξαντλείται ο συντελεστής δόμησης, η οποία απόσταση θα πρέπει υποχρεωτικά πάντα να απεικονίζεται και στο διάγραμμα κάλυψης. Αυτή η ρύθμιση είναι ευνοϊκή διότι δεν επιβάλλεται μεγαλύτερο Δ' απ'αυτό που απαιτείται πραγματικά, σύμφωνα με το τελικό ύψος του κτιρίου.
Καθορίζεται σε περιοχές όπου το ανώτερο ύψος είναι οκτώμισι μέτρα, η απόσταση Δ' να είναι τουλάχιστον δυόμισι μέτρα.
Ρυθμίζεται το θέμα που αφορά την αφετηρία μέτρησης του ύψους των κτιρίων όταν οι όψεις εφάπτονται στα όρια του οικοπέδου ή στις περιπτώσεις που έχουμε εσοχές.
Ρυθμίζεται επίσης το πρόβλημα που είχαμε να αντιμετωπίσουμε σχετικά με την εφαρμογή του ύψους που ορίζεται από τους όρους δόμησης της περιοχής, όταν το οικόπεδο έχει πρόσωπο σε περισσότερους από έναν κοινόχρηστους χώρους που σε αυτούς ισχύουν διαφορετικά ύψη.
Επίσης, με το σχέδιο νόμου ρυθμίζεται η αφετηρία μέτρησης του ύψους και η δυνατότητα χορήγησης βεβαίωσης του υψομέτρου εκτός από το δήμο και την κοινότητα και από άλλη υπηρεσία, γιατί πολλές φορές οι δήμοι και οι κοινότητες καθυστερούσαν να εκδόσουν αυτά τα πιστοποιητικά. Τώρα, λοιπόν, δίνεται η δυνατότητα αυτό το πιστοποιητικό να το εκδίδει και η υπηρεσία που ορίζει ο νομάρχης.
Δίνεται η δυνατότητα μέσα στην απόσταση Δ' να επιτρέπονται κατασκευές πέρα από εξώστες και αρχιτεκτονικές προεξοχές. Επιτρέπεται η κατασκευή σκίαστρων και παθητικών ηλιακών συστημάτων, πάντα βέβαια πλάτους όχι μεγαλύτερου από σαράντα εκατοστά.
Καταργείται η διάταξη που επέτρεπε τη μεταφορά συντελεστή δόμησης στα χαμηλά κτίρια, δηλαδή στα κτίρια έως οκτώμισι μέτρα. Επιτρέπεται πλέον η μεταφορά μόνο όταν το επιτρεπόμενο ύψος της περιοχής είναι ίσο ή μεγαλύτερο των έντεκα μέτρων. Αυτή η ρύθμιση γίνεται έτσι, ώστε η ευνοϊκή ρύθμιση που γίνεται στα χαμηλά κτίρια με τους όρους δόμησης να αντισταθμίζεται από το μικρό εμβαδόν αλλά και από το ύψος του κτιρίου.
Προβλέπεται αύξηση του ύψους των απολήξεων κλιμακοστασίων και ανελκιστήρων από 2,20 σε 2,40, γιατί θεωρήθηκε ότι το 2,20 δεν έφτανε για τη σωστή λειτουργία των απολήξεων.
Προβλέπονται στο νομοσχέδιο διατάξεις που τροποποιούν ή συμπληρώνουν άλλες διατάξεις που αφορούν τις επιτρεπόμενες κατασκευές στους ακάλυπτους χώρους.
Επίσης τροποποιούνται διατάξεις που αφορούν τις επιτρεπόμενες κατασκευές στους κοινόχρηστους χώρους.
'Ετσι, μετά από έγκριση της ΕΠΑΕ, προβλέπεται πέρα από τις επιτρεπόμενες κατασκευές να προστεθεί στους κοινόχρηστους χώρους κατασκευή έως πέντε τετραγωνικά μέτρα για σταθμούς ελέγχου καυσαερίων και μικρά περίπτερα για σταθμαρχεία των αστικών συγκοινωνιών.
Δίνεται η δυνατότητα περίφραξης των μη αρτίων οικοπέδων για τη διασφάλιση της περιουσίας και την προστασία του περιβάλλοντος, με τη μη δημιουργία εστιών μόλυνσης.
Κυρίες και κύριοι συνάδελφοι, επιτέλους, με το νομοσχέδιο δίνεται τέλος στον αυθαίρετο τρόπο τοποθέτησης των διαφημίσεων και των φωτεινών επιγραφών. Με την προσθήκη απαγορευτικών διατάξεων με την έγκριση της ΕΠΑΕ και έκδοση της σχετικής αδείας από την αρμόδια Πολεοδομική Υπηρεσία, όσες επιγραφές ή διαφημίσεις δεν διαθέτουν σχετική άδεια, θεωρούνται αυθαίρετες και εφαρμόζονται οι διατάξεις περί αυθαιρέτων κατασκευών.  Υπεύθυνοι για την αυθαίρετη τοποθέτησή τους και υποχρεωμένοι να καταβάλουν το πρόστιμο είναι οι ιδιοκτήτες του ακινήτου στο οποίο τοποθετούνται αυτές οι επιγραφές, οι κατασκευαστές αλλά και οι διαφημιζόμενοι.
Με το σχέδιο νόμου γίνεται μέριμνα για τα άτομα με ειδικές ανάγκες, όπως: Κατά παρέκκλιση των διατάξεων του Γενικού Οικοδομικού Κανονισμού επιτρέπεται η κατασκευή ανελκυστήρα, όπου διαμένουν άτομα με κινητική αναπηρία. Αναθεωρούνται οι πολεοδομικές διατάξεις για την εξυπηρέτηση των ατόμων με ειδικές ανάγκες και προβλέπεται η κατασκευή τους στα κτίρια που στεγάζονται υπηρεσίες του δημοσίου, ΟΤΑ Α' και Β' βαθμού, ΝΠΔΔ και ΝΠΙΔ, αλλά και σε χώρους που έχουν χρήσεις εκπαίδευσης, υγείας και άλλα.
Επιβάλλεται υποχρεωτικά για τα νέα κτίρια η υποχρέωση εξασφάλισης οριζόντιας αλλά και κατακόρυφης προσπέλασης των ατόμων με ειδικές ανάγκες.
Στα υφιστάμενα κτίρια, όπου στεγάζονται οι πιο πάνω υπηρεσίες, επιβάλλεται να γίνουν όλες οι απαραίτητες διαμορφώσεις, για να γίνουν προσπελάσιμα και λειτουργικά στα άτομα με ειδικές ανάγκες. Προβλέπεται η εξασφάλιση της δυνατότητας προσπέλασής τους στους κοινόχρηστους χώρους, καθώς επίσης και στους χώρους υγιεινής και στους υπαίθριους χώρους των οικοπέδων.
Τέλος, δημουργείται επιτροπή που εδρεύει στο Υπουργείο και εισηγείται τα θέματα που έχουν άμεση σχέση με τα άτομα με ειδικές ανάγκες, επιτροπή που ονομάζεται Επιτροπή Προσβασιμότητας.
Επίσης, με το νομοσχέδιο προβλέπεται πότε δεν είναι απαραίτητη η έκδοση οικοδομικής αδείας. 'Ετσι, ενώ μέχρι σήμερα δεν χρειαζόταν έκδοση οικοδομικής αδείας για ετοιμόρροπες οικοδομές, ήταν απαραίτητη για τις επικινδύνως ετοιμόρροπες. Με το νομοσχέδιο που συζητούμε συμπεριλαμβάνονται και οι επικινδύνως ετοιμόρροπες οικοδομές σ'αυτές που δεν απαιτείται έκδοση οικοδομικής αδείας.
Προβλέπεται στο νομοσχέδιο νέος τρόπος νομιμοποίησης των αυθαιρέτων κατασκευών. Προβλέπεται η μη επιβολή προστίμων, όταν αναθεωρείται η οικοδομική άδεια που ισχύει, αρκεί να τηρείται το περίγραμμα της οικοδομής και ο συντελεστής δόμησης.
Με απόφαση του νομάρχη προβλέπεται καθορισμός περιοχών όπου εντός εξαετίας θα πρέπει να ολοκληρώνονται οι αίθουσες των κτιρίων. Και σε περίπτωση που εντός εξαετίας δεν ολοκληρωθούν οι σχετικές εργασίες, ο ΟΤΑ ή το δημόσιο μπορούν να εκτελέσουν τις εργασίες αυτές καταλογίζοντας τις σχετικές δαπάνες στους υπόχρεους. Επίσης δύναται να επέμβει ο ΟΤΑ ή το δημόσιο και σε εκείνες τις περιπτώσεις όπου τα κτίρια είναι εγκαταλελειμμένα.
Καθορίζονται και εξειδικεύονται με προεδρικά διατάγματα οι ευθύνες, οι υποχρεώσεις και οι αρμοδιότητες όλων αυτών που συμμετέχουν στην παραγωγή των ιδιωτικών οικοδομικών έργων, δηλαδή του κυρίου του έργου, του μελετητή, του επιβλέποντα και γενικότερα όσων εμπλέκονται στην παραγωγή των ιδιωτικών έργων.
Επίσης, στα προεδρικά διατάγματα θα προβλέπονται απαραίτητα τα κριτήρια και οι προϋποθέσεις ένταξης στο αντίστοιχο μητρώο των εργολάβων, υπεργολάβων, παραγωγών, προμηθευτών.
Με απόφαση του Υπουργού προσδιορίζονται τα έργα στα οποία πρέπει να ορίζεται ο τεχνικός υπεύθυνος εργοταξίου και πότε πρέπει απαραιτήτως να τηρείται βιβλίο εξέλιξης εργασιών. Με αυτόν τον τρόπο διασφαλίζεται η ποιότητα παραγωγής των ιδιωτικών έργων και επιμερίζονται οι ευθύνες και οι υποχρεώσεις όσων εμπλέκονται σ'αυτήν την παραγωγή.
Προβλέπεται ότι είναι οικοδομήσιμα τα γήπεδα που έχουν δημιουργηθεί μέχρι τη δημοσίευση του παρόντος νόμου και έχουν πρόσωπο στην οικοδομική γραμμή που βρίσκεται απέναντι από τα οικοδομικά τετράγωνα των ακραίων  σημείων εγκεκριμένου ρυμοτομικού σχεδίου που εγκρίθηκε έως τις 13.3.1983. Γι'αυτά τα οικόπεδα εφαρμόζονται οι ίδιες διατάξεις με αυτές που ισχύουν σε μη άρτια οικόπεδα.
Καθορίζονται με αποφάσεις των Υπουργών Γεωργίας και Περιβάλλοντος, Χωροταξίας και Δημοσίων 'Εργων οι περιπτώσεις εκείνων των εργασιών για γεωργοκτηνοτροφικές εγκαταστάσεις, που οι αντίστοιχες οικοδομικές άδειες μπορούν να εκδίδονται με βάση εγκεκριμένους τύπους μελετών, οι οποίες παραχωρούνται από τις αρμόδιες υπηρεσίες του Υπουργείου Γεωργίας. Βέβαια, την ευθύνη έκδοσης του τοπογραφικού διαγράμματος, καθώς επίσης και την επίβλεψη αυτών των εργασιών την έχει πάντα ο πολίτης.
Δίνεται επίσης η δυνατότητα εξαίρεσης από την κατεδάφιση αυθαίρετων κτισμάτων ή κτιριακών εγκαταστάσεων κτηνοτροφικών ή πτηνοτροφικών μονάδων που ανεγέρθηκαν έως τις 11.1.1975, με κρίση του Υπουργείου Γεωργίας ή της Αγροτικής Τράπεζας.
Επίσης, με το νομοσχέδιο προβλέπεται ο τρόπος υπολογισμού σε εισφορά και χρήμα των ιδιοκτησιών που βρίσκονται στον Ελαιώνα και εμπίπτουν στα διοικητικά όρια πέντε δήμων. Στον υπολογισμό της εισφοράς σε γη και χρήμα του ενός ιδιοκτήτη στην περιοχή του Ελαιώνα δεν θα λαμβάνεται πλέον υπόψη το σύνολο της ιδιοκτησίας που βρίσκεται στα διοικητικά όρια των πέντε δήμων αλλά θα υπολογίζεται το άθροισμα των ιδιοκτησιών του μέσα στα διοικητικά όρια ενός δήμου.
Ρυθμίζεται με το νομοσχέδιο ο τρόπος υπολογισμού σε γη και χρήμα των οικοπέδων τα οποία δημιουργήθηκαν μετά τις 10.3.82, λόγω κτήσεως από επαγωγή κληρονομιάς.
Η ρύθμιση που προτείνεται δεν έχει αναδρομική ισχύ σε περιοχές όπου έχουν κυρωθεί οι πράξεις εφαρμογής, για να μη δημιουργηθούν προβλήματα αλλά αφορά τις υπό πολεοδόμηση περιοχές, για κληρονομικά δικαιώματα όμως που έχουν δημιουργηθεί μέχρι το χρόνο έγκρισης της πολεοδομικής μελέτης.
Με το νομοσχέδιο προβλέπεται μείωση από 10% σε 2% του ποσοστού ετήσιας προσαύξησης του προστίμου διατήρησης αυθαίρετων κτισμάτων. Με κοινές υπουργικές αποφάσεις ρυθμίζονται ο τρόπος, οι προϋποθέσεις, η διαδικασία και τα δικαιολογητικά για την καταβολή των προστίμων ανέγερσης, τη διατήρηση των αυθαίρετων κτισμάτων.
Με το νομοσχέδιο δίνεται η δυνατότητα στην "ΑΤΤΙΚΟ ΜΕΤΡΟ" να κατασκευάζει υπόγειους χώρους στάθμευσης κάτω από τους κοινόχρηστους χώρους, προκειμένου να εξυπηρετηθεί καλύτερα το επιβατικό κοινό.
Τελειώνοντας, κυρίες και κύριοι συνάδελφοι, με το νομοσχέδιο δίνεται λύση στο μεγάλο πρόβλημα που δημιούργησαν αποφάσεις του Σ.τ.Ε. ότι δηλαδή τα αιρετά όργανα της Τοπικής Αυτοδιοίκησης και των δυο βαθμίδων δεν μπορούν να ασκούν αρμοδιότητες πολεοδομικού σχεδιασμού. 'Ετσι, με το νομοσχέδιο αυτό, μεταφέρονται οι αρμοδιότητες στην περιφέρεια, για να προχωρήσει επιτέλους ο πολεοδομικός σχεδιασμός στη χώρα μας.
Με όλα αυτά που ανέφερα, κυρίες και κύριοι συνάδελφοι, αποδεικνύεται ότι ήταν απαραίτητη η συμπλήρωση και τροποποίηση των διατάξεων του Γενικού Οικοδομικού Κανονισμού, γι' αυτό και σας προτείνω να τον υπερψηφίσουμε. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης εκ μέρους της Νέας Δημοκρατίας έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, επειδή ο εισηγητής της Πλειοψηφίας έκανε μια αναφορά στην ιστορία αυτού του νομοσχεδίου, επιτρέψτε μου και εμένα να την επαναλάβω.
Η ιστορία αυτή του νομοσχεδίου ξεκινάει το 1994, όταν ο Υπουργός κ. Λαλιώτης με την υπ' αριθμ. 4269 απόφασή του κάλεσε τους φορείς, ΤΕΕ, Εθνικό Μετσόβιο Πολυτεχνείο κλπ., να εργαστούν και να προτείνουν μέσα σε χρονικό διάστημα ενός μηνός τις προτάσεις τους για την αναθεώρηση του ΓΟΚ. Ο καθορισμός του ένα μήνα για ένα τόσο σοβαρό θέμα, όπως ο ΓΟΚ, δεν ήταν αποτέλεσμα απειρίας τότε του Υπουργού ΠΕΧΩΔΕ, ο οποίος πρωτοανέλαμβανε το ΥΠΕΧΩΔΕ, γιατί, όπως ξέρετε, ο κ. Λαλιώτης είναι ένας πολύπειρος πολιτικός. Με τον καθορισμό του ενός μηνός μέσα στον οποίο η επιτροπή αυτή έπρεπε να εργαστεί και να εισηγηθεί, ήταν ένας έμμεσος τρόπος για να μην υπάρξει μια σοβαρή εργασία πάνω στο θέμα της αλλαγής του ΓΟΚ και έτσι εκ των πραγμάτων αντικειμενικά η επιτροπή αυτή να περιοριστεί σε μικρές και ασήμαντες τροποποιήσεις.
'Ετσι ο κ. Λαλιώτης από τη μια μεριά είχε την επίφαση της δημοκρατικότητας στη διαμόρφωση του νομοσχεδίου ενώ στην ουσία κράτησε για τον εαυτό του και το Υπουργείο τη διαμόρφωση του τελικού κειμένου.  Και όπως φάνηκε χρειάστηκαν έξι ολόκληρα χρόνια κυοφορίας για να έρθει το νομοσχέδιο στην Εθνική Αντιπροσωπεία. Και δυστυχώς, όπως ανέφερα, και στην επιτροπή "ώδινεν όρος και έτεκε μυν". Ο κύριος Υπουργός και το Υπουργείο δεν τόλμησαν να διαβούν το Ρουβίκωνα μιας ριζοσπαστικής αναθεώρησης του ΓΟΚ, που τόσο πολύ έχει ανάγκη η χώρα μας. Και που την ανάγκη αυτή την είχε επισημάνει επανειλημμένα η τεχνική κοινότητα της χώρας ότι χρειάζεται δηλαδή μια ριζοσπαστική αναθεώρηση του ΓΟΚ. Επίσης και από την άλλη μεριά η ελληνική κοινωνία, ιδίως μετά τους καταστρεπτικούς σεισμούς στον Πύργο, στο Αίγιο και πρόσφατα στην Πάρνηθα αποζητά μια εξυγίανση του κυκλώματος κατασκευής οικοδομών.
Επιπλέον θα ήθελα να προσθέσω ότι η ανάγκη προστασίας του ευαίσθητου πολιτιστικού, οικιστικού και φυσικού περιβάλλοντος της χώρας μας, το οποίο είναι και ένα από τα αναπτυξιακά στοιχεία της ελληνικής οικονομίας, έχει άμεση ανάγκη από ένα σοβαρό γενικό οικοδομικό κανονισμό, μία γενικότερη σωστή χωροταξική νομοθεσία, ώστε να το προστατεύσουμε και να αναδείξουμε αυτήν την "περιουσία" μας.
'Ετσι, λοιπόν, ο κύριος Υπουργός, όταν ερωτήθηκε από την επιτροπή, που σύστησε  μέσω του κ. Βούλγαρη -ο οποίος ήταν τότε Γενικός Γραμματέας του Υπουργείου και πρόεδρος αυτής της επιτροπής- ποιος είναι ο στόχος της επιτροπής, η πολιτική ηγεσία απάντησε ότι στόχος της επιτροπής αυτής είναι απλώς οι μικροβελτιώσεις και οι προσαρμογές του ισχύοντος ΓΟΚ και κατόπιν θα επακολουθήσει η σοβαρότερη αντιμετώπιση του θέματος αυτού.
'Ετσι, λοιπόν, το ίδιο το Υπουργείο έχει χαρακτηρίσει το νομοσχέδιο αυτό ως ένα νομοσχέδιο μικροβελτιώσεων και μικροπροσαρμογών. Αυτός εξάλλου ήταν και ο λόγος που το Εθνικό Μετσόβιο Πολυτεχνείο μόλις πήρε αυτήν την απάντηση, απεχώρησε από την επιτροπή. 'Οταν αντελήφθη, δηλαδή, ότι σοβαρά θέματα του Γ.Ο.Κ., όπως είναι ο προβληματισμός σχετικά με τη μείωση ή όχι του συντελεστή δόμησης, όπως είναι η τοποθέτηση του κτιρίου σχετικά με τα παλιά κτίρια που είναι κατασκευασμένα στο οικοδομικό τετράγωνο με παλιότερα οικοδομικά συστήματα, δεν πρόκειται να εξεταστούν, όπως επίσης η σχέση συντελεστού δόμησης με το ύψος της οικοδομής, όπως η απόσταση δέλτα, δηλαδή το πλάγιο όριο της οικοδομής, όταν είδε λοιπόν, ότι οι βασικοί αυτοί παράμετροι, που καθορίζουν το Γενικό Οικοδομικό Κανονισμό, δεν θα συνεζητούντο, το Εθνικό Μετσόβιο Πολυτεχνείο σεβόμενο τον εαυτό του απεχώρησε. Αυτή είναι η ουσία για το δημοκρατικό διάλογο που έγινε γι'αυτό το νομοσχέδιο.
Θα με ρωτήσετε όμως τώρα: Ο Γενικός Οικοδομικός Κανονισμός είναι ένα πεδίο κομματικής αντιπαράθεσης; Ασφαλώς όχι. Είναι ένα πεδίο όπου θα πρέπει να υπάρξει συναινετική προσέγγιση από όλα τα κόμματα.
'Οπως προανέφερα, ο ελληνικός λαός από τη μια μεριά απαιτεί και την προστασία του περιβάλλοντος -την ανάδειξη αυτής της πολιτιστικής και οικιστικής κληρονομιάς μας- και από την άλλη μεριά το θεσμικό πλαίσιο της εκδόσεως αδειών, του τρόπου κατασκευής των οικοδομών των ευθυνών αρμοδιοτήτων ενός εκάστοτε παράγοντα που εμπλέκεται στην οικοδομή.
Τι κάνει το νομοσχέδιο σχετικά με αυτά τα δύο σοβαρά θέματα, δηλαδή, πρώτον, την ουσιαστική προστασία της οικιστικής και πολιτιστικής μας κληρονομιάς και του φυσικού περιβάλλοντος και, δεύτερον, του τρόπου με τον οποίο εμείς εδώ στην Ελλάδα οικοδομούμε; Ασχολείται σοβαρά; 'Οχι.
Αν δείτε, στο νομοσχέδιο ο κύριος Υπουργός προβλέπει για τον εαυτό του τη σύνταξη δύο αντίστοιχων προεδρικών διαταγμάτων, με αντικείμενο μερικές παραμέτρους μόνο από αυτά που συνθέτουν τα δύο θέματα που σας ανέφερα.  Αναφέρομαι στο άρθρο 3 που λέει ότι θα γίνει προεδρικό διάταγμα για την προστασία "ευαίσθητων" περιοχών και στο άρθρο 19, όπου πάλι μιλάει για προεδρικό διάταγμα με το οποίο θα καθοριστούν οι ρόλοι, οι ευθύνες ενός εκάστοτε παράγοντα που συμμετέχει στην οικοδομή, που όπως επισημαίνω έχει τόσο πολύ ανάγκη η χώρα μας, να το καθορίσουμε ουσιαστικά, ιδίως  μετά τους τελευταίους της σεισμούς.
Εμείς στη Νέα Δημοκρατία θεωρούμε ότι ο Γ.Ο.Κ. -όπως προανέφερα-χρειάζεται, πρώτον, μία ριζοσπαστική αναθεώρηση και, δεύτερον, οι δύο αυτοί πυλώνες, που ο Υπουργός προτίθεται στο μέλλον να καλύψει με προεδρικά διατάγματα, πρέπει να αποτελέσουν οπωσδήποτε αντικείμενο σοβαρού διαλόγου και όχι μόνο  μεταξύ των υπηρεσιακών παραγόντων του Υπουργείου και των φορέων, όπως το Τεχνικό Επιμελητήριο, το Εθνικό Μετσόβιο Πολυτεχνείο, ΣΑΔΑΣ, ΕΝΑΕ, κλπ, αλλά μεταξύ μιας διακομματικής επιτροπής της Βουλής και αυτών των φορέων. 'Ετσι, χωρίς την πίεση του χρόνου, θα έχουμε μία ουσιαστική προσέγγιση αυτών των προβλημάτων.
Εμείς στη Νέα Δημοκρατία πιστεύουμε ότι η διακομματική αυτή επιτροπή θα πρέπει να έχει την άνεση χρόνου, τουλάχιστον τεσσάρων με έξι μηνών, για να κάνει αυτόν το διάλογο και να υποβάλει στην Κυβέρνηση τις προτάσεις της για ουσιαστική αντιμετώπιση του προβλήματος.
'Οσον αφορά το πρώτο θέμα, δηλαδή την προστασία  της οικιστικής  και πολιτιστικής κληρονομιάς, πιστεύει η Νέα Δημοκρατία ότι η διακομματική αυτή επιτροπή θα πρέπει να ανοίξει διάλογο και με τις νομαρχιακές αυτοδιοικήσεις της χώρας.
Δηλαδή, κάθε νομαρχία, μέσω της αντίστοιχης ΕΠΑΕ, που συμφωνήσαμε και στην επιτροπή να είναι μία σε κάθε νομό, να προτείνουν τι κατά τη γνώμη τους, η ΕΠΑΕ και η νομαρχιακή αυτοδιοίκηση, στο νομό ευθύνης τους πρέπει να προστατευθεί, ποια περιοχή έχει ενδιαφέρον οικιστικό ή πολιτιστικό ή είναι ιδιαιτέρου φυσικού κάλλους ή ακόμη ποιοι ειδικοί όροι δομήσεως θα πρέπει να ισχύσουν στις περιοχές του νομού.
Την τελική βέβαια απόφαση θα την πάρει το Υπουργείο, αλλά αυτό καλύπτει και τη πάγια θέση τη δική μας, της Νέας Δημοκρατίας, που σχετικά με το ΓΟΚ πιστεύει ότι θα πρέπει να έχουμε ένα νομοθέτημα  μικρό και ευέλικτο  που θα αναφέρεται σε βασικές παραμέτρους που θα ισχύουν σε όλη τη χώρα. Και θα πρέπει να ισχύσει σε κάθε νομό, σε κάθε περιφέρεια ένας ειδικότερος ΓΟΚ, προσαρμοσμένος στις ειδικές συνθήκες της κάθε περιοχής της "ευαίσθητης" αισθητικά ελληνικής γης.
Καταλαβαίνετε το επιχείρημα. Δεν μπορούμε με τους ίδιους κανόνες να χτίζουμε στην Κυψέλη, στο Μοσχάτο, στο Παγκράτι, στη Σαντορίνη, στην 'Υδρα, στη Μύκονο κλπ. Αυτή είναι μια διαφορετική πολιτική φιλοσοφία για την αντιμετώπιση του μεγάλου προβλήματος της προστασίας της οικιστικής και πολιτιστικής κληρονομιάς και της διαμόρφωσης του ανθρωπογενούς περιβάλλοντος της Ελλάδας.
Εδώ θα μου επιτρέψετε να πω ότι η Νέα Δημοκρατία πρωτοπορεί και καλεί και τις άλλες πολιτικές δυνάμεις σε έναν ουσιαστικό και σοβαρό διάλογο.  Αντίστοιχα σοβαρός διάλογος θα πρέπει να γίνει για το δεύτερο θέμα  της έκδοσης της αδειών, του ελέγχου των οικοδομών και για το ρόλο και των ευθυνών ενός εκάστου παράγοντα, που μετέχει στο κύκλωμα της οικοδομής, όπως απαιτεί η ελληνική κοινωνία μετά τους καταστρεπτικούς σεισμούς.
Ποιος είναι ο ρόλος του μελετητή; Ποιος είναι ο ρόλος του κυρίου του έργου, ποιος είναι ο ρόλος του επιβλέποντα, του εργολάβου, του υπεργολάβου, του προμηθευτή υλικών; Αυτό δεν μπορούμε να το αφήσουμε μόνο στον Υπουργό με ένα προεδρικό διάταγμα, που θα καθορίσει τόσο σοβαρά θέματα που αγγίζουν απόλυτα την ελληνική κοινωνία.
Καταλαβαίνετε, λοιπόν, γιατί επιμένουμε  σε αυτήν τη συναινετική προσέγγιση του ΓΟΚ, θέτοντας τις τρεις παραμέτρους: Πρώτον, η βασική φιλοσοφία να είναι μια ριζοσπαστική αλλαγή στο ΓΟΚ. Δεύτερον, η συζήτηση για τα θέματα προστασίας κάθε γωνιάς της ελληνικής γης χωριστά  με ένα γενικό και ένα ειδικότερο ΓΟΚ και, τρίτον, η θεσμοθέτηση των κανόνων κατασκευής των οικοδομών.
Αντικείμενο αυτού του διαλόγου, κυρίες και κύριοι συνάδελφοι, θα μπορούσε να ήταν και τα πολεοδομικά γραφεία της χώρας, ένα σοβαρό πρόβλημα που ταλανίζει την ελληνική  κοινωνία. 'Οποιος έχει εμπειρία σε πολεοδομικό γραφείο, εκεί διαπιστώνει ότι πράγματι το ελληνικό κράτος δεν λειτουργεί.'Οπως ξέρετε, τα τελευταία χρόνια τα πολεοδομικά γραφεία της χώρας ανήκουν στην ευθύνη της Τοπικής Αυτοδιοίκησης.  Και πιστεύω ότι αυτό μεγαλώνει το πρόβλημα.
Κάθε νομός, κάθε δήμος έχει μια διαφορετική οργάνωση και στο οργανόγραμμα και στην πράξη και ιδίως μετά τη θεσμοθέτηση των Καποδιστριακών δήμων κάθε δήμαρχος έχει το δικαίωμα να διαμορφώσει ένα πολεοδομικό γραφείο, χωρίς πολλές φορές να υπάρχουν εξασφαλισμένες οι αντικειμενικές συνθήκες λειτουργίας του.
Θα πρέπει, λοιπόν, η κεντρική διοίκηση να εξασφαλίσει αυτές τις αντικειμενικές συνθήκες, ώστε να υπάρχει ένα μίνιμουμ υπηρεσιών στον Ελληνα πολίτη και επιπλέον να εξασφαλισθεί η τήρηση του νόμου, γιατί αν εδώ εμείς θεσμοθετούμε  και δεν προβλέπουμε τους τρόπους με τους οποίους θα πρέπει να εφαρμοσθεί στην προκειμένη περίπτωση η πολεοδομική νομοθεσία, νομίζω ότι δεν προσφέρουμε ουσιαστική υπηρεσία στον ελληνικό λαό.
Και εδώ έρχεται η Νέα Δημοκρατία με μία άλλη πρόταση με το να προχωρήσουμε πιλοτικά, δοκιμαστικά σε δύο νομούς, ένα μεγάλο και ένα μικρό, για ένα χρονικό διάστημα, για να δοκιμάσουμε το θεσμό του ορκωτού μηχανικού, ενός μηχανικού ιδιώτη, ο οποίος θα αμείβεται από την νομαρχιακή αυτοδιοίκηση, από το κράτος, θα αναφέρεται σε αυτήν και θα ελέγχει τις μελέτες και τις κατασκευές εντός της περιφέρειας του νομού.
Και όπως καταλαβαίνετε ο ορκωτός μηχανικός θα έχει πολύ μεγάλες ευθύνες αν παραβεί τον όρκο του. Θα μπορεί να φθάνει μέχρι την απόσυρση της άδειας ασκήσεως επαγγέλματός του, έστω για ένα χρονικό διάστημα.
Με αυτόν τον τρόπο, με το να βγάλουν δηλαδή τα πολεοδομικά γραφεία της χώρας από πάνω τους αυτόν τον άχαρο φόρτο του ελέγχου όλων των πολεοδομικών αδειών, θα μπορούν να ασχοληθούν με το ουσιαστικό έργο που έχει σήμερα το Υ.ΠΕ.ΧΩ.Δ.Ε., όσον αφορά τη χωροταξία και το περιβάλλον, και απλά ελέγχουν δειγματοληπτικά το έργο των ορκωτών μηχανικών.
Σήμερα ασχολούνται γραφειοκρατικά με τα χαρτόσημα και με άλλες μικρολεπτομέρειες και τα μεγάλα θέματα της προστασίας του περιβάλλοντος στη χώρα ή του σωστού χωροταξικού σχεδιασμού δεν έχουν την πρέπουσα αντιμετώπιση. Και καταλαβαίνετε τι σημαντικό εργαλείο θα ήταν για την κεντρική διοίκηση σε κάθε νομό τα πολεοδομικά γραφεία να έχουν εστιάσει το ενδιαφέρον τους και την προσοχή τους κυρίως σε αυτά τα θέματα.
Κυρίες και κύριοι συνάδελφοι, θα ήθελα να σας αναφέρω πολλά. Θα περιοριστώ σε ένα ακόμη επίσης σοβαρό θέμα, που θα έπρεπε να αποτελέσει θέμα διαλόγου. Και αναφέρομαι στα αυθαίρετα, αυτήν τη μεγάλη πληγή της Ελλάδος, που δυστυχώς το Υ.ΠΕ.ΧΩ.Δ.Ε. όλα αυτά τα χρόνια δεν είχε το θάρρος να την αντιμετωπίσει.
Και θα μου επιτρέψετε εδώ να πω ότι η τροπολογία που έφερε την τελευταία στιγμή ο κ. Λαλιώτης για τα αυθαίρετα είναι εκ του πονηρού.  'Οταν αναφέρει ότι δήθεν λόγω πληθωρισμού μειώνεται το ετήσιο επιτόκιο  προσαύξησης των προστίμων και αντί του ορίου από 10% σε 20% πηγαίνει από 2% σε 10%, αυτό γίνεται εκ του πονηρού. Γιατί πιο κάτω στη δεύτερη παράγραφο ο κύριος Υπουργός ΠΕ.ΧΩ.Δ.Ε. -μαζί με το συνάδελφό του του Υπουργείου Οικονομικών- διατηρεί τη δυνατότητα να κάνει εκπτώσεις σε αυτά τα πρόστιμα, που από χρόνια καταγράφονται στα Δημόσια Ταμεία.
Δηλαδή ουσιαστικά - και θέλω την προσοχή όλων των πτερύγων της Βουλής- αν ψηφίσουμε αυτήν την τροπολογία, δίνουμε τη δυνατότητα στην Κυβέρνηση να ασκεί μικροπολιτική πάνω στα αυθαίρετα, να κάνει εκπτώσεις. Και ξέρετε πότε θα είναι αυτή η περίοδος των εκπτώσεων; 'Οπως καταλαβαίνετε, θα είναι η προεκλογική περίοδος. Δηλαδή θα μπορεί ο Υπουργός να προσεγγίζει ενδιαφερόμενους....
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εξ ιδίων μην κρίνετε τα αλλότρια.
ΓΕΩΡΓΙΟΣ ΤΡΥΦΩΝΙΔΗΣ: Κύριε Λαλιώτη, μη με διακόπτετε.
Και ζητάω το χρόνο μου, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Τρυφωνίδη.
ΓΕΩΡΓΙΟΣ ΤΡΥΦΩΝΙΔΗΣ: Είναι φαύλη η διάταξη αυτή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι φαύλη η διάταξη, χωρίς αμφιβολία. 
ΓΕΩΡΓΙΟΣ ΤΡΥΦΩΝΙΔΗΣ: Αν δεν ήθελε να κάνει μικροπολιτική ο κ.
Λαλιώτης θα έπρεπε να προτείνει μία αντικειμενική ρύθμιση και όχι υποκειμενική, δηλαδή ότι η προσαύξηση των προστίμων θα είναι φερ'ειπείν καθορισμένα δύο μονάδες πάνω από τον εκάστοτε ετήσιο διαπιστούμενο πληθωρισμό.  Τότε δεν θα μπορούσε κανείς να πει ότι είναι από 2% μέχρι 20%. Ούτε να διατηρεί ο Υπουργός για τον εαυτό του το σε πόσες δόσεις ο 'Ελληνας πολίτης θα πληρώσει το πρόστιμο για τα αυθαίρετα, ούτε τι εκπτώσεις θα κάνει ο Υπουργός στα από ετών συσσωρευμένα πρόσθετα στο αυθαίρετό του πολίτη.
Γιατί εδώ, με το θεσμό αυτόν, των προστίμων, ουσιαστικά έχουμε εμποδίσει την οικιστική ανάπτυξη της χώρας. Και όπως παραδέχθηκε και ο κύριος Υπουργός στη Διαρκή Επιτροπή οι επεκτάσεις των σχεδίων πόλεως αντιμετωπίζουν σε δύο αλληλοσυγκρουόμενες καταστάσεις: Πρώτον, αυτοί που έχουν κτίσει στην υπό πολεοδόμηση περιοχή και έχουν αυθαίρετα, με τα πρόστιμα που έχουν υποστεί όλα αυτά τα χρόνια, ουσιαστικά έχει φθάσει το ακίνητό τους να μην αξίζει τα πρόστιμα που του έχουν επιβληθεί πολλές φορές.  Αυτοί, λοιπόν, αντιδρούν στο να μπει αυτή η έκταση σε πολεοδομικό σχεδιασμό. Κωλισιεργούν γραφειοκρατικά.
Οι άλλοι, που έχουν άκτιστα τα οικόπεδά τους, επιζητούν την οικοπεδοποίησή τους, να ενταχθούν στο σχέδιο πόλεως.
Yπάρχει, δηλαδή, ένα πρόβλημα γύρω σε κάθε πόλη και αυτό οφείλεται στη μικροκομματική αντιμετώπιση του θέματος των αυθαιρέτων. Γίνονται δηλαδή τα αυθαίρετα αντικείμενο  μικροκομματικής προσέγγισης και συναλλαγής.  Αυτό πρέπει να το σταματήσουμε. Γι' αυτό ζητάω μια διακομματική προσέγγιση του προβλήματος και η Νέα Δημοκρατία καλεί την Κυβέρνηση προς την κατεύθυνση αυτή.
'Οπως ανέφερα και κατά τη συζήτηση στην επιτροπή, εμείς ουσιαστικά συμφωνούμε με τις θέσεις του Εθνικού Μετσόβιου Πολυτεχνείου ότι χρειαζόμαστε ένα ριζοσπαστικό Γενικό Οικοδομικό Κανονισμό. 'Οπως όμως αναφέραμε πάλι, ο ισχύων κανονισμός είναι ξεσκισμένος από διάφορες αποφάσεις του Συμβουλίου της Επικρατείας και από εξελίξεις των νέων τεχνολογιών κλπ. και χρειάζεται μπάλωμα, προσαρμογή.  Πολλοί 'Ελληνες πολίτες είναι δέσμιοι αυτών των αποφάσεων του Συμβουλίου της Επικρατείας και πρέπει να τους απελευθερώσουμε.
Μόνο γι' αυτόν το λόγο η Νέα Δημοκρατία ψήφισε επί της αρχής το νομοσχέδιο κατά τη συζήτηση στη Διαρκή Επιτροπή. Από το παράθυρο ο κ. Λαλιώτης πέρασε κάποιες τροπολογίες στο σώμα του νομοσχεδίου και αν εμείς ψηφίσουμε "ναι" επί της αρχής, ψηφίζουμε ουσιαστικά και τις τροπολογίες για τα αυθαίρετα, την τροπολογία που δίνει στο "ΑΤΤΙΚΟ ΜΕΤΡΟ" τη δυνατότητα υπογείων χώρων κάτω από εκτάσεις δήμων. Εκεί πρέπει να δούμε τι δικαιώματα έχουν οι δήμοι στον υπόγειο χώρο των οικοπέδων, όπου θα διαμορφωθούν χώροι στάθμευσης...
ΒΑΣΙΛΗΣ ΚΕΔΙΚΟΓΛΟΥ: Στα υπόγεια δεν υπάρχουν ιδιοκτησίες, κύριε συνάδελφε.
ΓΕΩΡΓΙΟΣ ΤΡΥΦΩΝΙΔΗΣ: Ναι, εμμέσως μπορεί να δημιουργηθεί δικαίωμα, αλλά μη με διακόπτετε, κύριε Κεδίκογλου...
ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, έτσι και αλλιώς είσθε εγγεγραμμένος να ομιλήσετε. Δεν υπάρχει λόγος να διακόπτετε. Θα πείτε τις απόψεις σας, όταν πάρετε το λόγο.
Ορίστε, κύριε Τρυφωνίδη.
ΓΕΩΡΓΙΟΣ ΤΡΥΦΩΝΙΔΗΣ: Αυτό δεν θα το κρίνω εγώ, κύριε Κεδίκογλου. Αυτό θα το έκρινε η Επιστημονική Επιτροπή της Βουλής, την οποία ο κύριος Υπουργός απέφυγε, ευσχήμως.
Λοιπόν, επειδή τελειώνει και ο χρόνος μου, θα ήθελα να πω ότι ως προς τα άρθρα θα ασχοληθούμε κατά τη συζήτηση επί των άρθρων. 'Οσον αφορά την ψήφιση επί της αρχής, διατηρούμε την επιφύλαξη να ακούσουμε και τις θέσεις του κυρίου Υπουργού, όσον αφορά το θέμα των προστίμων των αυθαιρέτων, το οποίο είναι ένα μικροκομματικό εργαλείο για τις επόμενες εκλογές στα χέρια της Κυβέρνησης και μετά θα τοποθετηθούμε.
Εμείς όμως επιμένουμε στη συναινετική και διακομματική αντιμετώπιση του μεγάλου αυτού προβλήματος του Γ.Ο.Κ. και καλούμε την Κυβέρνηση, αν δεν έχει από μόνη της  την τόλμη και το θάρρος να διαβεί το Ρουβίκωνα αυτής της ριζοσπαστικής αναθεώρησης, να έλθει μαζί μας, να τη βοηθήσουμε να τον διαβεί, γιατί η Ελλάδα έχει ανάγκη ενός νέου ριζοσπαστικού Γ.Ο.Κ.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής, Κοινοβουλευτικός Εκπρόσωπος του Κ.Κ.Ε., έχει το λόγο για είκοσι λεπτά.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, μετά από χρόνια αναμονής και συζητήσεων σχετικά με την ικανοποίηση του αιτήματος αλλαγής του Γ.Ο.Κ.  έρχονται στο Κοινοβούλιο μια σειρά άρθρων που τον τροποποιούν σημειακά, θα λέγαμε, χωρίς να αλλάζουν ουσιαστικά αυτό το βασικό θεσμικό εργαλείο για τη δόμηση.
'Ηταν φυσικό να έχει πολλές δυσμενείς επιπτώσεις ένας Γ.Ο.Κ. με γενικές διατάξεις που προσπαθεί να ρυθμίσει τον τρόπο δόμησης από το Πήλιο μέχρι την Πλατεία Συντάγματος με ενιαίο τρόπο, για να μην πω από τη Θράκη μέχρι την Πελοπόννησο, την Κρήτη και τα υπόλοιπα νησιά μας.
'Ηταν αδύνατον ένας τέτοιος Γ.Ο.Κ., όπως αποδείχθηκε και στην πράξη, να συμβάλει στη βελτίωση των συνθηκών διαβίωσης, του περιβάλλοντος και της αισθητικής της πόλης.
Για να δείτε όμως παράλληλα και την αντίληψη που έχει η Κυβέρνηση για το δομημένο περιβάλλον, θα σας διαβάσω την πρώτη παράγραφο της εισηγητικής έκθεσης. Είναι χαρακτηριστική. Δείχνει ακριβώς την ευαισθησία της και την πολιτική αντίληψή της για το δομημένο περιβάλλον.
Λέει, λοιπόν: "'Οπως είναι γνωστό ο "Γενικός Οικοδομικός Κανονισμός" καθορίζει τα γενικά και συγκεκριμένα μέτρα που αφορούν τη δόμηση μέσα στον εθνικό χώρο.
Με αυτήν την αρχή ο Γενικός Οικοδομικός Κανονισμός καθορίζει τους όρους και τις προϋποθέσεις που πρέπει να τηρούνται:
-στη δομική εκμετάλλευση των οικοπέδων και:
-στη διαμόρφωση των κοινόχρηστων χώρων των οικισμών από άποψη χρήσης, υγιεινής, ασφάλειας και αισθητικής με στόχο την προστασία του φυσικού και δομημένου περιβάλλοντος με τέτοιον τρόπο, ώστε να εξασφαλίζεται η ποιότητα ζωής και να διαμορφώνονται κατάλληλες συνθήκες διαβίωσης των κατοίκων..." βάσει των άρθρων που ισχύουν.
Δηλαδή, για τα οικόπεδα βλέπει μόνο τη δομική εκμετάλλευση. Εκεί δεν θα πρέπει να δούμε ιδιαίτερους κανόνες δόμησης που θα εξασφαλίζουν όλα αυτά που εξασφαλίζει η δεύτερη παράγραφος, σχετικά με την ποιότητα ζωής και τα μέτρα που θα πρέπει να παρθούν.
Πέρα από εκεί όμως, κύριοι Βουλευτές, ο ΓΟΚ διευκόλυνε όλα αυτά τα χρόνια την ένταση της εκμετάλλευσης του αστικού χώρου και την πολλαπλή κερδοσκοπία του πάνω στην οικοδομή και στη γη. 'Εχουμε καταχρήσεις και παραβιάσεις σχετικά με τους υπαίθριους χώρους, κατάχρηση επιτρεπόμενου ύψους σε ήδη διαμορφωμένες περιοχές, αντιεπιστημονική αξιοποίηση του κανόνα της ελεύθερης τοποθέτησης, αυθαίρετα κλπ.
Ενώ η αλλαγή του ΓΟΚ επιβαλλόταν -για τους παραπάνω λόγους- από το νομοσχέδιο, είναι φανερό ότι η Κυβέρνηση το προωθεί για να λύσει τις αντιθέσεις συμφερόντων, που παρουσιάζονται ως εσωτερικές συγκρούσεις του κράτους και κυρίως ως συγκρούσεις μεταξύ της εκτελεστικής, νομοθετικής και δικαστικής εξουσίας. Βλέπετε, οι τρεις πυλώνες στήριξης του οικοδομήματος της άρχουσας τάξης έχουν διαφορές, έχουν συγκρούσεις.
Εν τέλει γίνεται καυγάς για το πάπλωμα, όταν ο χωροταξικός σχεδιασμός και ο γενικός πολεοδομικός σχεδιασμός καθυστερούν, ενώ θα μπορούσαν να σχεδιαστούν με τέτοιον τρόπο, που να κατευθύνουν τις εφαρμογές του πολεοδομικού σχεδιασμού σε καθεστώς ισοπολιτείας.
Η κατάσταση αυτή του απόλυτου συγκεντρωτισμού πολεοδομικών αρμοδιοτήτων στο ΥΠΕΧΩΔΕ αποτελεί πολιτική βούληση για ίδιο όφελος, που φορτώνεται στο Συμβούλιο της Επικρατείας, με εργαλείο την εκμετάλλευση των νομολογιών του. Η διένεξη με το Συμβούλιο της Επικρατείας εκφράζει γενικότερη κρίση του πολιτικού συστήματος, που συγκρούεται ευθέως με τη δικαιοσύνη, στο βαθμό που η εκτελεστική εξουσία αναλαμβάνει σταδιακά όλες τις εξουσίες, λόγω των γενικότερων τάσεων συγκέντρωσης σε ευρωπαϊκό και εθνικό επίπεδο.
Η ρήξη σε πολλαπλά θέματα με το Συμβούλιο της Επικρατείας και οι πρόσφατες προσπάθειες διάλυσης του Ε' τμήματος οφείλεται στο μεγαλύτερο βαθμό στην υπερπήδηση της νομοθεσίας.
Το 50% -κάνω μία παρένθεση εδώ- των ρυθμίσεων του ΥΠΕΧΩΔΕ επιστρέφονται από το Συμβούλιο της Επικρατείας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι, κύριε συνάδελφε...
ΝΙΚΟΛΑΟΣ ΓΚΑΤΖΗΣ: Αυτά βλέπω στον Τύπο, κύριε Υπουργέ. Αν έχετε άλλα στοιχεία εσείς, ευχαρίστως να τα αποδεχθώ.
Επίσης οφείλεται στη γενικότερη μεταφορά αρμοδιοτήτων σε περιφέρειες ή και προς την αυτοδιοίκηση, όχι για λόγους αποκέντρωσης...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα ήθελα να σας ενημερώσω πάνω σ' αυτό, κύριε Γκατζή.
ΝΙΚΟΛΑΟΣ ΓΚΑΤΖΗΣ: Ακούστε, κύριε Υπουργέ, τις προτάσεις μας και μετά μας ενημερώνετε. Την κρίση μας κάνουμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εξακόσια προεδρικά διατάγματα κάθε χρόνο...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
ΝΙΚΟΛΑΟΣ ΓΚΑΤΖΗΣ: Πόσα επιστρέφονται; Αφού είπατε για εξακόσια, πείτε μας και τον αριθμό. Πόσα επιστρέφονται;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αν θέλετε θα σας πω.
ΝΙΚΟΛΑΟΣ ΓΚΑΤΖΗΣ: Δηλαδή, τα εξακόσια τα θυμάστε και τις επιστροφές δεν τις θυμάστε;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πάντως δεν είναι το 50%.
ΝΙΚΟΛΑΟΣ ΓΚΑΤΖΗΣ: Βλέπετε λοιπόν ότι υπάρχει μία τακτική αποπροσανατολισμού και πάτε έτσι να παρουσιάσετε τα πράγματα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Να μην γράφεται στα Πρακτικά καμία διακοπή του κυρίου Υπουργού.
ΝΙΚΟΛΑΟΣ ΓΚΑΤΖΗΣ: Το θέμα είναι η συγκεντρωποίηση των αρμοδιοτήτων που γίνεται, κύριε Υπουργέ στο Υπουργείο σας. Αυτό επισημαίνω. Επαναλαμβάνω, οφείλεται στη μεταφορά αρμοδιοτήτων σε περιφέρειες ή και προς την αυτοδιοίκηση, όχι για λόγους αποκέντρωσης, αλλά για να αποφευχθεί ο σκόπελος στο Συμβούλιο της Επικρατείας, ακόμα και σε θέματα κανονιστικού χαρακτήρα, η προώθηση των οποίων απαιτεί ενιαία αντιμετώπιση από το θεσμικό πλαίσιο και όχι κατακερματισμένη στις διάφορες βαθμίδες διοίκησης και αυτοδιοίκησης, με ταυτόχρονη παράλληλα παντελή έλλειψη κεντρικών καθοδηγητικών πλαισίων, που θα οριοθετούσαν το εύρος άσκησης των αρμοδιοτήτων εφαρμογής.
Ορισμένες άλλες βασικές παρατηρήσεις θα ήθελα να κάνω, κύριοι Βουλευτές. Με βάση την αντίληψη της Κυβέρνησης και τη θεώρησή της, δηλαδή της υπερεκμετάλλευσης και κερδοσκοπίας της αστικής γης, η διαδικασία παραγωγής του δομημένου περιβάλλοντος δεν πάσχει από την έλλειψη εφαρμογής αυτών των νόμων που μέχρι σήμερα έχει θεσμοθετήσει.
Πάσχει, κύριε Υπουργέ, από την έλλειψη εφαρμογής αυτών των νόμων, πάσχει από τον έλεγχο. Δείτε τι γίνεται με τα αυθαίρετα, δείτε τι γίνεται με το δομημένο περιβάλλον, δείτε τι γίνεται με την καταστρατήγηση αυτού του ΓΟΚ αλλά και με τις νέες διατάξεις που θα ισχύσουν από εδώ και πέρα.
Το νομοσχέδιο,εκτός από την τάση κυριαρχίας του ΥΠΕΧΩΔΕ στα δρώμενα της δόμησης του περιβάλλοντος, διαπνέεται παράλληλα από την ενίσχυση του γραφειοκρατικού μηχανισμού. 'Εχουμε εδώ επιτροπές, "επιτροπάτα" και πάλι απο την αρχή, αλλά και την αποκλειστική αρμοδιότητα του ΥΠΕΧΩΔΕ. Για να σας δώσω να καταλάβετε, κύριοι Βουλευτές, το πόσο γραφειοκρατικό σύστημα έχουμε, ιδιαίτερα στην πολεοδομία, που είναι μία κατ'εξοχήν καλή υπηρεσία, σας λέω το εξής: Προεδρικά διατάγματα για την πολεοδόμηση δύο οικισμών της πόλης του Βόλου ακόμη δεν έχουν εκδοθεί. Μιλάω για τον Αη-Γιώργη και την Αγία Παρασκευή. Πηγαίνουν από το Υπουργείο στην περιφέρεια και τανάπαλιν. 'Η να σας πω για το προεδρικό διάταγμα του Πηλίου που δεν έχει εκδοθεί; Από το 1997 βρίσκεται στα συρτάρια του Υπουργείου. Εκεί προχείρως ύστερα από δέκα χρόνια κόπων από όλους τους φορείς της Μαγνησίας, κατατέθηκε μία πρόταση αλλαγής του πρεδρικού διατάγματος για το πως θα ισχύσουν οι τρεις βασικοί κανόνες δόμησης του Πηλίου.
Στην πρώτη κατηγορία ναι μεν ασπάστηκε τις προτάσεις και τηρήθηκε η διαδικασία της παραδοσιακής...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κεραμίδια είναι.
ΝΙΚΟΛΑΟΣ ΓΚΑΤΖΗΣ: Η πρώτη κατηγορία δεν είναι κεραμίδια, είναι πλάκα, κύριε Υπουργέ.
Στη δεύτερη κατηγορία που προβλέπει και εκεί πλάκες, εισάγετε παραλιακούς οικισμούς και χωριά, τα οποία δεν έχουν καμία σχέση με το παραδοσιακό δομημένο περιβάλλον του Πηλίου. Και για νέους ακόμη οικισμούς παραλιακούς ζητάτε πλάκες.
Σκεφτήκατε ποτέ το κόστος αυτό, ιδιαίτερα για την πρώτη κατοικία; Δεν μιλάω τώρα για την επιχορήγηση που το είχαμε ξαναθέσει και σεις περάσατε με επιδοτούμενα επιτόκια στα δάνεια. Μιλάω για την πρώτη κατοικία αυτών των ζευγαριών, που εγκαταλείπουν λόγω κόστους τα χωριά τους.  Είναι πενταπλάσιο το κόστος, κύριε Υπουργέ.
Από εκεί και πέρα, κύριε Υπουργέ και κύριοι συνάδελφοι, εκτός από ελάχιστα σημεία βελτιωτικής παρέμβασης ιδιαίτερα στους ημιϋπαίθριους χώρους, τα βασικά προβλήματα της Κυβέρνησης, όσο αυτά εξαρτώνται από το ΓΟΚ, θα παραμείνουν, και το πρόβλημα θα οξύνεται με την αύξηση της αναλογίας των κτιρίων που διέπονται από το καθεστώς αυτού του νόμου σε σχέση με παλαιότερα.
Τώρα, πέρα από τη διατήρηση του αρνητικού χαρακτήρα του ΓΟΚ στο νομοσχέδιο ενσωματώνονται ορισμένα άρθρα για σημαντικά ζητήματα, που απαιτούν τουλάχιστον ιδιαίτερους νόμους που θα πρέπει να έρθουν στη Βουλή για να συζητηθούν λεπτομερειακά και όχι με απλή πρόβλεψη προεδρικών διαταγμάτων που επιδιώκουν την κατά περίπτωση ανεξέλεγκτη και περιπτωσιακή ρύθμιση από την Κυβέρνηση.
Με αυτόν τον τρόπο ρυθμίζονται σημαντικά ζητήματα της αρχιτεκτονικής, ιστορικής και πολιτιστικής μας κληρονομιάς και προστασίας του φυσικού περιβάλλοντος. Μιλάμε για το άρθρο 3 και για το ζήτημα του ελέγχου του κυκλώματος της παραγωγής του δομημένου περιβάλλοντος με την παράγραφο 5 του άρθρου 19, τη στιγμή που δεν εφαρμόζεται καθόλου η ισχύουσα νομοθεσία γι αυτούς τους ελέγχους.
Επιπλέον το σχέδιο νόμου μεταβιβάζει την ουσιαστική ευθύνη για κρίσιμα ζητήματα από την Κυβέρνηση σε επιτροπές με εκπροσώπους φορέων, άρθρο 2 παράγραφος 3 και αυξάνει τις δικαιοδοσίες των ΕΠΑΕ στην παραχώρηση ευμενέστερων όρων δόμησης και εκμετάλλευσης των οικοπέδων του άρθρου 7 παράγραφος 5.
Διατηρεί και επαυξάνει την ανεμπόδιστη χρησιμοποίηση των κοινόχρηστων χώρων της πόλης υποχωρώντας σε μια σειρά διατάξεις τις κερδοσκοπικές πιέσεις, τόσο των κατασκευαστών όσο και ποικίλων άλλων συμφερόντων.
Εισάγει νέες έννοιες για παθητικά και ενεργειακά συστήματα. Συστήματα θέρμανσης, κλιματισμού, ηχομόνωσης, που θα πρέπει να οριστούν επακριβώς στο νόμο.
Οι ρυθμίσεις αυτές για παθητικά και ενεργειακά συστήματα επιπλέον ανοίγουν, κύριοι Βουλευτές, νέα παράθυρα για κατάχρηση, καταστρατήγηση και προσαύξηση παράνομης δόμησης.
Τέλος, με τις τροπολογίες τις οποίες εισάγει, όπως παραδείγματος χάρη για τον Ελαιώνα, δίνει -ουσιαστικά χαρίζει- γη, την οποία αφαιρεί από κοινόχρηστους χώρους. Δεν θα ήταν δυνατόν άραγε, κύριε Υπουργέ, οι υπηρεσίες του Υπουργείου, μελετώντας τις πολεοδομικές μελέτες ή αν θέλετε τις πράξεις εφαρμογής, οι οποίες είναι πιο συγεκριμένες και οι οποίες έχουν όλα τα στοιχεία των ιδιοκτητών μέσα σε μία περιοχή πέντε δήμων να συνυπολογισθούν οι εκτάσεις ενός εκάστου ιδιοκτήτη, ούτως ώστε να έχουμε μεγαλύτερη εισφορά, όπως προβλέπει το άρθρο 8 του ν. 1337, που μας το τεμαχίζετε κατά δήμο και θα έχουμε ένα μεγάλο έλλειμμα γης σε κοινόχρηστους χώρους; Και ποιοι είναι άραγε αυτοί, κύριοι Βουλευτές; Εμείς πιστεύουμε ότι θα είναι οι μεγαλοκαρχαρίες, ως συνήθως, οι οποίοι επωφελούνται, γιατί οι μικροί ιδιοκτήτες σε άλλες περιοχές έχουν πληρώσει με βάση τη διάταξη και το άρθρο αυτό του 1337.
Τέλος, εισάγει τις μικροζωνικές μελέτες. Πολύ σωστά. Θα έπρεπε να είχαν γίνει από καιρό, κύριε Υπουργέ. Το ΥΠΕΧΩΔΕ εδώ και χρόνια θα έπρεπε να καθορίσει τις μικροζωνικές αλλά και μακροζωνικές μελέτες για όλες τις περιοχές της χώρας, ώστε ο 'Ελληνας πολίτης, όταν θα κτίζει, να ξέρει ότι κτίζει με προϋποθέσεις για εξασφάλιση για πάντα μιας κατοικίας και όχι να τινάζεται στον αέρα με τον πρώτο σεισμό. 'Αποψή μας είναι ότι όλα τα δημόσια έργα αλλά και όλες οι πολεοδομικές μελέτες θα πρέπει να γίνουν με βάση αυτές.
Κύριοι Βουλευτές, τι ΓΟΚ χρειαζόμαστε σήμερα; Το ΚΚΕ δεν έχει αυταπάτες ότι τα προβλήματα της ποιότητας της ζωής, του περιβάλλοντος, της αισθητικής της πόλης, της προστασίας της πολιτιστικής και ιδιαίτερα της αρχιτεκτονικής κληρονομιάς, του ελέγχου και της εξυγίανσης της διαδικασίας παραγωγής του δομημένου περιβάλλοντος, μπορούν να λυθούν με οποιοδήποτε θεσμικό μέτρο στα πλαίσια του υπάρχοντος κοινωνικοοικονομικού συστήματος. Η Κυβέρνηση κατά την άποψή μας, ούτε θέλει  ούτε μπορεί.  Πολύ περισσότερο που έχει εντάξει και το δομημένο περιβάλλον μέσα στους κανόνες της ελεύθερης αγοράς, του εμπορίου και της μεταποίησης της γης σε κερδοσκοπικό, εμπορικό όφελος.
Η κυριαρχία της οικονομίας της αγοράς, η ατομική ιδιοκτησία της γης και ασυδοσία των κάθε είδους κερδοσκόπων, οι κάθε μορφής ρουσφετολογικές εξυπηρετήσεις, η σύνθετη με τον καπιταλισμό διαφθορά υπηρεσιών και ιδιωτών, επιτρέπουν μόνο βελτιώσεις για την ανακούφιση της κοινωνίας και όχι ριζική αντιμετώπιση των προβλημάτων. Και ο καλύτερος ΓΟΚ θα ήταν καταδικασμένος κάτω από τις συνεχείς πιέσεις και αντιθέσεις να δέχεται διαδοχικές τροποποιήσεις, με αποτέλεσμα κάτι σαν το σημερινό νομοθετικό αλαλούμ που συζητούμε. Γι'αυτό τα παραπάνω ζητήματα αποτελούν αντικείμενο διαρκούς πάλης από την πλευρά του λαϊκού κινήματος και ιδιαίτερα των πρωτοπόρων στρωμάτων.
Ακόμα και στις σημερινές συνθήκες ένας ΓΟΚ θα έπρεπε να είναι ένας γενικός νόμος που θα όριζε τα πλαίσια και τα σταθερότυπα για την εξασφάλιση μιας επιστημονικά αποδεκτής ποιότητας ζωής στις πόλεις και στους οικισμούς. Θα έθετε τους γενικούς όρους προστασίας και ανάδειξης του περιβάλλοντος και ειδικότερα του ανθρωπογενούς. 'Ενας ΓΟΚ θα έπρεπε να αποτελεί το πλαίσιο στήριξης ειδικών πολεοδομικών κανονισμών, για κάθε  διαφορετική περιοχή, με βάση τις ειδικές τοπικές συνθήκες και ανάγκες.       'Ολοι αυτοί οι κανονισμοί πρέπει να στηρίζονται σε επιστημονικά στοιχεία και ειδικότερα σε πολεοδομικές μελέτες διαφόρων κλιμάκων και σε συδυασμό με αυτές. 'Ετσι θα είχαν διαφορετικούς κανονισμούς οι διαμορφωμένες από τις νέες περιοχές, οι παραδοσιακοί οικισμοί από τις σύγχρονες πόλεις, τα ιστορικά κέντρα από τη δυναμική περιφέρεια των πόλεων, τα κέντρα-πόλεις από τις περιοχές κατοικίας και τις βιομηχανικές περιοχές. Δεν είναι δυνατόν όλα αυτά να διέπονται από έναν ενιαίο νόμο και να οικοδομούνται με βάση τις ίδιες διατάξεις.
Επί των άρθρων, κύριοι Βουλευτές, θα είμαστε πιο λεπτομερειακοί, γιατί θέλαμε να σταθούμε ακριβώς στην αρχή του νομοσχεδίου. 'Οπως καταλαβαίνετε, το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη, ειδική αγορήτρια του Συνασπισμού της Αριστεράς και της Προόδου, έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αγαπητοί συνάδελφοι, ο Γενικός Οικοδομικός Κανονισμός, όπως και στον τίτλο του προσδιορίζεται, αποτελεί ένα πλαίσιο κανόνων δόμησης που πρέπει να ανταποκρίνεται στις ανάγκες της κατοικίας και της παραγωγής, στο σεβασμό του δομημένου και φυσικού περιβάλλοντος, στην προστασία της αρχιτεκτονικής και πολιτιστικής κληρονομιάς και συγχρόνως στο επίπεδο ανάπτυξης της χώρας και της τεχνολογίας.
Για τους λόγους αυτούς και η αναθεώρηση θα έπρεπε να επικεντρώσει το ενδιαφέρον της τόσο στη μακροχρόνια εμπειρία εφαρμογής του οικοδομικού κανονισμού στη χώρα μας αλλά και στις γενικές κατευθύνσεις και στην πολιτική την οποία πρέπει να έχουμε για το χωροταξικό και πολεοδομικό σχεδιασμό, στη σύγχρονη γνώση και να μην περιορίζεται σε αποσπασματικές των επι μέρους συμφερόντων ρυθμίσεις ή όσες προβάλλουν το δήθεν φιλολαϊκό πρόσωπο και όχι τη φυσιογνωμία και το πνεύμα που οφείλει να έχει ο νομοθέτης ενός τόσο σημαντικού κανονισμού.
Η αναθεώρηση του ΓΟΚ ήταν προ πολλού αναγκαία και θα έπρεπε να αντιμετωπισθεί ως εξής:
Με ρυθμίσεις που θα αποσαφηνίζουν και παράλληλα θα αναδεικνύουν και θα αναβαθμίζουν τη φιλοσοφία του με στόχο την εδραίωση μιας άλλης φιλοσοφίας για την οικοδόμηση της χώρας μας, με συγκεκριμένο πλαίσιο και στο πνεύμα του νόμου αναγκαίων νέων ρυθμίσεων και επι μέρους διορθωτικών, ουσιαστικού αλλά και νομοτεχνικού περιεχομένου. Με πλαίσιο αρχών και κριτηρίων και συγκεκριμένο χρονοδιάγραμμα έκδοσης των προεδρικών διαταγμάτων και των υπουργικών αποφάσεων. Με δεσμεύσεις κωδικοποίησης της πολεοδομικής νομοθεσίας.
Επιπλέον, επειδή η νομοθετική ρύθμιση των διατάξεων του ΓΟΚ έχει καθυστερήσει υπερβολικά, ενώ παράλληλα έχουν ανακύψει πολλά προβλήματα από τις αποφάσεις του Συμβουλίου της Επικρατείας με αποτέλεσμα να συγκρούεται η νομοθετική, εκτελεστική και δικαστική εξουσία και να αλλοιώνεται εν τέλει ο προοδευτικός και σύγχρονος χαρακτήρας του ΓΟΚ. Και πάλι ο νομοθέτης εδώ δεν μπορεί ή δεν θέλει να καταλάβει ότι υπάρχει ανάγκη μιας ενιαίας, με σαφήνεια και πληρότητα, διατύπωσης των πρόσθετων τροποποιητικών διατάξεων, έτσι ώστε να μη χρησιμοποιείται όπως γίνεται τελικά ο νόμος αυτός σαν βάση για τους λίγους, αλλά σαν ένας νόμος, ένα βασικό εργαλείο που θα αφορά το οικιστικό περιβάλλον, θα αφορά την ποιότητα ζωής μας και θα αφορά στην ουσία, το ευρύτερο συμφέρον των πολιτών. Θα πρέπει να περιορίζει την παραπομπή των ρυθμίσεων εφαρμογής σε προεδρικά διατάγματα και υπουργικές αποφάσεις και μάλιστα όπως συμβαίνει εδώ να μην υπάρχει πουθενά μια καταληκτική ημερομηνία, με αποτέλεσμα όπως γίνεται τις περισσότερες φορές η διαδρομή έκδοσης να είναι ιδιαίτερα μακριά  και να μην ολοκληρώνονται ποτέ-κυρίως όπως έγινε και μέχρι τώρα -οι εκσυγχρονιστικές και προοδευτικές διατάξεις του νόμου. Βασικό παράδειγμα είναι η μη εφαρμογή των πολύ βασικών άρθρων 12, 13 και 14 του παλαιού ΓΟΚ για κοινή χρήση ακάλυπτων χώρων και χαρακτηρισμού οικοδομικού τετραγώνου ως ενεργού. Είναι σημαντικές διατάξεις που παρέμειναν και παραμένουν ανενεργές. Το ίδιο φοβούμαστε ότι θα συμβεί και με τις προθέσεις του νομοθέτη για την προστασία της πολιτιστικής αρχιτεκτονικής και κληρονομιάς αλλά και της φυσικής μας κληρονομιάς.
Η σύγκρουση συμφερόντων και το πολιτικό κόστος δεν θα επιτρέψουν ποτέ την έκδοση αυτών των προεδρικών διαταγμάτων και υπουργικών αποφάσεων.  Γι'αυτό εδώ είναι απαραίτητη μια ουσιαστική δέσμευση, όπως παραδείγματος χάρη η κατάθεση ενός ειδικού νομοσχεδίου με άμεση ημερομηνία κατάθεσης.
Δεν γίνεται προσαρμογή στη νομολογία που έχουν δημιουργήσει οι πολυάριθμες αποφάσεις του Συμβουλίου Επικρατείας. Στο θέμα αυτό θα εξακολουθεί πάλι η νομοθετική και εκτελεστική εξουσία από τη μια πλευρά και η δικαστική από την άλλη να δίνουν την εντύπωση στους πολίτες ότι βρίσκονται σε πορεία σύγκρουσης.
Οι αλλεπάλληλες αποφάσεις του Συμβουλίου Επικρατείας έχουν δημιουργήσει ένα ζοφερό κλίμα, καθώς εμμέσως πλην, όμως, σαφώς διαμορφώνουν στην κοινή γνώμη την άποψη ότι η νομοθετική και η εκτελεστική εξουσία συστηματικά καταπατούν ή έστω παραγνωρίζουν το Σύνταγμα και τους βασικούς κανόνες.
Ο Γ.Ο.Κ. για παράδειγμα βασικό εργαλείο για την άσκηση οικοδομικής πολιτικής, αλλά και για την αναβάθμιση της ποιότητας ζωής, έχει καταστρατηγηθεί και πολλές φορές σωστά έχει αμφισβητηθεί από δικαστικές αποφάσεις όσο κανένα άλλο νομοθέτημα.
Η μεταφορά συντελεστή δόμησης, ένα άλλο ιδιαίτερο σημαντικό εργαλείο για την άσκηση της πολεοδομικής παρέμβασης σε διαμορφωμένες οικιστικές περιοχές, ταυτόχρονα και μία ευκαιρία στην προσπάθεια διάσωσης πολύτιμων αρχιτεκτονικών στοιχείων, χώρων και τοπίων φυσικού κάλλους, έχει ακυρωθεί στην πράξη, τόσο από τις αλλεπάλληλες αποφάσεις των δικαστηρίων όσο και από τη σύγχυση αρμοδιοτήτων που παραπέμπουν στη συνταγματική αδυναμία της Νομαρχιακής Αυτοδιοίκησης και της αυτοδιοίκησης γενικότερα να προχωρήσει στην εξειδίκευση των γενικών πολεοδομικών σχεδίων και να αποτελέσει η αυτοδιοίκηση την κινητήρια δύναμη για την έκδοση των απαιτούμενων προεδρικών διαταγμάτων.
Μεγάλο σφάλμα όμως θα είναι η μεταφορά των αρμοδιοτήτων αυτών στις γενικές γραμματείες περιφέρειας. Δεν έχουν την τεχνική και διοικητική υποδομή αλλά και τη γνώση για να διεκπεραιώσουν τα καθήκοντα του πολεοδομικού σχεδιασμού της χώρας. Η νομαρχιακή βαθμίδα είχε πάντα το ρόλο και τη γνώση και την υποδομή να διεκπεραιώνει το σημαντικό έργο της εξειδίκευσης των γενικών πολεοδομικών σχεδίων, τα οποία σήμερα παραμένουν στην αρχική τους μορφή με τεράστιες συνέπειες στη σωστή αξιοποίηση, αλλά και στην προστασία του δομημένου και φυσικού περιβάλλοντος, ενω ο φαύλος κύκλος των επιπτώσεων επιβαρύνει συνεχώς την αυτοδιοίκηση για τη δήθεν αναποτελεσματικότητά της.
Σε όλο αυτο το πλέγμα των προβλημάτων οι καποδιστριακοί δήμοι εν τη γενέσει τους αποστερούνται σήμερα από το βασικότερο κίνητρο έμπνευσης και υπόστασης που είναι ο αναπτυξιακός πολεοδομικός σχεδιασμός και θα εξακολουθούν να φθείρονται από τα γεωγραφικά εκλογικά προβλήματα ή τις σκοπιμότητες που είχε εν τέλει η συγκρότησή τους. Αυτά τα πολύ σοβαρά προβλήματα της σύγκρουσης της νομοθετικής και δικαστικής εξουσίας επιχειρούνται πολύ δειλά να διευθετηθούν από την αναθεώρηση εν μέρει του άρθρου 7 με την αντικατάσταση του άρθρου 9 και από την επικείμενη νομολογία με την οποία μεταφέρονται όλες οι αρμοδιότητες της πολεοδόμησης στις περιφέρειες, τροπολογία με την οποία εμείς δεν συμφωνούμε.
Από τις επι μέρους ρυθμίσεις θα αναφέρω ως θετικές: Τη μείωση των ημιϋπαίθριων χώρων από 40% σε 20%. Δεν αρκεί όμως μόνο αυτό. Θα πρέπει εν τέλει να μπορέσουμε να δημιουργήσουμε αυτήν τη διοίκηση και αυτους τους μηχανισμούς, που να υπάρχει ένας ουσιαστικός έλεγχος στο τι θα γίνει και το 20% αυτών των ημιϋπαίθριων χώρων.
Την αντιμετώπιση των θεμάτων των ηλεκτρομηχανολογικών εγκαταστάσεων των κτιρίων. Θα έλεγα ότι εισάγονται ως έννοιες και μόνο και είναι ιδιαίτερα θετικό, αλλά παραπέμπονται δυστυχώς σε προεδρικά διατάγματα ή σε υπουργικές αποφάσεις και δεν δημιουργουν κίνητρα, ρυθμίσεις όπως: Η σύσταση του ανώτατου πολεοδομικού και αρχιτεκτονικού συμβουλίου το οποίο μαζί με τις ΕΠΑΕ θα μπορούσε με ουσιαστικότερο τρόπο να ομογενοποιεί και να αναβαθμίζει την πολεοδομική διαδικασία, που είναι αναπόσπαστα συνδεδεμένη με την ποιότητα της ζωής μας και να προχωρούν σε θαρραλέες προτάσεις προς την πολιτεία για κάθε περιοχή της χώρας μας, προτάσεις και ρυθμίσεις που θα αναδεικνύουν την κάθε περιοχή.
Η πρόβλεψη για καθορισμό και εξειδίκευση των αρμοδιοτήτων, ρόλων, υποχρεώσεων και ευθυνών όσων εμπλέκονται στην παραγωγή των οικοδομικών έργων του ιδιωτικού τομέα, μεγάλο πρόβλημα της εξυγίανσης της παραγωγής των ιδιωτικών έργων και ιδιαίτερα της κατοικίας που πρέπει άμεσα να συνδεθεί με την ποιότητα της κατασκευής. Θα πρέπει όμως εδώ να υπάρξουν συγκεκριμένες διατάξεις ελέγχου και επιβολής κυρώσεων ιδιαίτερα μετά τις τραγικές επιπτώσεις που έχουν οι κακοτεχνίες, ο ελλιπής σχεδιασμός και ο ελλιπής έλεγχος στην τόσο βεβαρημένη χώρα μας από τους σεισμούς.
Η αναφορά εδώ μόνο σε ορισμούς χωρίς καμία δέσμευση θα έλεγα και εγώ ότι δεν λύνει κανένα πρόβλημα. Ενδεχόμενα να είναι και εδώ ανάγκη για μία άμεση κατάθεση ενός νομοσχεδίου.
Η μεν επέκταση, λοιπόν, των στοιχείων ή των χώρων -που σήμερα σηματοδοτούν την αρχιτεκτονική και φυσική κληρονομιά- γίνεται, αλλά, όπως θα πούμε ιδιαίτερα στο άρθρο 3, μόνο η παραπομπή σε προεδρικά διατάγματα χωρίς δεσμεύσεις, χωρίς κίνητρα και χωρίς εν τέλει έλεγχο της όλης αυτής διαδικασίας, δεν θα αποδώσει σε τίποτα. Και πραγματικά αυτό το μεγάλο θέμα της διατήρησης της φυσικής μας κληρονομιάς θα αποτυπώνεται μόνο σαν έννοιες και σαν ορισμοί στα νομοσχέδια και εν τέλει δεν θα προχωράει η εφαρμογή του.
Βέβαια, όπως προαναφέρθηκε, όλα τα παραπάνω παραπέμπουν σε προεδρικά διατάγματα. Κινδυνεύουν να προστεθούν στον κατάλογο αναγκαίων και προοδευτικών ρυθμίσεων που επί δεκαετίες τώρα αναμένουν την έκδοσή τους έναντι αυτών που επιβιώνουν και προβάλλονται μέσω αποσπασματικών ρυθμίσεων ή τροπολογιών, επεμβάσεις που αλλοιώνουν το χαρακτήρα και το πνεύμα του νόμου.
Η μέχρι τώρα εφαρμογή του ΓΟΚ, κυρίες και κύριοι συνάδελφοι, μας έδειξε ότι μόνο τα παραθυράκια του αξιοποιούνται. Οι προοδευτικές και σύγχρονες ρυθμίσεις σε καμία περίπτωση δεν έχουν χρησιμοποιηθεί και δεν έχουν αναβαθμίσει, ενώ υποβαθμίζεται συνεχώς το δομημένο περιβάλλον.
Το μεγάλο πρόβλημα και σε αυτήν την περίπτωση είναι ότι ο εκσυγχρονισμός και η προοδευτικότητα που επιδιώκεται μέσα από τη φιλοσοφία των ρυθμίσεων προσκρούει σε ένα κομματικό και συγκεντρωτικό σύστημα διοίκησης, αναχρονιστικό και αναντίστοιχο με τις ανάγκες της ελληνικής κοινωνίας και χώρας. Και επειδή το τελευταίο πρόβλημα επιδεινώνεται αντί να επιλύεται, γεννιέται το ερώτημα: Γιατί ο νομοθέτης δεν λαμβάνει υπόψη του αυτό το πράγμα, ώστε να ρυθμίσει σαφέστερα και να εξασφαλίσει καλύτερα, μέσα από το πλαίσιο του νόμου, την υλοποίηση των βασικών, προοδευτικών και σύγχρονων προθέσεών του;
Ο εκσυγχρονισμός, κύριοι συνάδελφοι, δεν επιτυγχάνεται φραστικά ή με τις αιτιολογικές εκθέσεις. Επιτυγχάνεται με την καθαρότητα, την αμεσότητα και τη σαφήνεια των νομοσχεδίων και με την άμεση και ορατή σε χρόνο έκδοση των κειμένων της εφαρμογής του. Επιτυγχάνεται με τις ουσιαστικές εκείνες ρυθμίσεις, έτσι ώστε ο πολεοδομικός σχεδιασμός να εντάσσεται σε ένα δημοκρατικό προγραμματισμό και χωροταξικό σχεδιασμό της χώρας, η εφαρμογή και η εξειδίκευση των οποίων θα επιτυγχάνεται μέσα από τη δημιουργική, δημοκρατική και αρμονική σχέση της κρατικής διοίκησης και αυτοδιοίκησης με ρυθμίσεις, ελέγχους που θα διασφαλίζουν και θα αναδεικνύουν τη φερεγγυότητα και την αποτελεσματικότητα και των δύο.
Κυρίες και κύριοι συνάδελφοι, το μεγαλύτερο πρόβλημα και αυτής της τροποποίησης του ΓΟΚ είναι η αλλοίωσή του ή η χρησιμοποίησή του για την ένταξη τροπολογιών που αλλάζουν το χαρακτήρα του, εξυπηρετούν τους λίγους και το δήθεν φιλολαϊκό πρόσωπο της Κυβέρνησης και ανοίγουν τους ασκούς του Αιόλου σε καίρια ζητήματα, όπως την οπισθοχώρηση των αρμοδιοτήτων της αυτοδιοίκησης έναντι της κρατικής διοίκησης, όπως των διευκολύνσεων στην αυθαιρεσία με τη μείωση των προστίμων ή με τους περιορισμούς έως και την κατάργηση της εισφοράς σε γη.
Θα ήθελα να αναφέρω λίγα πράγματα για τις τροπολογίες και όταν θα συζητήσουμε γι' αυτές, θα πω περισσότερα. Η βασική προσθήκη-τροπολογία για την επαναφορά των αρμοδιοτήτων πολεοδομικού σχεδιασμού από την αυτοδιοίκηση στην κρατική διοίκηση και τις γραμματείες-περιφέρειες  δεν μας βρίσκουν σύμφωνους, διότι με τη συγκεκριμένη τροπολογία καταργείται μία από τις πλέον ουσιαστικές λειτουργίες της Nομαρχιακής Aυτοδιοίκησης και των καποδιστριακών δήμων.
Ο πολεοδομικός σχεδιασμός περνά τελικά στις γενικές γραμματείες-περιφέρειες επικαλούμενος τις ακυρωτικές αποφάσεις του Συμβουλίου της Επικρατείας για τις τροποποιήσεις του ΓΟΚ. Ο κύριος Υπουργός ΠΕΧΩΔΕ εισηγείται την αποψίλωση όλων των αρμοδιοτήτων του πολεομικού σχεδιασμού από την αυτοδιοίκηση και είναι σαφές ότι η ψήφιση μιας τέτοιας τροπολογίας θέτει προ των ευθυνών τους όλα τα κόμματα.
Η τροπολογία είναι τόσο εξόφθαλμα συγκεντρωτική υπέρ της κρατικής εξουσίας, που και ο ίδιος ο κύριος Υπουργός στην αιτιολογική του έκθεση επικαλείται την αναγκαιότητα αναθεώρησης του Συντάγματος, προκειμένου να καταστεί δυνατή η επαναφορά της αρμοδιότητας στην αυτοδιοίκηση.
Μέχρι τότε, όμως, ας την καταργήσουμε, διότι μας πιέζουν αφόρητα οι συσσωρευμένες υποθέσεις τροποποιήσεων του ΓΟΚ.
Δεν συμφωνούμε με αυτό το πνεύμα και με αυτήν την επιχειρηματολογία.
Μπορούμε πολύ σύντομα -και αυτό είναι στις δυνατότητες της νέας αναθεωρητικής Βουλής- να τακτοποιήσουμε αυτό το θέμα. Και μπορούμε να το επιτύχουμε πολύ πιο σύντομα από το χρόνο που θα κάνουν οι γενικές γραμματείες περιφέρειας να διαρθρωθούν και να μπορέσουν να επιτελέσουν αυτό το έργο που επί πέντε χρόνια η Κυβέρνηση καθυστερούσε να ρυθμίσει, δηλαδή της εξειδίκευσης των Γενικών Πολεοδομικών.
Η δεύτερη περιβόητη τροπολογία, η οποία εισάγεται, αφορά την επιτάχυνση και ολοκλήρωση των προγραμμάτων πολεοδομικού σχεδιασμού. Οι παράγραφοι 3, 5 και 6 και κυρίως αυτή που μιλάει για τις μικροζωνικές μελέτες, είναι θετικές. 'Ομως τρεις άλλες βασικές παράγραφοι είναι απαράδεκτες κατά την άποψή μας.
Η περίπτωση του Ελαιώνα: Με αυτήν την τροπολογία επιβαρύνεται ακόμα περισσότερο το ελλιπές ισοζύγιο γης στον Ελαιώνα, γιατί στις πολλαπλές ιδιοκτησίες ενός ιδιοκτήτη σε περισσότερους από ένα δήμο δεν θα αθροίζεται σε συνολικό εμβαδόν των ιδιοκτησιών, με συνέπεια να μειώνεται η υποχρέωση συμμετοχής του σε κοινόχρηστα και κοινωφελή. 'Ηδη το ισοζύγιο γης του Ελαιώνα, όπως δείχνουν τα αποτελέσματα από τις μελέτες εφαρμογής που έχουν εκπονηθεί, είναι εξαιρετικά ελλειμματικό, με συνέπεια να απομακρύνεται η προοπτική αναβάθμισης της κρίσιμης για όλη την Αθήνα περιοχής.
Στο αιτιολογικό ότι οι επί μέρους μελέτες και οι δήμοι δεν μπορούν να συνεννοηθούν προκειμένου να διατηρήσουν την αρχική πολεοδομική ενότητα, η οποία από την αρχή χαρακτηρίστηκε έτσι για τον Ελαιώνα, δεν δικαιολογείται. Διότι είχε προβλεφθεί με προεδρικό διάταγμα ο φορέας ο οποίος θα ασχολείτο με την ανάπτυξη της περιοχής του Ελαιώνα, ο φορέας αυτός ο οποίος θα έβλεπε τις εγκρίσεις των μελετών και θα συντόνιζε όλη αυτήν τη διαδικασία. Και θα μπορούσαμε μέσα από μια γενικότερη ρύθμιση και μέσα από γενικότερες κατευθύνσεις, αυτές που δόθηκαν στην αρχή ως υπόσχεση για την αναβάθμιση του Ελαιώνα, να είχαμε προχωρήσει.
Η περίπτωση της παραγράφου 2 έχει χαριστικές ρυθμίσεις στις εισφορές γης και χρήματος για μερίδια ιδιοκτησιών που προέκυψαν από κληρονομιά μετά το 1982. Το αποτέλεσμα αυτής της ρύθμισης θα είναι να επιβαρυνθούν ακόμα περισσότερο τα ισοζύγια γης.
Επίσης, θεωρούμε απαράδεκτη τη ρύθμιση -και δεν πρέπει να περάσειότι οι ιδιοκτήτες ορισμένων περιοχών θα επιλέγουν μόνο χρήμα που είναι πιο φθηνό και μακριά από τις πραγματικές αξίες γης, με συνέπεια ειδικά οι δυναμικά αναπτυσσόμενοι μεσαίοι οικισμοί, οι περιοχές τουρισμού, να γίνουν κάποια οικιστικά μορφώματα με μόνα κοινόχρηστα τα μονοπάτια και κάποια άλλα σημεία τα οποία σε τίποτα δεν αναβαθμίζουν αυτές τις περιοχές.
Βεβαίως είναι προφανές ότι διαφωνούμε με τη λογική της μείωσης των προστίμων. 'Ετσι όπως αναφέρεται σε αυτήν την τροπολογία, πραγματικά καταντάει ένα χαρισματικό εργαλείο, επιβεβαιώνει και ενθαρρύνει την αυθαίρετη δόμηση.
Το ίδιο ισχύει και για τη διαφωνία μας για τη δυνατότητα της "ΑΤΤΙΚΟ ΜΕΤΡΟ" να κατασκευάσει και στη συνέχεια να εκμεταλλευθεί τους υπόγειους χώρους στάθμευσης των σταθμών του μετρό.  Νομίζω ότι εδώ μπορεί το Υ.ΠΕ.ΧΩ.Δ.Ε., με τις υπηρεσίες του, να αναλάβει το κατασκευαστικό έργο.  Δεν πρέπει όμως να στερήσει, από την αξιοποίηση αυτών των χώρων, τους δήμους που δικαιούνται να αξιοποιήουν και να εκμεταλλευθούν αυτούς τους χώρους.
Είναι προφανές, κυρίες και κύριοι συνάδελφοι, ότι παρ'όλο που υπάρχουν κάποιες θετικές διατάξεις, η ασάφεια και η παραπομπή όλων των θεμάτων σε προεδρικά διατάγματα που ποτέ δεν εκδίδονται και κυρίως των πιο σύγχρονων και προοδευτικών, καθώς και οι τροπολογίες οι οποίες πλήρως αναιρούν και αλλοιώνουν τη φυσιογνωμία του ΓΟΚ, μας αναγκάζει να καταψηφίσουμε το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, με την υπ' αριθμ. 2444/1822 από 22 Μαϊου 2000 απόφαση του Προέδρου της Βουλής συγκροτήθηκε η προβλεπόμενη από το άρθρο 32Α' του Κανονισμού της Βουλής Επιτροπή Ευρωπαϊκών Κοινωνικών Υποθέσεων για τη Ι' Βουλευτική Περίοδο.
Το Σώμα εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές. Η προαναφερθείσα απόφαση έχει ως εξής:
"ΒΟΥΛΗ ΤΩΝ ΕΛΛΗΝΩΝ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ Αθήνα, 22 Μαϊου 2000 πρωτ. 2444 Αριθ.
διεκ.1822 ΑΠΟΦΑΣΗ 
ΘΕΜΑ: Σύσταση και συγκρότηση της Ειδικής Διαρκούς Επιτροπής Ευρωπαϊκών Κοινοτικών Υποθέσεων 
Ο ΠΡΟΕΔΡΟΣ ΤΗΣ ΒΟΥΛΗΣ ΤΩΝ ΕΛΛΗΝΩΝ 'Εχοντας υπόψη:
1) το άρθρο 32 Α σε συνδυασμό με τα άρθρα 31 και 25 παρ. 9, του Κανονισμού της Βουλής, 2) τις από 16 Μαϊου 2000 επιστολές του Προέδρου της Βουλής, 3) τις έγγραφες υποδείξεις των Κοινοβουλευτικών Ομάδων και του Δημοκρατικού Κοινωνικού Κινήματος, αποφασίζουμε, συνιστούμε για τη 1' Βουλευτική Περίοδο την προβλεπόμενη από το άρθρο 32 Α του Κανονισμού της Βουλής Ειδική Διαρκή Επιτροπή Ευρωπαϊκών Κοινοτικών Υποθέσεων που συγκροτείται ως ακολούθως:
Πρόεδρος της Επιτροπής, Κωνσταντίνος Βρεττός, Γ' Αντιπρόεδρος της Βουλής Από το Πανελλήνιο Σοσιαλιστικό Κίνημα Βουλευτές του Εθνικού Κοινοβουλίου Αποστολίδης Λουκάς Αράπογλου Χρύσα Αρσένη Μαρία Αυγερινός Παρασκευάς Βενιζέλος Ευάγγελος Βούγιας Σπύρος Σουμάκης Σταύρος Τσεκούρας Ιωάννης Φλώρος Νικόλαος Βουλευτές του Ευρωπαϊκού Κοινοβουλίου Καραμάνου 'Αννα Κατηφόρης Γεώργιος Κουκιάδης Ιωάννης Μαλλιώρη Μινέρβα - Μελπομένη Μπαλτάς Αλέξανδρος Σουλαδάκης Ιωάννης Από τη Νέα Δημοκρατία Βουλευτές του Εθνικού Κοινοβουλίου Βαρβιτσιώτης Ιωάννης Γιαννάκου Μαριέττα Καλαντζάκου Σοφία Κεφαλογιάννης Εμμανουήλ Μολυβιάτης Πέτρος Μπακογιάννη Θεοδώρα Σκανδαλάκης Παναγιώτης Βουλευτές του Ευρωπαϊκού Κοινοβουλίου Δημητρακόπουλος Γεώργιος Ζαχαράκης Χρήστος Μαρίνος Ιωάννης Τρακατέλλης Αντώνιος Χατζηδάκης Κωνσταντίνος Από το Κομμουνιστικό Κόμμα Ελλάδας Σκυλλάκος Αντώνιος, Βουλευτής του Εθνικού Κοινοβουλίου Από το Συνασπισμό της Αριστεράς και της Προόδου Δαμανάκη Μαρία, Βουλευτής του Εθνικού Κοινοβουλίου Από το Δημοκρατικό Κοινωνικό Κίνημα Κουλουριάνος Δημήτριος, Βουλευτής του Ευρωπαϊκού Κοινοβουλίου 
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου, έχετε το λόγο για δέκα λεπτά.
ΒΑΣΙΛHΣ ΚΕΔΙΚΟΓΛΟΥ: Κύριε Πρόεδρε και αγαπητοί συνάδελφοι, το νομοσχέδιο που εισάγεται σήμερα δεν είναι ένα νομοσχέδιο ανεξάρτητο, ένα καινούριο νομοσχέδιο, που εισάγει κάποιες καινούριες διατάξεις. Είναι προϊόν κάποιας διεργασίας, που επήλθε, τόσο σε κοινωνικό όσο και σε διοικητικό επίπεδο και έχει την αφετηρία του σε ορισμένες θέσεις και θα έλεγα και σε μία διαφορετική φιλοσοφία και αντιμετώπιση πολλών πραγμάτων, τόσο από την εκτελεστική εξουσία όσο και από τη δικαστική, το Συμβούλιο της Επικρατείας.
Είναι γνωστό ότι το Συμβούλιο της Επικρατείας έχει διαφωνήσει με πολλές ρυθμίσεις του Γενικού Οικοδομικού Κανονισμού, με πολλές πρωτοβουλίες της εκτελεστικής εξουσίας και είναι εντελώς διάφορο σε πλευρά, από την οποία αντιμετωπίζεται. Η εκτελεστική εξουσία αντιμετώπισε τα ζητήματα αυτά περισσότερο από την κοινωνική τους πλευρά, περισσότερο από την εξυπηρέτηση του ανθρώπου, από την εξυπηρέτηση των αναγκών της ζωής, το δε Συμβούλιο της Επικρατείας στάθηκε πολύ περισσότερο στα συνταγματικά ζητήματα και στα θέματα της προστασίας του περιβάλλοντος.
Νομίζω ότι είναι πολύ κοντά αυτές οι θέσεις και επιτρέψτε μου, κύριε Πρόεδρε, να πω ότι μου είναι πολύ δύσκολο να υιοθετήσω τις απόψεις του Συμβουλίου της Επικρατείας.
Πιστεύω ακόμη ότι πολλά από αυτά οφείλονται σε μία γενική αρχή, που τηρείται, ήτοι κάθε ένα διάταγμα να πρέπει να εγκριθεί λέξη προς λέξη από τρεις συμβούλους επικρατείας, εκ των οποίων νομίζω οι δύο είναι σύμβουλοι και ο ένας είναι πάρεδρος. Και αν δεν εγκριθεί λέξη προς λέξη, δεν υπογράφεται από τον Πρόεδρο της Δημοκρατίας. Δηλαδή τρεις σύμβουλοι, εκ των οποίων ο ένας δεν είναι καν σύμβουλος, εξισώνονται ή εκπροσωπούν την ολομέλεια του Συμβουλίου της Επικρατείας, προκειμένου να εκδοθεί ένα τέτοιο διάταγμα.  Σε αυτόν τον τρόπο, ιδιαίτερα το ΥΠΕΧΩΔΕ, έχει βρει πάρα πολλά εμπόδια προκειμένου να προχωρήσει και αν υπάρχουν κάποιες ανασχέσεις, παρά τις προσπάθειες και των υπηρεσιών και ιδιαίτερα του Υπουργού, αυτό οφείλεται σε αυτήν τη διάταξη.
Είναι, λοιπόν, σαφής η σύγκρουση που υπάρχει μεταξύ αντίληψης του ΥΠΕΧΩΔΕ, το οποίο ΥΠΕΧΩΔΕ, ιδιαίτερα στον τομέα του οικισμού και του περιβάλλοντος, έχει αποδείξει μέχρι σήμερα μεγάλες ευαισθησίες και έχει ξεπεράσει σε πολλά σημεία κοινωνικές και κρατικές αντιλήψεις. Αναφέρω το Γενικό Οικοδομικό Κανονισμό του 1973, που εν μέση δικτατορία οι υπηρεσίες του τότε Υπουργείου Οικισμού ξεπέρασαν τη δικτατορία και έφεραν περισσότερο φιλελεύθερες διατάξεις.
Από την πλευρά αυτή, λοιπόν, και όπως επισημαίνεται και στη σχετική έκθεση της Επιστημονικής Επιτροπής, υπάρχουν ερωτήματα εάν και οι θεσπιζόμενες σήμερα διατάξεις θα τύχουν της πλήρους εγκρίσεως του Συμβουλίου της Επικρατείας. Θέλω να πιστεύω όμως, η εμμονή της νομοθετικής εξουσίας θα αναγκάσει το Συμβούλιο της Επικρατείας να ξανασκεφθεί, προπαντός να σκεφθεί, την κοινωνική πλευρά και τον κοινωνικό χαρακτήρα των διατάξεων που θεσπίζονται. Ο Οικοδομικός Κανονισμός του 1985, κύριε Πρόεδρε, εισήγαγε νέες διατάξεις και έδωσε τη δυνατότητα μορφοποίησης μιας πιο ελευθεριότερης όψης των πόλεων. 'Ενας οικοδομικός κανονισμός δεν πολεοδομεί. 'Ενας οικοδομικός κανονισμός μορφοποιεί το αποτέλεσμα μιας πολεοδόμησης, δίδει την όψη, δίδει την αισθητική, δίδει της αναλογίες μέσα σε κάποιο χωροταξικό σχεδιασμό που έχει αποφασιστεί, που έχουν προαποφασιστεί τα πλάτη των δρόμων, οι θέσεις, οι εκτάσεις των κοινοχρήστων χώρων, οι διαστάσεις και όλα αυτά. Νομίζω ότι και στην πλευρά αυτή το Συμβούλιο Επικρατείας κάνει λάθος, γιατί αντιμετώπισε το Γενικό Οικοδομικό Κανονισμό ως ένα πολεοδομικό εργαλείο, ενώ δεν είναι πολεοδομικό εργαλείο. Είναι εργαλείο κτιριοδομικό και μορφοποίησης της πόλης.
Εάν υπήρχαν κάποιες απόψεις του περιβάλλοντος και κάποιες επιβαρύνσεις, αυτές έπρεπε να αντιμετωπιστούν από τη χωροταξική διάρθρωση, από τη διάταξη της πόλης, όχι από τα επί μέρους στοιχεία, διότι και αυτή ακόμα η διάταξη ως προς το ποσοστό κάλυψης στην οποία στάθηκε κυρίως το Συμβούλιο της Επικρατείας και προσπάθησε να επιβάλει ότι τάχα επιβαρύνεται το περιβάλλον, νομίζω ότι δεν στέκεται, διότι το περιβάλλον δεν είναι ζήτημα τακτοποίησης ή οικοδόμησης μέσα σ'ένα οικόπεδο ή και σ'ένα οικοδομικό τετράγωνο, είναι ζήτημα το οποίο έχει σχέση με ολόκληρο το σχέδιο πόλεως.
'Ετσι, λοιπόν, από την πλευρά αυτή νομίζω ότι θεσπίζονται διατάξεις οι οποίες έχουν κατ'αρχήν ένα σαφώς κοινωνικό χαρακτήρα, περισσότερο απ'ό,τι είχαν οι διατάξεις του 1985. 'Εχουν την αντίληψη της πλήρους εκμετάλλευσης της γης και η δομημένη γη στη χώρα μας είναι πάρα πολύ ακριβή. 'Εχουν διατάξεις που βλέπουν την υφισταμένη κατάσταση των μικρών οικοπέδων, η διάταξη λόγου χάρη περί της τήρησης της εννεαμέτρου λωρίδος για όλες τις οικοδομές, που έχει χαρακτήρα και κοινωνικό και οικονομικό.
Γενικότερα μπορώ να πω ότι θεσπίζονται διατάξεις οι οποίες θα δώσουν πολύ καλύτερο και οικονομικό και κοινωνικό αποτέλεσμα.
Προβλέπονται και κάποιες άλλες διατάξεις, τις οποίες θα δούμε στα άρθρα. 'Ομως, μου δίνεται η ευκαιρία, κύριε Πρόεδρε, σε σχέση με τον Οικοδομικό Κανονισμό και με τη μεγάλη προσπάθεια που γίνεται για ανάπτυξη και αυτή που καταβάλλεται από το ΥΠΕΧΩΔΕ, να επισημάνω κάτι: Προχωρούμε στην ανάπτυξη της χώρας, προχωρούμε σε μια καινούρια χωροταξική δομή, προχωρούμε σε μια καινούρια εκτέλεση έργων υποδομής και σήμερα υπάρχει ένα μεγάλο θέμα, κύριοι συνάδελφοι, κύριε Πρόεδρε και κύριε Υπουργέ, σχετικά με τις αποζημιώσεις που καταβάλλει το ελληνικό δημόσιο για τις απαλλοτριώσεις που γίνονται.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Υπάρχει μια απόφαση να δημιουργούνται καινούριοι δρόμοι, να δημιουργούνται παρακάμψεις πόλεων, να υπάρχει μια καλύτερη κοινωνική διάπλαση αλλά και πολεοδομική και προπαντός του περιβάλλοντος. Κατά κανόνα προσπαθούμε παντού να κάνουμε δρόμους, οι οποίοι παρακάμπτουν πόλεις και οικισμούς. Εκεί υπάρχει ένα μεγάλο εμπόδιο, σχετικά με τις τιμές της γης που καθορίζονται από τα δικαστήρια, διότι στα δικαστήρια δεν δίνονται τα αναγκαία όπλα. Και η κύρια αιτία, κύριε Υπουργέ και αγαπητοί συνάδελφοι, είναι ότι όλη η γη θεωρείται οικιστική. Από την ώρα που υπάρχει ένα ΥΠΕΧΩΔΕ, υπάρχει ένας νόμος, ο 2549/97, αν θυμάμαι καλά, υπάρχει η Διεύθυνση Χωροταξίας και από την ώρα που κάνουμε την παράκαμψη μιας πόλης, ακριβώς για να προστατεύσουμε το περιβάλλον, να προστατεύσουμε από τη ρύπανση, να προστατεύσουμε μια πόλη από ενοχλήσεις, έρχονται οι νομικοί σύμβουλοι, οι "ελαττωματικοί" νομικοί σύμβουλοι του ελληνικού δημοσίου και επιτρέπουν στο δικαστήριο να υιοθετήσει απόψεις κάποιων ιδιοκτητών, ότι, ξέρετε, αυτός ο δρόμος διασχίζει οικόπεδο.
Δεν υπάρχουν οικόπεδα, κύριε Πρόεδρε και κύριε Υπουργέ. Δεν υπάρχει οικιστική χρήση στους δρόμους που παρακάμπτουν οικισμούς. Αυτό πρέπει να γίνει σαφές. Εξ ορισμού δεν είναι οικιστική η περιοχή ενός δρόμου ο οποίος είναι παράκαμψη ενός οικισμού ή μιας πόλης και αυτό πρέπει να το αντιμετωπίσετε. Το αντιμετωπίσατε σ'ένα σημείο αυξάνοντας το εμβαδόν των οικοπέδων που είναι σ'αυτούς τους δρόμους, προκειμένου να οικοδομηθούν, στα τέσσερα στρέμματα. Βλέπουμε ότι είναι ελάχιστο. Δεν είναι κατάσταση αυτή που επικρατεί, λόγου χάρη, στον περιφερειακό δρόμο, στην παράκαμψη της Λιβαδειάς, όπου εκατέρωθεν του δρόμου έγιναν πλέον εργοστάσια, εκθέσεις και ό,τι άλλο αγαπά η ψυχή σας. Αυτό δεν λέγεται παρακαμπτήριος δρόμος, αυτό δεν λέγεται προστασία της πόλεως της Λιβαδειάς από τη ρύπανση, αυτό δεν λέγεται διευκόλυνση της κυκλοφορίας, είναι το αντίθετο.
Επανέρχομαι, κύριε Υπουργέ, στο ζήτημα αυτό, γιατί το θεωρώ πάρα πολύ σοβαρό.
Αντιμετωπίσαμε προ ολίγων ημερών την ανακοίνωση για την παράκαμψη της πόλεως της Αιδηψού, ενός έργου για το οποίο το Υπουργείο σας ήταν γαλαντόμο και έδωσε 4,5 δισεκατομμύρια δραχμές, για να υιοθετήσει μια παράκαμψη η οποία από τη μια πλευρά δεν θα ενοχλεί, δεν θα ρυπαίνει την πόλη της Αιδηψού και από την άλλη πλευρά θα την καθιστά τουριστικό θέαμα. Αντιμετωπίζουμε ένα έργο το οποίο προϋπολογίστηκε με τις απαλλοτριώσεις στα 4,5 δισεκατομμύρια δραχμές και αντιμετωπίζουμε τώρα απαλλοτριώσεις σε μια ζώνη οι οποίες ξεπερνούν τα 2,5 δισεκατομμύρια δραχμές. Γιατί; Γιατί, λέει, η περιοχή είναι οικιστική. Μα, εξ ορισμού δεν είναι οικιστική η περιοχή.
Εδώ, λοιπόν, κύριε Υπουργέ, χρειάζεται να λάβετε μέτρα και να κάνετε ουσιαστική παρέμβαση, τόσο από την πλευρά του Νομικού Συμβουλίου του Κράτους, που υπερασπίζεται τα συμφέροντα του δημοσίου, γιατί εμφανίζεται το ελληνικό δημόσιο να μην είναι ικανό να υπερασπιστεί τα συμφέροντά του, τα συμφέροντα του λαού κι από την άλλη πλευρά κινδυνεύει αυτή η ίδια η ανάπτυξη. Τα χρήματα και οι πιστώσεις δεν δίνονται για να πάνε μόνον σε κάποιες αποζημιώσεις, αλλά για  να γίνουν τα έργα. 'Εχουμε, νομίζω, συμφωνία με την Ευρωπαϊκή 'Ενωση, να μην ξεπεράσουν οι αποζημιώσεις σε καμιά περίπτωση το 15% του κόστους του έργου.
Στην Εύβοια ειδικά έχουμε ματαίωση της εκτέλεσης έργου στη Σκύρο, γιατί εκεί θεσπίστηκαν αποζημιώσεις που ξεπερνούσαν το τριπλάσιο της αξίας του έργου. Ο κύριος Πρόεδρος γνωρίζει το θέμα καλύτερα το χειρίστηκε ως Υφυπουργός. 'Εχουμε τις περιπτώσεις όπου ανεστάλη η κατασκευή έργων. Για την παράκαμψη των Γιάλτρων, για παράδειγμα ένας μικρός δρόμος, που είναι ζήτημα αν θα κόστιζε τριακόσια εκατομμύρια, βγήκαν ήδη οι αποζημιώσεις ύψους εξακοσίων εκατομμυρίων, γιατί λέει η περιοχή είναι οικιστική. 'Ηδη στην Εύβοια -ρωτήστε τους συμβούλους σαςδεν υπάρχει περίπτωση να εγκριθεί κάποια περιοχή ως οικιστική. Η Εύβοια έχει κορεσθεί, δυστυχώς.
Προχωρείστε, λοιπόν, σε αύξηση των εμβαδών αυτών των οικοπέδων που είναι σε δρόμους τέτοιους, ιδιαίτερα μεγαλύτερη αύξηση των εμβαδών σε νέους ανοιγόμενους δρόμους και καθορίστε μια διαδικασία όσον αφορά αυτές τις τιμές.
Υπάρχει ένα σώμα ορκωτών εκτιμητών, το οποίο δεν χρησιμοποιείται. 'Ερχεται κάποιος μηχανικός, κάποιος κατασκευαστής, κάποιος εργολάβος, του οποίου το επάγγελμα και τα συμφέροντα είναι συνυφασμένα με υψηλές τιμές γης και λαμβάνεται υπόψη ως μάρτυς, προκειμένου να κανονιστεί μια τιμή. Οι διατάξεις περί αντικειμενικών αξιών και οι αντικειμενικές αξίες του Υπουργείου Οικονομικών "πάνε περίπατο". Από την άλλη πλευρά το σώμα ορκωτών εκτιμητών "πάει περίπατο". Πέραν τούτου δεν γίνεται καμία έρευνα σε θέματα ιδιοκτησίας.
Σε άλλες περιπτώσεις παρουσιάζεται το φαινόμενο ολιγωρίας ως προς την ιδιοκτησία και δη του δημοσίου. Στη Νήσο Σκύρο, η Μονή της Λαύρας αναγνωρίστηκε ιδιοκτήτρια εκεί που δεν ήταν και έφυγαν δισεκατομμύρια δραχμές, χωρίς να τα αντιλαμβάνεται κανένας. Τελικά οι αποζημιώσεις καταντούν να είναι μια αιμορραγία του ελληνικού προϋπολογισμού και ταυτόχρονα μια πρόκληση προς το λαό, όταν αναγνωρίζουμε βραχώδεις εκτάσεις με τεράστιες τιμές και δίνονται αποζημιώσεις στη Μονή της Λαύρας, η οποία σημειωτέον δεν έβαλε ούτε μια δραχμή για να επισκευάσει κάποια εκκλησία της. Για την επισκευή της παραμικρής ρωγμής σε οποιαδήποτε εκκλησία της επιβαρύνεται το Υπουργείο Πολιτισμού.
Είναι μεγάλα ζητήματα που πρέπει να ληφθούν σοβαρά υπόψη γιατί κινδυνεύει το δικό σας έργο και με τις πιστώσεις που δίνετε να μην μπορούν να εκτελεστούν τα έργα.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, συζητάμε ένα πολυσύνθετο, θα έλεγα, σχέδιο νόμου από τις διατάξεις του οποίου αποτυπώνεται η ταυτότητά μας ως κοινωνία. Με παραμέτρους που αφορούν την πολιτιστική μας θα έλεγα αισθητική και το σεβασμό μας στην παράδοση και στην κληρονομιά το σεβασμό μας στο φυσικό περιβάλλον, στις εκτιμήσεις και στις αξιολογήσεις που κάνουμε για τις ανάγκες που η ίδια η ζωή γεννά με τη χρήση των νέων τεχνολογιών και τη δημιουργία των προϋποθέσεων, ώστε η ποιότητα του περιβάλλοντος στο οποίο ζούμε και γενικά η αισθητική του να έχουν μια δυναμική αναβάθμιση της ποιότητας της ζωής.
Συζητάμε ένα σχέδιο νόμου που αφορά όλους μας και νομίζω ότι σε τέτοιου είδους ζητήματα οι προσεγγίσεις θα πρέπει να είναι απ' όλες τις πτέρυγες της Βουλής τέτοιες, ώστε να δημιουργούν ένα γόνιμο διάλογο, αποτέλεσμα του οποίου θα είναι η ολοκλήρωση αυτού του σχεδίου νόμου, το οποίο θα επηρεάσει σημαντικά και ουσιαστικά την εξέλιξη της ίδιας της ζωής για τα επόμενα χρόνια.
Πιστεύω ότι τα τελευταία δεκαπέντε χρόνια από τότε που ψηφίστηκε ο προηγούμενος σχετικός ν. 1579/85, οι εμπειρίες, οι συγκρούσεις, αν θέλετε, με το Συμβούλιο της Επικρατείας, οι αδυναμίες που παρατηρήθηκαν, είναι ένα πλούσιο υλικό, χρήσιμο για όλους και για την Κυβέρνηση, αλλά και για τα πολιτικά κόμματα, ώστε να συμβάλουμε όλοι μαζί με τις τοποθετήσεις μας στην ολοκλήρωση ενός λειτουργικού νόμου πλέον, αφού θα ψηφισθεί από τη Βουλή, που πραγματικά θα εξυπηρετεί τις ανάγκες των πολιτών και θα προωθεί με γρήγορους ρυθμούς τα τελματωμένα προβλήματα. Κυρίες και κύριοι συνάδελφοι, υπάρχουν πάρα πολλές διατάξεις που σ' αυτό το σχέδιο νόμου δίνουν προοπτική και λύση σε μια σειρά ζητημάτων.              Εγώ θα αναφερθώ ιδιαίτερα σε έναν ευαίσθητο τομέα που αφορά σημαντικά τμήματα της κοινωνίας μας, ιδιαίτερα τους κινητικά αναπήρους συνανθρώπους μας, οι οποίοι λόγω της εξέλιξης της ίδιας της ζωής, πολλές φορές θύματα αυτής της εξέλιξης, είναι αναγκασμένοι να ζουν πάνω σε ένα αναπηρικό αμαξίδιο, αλλά και όχι μόνο. Πάρα πολλοί άνθρωποι, είτε είναι ηλικιωμένοι είτε είναι έγκυες γυναίκες είτε έχουν κάποια προβλήματα κινητικά και βρίσκονται σε αναπηρικό αμαξίδιο, έχουν ανάγκη μιας ιδιαίτερης προσπέλασης του δομημένου περιβάλλοντος.
Οι διατάξεις που περιείχε ο προηγούμενος νόμος ήταν πρωτοποριακές και αποτυπώνουν τη βούληση και την αισθητική -την κοινωνική θα έλεγα αισθητική- μιας πολιτικής παράταξης, η οποία έχει στο επίκεντρο της πολιτικής της δράσης τον ίδιον τον άνθρωπο. Και στο σημερινό σχέδιο νόμου για το άρθρο 28 δεν παρατήρησα να έγινε καμία τοποθέτηση από την πτέρυγα της Αντιπολίτευσης, όπως και καμία αναφορά για τα ζητήματα αυτά, που πραγματικά αφορούν τον ίδιον τον άνθρωπο. Μπορεί, κυρίες και κύριοι συνάδελφοι, να αφορούν, με τη στενή έννοια, λίγους ανθρώπους σε σχέση με το σύνολο της κοινωνίας, αφορούν όμως την ίδια την αισθητική της κοινωνίας και την ίδια τη δημοκρατία αν θέλετε. Γιατί αν ένας πολίτης λόγω της ιδιαιτερότητας κάποιου επίκτητου ή εκ γενετής προβλήματος που μπορεί να έχει στα πόδια του, δεν μπορεί να προσπελάσει τους χώρους στους οποίους θέλει να δράσει, έχουμε πρόβλημα δημοκρατίας και έτσι πρέπει να το αντιμετωπίσουμε.
'Ερχεται η Κυβέρνηση, το συγκεκριμένο Υπουργείο και ο συγκεκριμένος Υπουργός με την ευαισθησία που ομολογουμένως τον διακρίνει, να συμπεριλάβει διατάξεις που ενδεχομένως φέρουν το ίδιο το νομοθέτημα σε σύγκρουση με ορισμένα συμφέροντα, γιατί επιβαρύνουν θα έλεγα αυτές οι παρεμβάσεις ενδεχομένως το κόστος ενός έργου. Αλλά το κοινωνικό κέρδος που αφορά και τις αξίες που έχουμε ως κοινωνία, είναι πολύ μεγαλύτερο από το όποιο ενδεχόμενο οικονομικό κόστος.
Κύριε Υπουργέ, στην κατ' άρθρον συζήτηση έχω να κάνω ορισμένες παρατηρήσεις σε ό,τι αφορά ιδιαίτερα αυτό το άρθρο, σε ό,τι αφορά, αν θέλετε, τη δυνατότητα προσπελάσιμης τουαλέτας. Και θα πρότεινα να υπάρχει μία τέτοια τουαλέτα σε κάθε όροφο των κτιρίων αυτών. Σε ό,τι αφορά τη συμμετοχή των φορέων, θα έλεγα ότι θα πρέπει να υπάρχει συμμετοχή της Εθνικής Συνομοσπονδίας των ατόμων με ειδικές ανάγκες. Διάταξη που πραγματικά έχει να δώσει λύση στα προβλήματα είναι όταν κάποια στιγμή ένας κάτοικος μιας πολυκατοικίας βρεθεί στη δύσκολη θέση να περάσει την υπόλοιπη ζωή του σε αναπηρικό αμαξίδιο.
Αντιμετωπίσθηκε στην πράξη το εξής πρόβλημα: Να υπάρχει μια διαφωνία, να υπάρχει μια άρνηση των κατοίκων των υπόλοιπων διαμερισμάτων, να γίνει μία ράμπα, η οποία δεν εμπόδιζε σε τίποτα την προσπέλαση του κτιρίου. Αν δεν κάνω λάθος, προβλέπεται στο άρθρο 5 κάτι σχετικό. Ωστόσο θα πρέπει να μην είναι υποχρεωτική η συναίνεση των υπόλοιπων κατοίκων της πολυκατοικίας, για να μπορεί να κατασκευαστεί μια ράμπα είτε σταθερή είτε κινητή προκειμένου να επιλύονται τέτοιου είδους προβλήματα που βασανίζουν τη ζωή των ανθρώπων αυτών.
Κυρίες και κύριοι συνάδελφοι, κανένας δεν γεννήθηκε με πιστοποιητικό αρτιμέλειας και δεν θα πεθάνει με τέτοιο πιστοποιητικό. Ως κοινωνία που θέλουμε να διατηρήσουμε τα κοινωνικά μας χαρακτηριστικά και τις ευαισθησίες μας, οφείλουμε σε τέτοιου είδους ζητήματα να είμαστε πολύ αποφασιστικοί και πολύ ουσιαστικοί.
Κύριε Υπουργέ, εκείνο που θα ήθελα επίσης να τονίσω είναι ότι και στον προηγούμενο νόμο υπήρχαν ορισμένες τέτοιες προβλέψεις. Στην πράξη όμως αποδείχθηκε ότι δεν τηρήθηκαν. Πρέπει λοιπόν να βρεθεί ένας τρόπος να υπάρχει ένας έλεγχος μετά την ολοκλήρωση των κτιρίων, ώστε πραγματικά να αποδεικνύεται ότι όντως τα κτίρια υλοποιήθηκαν με βάση την άδεια που είχε εκδοθεί.
Βεβαίως εδώ, κύριε Υπουργέ, μπαίνει και ένα θέμα για την εποπτεία γενικά των δημοσίων έργων. Κατά την άποψή μου πρέπει να βρεθεί ένας πιο ουσιαστικός μηχανισμός εποπτείας απ' όλα τα κέντρα της εξουσίας, γιατί έργα δεν υλοποιεί μόνο το Υπουργείο Περιβάλλοντος, Χωροταξίας και Δημοσίων 'Εργων, αλλά υλοποιούν και οι νομαρχίες, υλοποιεί ο Α' βαθμός Tοπικής Aυτοδιοίκησης. Πρέπει να υπάρξει ένας καλύτερος μηχανισμός που θα δίνει πραγματικά στη χρήση της κοινωνίας έργα ποιότητας, αφού ο ελληνικός λαός πληρώνει για την υλοποίηση τέτοιων έργων.
Κύριε Υπουργέ, να πω και κάτι ακόμα για τα αυθαίρετα που είναι ένα πολύ μεγάλο ζήτημα που ταλανίζει την ελληνική κοινωνία. Είτε φταίει κάποιος λιγότερο είτε φταίει κάποιος περισσότερο, τα αυθαίρετα είναι μια πραγματικότητα στη ζωή μας. Είναι ένα μεγάλο ζήτημα κοινωνικό, πολιτικό, αν θέλετε. Επειδή πολλές φορές γίνεται χρήση από την Αντιπολίτευση, όταν κάποιος επιχειρεί να πάρει ένα τέτοιο μέτρο, ότι αποσκοπεί σε κάποιες πολιτικές εξυπηρετήσεις, θα πρότεινα στην πρώτη περίοδο αυτής της Κυβέρνησης να προχωρήσετε στη ρύθμιση μιας σειράς διατάξεων, που θα λύσουν αυτό το μεγάλο κοινωνικό πρόβλημα. Δηλαδή, δεν είναι δυνατόν να παρέχετε τηλέφωνο, να παρέχετε νερό και να μην παρέχετε ρεύμα και να αναγκάζονται αυτοί οι άνθρωποι να χρησιμοποιούν χίλιες δύο μεθόδους, παράνομες πολλές φορές, προκειμένου να λύσουν το πρόβλημά τους.
Με αυτές τις σκέψεις, θεωρώ ότι το υπό συζήτηση σχέδιο νόμου λύνει μια σειρά προβλημάτων, που ταλανίζουν τον πολίτη και ως εκ τούτου καλώ όλους να συνεισφέρουμε και κατά τη διάρκεια της κατ' άρθρον συζήτησης, ώστε να γίνει ένα πιο λειτουργικό, πιο ουσιαστικό, πιο αποτελεσματικό νομοθέτημα, που θα προστατεύει πραγματικά, αλλά και θα προωθεί λύσεις για τα προβλήματα που ταλανίζουν την κοινωνία μας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Θεόδωρος Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, το νομοσχέδιο που συζητούμε είναι πράγματι ένα νομοσχέδιο που από τη φύση του παρουσιάζει δυσκολίες στο να αντιληφθεί κάποιος τις αλλαγές και τις τροποποιήσεις του. Η ορολογία του είναι δύσκολη και είναι επόμενο πολλοί συνάδελφοι να δυσκολεύονται στο να αντιληφθούν το νόημα και την κατεύθυνση των τροποποιήσεων. Θα προσπαθήσω όσο γίνεται πιο απλά να αναφερθώ στο σκεπτικό των τροποποιήσεων των θετικών, αλλά και κάποιων αρνητικών.
Αυτή η δυσκολία του νομοσχεδίου οδηγεί και σε πολλες παρερμηνείες όπως για παράδειγμα σε αυτό που συχνά αναφέρεται, ότι ο ΓΟΚ είναι η αιτία της καταστροφής των πόλεων, του δομημένου περιβάλλοντος, αλλά και του φυσικού περιβάλλοντος. Μάλιστα αναφέρεται ότι η καταστροφή αυτή είναι αποτέλεσμα των τελευταίων ετών ή και του τελευταίου ΓΟΚ.
Εδώ υπάρχει μιά μεγάλη ανακρίβεια. Θα πρέπει να εξηγήσουμε ότι η ζημιά που έγινε στις πόλεις και ιδιαίτερα στην πρωτεύουσα έχει μια και μοναδική πηγή, τη ραγδαία αύξηση των συντελεστών δόμησης κατά την  μεταπολεμική περίοδο. Ξέρουμε πότε έγινε αυτό και μέχρι πότε διατηρήθηκε.  'Αλλο πράγμα είναι, λοιπόν, ο ΓΟΚ που είναι ένα άθροισμα κανόνων που ορίζει πως θα διαμορφωθεί ο όγκος μιας οικοδομής στο συγκεκριμένο οικόπεδο και άλλο πράγμα είναι ο συντελεστής δόμησης που καθορίζει πόσο μεγάλος θα είναι ο όγκος  ή πόσες θα είναι οι επιφάνειες που θα χτιστούν ωφέλιμες και μη μέσα στο συγκεκριμένο οικόπεδο.
Αυτή λοιπόν η καταστροφή έγινε μέχρι το 1979. Από το 1979 και μετά υπάρχει μία τάση μείωσης των συντελεστών δόμησης, τάση η οποία έγινε σαφής ιδιαίτερα μετά το 1981. Είναι γνωστό ότι οι ελληνικές πόλεις ήταν κτισμένες με κτίρια δύο ή τριών ορόφων και με κάλυψη περίπου 60%. Αυτό σήμαινε ότι οι συντελεστές δόμησης ήταν 1,2 ή 1,8 ή 2,4 σε ακραίες περιπτώσεις. Αυτοί οι συντελεστές στη δεκαετία του '60 και του 1970 έγιναν 5, 7 και 8. Ουσιαστικά τριπλασιάστηκε κατά μέσο όρο η δυνατότητα ανοικοδόμησης σε ένα οικόπεδο σε όλες τις πόλεις και ιδιαίτερα στην Αθήνα. 'Ετσι τριπλασιάστηκε και η περιουσία αυτών που είχαν μικρά ή μεγάλα οικόπεδα στα κέντρα των πόλεων.
Ας γυρίσουμε, λοιπόν, στο σημερινό ΓΟΚ. Ουσιαστικά σήμερα έχουμε τροποποίηση ορισμένων άρθρων. Ο ΓΟΚ του 1985 κρίνεται απ' όλους ως ένα καλό εργαλείο, διότι έδινε τη δυνατότητα στο μελετητή αρχιτέκτονα και μηχανικό να δημιουργήσει ένα καλύτερο κτίριο χωρίς αύξηση των συντελεστών δόμησης. Δημιουργεί μιά κατοικία με περισσότερους ελεύθερους χώρους, με εξώστες, με ημιϋπαίθριους χώρους και με καλό ηλιασμό.
Σήμερα όμως τροποποιούμε τις διατάξεις του γιατί μερικές από αυτές χρήζουν αναθεωρήσεως για διάφορους λόγους  -ο εισηγητής μας κ.
Τσερτικίδης ανέφερε ορισμένες αποφάσεις του Συμβουλίου της Επικρατείαςδιότι ενώ η κατεύθυνσή του είναι θετική όπως είναι η δυνατότητα που δίνει για δημιουργία ημιϋπαίθριων χώρων, έχουν γίνει καταστρατηγήσεις. Δηλαδή ο ΓΟΚ του 1985 έδωσε τη δυνατότητα στο μελετητή να διαμορφώσει ημιϋπαίθριους χώρους μέσα στο σώμα του κτιρίου. Αυτοί οι χώροι κατά κανόνα είναι κλεισμένοι από τρεις πλευρές με την τέταρτη πλευρά να βλέπει σε δρόμο ή σε ακάλυπτο χώρο. Στην πράξη όμως σε ποσοστό πάνω από 95% αυτοί οι χώροι που είναι απαραίτητοι για μία χώρα σαν την Ελλάδα που έχει μεσογειακό κλίμα κλείστηκαν και έγιναν δωμάτια τα οποία πουλήθηκαν είτε "τυπικά" είτε άτυπα. 'Ετσι ένα πολύ θετικό μέτρο που βοηθούσε στη δημιουργία καλύτερων αρχιτεκτονικών μορφών καταστρατηγήθηκε με τρόπο απαράδεκτο.
Βέβαια δεν υπάρχουν οι ελεγκτικοί μηχανισμοί. Διότι, αν υπήρχαν, είτε από το κεντρικό Υπουργείο -που βέβαια δεν μπορεί πλέον, διότι αυτήν την αρμοδιότητα την έχει εκχωρήσει προ πολλού στη Νομαρχιακή Αυτοδιοίκηση- είτε από τις πολεοδομίες, που κατά κανόνα ανήκουν στους δήμους, ενδεχομένως θα αποφεύγονταν. Αλλά δεν έγινε τίποτε ούτε από τους δήμους ούτε από τις νομαρχίες, ώστε αυτό το θετικό μέτρο του Γ.Ο.Κ., οι ημιϋπαίθριοι χώροι, να δίδονται, όπως προβλέπονται.
Γι' αυτό λοιπόν σήμερα πρέπει αφ'ενός μεν να μειώσουμε το σύνολο αυτών των ημιϋπαίθριων χώρων και αφ'ετέρου να βάλουμε κανόνες -θα το κουβεντιάσουμε αυτό στα άρθρα- που να δυσκολεύει αυτό που έγινε στο παρελθόν, δηλαδή να κλείνουν οι ημιϋπαίθριοι χώροι και να γίνονται χώροι κυρίας χρήσεως, δωμάτια και να πωλούνται.
Ο Γ.Ο.Κ. λοιπόν έχει πολλές θετικές τροποποιήσεις, όπως η θέσπιση του Ανωτάτου Συμβουλίου Αρχιτεκτονικού και Πολεοδομικού Σχεδιασμού -που πιστεύω ότι θα αποδειχθεί πολύ χρήσιμο εργαλείο- οι προϋποθέσεις και τα κίνητρα για την εξοικονόμηση ενέργειας, σε συνδυασμό με τον Κανονισμό Εξοικονόμησης Ενέργειας που θα ακολουθήσει τους επόμενους δυο μήνες.
Επίσης, είναι θετική η δυνατότητα εξυπηρέτησης ατόμων με ειδικές ανάγκες και ιδιαίτερα στο θέμα των ανελκυστήρων. Αυτό το μέτρο θα πρέπει να επεκταθεί για όλα τα κτίρια που δεν έχουν ανελκυστήρα, γιατί όταν χτίστηκαν δεν είχαν αυτήν την υποχρέωση. Θα πρέπει να έχουν τη δυνατότητα σήμερα, εφόσον μπορούν οι ιδιοκτήτες, καθ' υπέρβαση του συντελεστή δόμησης και καθ' υπέρβαση του ποσοστού κάλυψης, να γίνουν ανελκυστήρες όχι μόνο στα δημόσια κτίρια, αλλά και στα ιδιωτικά, ώστε να εξυπηρετηθούν όχι μόνο τα άτομα με ειδικές ανάγκες αλλά και όλοι οι ηλικιωμένοι κλπ.
Υπάρχουν όμως και ορισμένα σημεία τα οποία πρέπει να δούμε. 'Ηδη κουβεντιάσαμε στη μόνιμη Κοινοβουλευτική Επιτροπή για τη μείωση των υψών. Τα ύψη που προβλέπει ο Γ.Ο.Κ. του 1985 είναι πολύ μεγάλα. Υπάρχει δυνατότητα και σχεδόν συμφωνήσαμε όλες οι πτέρυγες και ο κύριος Υπουργός ότι πρέπει να μειωθούν. 'Ηδη έχω δώσει μια πρόταση μείωσης υψών. Να υπάρχει ο ανελκυστήρας που ανέφερα προηγουμένως, όπου θα είναι για όλους και όχι μόνο για τα άτομα με ειδικές ανάγκες.
Επίσης, είναι περιττό κατά τη γνώμη μου, αυτό που προέβλεπε ο προηγούμενος Γ.Ο.Κ., η δημιουργία δηλαδή κοινόχρηστης αίθουσας σε ποσοστό 5% του συντελεστού δόμησης και μάλιστα καθ' υπέρβαση του συντελεστού δόμησης στα δώματα των κτιρίων. Νομίζω ότι αυτό είναι και αντισυνταγματικό, διότι προβλέπει αύξηση του συντελεστού δόμησης, αλλά μπορεί αυτή η ανάγκη να καλυφθεί στο χώρο της πιλοτής.
Επίσης, θέμα που χρειάζεται ρύθμιση μέσα από το σημερινό νομοσχέδιο είναι η υπόθεση των διαφημίσεων στα κτίρια. Είναι απαράδεκτο το ότι προβλέπεται έκδοση άδειας, που βοηθά ελάχιστα, διότι άδεια έχουν και οι ημιϋπαίθριοι χώροι αλλά συνέχεια κλείνονται. Δεν είναι νοητό το κτίριο στην Ελλάδα να είναι βάθρο, να είναι υπόβαθρο για διαφημίσεις, είτε αυτό γίνεται στην όψη του κτιρίου είτε πολύ περισσότερο στο δώμα, όταν μάλιστα αυτές οι διαφημίσεις είναι μόνιμες μεταλλικές κατασκευές, που ουσιαστικά αυξάνουν τον όγκο και το ύψος του κτιρίου.
Τέλος, εκείνο που θέλω να τονίσω είναι το θέμα του ελέγχου.
Είπαμε ότι ήταν καλός ο Γ.Ο.Κ., αλλά αναγκαζόμαστε σε ορισμένα σημεία να τον τροποποιήσουμε γιατί έγιναν υπερβάσεις, αυθαιρεσίες, επειδή έλειπε ο έλεγχος. Ο έλεγχος, λοιπόν, είναι απαραίτητος. 'Ηδη ακούστηκαν προτάσεις για ένα Σώμα Ελεγκτών ή Ορκωτών Μηχανικών. Αυτό είναι εφικτό να γίνει. Η δυσκολία των προσλήψεων μπορεί να ξεπερασθεί απλούστατα από μια πολύ μικρή κράτηση, που μπορεί να είναι λιγότερο από το 1% του κόστους της αδείας, ώστε να διαμορφωθεί ένα σώμα έξω από τις πολεοδομίες, που δεν μπορούν πλέον να κάνουν αυτόν τον έλεγχο, διότι σε ένα βαθμό εμπλέκονται και ενέχονται στα όσα γίνονται.
Αλλά να δημιουργηθεί ένα σώμα αφ'ενός με λίγους έμπειρους μηχανικούς, αφ'ετέρου με νέους μηχανικούς, που μπορούν κάλλιστα να πληρωθούν από μια ελάχιστη κράτηση.
Και τέλος, κύριε Πρόεδρε και κύριε Υπουργέ, θετικό στην κατεύθυνση αυτή θα ήταν η συνέχιση της προσπάθειας του Υ.ΠΕ.ΧΩ.Δ.Ε. που άρχισε πριν από ένα χρόνο, ώστε να οδηγηθούν σε κατεδάφιση όλα τα αυθαίρετα τα οποία έχουν κριθεί οριστικά και τελεσίδικα κατεδαφιστέα, δηλαδή τα αυθαίρετα στον αιγιαλό, στην παραλία, στο δάσος, στα ρέματα και στους αρχαιολογικούς χώρους.
Το θέμα σκόνταψε στη Νομαρχιακή Αυτοδιοίκηση, που ουσιαστικά είναι υπεύθυνη, αλλά επιμένω, είτε με τη συνεργασία είτε όχι της Νομαρχιακής Αυτοδιοίκησης, η καθαίρεση αυτών των αυθαιρέτων, που επαναλαμβάνω κρίθηκαν και διοικητικά και δικαστικά οριστικά και τελεσίδικα κατεδαφιστέα, πρέπει να προχωρήσει. Αλλιώς δεν θα περάσει το μήνυμα ότι διάθεση, πρόθεση, σκοπός της πολιτείας είναι η καταπολέμηση του αυθαιρέτου.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κ. 'Ελσα Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, πιστεύω ότι το 2000 μ.Χ. θα έπρεπε ο Γενικός Οικοδομικός Κανονισμός να ήταν κάτι άλλο από αυτό που κληρονομήσαμε από το ΓΟΚ του '73 και το ΓΟΚ του '85. Πιστεύω ότι θα έπρεπε να είχε μία φιλοσοφία για τη δόμηση και την οίκηση και την παρουσία κτιρίων δημόσιας λειτουργίας στην πόλη και θα έπρεπε να είχε αναφορά σε μια πόλη που θα απεικόνιζε στο χώρο την κοινωνική της λειτουργία.
Ψιλά γράμματα, όχι μόνο για την Κυβέρνησή σας για να είμαι επιεικής, αλλά για έναν τόπο που συνεχίζει το 2000 να έχει τους αρχιτέκτονες εντεταγμένους στο Τεχνικό Επιμελητήριο και να λειτουργούν αυτοί εναλλακτικά προς τους πολιτικούς μηχανικούς και τους μηχανολόγους. Αυτό πραγματικά είναι διεθνώς πρωτότυπο και έπεται της δυσλειτουργίας του οργάνου που λέγεται Τεχνικό Επιμελητήριο της Ελλάδος.
Είναι, λοιπόν, το νομοσχέδιο το σημερινό ένας πανδέκτης τροποποιητικών διατάξεων του προηγούμενου οικοδομικού κανονισμού και πρέπει να πω ότι πράγματι μερικές από τις διατάξεις του λύνουν κάποια προβλήματα, που παρουσιάστηκαν από την εφαρμογή των προηγούμενων κανονισμών, με επιτυχία. Γι'αυτό εξάλλου και η Νέα Δημοκρατία χωρίς μιζέρια, επί της αρχής το ψηψίζει.
Αλλά θα έπρεπε πραγματικά να δούμε σε μια κουβέντα, τουλάχιστον σε επίπεδο πολιτικής, τους λόγους που χρειάζεται συνέχεια να τροποποιούμε ΓΟΚ και, στην ουσία, αν μπορεί ο ΓΟΚ να είναι κάποιες σελίδες διατάξεων, αλλά αυτές οι διατάξεις να είναι ένα μικρό βιβλιαράκι μέσα σε βιβλιοθήκη δύο τοίχων στο γραφείο του καθενός μας, που εμπλουτίζονται αυτοί οι τοίχοι με τις ερμηνευτικές των απλών αυτών διατάξεων. Οι συνάδελφοι μηχανικοί ξέρουν πολύ καλά τι εννοώ.
Θα πρέπει αυτή η σχέση του οικοδομικού κανονισμού, που έχει καθορίσει στον 'Ελληνα πολίτη ένα κράτος αυθαιρεσίας και μανίας δίωξης για τον πολίτη από τη μια μεριά και από την άλλη μεριά ενός πολίτη παμφάγου ως οικοπεδούχου, παμφάγου ως καταληψία του χώρου, να εξισορροπηθεί και να κατανοήσουν όλοι ότι διαβιούν σε μια πόλη που αποδέχεται ότι το περιβάλλον χρειάζεται αναδιάρθρωση, ότι το περιβάλλον όχι μόνο πρέπει να καθοριστεί καλύτερα, αισθητικότερα, λειτουργικότερα, αλλά πρέπει να αποτελέσει ένα παράδειγμα που να μας υποχρεώσει -γιατί πιστεύω ότι μόνο το παράδειγμα υποχρεώνει τον πολίτη- να λειτουργήσουμε ως άνθρωποι και ως μέλη μιας κοινωνίας που σέβεται τον εαυτό της.
Αυτό βέβαια δεν το καταφέρνουμε νομιμοποιούντες αυθαίρετα είτε προεκλογικά είτε μετεκλογικά. Και δεν θα μείνω εγώ στα όσα ελέχθησαν, καίτοι δικαιούμαι να τα ισχυρίζομαι, γιατί πράγματι γνωρίζω την προεκλογική σας καμπάνια κυρίως στα του Ηρακλείου και γνωρίζω ότι πάρα πολλοί ψήφοι κερδίθηκαν από το κόμμα σας, κύριε Λαλιώτη, λόγω της εξαιρετικής σας επικοινωνιακής πολιτικής προς τα οκτακόσια μέλη...
ΠΡΟΕΔΡΕΥΩΝ (Κωνσταντίνος Βρεττός): Κυρία συνάδελφε, να σας υπενθυμίσω ότι όταν μιλάτε από κάτω απευθύνεσθε προς το Προεδρείο και όχι προς τον Υπουργό. Μέσω του Προεδρείου μπορείτε να απευθυνθείτε στον κύριο Υπουργό.  Σας το υπενθυμίζω αν και είσθε παλιά συνάδελφος.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πάντως κοιτώ τον Υπουργό αλλά χρεώνω όλη την Κυβέρνηση. Δεν θέλω να χρεώσω το Προεδρείο. Σέβομαι το ρόλο του.
Λοιπόν, αφήνω αυτό το θέμα γιατί πιστεύω ότι έχει εμπεδωθεί στη συνείδηση του ελληνικού λαού ήδη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Να μην το αφήσετε!
ΠΡΟΕΔΡΕΥΩΝ (Κωνσταντίνος Βρεττός): Επίσης να υπενθυμίσω στον κύριο Υπουργό ότι πρέπει να ζητάει το λόγο όταν θέλει να απαντήσει!
Παρακαλώ συνεχίστε, κυρία Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν πειράζει, κύριε Πρόεδρε. 'Εχουμε ανοιχτό διάλογο με τον κ. Λαλιώτη!
Πάντως θέλω να τον πληροφορήσω, όπως και την Εθνική Αντιπροσωπεία ότι οι σύλλογοι αυθαιρέτων του Ηρακλείου (που τρόμαξα όταν έμαθα ότι υπήρχαν) ήλθαν και στο δικό μου το γραφείο και τους είπα ότι η Νέα Δημοκρατία δεν έχει τίποτε να τους υποσχεθεί από το είδος. Πιο συνεκτικό σύλλογο απ' αυτόν, τουλάχιστον στη δική μου μακρόχρονη εμπειρία περί τα πολεοδομικά, δεν μου έχει ξανατύχει να αντιμετωπίσω. Κάνατε πολύ καλή δουλειά εκλογικά, αλλά έχετε αντιμέτωπο το περιβάλλον, καλή σας τύχη!
Επί του νομοσχεδίου: Χαίρομαι που υιοθετήσατε πολλές εκ των προτάσεών μας. Φαίνεται ότι είναι εξαιρετικά θετικό ότι το πρώτο νομοσχέδιο που έρχεται στη Βουλή με βούληση συναίνεσης από τη Νέα Δημοκρατία έγινε και έτσι αποδεκτό από σας. Πιστεύω -και θα επιμείνω- το άρθρο 3 που αφορά τη διαχείριση κάποιων θεμάτων της πολιτιστικής μας κληρονομιάς στο χώρο να αποτραβηχτεί και να ξανάλθει στη Βουλή όπως σας πρότεινα με κοινή ευθύνη Υπουργού ΠΕΧΩΔΕ και Υπουργού Πολιτισμού διότι δεν μπορεί, το 2000 επαναλαμβάνω, να συνεχίζουμε κάποιες γειτονιές της πόλης να αφορούν στο ΥΠΕΧΩΔΕ και κάποιες άλλες στο Υπουργείο Πολιτισμού. Συζητήσαμε ήδη με τις εξαίρετες συνεργάτιδές σας και τέως δικές μας, τις διαχρονικές πολύ καλές κυρίες που υπηρετούν στο ΥΠΕΧΩΔΕ -δεν το βρίσκω καθόλου τυχαίο μια και είναι όλες γυναίκες -πλην του Γενικού Γραμματέα βέβαια που κάνει και αυτός πολύ καλή δουλειά- και θεωρώ ότι δεν μπορεί αυτό το νομοσχέδιο να το συνάσσετε χωρίς την συνυπογραφή του ΥΠΠΟ και να διατηρείτε στην εποπτεία σας κάποιες γειτονιές σε πόλεις.
Και να πω εδώ ότι δεν έχει σημασία αν υπάρχουν διατάγματα. Θα ήθελα να σας πληροφορήσω και το γνωρίζετε πολύ καλά άλλωστε, ότι διατάγματα υπάρχουν, στην πόλη του Ναυπλίου για παράδειγμα, αλλά δεν υπήρξε φιλοσοφία για τη λειτουργία της πόλης με αποτέλεσμα μία πόλη να αποτελεί εν τοις πράγμασι πόλη που λειτουργεί τη νύχτα. Από την ώρα που ρυθμίζονται τα διατάγματα και περιλαμβάνουν προβλέψεις που δεν ανταποκρίνονται στις ανάγκες τις κοινωνικές της πόλης, για διατήρηση του μικρομανάβη, του μικροχασάπη, των γειτονιών δηλαδή και δίνουν κίνητρα για να "μπαρποιηθεί" ολόκληρη η πόλη, τι να τα κάνεις τα διατάγματα; Για να επανέλθω ότι σας λείπει η φιλοσοφία του πολεοδομείν που είναι κοινωνική επιστήμη και δεν είναι απλά χαρτί και μολύβι.
Στο άρθρο που προβλέπει τα των πινακίδων: Επιμένω ότι στο άρθρο 1 παράγραφος 19 πρέπει να καθορίσετε ότι αφορά μόνο σε πινακίδες που καθορίζουν τη χρήση της ιδιοκτησίας που στο παλιό διάταγμα ήταν τριάντα επί σαράντα και όχι στις φωτεινές πινακίδες. Και δεν μας αρκεί ότι αυτά θα τα ρυθμίσετε σε ειδικό νομοσχέδιο. Πρέπει σ'αυτό το νομοσχέδιο να απαγορεύσετε όλα όσα σας προτείναμε στην επιτροπή ότι πρέπει να απαγορεύσετε.  Τελικά η Αθήνα πρέπει να πάψει να είναι Βαγδάτη και θα πρέπει να μην αισθάνεται ο 'Ελληνας πολίτης ότι υποχωρεί η Κυβέρνηση και η πολιτική (με κεφαλαίο Π) στις ορέξεις των διαφημιστών ή των εταιρειών που είναι πίσω από τις διαφημίσεις. Και έδωσα το τραγικό παράδειγμα ότι δεν είναι δυνατόν τελικά να επενδύει το Υπουργείο Πολιτισμού, ο ελληνικός λαός τέσσερα δισεκατομμύρια φέτος για τα Μέγαρα Μουσικής και τελικά αυτό το πολύ ωραίο κτίριο των διασήμων αρχιτεκτόνων και της απαράμιλλης ακουστικής να είναι καπελωμένο από το ρολόι της ΑΛΤΕΚ διαστάσεων όκτω επί τέσσερα επί πέντε. Πρέπει με ευθύνη σας να απομακρυνθεί το ταχύτερο!
Ημιϋπαίθριοι χώροι, αίθρια κλπ.: Εδώ είστε λίγο μίζεροι, κύριε Υπουργέ. Και λέω μίζεροι γιατί εδώ ίσως και οι συναδέλφισσές μου από πίσω σας υπήρξαν μίζερες. Θα έπρεπε δηλαδή να υπάρχει πρόβλεψη ώστε το αίθριο -που στο άρθρο οφείλει να συνέχεται με τον κοινόχρηστο χώρο της αυλής, στο ισόγειο- να αποκτήσει τη δυνατότητα να τοποθετείται και σε υπερκείμενους ορόφους, πάνω από το ισόγειο. Αυτό δεν προβλέπεται τώρα, διότι θα πρέπει να συνέχεται με τον ισόγειο χώρο της αυλής. Εδώ θα φέρουμε μία τροπολογία.  Φαντάζομαι και ο κ. Κολιοπάνος να συμφωνήσει. Βλέπω ήδη τις κυρίες να συναινούν.
Πρέπει επίσης να επιτρέπεται και μερική κάλυψη του αιθρίου.  'Ολοι έχουμε δει στο εξωτερικό ωραιότατα αίθρια σε ξενοδοχεία ή σε πολυκατοικίες, που έχουν γυάλινη στέγη και δίνουν δυνατότητες κοινωνικής συνύπαρξης και εκτόνωσης, που είναι μεταξύ των ζητουμένων.
Και κλείνω, αποδεχόμενη με μεγάλη χαρά όσα είπατε στην επιτροπή και όσα θα πείτε αργότερα στη μνήμη του αείμνηστου Χρήστου Κατσιγιάννη για την πολιτική που κατέθεσε. Θεωρώ και το εκλαμβάνω ως "συγγνώμη" όλων των διαχρονικών κυβερνήσεων του ΠΑΣΟΚ για τον τρόπο που αντιμετωπίσατε τη δική μας πολιτική για τα αυθαίρετα. Πρέπει να σας πω ότι έρχεσθε με μεγάλη καθυστέρηση να προτείνετε κάποια άρθρα, που και τούτα είναι κουτσουρεμένα και λειψά. Θέλω να σας καλέσω να συζητήσουμε, μια μέρα σε επίπεδο επιτροπής ή αν θέλετε στο γραφείο σας, όπως κάναμε για πολλά νομοσχέδια, κάποια προσέγγιση απόψεων και ίσως τη δημιουργία συναινετικής πολιτικής για τα αυθαίρετα, που αφ' ενός θα επιλύσει τα συσσωρευμένα προβλήματα του ελληνικού λαού -πέραν του τι θα πληρώσουν για πρόστιμα διατήρησης ή νομιμοποίησης σήμερα- και που αφ' ετέρου αφορά στη σοβαρότητα που πρέπει να επιδείξουμε όχι μόνο για τα προβλήματα του χθες αλλά για τη μη δημιουργία προβλημάτων του αύριο.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Α' Αντιπρόεδρος της Βουλής κ. Κώστας Γείτονας για δέκα λεπτά. Ορίστε, κύριε Πρόεδρε. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρίες και κύριοι συνάδελφοι, το νομοσχέδιο για τον εκσυγχρονισμό του Γ.Ο.Κ. ενδιαφέρει πιστεύω σίγουρα το σύνολο της κοινωνίας μας, γιατί ρυθμίζει θέματα που έχουν σχέση με το βασικό αγαθό της κατοικίας, για το οποίο μεριμνά και το Σύνταγμά μας ειδικά, στο άρθρο 21, παράγραφος 4.
Αυτή καθ' εαυτή η σημασία του πιστεύω ότι υπαγορεύει σε όλους μας να συμβάλουμε με κάθε τρόπο χωρίς στείρες αντιπαραθέσεις -και ευτυχώς μέχρι τώρα δεν διαφαίνονται τέτοιες- σε μία παραγωγική συζήτηση για τη βελτίωση των διατάξεων.
Στο λίγο χρόνο που έχω θα τοποθετηθώ αυστηρά επί της αρχής. Πιστεύω ότι ο χωροταξικός σχεδιασμός, τα ρυθμιστικά και πολεοδομικά σχέδια και ο Γενικός Οικοδομικός Κανονισμός συνιστούν ένα τρίπτυχο ρυθμίσεων για τον εθνικό χώρο που υπηρετεί το μόνιμο στόχο της βιώσιμης ανάπτυξης.  Επιδιώκουμε μ' αυτό το πλέγμα την ανάπτυξη των κοινωνικών-οικονομικών δραστηριοτήτων στη χώρα μας με εγγυήσεις για την προστασία του περιβάλλοντος, φυσικού και ανθρωπογενούς, καθώς και τη δημιουργία προϋποθέσεων για καλύτερους όρους διαβίωσης των ανθρώπων στις πόλεις και στους οικισμούς.
'Ετσι λοιπόν ο Γ.Ο.Κ. ως γενικό πλαίσιο κανόνων δόμησης δεν μπορεί να είναι ξεκομμένος από τις εξελίξεις που αναφέρονται: Στο ευρύτερο θεσμικό πλαίσιο σχεδιασμού που αφορά τη χωροταξία και τα πολεοδομικά σχέδια, στο χώρο της τεχνολογίας -και ότι αυτό σημαίνει ιδιαίτερα στην παραγωγής της κατοικίας- και στην κοινωνική διάσταση της πολιτικής -ας μην το αγνοούμε αυτό- για τα θέματα στέγασης και ποιότητας ζωής.
Θέλω να πω στη συνάδελφο κ. Παπαδημητρίου, που προηγουμένως αναφέρθηκε σε ζητήματα πόλεων, ότι δεν πρέπει να ξεχνάμε ποτέ πώς αναπτύχθηκαν μετεμφυλιακά οι πόλεις μας. Με την κερδοσκοπία των ολίγων και με την απελπισία των πολλών και ούτε να ξεχάσετε πότε άρχισε να υπάρχει σχεδιασμός στην Ελλάδα, με ποιες Κυβερνήσεις. Δεν χρειάζεται όμως να κάνουμε παρελθοντολογία.
Στα δεκαπέντε χρόνια που εφαρμόστηκε ο Γ.Ο.Κ., που θεσμοθετήθηκε με το ν. 1577/1985 -είχα και εγώ τότε την τιμή ως Υφυπουργός στο ΠΕΧΩΔΕ μαζί με τον υπουργό κ. Ευάγγελο Κουλουμπή να εισηγηθούμε αυτόν το νόμο- έχουν αλλάξει πολλά στη σφαίρα των όσων ανέφερα.
'Εχει πλέον αποκρυσταλλωθεί η εμπειρία από τις εφαρμογές των διατάξεων -υπάρχει μία νομολογία του Συμβουλίου Επικρατείας- και τέλος έχουν μεσολαβήσει και νέες διεθνείς υποχρεώσεις της χώρας, όπως η σύμβαση της Γρανάδας που αναφέρεται στην εισηγητική έκθεση.
Εγώ θα πρόσθετα ως ιδιαίτερα σημαντική παράμετρο και την αλλαγή, εν τω μεταξύ, στη διοικητική δομή της χώρας, με την προώθηση της αποκέντρωσης -αναφέρομαι στην ενίσχυση της Τοπικής Αυτοδιοίκησης, στη Νομαρχιακή Αυτοδιοίκηση- αλλά και την αποσυγκέντρωση του κράτους, αναφέρομαι στην περιφέρεια. Το τονίζω γιατί οι θεσμοί αυτοί -και δεν πρέπει να το ξεχνάμε- παίζουν πλέον καθοριστικό ρόλο στην οικιστική ανάπτυξη πόλεων και οικισμών.
Οι εισαγωγικές αυτές παρατηρήσεις πιστεύω ότι είναι χρήσιμες για τη συζήτηση, αλλά μου επιτρέπουν να τοποθετηθώ και σε δύο ζητήματα, τα οποία τέθηκαν στη συζήτηση.
Πρώτο ζήτημα. Δεν μπορεί, κατά τη γνώμη μου, να τίθεται θέμα αμφισβήτησης της αξίας του ΓΟΚ του 1985, αλλά και αμφισβήτησης της σημασίας των νέων τροποποιήσεων, γιατί άκουσα και τέτοιες τοποθετήσεις.
Ο ν. 1577/1985 έφερε μία νέα εποχή στη δόμηση στην Ελλάδα, καταργώντας ουσιαστικά την ασφυκτική ομοιομορφία, ουσιαστικά την "αμορφία", στη δόμηση. Απελευθέρωσε την έμπνευση και τη δημιουργικότητα και έδωσε νέες δυνατότητες αξιοποίησης της σύγχρονης επιστημονικής γνώσης. Επίσης, προώθησε τον έλεγχο της προστασίας π.χ. με τις ΕΠΑΕ, καθιέρωσε κίνητρα για την κατασκευή χαμηλών κτιρίων, έβαλε τάξη στις αυθαιρεσίες που υπήρχαν στα θέματα των παρεκκλίσεων. Να τα θυμηθούμε αυτά.
Συγκεκριμένα προβλήματα, στα οποία αναφέρθηκαν και συνάδελφοι, που παρουσιάστηκαν στην εφαρμογή αυτού του νόμου οφείλονται, κατά τη γνώμη μου -και μπορώ αν είχα χρόνο να το τεκμηριώσω- λιγότερο στις αδυναμίες των ρυθμίσεων και πολύ περισσότερο στις αδυναμίες των φορέων και των υποκειμένων εφαρμογής του.
Και επειδή αναφέρθηκε προηγουμένως συνάδελφος στην ΤΑ, θέλω να πω ότι μεταξύ αυτών των φορέων συμπεριλαμβάνεται και η Τοπική Αυτοδιοίκηση, που δεν μπόρεσε να αξιοποιήσει ευχέρεια που είχε από τις γενικές ρυθμίσεις, να προχωρήσει σε ειδικές ρυθμίσεις κατά περιοχή -κι έτσι, θα αποφεύγονταν πολλές τριβές, συγκρούσεις, ακόμα και προφυγές στο Σ.τ.Ε.- ή ακόμα, δεν μπόρεσε να πάρει πρωτοβουλίες ενεργοποίησης πρωτοπορειακών διατάξεων, όπως ήταν για το ενεργό οικοδομικό τετράγωνο.
Δεύτερο ζήτημα. Δεν μπορεί να τίθεται θέμα καθυστέρησης στην προώθηση του παρόντος νομοσχεδίου -ακούστηκαν αυτά- και από την ίδια πλευρά να τίθεται ζήτημα νέας αναβολής, για να πάμε σε δήθεν ριζοσπαστικότερες λύσεις, δηλαδή στις καλένδες.
Πιστεύω ότι μετρημένα και σωστά ενήργησε η ηγεσία του ΥΠΕΧΩΔΕ και ο Υπουργός ΠΕΧΩΔΕ ανέπτυξε στην Επιτροπή τους σχετικούς λόγους. Ακολούθησε ορθά το "σπεύδε βραδέως". Εγώ μάλιστα θα εκτιμούσα ως θετικό γεγονός ότι μεσολάβησε αυτός ο χρόνος. 'Ηταν κρίσιμος χρόνος για την ωρίμανση όλων των εμπλεκομένων. Αναφέρομαι και στο κράτος και στους φορείς αποκέντρωσης και στους κοινωνικούς φορείς και στους επιστήμονες, αλλά και στους ίδιους τους πολίτες. Πρέπει να είμαστε ειλικρινείς στην Αίθουσα. Πολλές φορές παλινδρομούμε στις κοινωνικοοικονομικές δραστηριότητες, όχι μόνο από αντιθέσεις κοινωνικών συμφερόντων που υπάρχουν, αλλά γιατί, ενώ συμφωνούμε στο γενικό εύκολα, όταν εξειδικεύουμε παίρνουμε μία στάση τελείως αντίθετη στην πράξη.
'Ολοι, λοιπόν, κράτος, φορείς παραγωγής και οι ίδιοι οι χρήστες, οι πολίτες, πρέπει να συνειδητοποιήσουμε ότι η στέγη, η κατοικία δεν είναι απλά εμπόρευμα ή ιδιοκτησία, αλλά βασικά κοινωνικό αγαθό και ατομικό και συλλογικό. Ασφαλώς οι κατοικίες υπηρετούν τις ανάγκες του στεγαζόμενου, αλλά πρέπει να ανταποκρίνονται στις απαιτήσεις της ορθής ανάπτυξης και λειτουργίας των πόλεων και των οικισμών, που αφορούν όλους.
Κάτω από αυτό το πρίσμα θα πρέπει να δούμε την αρχή του νομοσχεδίου.  Οι τροποποιήσεις, με τις όποιες βελτιώσεις κατά τη συζήτηση, δίνουν, πιστεύω, νέα πνοή και λειτουργικότητα, σε ό,τι καινούριο έφερε ο ν.  1577/1985.
Με το υπό συζήτηση νομοσχέδιο επιχειρείται, στο πλαίσιο των βασικών κατευθύνσεων του ΓΟΚ, η προσαρμογή των διατάξεων στα νέα δεδομένα, έτσι ώστε να έχουμε, όπως λέει και η εισηγητική έκθεση, και λειτουργικό νόμο, -δηλαδή;-  βελτιωμένο ως προς τις δυνατότητες εφαρμογής του. Αυτό το τελευταίο έχει ιδιαίτερη σημασία.
Κατά τη συζήτηση μπορούν να αποσαφηνιστούν, πιστεύω, όσα θέματα είναι ενδεχόμενο και με βάση την κτηθείσα πείρα και με απαφάσεις του ΣτΕ μπορούν να δημιουργήσουν νέες αμφισβητήσεις και προσφυγές και συνεπώς και προστριβές, άρα και ταλαιπωρία στους πολίτες. Είμαι βέβαιος ότι ο κύριος Υπουργός θα αποδεχθεί βελτιώσεις προς αυτήν την κατεύθυνση.
Εγώ προτείνω ακόμα, κύριε Υπουργέ, να προχωρήσει το Υπουργείο σε συγκεκριμένο επιχειρησιακό σχέδιο εφαρμογής των νέων διατάξεων, αντί να ακολουθήσουμε την πεπατημένη, που την ακολουθούσαμε όλοι, των αλλεπάλληλων εγκυκλίων.
'Ετσι νομίζω, όλοι οι συντελεστές παραγωγής, οι υπηρεσίες και οι πολίτες θα έχουν από την αρχή ένα εξειδικευμένο και σταθερό πλαίσιο αναφοράς.
Στο σημείο αυτό θέλω να κάνω ένα γενικότερο σχόλιο με βάση τις επισημάνσεις της διεύθυνσης επιστημονικών μελετών της Βουλής, για σχετικά άρθρα του νέου νομοσχεδίου, επισημάνσεις που στηρίζονται σε νομολογιακή ερμηνεία των αποφάσεων του Συμβουλίου της Επικρατείας, κυρίως για τα άρθρα 8 και 9 του Γ.Ο.Κ. του 1985.
Είναι αληθές, ότι το Συμβούλιο της Επικρατείας έχει δείξει ευαισθησία και έχει συμβάλει με σχετικές αποφάσεις στην τήρηση αυστηρών προϋποθέσεων για την προστασία του περιβάλλοντος. Είναι όμως ταυτόχρονα κοινός τόπος ότι πολλές φορές νομοθέτησε, με τις αποφάσεις του. Τεκμηριώθηκαν αποφάσεις του με θέσεις ή απόψεις επί της ουσίας. Θέσεις ή απόψεις για θέματα που ειδικότεροι επιστήμονες είχαν μάλιστα αντίθετη άποψη.
Θα σας δώσω ένα μικρό παράδειγμα: Στις σχετικές αποφάσεις για τα άρθρα 8 ή 9, υποβαθμίζεται η σημασία στην επιβάρυνση μιας περιοχής από το βασικό παράγοντα που είναι "ο συντελεστής δόμησης" και υπερτιμώνται επί μέρους στοιχεία του συντελεστή, όπως η κάλυψη και το ύψος. Αυτά είναι επί μέρους στοιχεία.
Πρέπει, λοιπόν, να προβληματιστούμε ιδιαίτερα πάνω σε αυτό, μέσα σ'αυτήν την Αίθουσα.
Θα ήταν θετικό το νομοσχέδιο να ψηφιστεί από όλους, απ'όλες τις πτέρυγες. 'Αλλωστε οι ρυθμίσεις του τυγχάνουν ευρύτερης κοινωνικής συναίνεσης και πολλές εξυπηρετούν συμπολίτες μας -και το τονίζω αυτό- που έχουν ειδικές ή ιδιαίτερες ανάγκες και δεν ανήκουν στους έχοντες και κατέχοντες. Από καμία διάταξη δεν τεκμηριώνεται άποψη ή απόψεις που εκφράστηκαν για υποχωρήσεις της Κυβέρνησης σε κερδοσκοπικά συμφέροντα.  Από καμία διάταξη.
Επίσης, δεν τεκμηριώνονται δήθεν κομματικές σκοπιμότητες -όπως άκουσα- για τα αυθαίρετα. Επίσης, δεν νοείται επιφύλαξη στο νομοσχέδιο, επειδή το νομοσχέδιο δεν λύνει και δεν προβλέπει δήθεν όλα τα ζητήματα. Να μην αναζητούμε στο νομοθετικό έργο την ουτοπία. Το νομοσχέδιο εισάγει σημαντικές νέες ρυθμίσεις.
Εγώ θέλω να τονίσω και να επισημάνω για παράδειγμα ότι επεκτείνει και συμπληρώνει διατάξεις για την απρόσκοπτη προσπέλαση των ατόμων με ειδικές ανάγκες στα κτίρια -είναι κάτι πολύ σημαντικό- μαζί και τις διατάξεις για το ανώτατο πολεοδομικό αρχιτεκτονικό συμβούλιο, τα μητρώα των εργολάβων, που δίνουν μεγαλύτερες δυνατότητες για τον έλεγχο στην εφαρμογή, με σίγουρο αποτέλεσμα την αναβάθμιση της ποιότητας και της ασφάλειας των οικοδομών.
Κυρίες και κύριοι συνάδελφοι, ψηφίζω το νομοσχέδιο με τη βεβαιότητα ότι στην κατ' άρθρον συζήτηση ο κύριος Υπουργός θα τείνει "ευήκοον ους" στις βελτιωτικές προτάσεις των συναδέλφων όλων των πτερύγων.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αθανάσιος Κατσιγιάννης έχει το λόγο για δέκα λεπτά.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, η πραγματικότητα των πόλεών μας, όπως διαμορφώθηκαν μέσα από τη λογική του σχεδιασμού που μέχρι σήμερα επικράτησε, ήταν και παραμένει απλά αποκρουστική. Προσπάθησαν να μοιάσουν μόνο στην άσκημη πλευρά των μεγαλουπόλεων της Ευρώπης.
Ρίζωσε στη ψυχή της ελληνικής κοινωνίας ως πρόοδος η υπερσυγκέντρωση δραστηριοτήτων, η εξάπλωση της δόμησης με επαχθείς όρους, με υψηλούς συντελεστές και ασφυκτικές πυκνότητες.
Αποτέλεσμα; 'Ελλειψη κάθε είδους ελεύθερων χώρων, κυκλοφοριακή συμφόρηση, ρύπανση, θόρυβος, κοινωνική αποξένωση, μαρασμός της ζωής, έντονες χωρικές ανισότητες. Με λίγα λόγια, η σημερινή πόλη μας διώχνει με όλους τους δυνατούς τρόπους. Και εδώ το μεγάλο μέρος της ευθύνης το φέρουν οι πολιτικές που άφησαν την πόλη στην τύχη της να μεγαλώνει χωρίς να αναπτύσσεται γύρω από άξονες και στόχους.
Οι τρεις Γ.Ο.Κ. που ίσχυσαν κατά καιρούς στη χώρα μας, όπως ο Γ.Ο.Κ. του 1929, του 1955, του 1973, όπως και αυτός που ισχύει σήμερα, συνδυάστηκαν με τις διατάξεις του νομοθετικού διατάγματος του 1923, περί σχεδίων πόλεων, (ενός σοφού πράγματι νομοθετήματος που αντέχει μέχρι και σήμερα) και με τις ισχύουσες κάθε φορά συνταγματικές επιταγές για την ιδιοκτησία και το περιβάλλον.
Η ειδοποιός διαφορά στη φιλοσοφία των τριών προηγουμένων ΓΟΚ και του νυν ισχύοντος είναι ότι οι διατάξεις αυτών στόχευαν στο σχεδόν μονοσήμαντο προσδιορισμό του κτιριοδομικού στερεού και στη μονοσήμαντη σχέση του κτιρίου μέσα στο οικόπεδο. 'Ετσι δεν άφηναν ελευθερία στο δημιουργό αρχιτέκτονα- μελετητή να αναπτύξει τόλμη, φαντασία και ταλέντο, παρά μόνο σε ό,τι αφορούσε στην εσωτετική διαμερισμάτωση του κτιρίου και στην αισθητική διαμόρφωση της όψης του.
Με την πάροδο του χρόνου, έγινε εμφανής η ανάγκη της ελευθερίας στην ογκοπλαστική ανάπτυξη του κτιρίου. 'Ηδη, προ του '81, ήταν προφανής η ανάγκη θεσμοθέτησης ενός νέου ΓΟΚ με μια νέα θεώρηση και μια νέα πολεοκτιριοδομική αντίληψη, σύμφωνα με τις τότε νέες συνταγματικές επιταγές, που ορίστηκαν στα άρθρα 17, 24 και 25.
'Ηδη υπήρχε ολοκληρωμένη πρόταση της Νέας Δημοκρατίας, το 1980, με βάση τις νέες αντιλήψεις και με την επίγνωση των λανθασμένων επιλογών του παρελθόντος. Αυτή δεν προχώρησε λόγω της κυβερνητικής αλλαγής του '81.  'Ετσι φτάσαμε στο Νοέμβριο του 1985, όταν ψηφίστηκε ο ισχύων ΓΟΚ, με την προσθήκη πληθώρας τροποποιήσεων, για τις οποίες δεν είχε ενημερωθεί η κοινοβουλευτική επιτροπή. Η βασική αρχή του ΓΟΚ του '85 ήταν η ελευθερία στην τοποθέτηση και στη σύνθεση των κτιρίων.
Επίσης, έγινε προσπάθεια να αποφευχθεί η περιπτωσιολογική νοοτροπία του προηγουμένου ΓΟΚ του '73. Η Νέα Δημοκρατία είχε προβλέψει τότε, κατά τη συζήτηση στη Βουλή, ότι "ο νέος ΓΟΚ είναι ελλιπής...  θα προκύψει ανάγκη έκδοσης ξανά από την αρχή υπουργικών αποφάσεων, ερμηνευτικών εγκυκλίων και θα αναπαράγει το ίδιο μοντέλο με το ΓΟΚ του '73. 'Ετσι λοιπόν ο νέος ΓΟΚ θα καταλήξει να είναι γραφειοκρατικός".
Επίσης, το Τεχνικό Επιμελητήριο, αμέσως μετά την ψήφιση του ν.1577, είχε επισημάνει ότι το κείμενο του νόμου έπασχε από έλλειψη νομοτεχνικής επεξεργασίας. Ακολούθησαν οι γνωστές αποφάσεις του Συμβουλίου της Επικρατείας, που ακύρωναν πράξεις υπηρεσιών του ΥΠΕΧΩΔΕ ως στηριζόμενες σε αντισυνταγματικές διατάξεις του ΓΟΚ.
Με δεδομένη την ανάγκη αντιμετώπισης των αδιεξόδων που δημιούργησαν οι κρίσεις του Συμβουλίου της Επικρατείας, της διόρθωσης λαθών και κάλυψης κενών που εντοπίστηκαν, αλλά και με τις σημερινές αυξανόμενες ανάγκες των ελληνικών πόλεων για την προστασία του περιβάλλοντος και την ασφάλεια των κατασκευών, η κυβέρνηση της Νέας Δημοκρατίας ολοκλήρωσε το καλοκαίρι του '93 το σχέδιο νόμου  "Τροποίηση των διατάξεων του ΓΟΚ και άλλες ρυθμίσεις". Λόγω της κυβερνητικής αλλαγής του '93 δεν έφτασε ποτέ στη Βουλή. 'Εκτοτε -και παρά τις επανειλημμένες εξαγγελίες περί νέου ΓΟΚ-δεν έγινε τίποτε.
Τους τελευταίους μήνες του '95 εμφανίστηκε προς συζήτηση με τους φορείς ένα σχέδιο νόμου για την τροποποίηση του ΓΟΚ. Αυτό είχε σαν βάση το αντίστοιχο της Νέας Δημοκρατίας του 1993. Σήμερα, πέντε χρόνια μετά, εμφανίζεται πάλι. Στην ουσία, πρόκειται για την πρόταση του '95 με φραστικές διορθώσεις και προσθήκες.
Θεωρούμε κατ' αρχήν ότι καλώς εμφανίζεται αυτό το νομοσχέδιο, αν και με μεγάλη χρονική καθυστέρηση, προκειμένου να αντιμετωπιστούν άμεσες και επιτακτικές ανάγκες. Με λίγα λόγια, το δεχόμαστε σαν ένα πυροσβεστικό εργαλείο. 'Ομως, δεν μπορούμε να αρκεστούμε μόνο σε αυτό.
Πρέπει να αποκτήσουμε ένα σύγχρονο ΓΟΚ. Πρέπει άμεσα να ξεκινήσει η προσπάθεια, για να αποκτήσουμε επιτέλους τα απαραίτητα χρηστικά εργαλεία, που μπορούν να αποτελέσουν το μοχλό και την πίεση, για να αλλάξει η καθημερινή ζωή του πολίτη και ταυτόχρονα να αντιμετωπιστούν σύγχρονα κοινωνικά προβλήματα, που έχουν τις ρίζες τους στις σκληρές αντιθέσεις, στην αποξένωση και την απόγνωση που καλλιεργεί η σύγχρονη απάνθρωπη και απρόσωπη πόλη.
Κύριοι συνάδελφοι, το μέλλον δεν μπορεί κανείς να το προβλέψει.
'Ομως, έχουμε υποχρέωση να εκτιμήσουμε τι θα μπορούσε να συμβεί και ακόμη να οδηγηθούμε συνειδητά σε αυτό που πρέπει να συμβεί στο μέλλον. Προς τούτο, πρέπει έστω και τώρα να χαράξουμε τις προοπτικές για τη δομή και την οργάνωση των πόλεών μας. Πρέπει να διατυπώσουμε το πώς θέλουμε να αναπτυχθούν οι πόλεις μας στο χώρο κατά τη διάρκεια των επομένων δεκαετιών.
Χρειαζόμαστε, λοιπόν, ένα σύγχρονο Γενικό Οικοδομικό Κανονισμό, που πρέπει να ανταποκρίνεται στις απαιτήσεις της εποχής και του προσεχούς μέλλοντος. Χρειαζόμαστε ένα σύγχρονο Οικοδομικό Κανονισμό, που πρέπει να είναι πράγματι γενικός, χωρίς να δεσμεύει την ανάπτυξη των πόλεων κατά τον ίδιο τρόπο, αλλά να παίρνει υπόψη του τις τοπικές διαφορές, τις κλιματολογικές συνθήκες, την πολιτιστική κληρονομιά και την παράδοση, τη μορφολογία του εδάφους, τη σεισμική επικινδυνότητα.
Αυτές οι διαφορές δεν επιτρέπουν τις ίδιες ανοχές όσον αφορά στο ύψος, στην κάλυψη, στους ημιϋπαίθριους χώρους, στις πλάγιες αποστάσεις.
Παράλληλα, λοιπόν, με την προσπάθεια εκπόνησης ενός νέου, σύγχρονου ΓΟΚ που πρέπει να ξεκινήσει άμεσα, πρέπει να δημιουργηθούν ειδικοί κανονισμοί δόμησης (διαφόρων τύπων χαρακτηριστικών πόλεων). Χρειαζόμαστε ένα σύγχρονο Γενικό Οικοδομικό Κανονισμό που, επιπλέον, δεν πρέπει να οδηγεί στην ανάγκη πολυδαίδαλης συμπληρωματικής νομοθεσίας με εγκυκλίους και υπουργικές αποφάσεις.
Θα προχωρήσω τώρα σε μερικές γενικές παρατηρήσεις επί του προτεινομένου.
Εφόσον, απ' ό,τι φαίνεται ο βασικότερος λόγος τροποποίησης του ΓΟΚ είναι η αντιμετώπιση των προβλημάτων που έχουν προκύψει από τις αποφάσεις του Συμβουλίου της Επικρατείας, θα έπρεπε να ακολουθηθεί συγκεκριμένη διαδικασία, ώστε να ελεγχθούν οι ρυθμίσεις πριν από την ψήφισή του στη Βουλή και έτσι να αποφευχθούν μελλοντικοί αιφνιδιασμοί. Με αυτόν τον τρόπο διαφυλάσσεται το κύρος του Κοινοβουλίου και προστατεύονται και οι πολίτες.
Επίσης, δεκαπέντε χρόνια μετά την ψήφιση του ισχύοντος ΓΟΚ δεν έχουν ληφθεί υπόψη οι προτάσεις των φορέων των τεχνικών για τη σύνταξη ειδικών κανονισμών δόμησης που θα μπορούσαν να συνδυαστούν με έναν πραγματικά Γενικό Οικοδομικό Κανονισμό.
Οι αλλοιώσεις στη διατύπωση ορισμένων άρθρων προκειμένου να αντιμετωπιστεί ο σκόπελος του Συμβουλίου της Επικρατείας, υπονομεύουν τη φιλοσοφία του ΓΟΚ και αναβιώνουν οικοδομικά συστήματα του προηγουμένου ΓΟΚ, κάτι που δεν ήταν μέσα στο πνεύμα του νομοθέτη του ν. 1577.  Γενικά, πρέπει να παρατηρήσω εδώ ότι έχουμε οδηγηθεί σε μια κατάσταση όπου το Συμβούλιο της Επικρατείας, μέσα από τις αποφάσεις του και τα κριτήρια που χρησιμοποιεί, χαράσσει εμμέσως πολεοδομική πολιτική φέρνοντας συχνά τη διοίκηση σε δυσχερέστατη θέση.
Επιπλέον, θέλω να παρατηρήσω ότι εισάγονται διατάξεις κτιριοδομικού χαρακτήρα, όπως για την εξυπηρέτηση ατόμων με ειδικές ανάγκες -ορθές κατά τα λοιπά- που όμως δεν πρέπει να υπάρχουν στο ΓΟΚ αλλά στον κτιριοδομικό κανονισμό. Εν πάση περιπτώσει, και πέραν του κτιριοδομικού χαρακτήρα τους τέτοιες διατάξεις δεν μπορεί να είναι αναγκαστικές όσον αφορά στα ιδιωτικά έργα, αλλά να λειτουργούν με την παροχή κινήτρων.
Χωρίς να θέλω να προχωρήσω τούτη τη στιγμή σε ειδικές αναφορές που αφορούν στην κατ'άρθρο συζήτηση του παρόντος νομοσχεδίου, αισθάνομαι την ανάγκη να διαφωνήσω με τη συνολική λογική που διαφαίνεται από ορισμένες ρυθμίσεις.
'Οπως: επειδή γίνεται κατάχρηση των διατάξεων περί ημιϋπαιθρίων προτείνεται εδώ σημαντική μείωση των χώρων αυτών. 'Ομως, οι ημιϋπαίθριοι χώροι αποτελούν σημαντικό αρχιτεκτονικό στοιχείο, ιδανικές περιοχές ζωής στα κτίρια της μεσογειακής ζώνης και από αρχαιοτάτων χρόνων βασικό στοιχείο των οικοδομών σε όλες τις χώρες της ζώνης αυτής. Δεν είναι δυνατόν, λοιπόν, να θέτουμε υπό διωγμόν το συγκεκριμένο αρχιτεκτονικό στοιχείο, επειδή κάποιοι αδυνατούν να επιτελέσουν το έργο τους.  Με αυτήν τη λογική ας απαγορεύσουμε και τα υπόγεια, επειδή κάποιοι τα μετατρέπουν σε χώρους κύριας χρήσης.
Τελειώνοντας, θα ήθελα να σας θυμίσω αυτό που λέει ο Ιτάλο Καλβίνο στις "Αόρατες πόλεις", κύριε Υπουργέ: "Σε κάθε εποχή της πόλης κάποιος κοιτάζοντάς την, έτσι όπως ήταν, φανταζόταν έναν τρόπο που θα την έκανε την ιδανική πόλη. Αλλά, ενώ κατασκεύαζε το μικροσκοπικό του μοντέλο, αυτή δεν ήταν πια η ίδια όπως πριν. Και αυτό που ως χθες είχε μια πιθανότητα μελλοντικής πραγματοποίησης, τώρα γινόταν ένα παιχνίδι μέσα στη γυάλινη σφαίρα." Εύχομαι να μην καταλήξει και αυτή η προσπάθεια σ' ένα ακόμα παιχνίδι μέσα στη γυάλινη σφαίρα. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Βλέπω παραλάβατε για τα καλά τη σκυτάλη από το Χρήστο Κατσιγιάννη, κύριε συνάδελφε.
Ο συνάδελφος κ. Χρήστος Μαγκούφης έχει το λόγο.
ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε, κυρίες και κύριοι συνάδελφοι, η δόμηση των πόλεων και των κτιρίων είναι συνάρτηση του πολιτικού μας πολιτισμού.
Είναι συνάρτηση της γνώσης και της ύπαρξης ενεργών ή μη πολιτών με την έννοια, ότι οι πολίτες συμμετέχουν στις διεργασίες δόμησης των πόλεων. Είναι συνάρτηση ουσιαστικής και δίκαιης ή μη λειτουργίας της Δημόσιας Διοίκησης. Και βέβαια είναι συνάρτηση της σωστής ή μη λειτουργίας της ίδιας της πολιτείας, όπως επίσης και του δικού μας έργου εδώ, στο ελληνικό Κοινοβούλιο.
Γνωρίζουμε πάρα πολύ καλά το πως διαμορφώθηκαν οι πόλεις στις δεκαετίες '60 και '70, όπου έγινε μία φοβερή ζημιά, γιατί τότε δεν υπήρχαν οι προβλέψεις, ούτως ώστε η διάπλαση των πόλεων να γίνει με ένα ολοκληρωμένο σχεδιασμό. Αργότερα, ήρθε η πολιτεία και προχώρησε τους γενικούς πολεοδομικούς σχεδιασμούς και έκανε σημαντικότατο έργο.
Σε αυτήν την κατεύθυνση έχουμε το συγκεκριμένο εργαλείο, ο οποίος είναι ο Γενικός Οικοδομικός Κανονισμός που αφορά τη δόμηση μέσα στις πόλεις, μέσα στα χωριά. Σίγουρα ο Γενικός Οικοδομικός Κανονισμός του 1973 έχριζε της βελτίωσης και ήρθε ο νέος ΓΟΚ, ο ν.1577 του 1985 για να τον βελτιώσει.
Επιχειρείται σήμερα εδώ με το νέο σχέδιο νόμου, η τροποποίηση των άρθρων του ΓΟΚ του 1985 και βέβαια αυτό το σχέδιο νόμου οφείλει να ολοκληρώνει τον ΓΟΚ, ώστε να ανταποκρίνεται στις σύγχρονες κοινωνικές, τεχνικές και περιβαλλοντικές ανάγκες και συνθήκες.  Υπό αυτήν την έννοια είναι θετικό το γεγονός ότι το νέο σχέδιο νόμου έλαβε υπόψη τη νομολογία που διαμορφώθηκε από τις αποφάσεις του Συμβουλίου της Επικρατείας για ορισμένες διατάξεις και αντίστοιχες νομοθετικές ρυθμίσεις που έγιναν, τις ρυθμίσεις και τα κίνητρα του ν.1512/85 για τη χρησιμοποίηση συστημάτων ήπιων μορφών ενέργειας στα κτίρια, τις νέες απαιτήσεις για τη διακίνηση των ατόμων με ειδικές ανάγκες στα κτίρια και τους κοινόχρηστους χώρους των κτιρίων και των οικισμών και τις διεθνείς συμβάσεις και οδηγίες για την προστασία και την ανάδειξη της αρχιτεκτονικής κληρονομιάς της χώρας μας και ειδικότερα τη σύμβαση της Γρανάδας που κυρώθηκε με το ν.2039/92.
Πλέον όμως αυτών των θετικών εξελίξεων σε σχέση με το νέο σχέδιο νόμου εκτιμώ, ότι πρέπει να προσπαθήσουμε να βελτιώσουμε έτι περαιτέρω τον ΓΟΚ σε εκείνα τα σημεία, τα οποία παρουσιάζει συγκεκριμένες αδυναμίες.
'Ισως να διέλαθε της προσοχής στο ΥΠΕΧΩΔΕ και σε όλους τους μέχρι σήμερα μελετητές το γεγονός ότι υπάρχουν συγκεκριμένα προβλήματα, τα οποία προκύπτουν λόγου χάρη από την υλοποίηση της παραγράφου 3 του άρθρου 7 του ΓΟΚ του 1985.
Θέλω να επισημάνω εδώ -και θέλω την προσοχή του κυρίου Υπουργού- ότι σε σχέση με αυτήν την παράγραφο η οποία τονίζει, ότι "συντελεστής δόμησης που εφαρμόζεται σε οικόπεδο με πρόσωπο σε περισσότερους κοινόχρηστους χώρους, για τους οποίους ισχύουν διαφορετικοί συντελεστές δόμησης είναι ο λόγος του αθροίσματος των γινομένων του μήκους κάθε προσώπου του οικοπέδου επί τον αντίστοιχο συντελεστή δόμησης προς το άθροισμα των υπόλοιπων προσώπων", απαντούνται αλλαγές.
Κατ' αρχήν εννοιολογικά αυτή η παράγραφος δεν στέκει. Και δεν στέκει γιατί ο συντελεστής δόμησης έχει ως σύστημα αναφοράς το οικόπεδο- το οποίο οικόπεδο έχει συγκεκριμένο εμβαδόν- και όχι τους κοινόχρηστους χώρους. Οι κοινόχρηστοι χώροι δεν δομούνται ούτε οι δρόμοι δομούνται ούτε οι πλατείες δομούνται. Επομένως, υπό αυτήν την έννοια αυτή η παράγραφος του συγκεκριμένου άρθρου είναι εννοιολογικά λαθεμένη. Προφανώς ο νομοθέτης ήθελε κάποια άλλα πράγματα να ρυθμίσει, αλλά η διατύπωση είναι λαθεμένη.
Η ενδεχόμενη νομοθετική αναγωγή της άποψης στη παράγραφο 3 του άρθρου 7 του νέου ΓΟΚ του 1985 ίσως να αφορά οικόπεδα μεγάλα για τα οποία τίθεται το ζήτημα να είναι ενταγμένα σε διαφορετικούς τομείς και να έχουν κατ'επέκταση διαφορετικούς συντελεστές δόμησης, για τα οποία όμως οικόπεδα -τα μεγάλα οικόπεδα- έχουν ορισθεί διαφορετικοί συντελεστές δόμησης εφόσον έχουν προσδιορισθεί και έχουν καθορισθεί διαχωριστικές γραμμές στα ίδια τα οικόπεδα και σε σχέση με τα μερίδια τα οποία προκύπτουν σε αυτά τα οικόπεδα υπάρχουν διαφορετικοί συντελεστές δόμησης.
'Ομως, για οικόπεδα μικρότερα και ιδίως για γωνιακά οικόπεδα υπάρχουν τεράστια προβλήματα και έχει δημιουργηθεί μία σύγχυση στα πολεοδομικά γραφεία με αποτέλεσμα να υλοποιείται μία πολιτική διαφορετικής συμπεριφοράς των εκάστοτε υπαλλήλων των πολεοδομικών γραφείων και άλλα να ισχύουν σε ένα νομό και άλλα να ισχύουν σε άλλους νομούς.
Το ΥΠΕΧΩΔΕ μέχρι σήμερα έχει στείλει διαφόρους εγκυκλίους ερμηνευτικές για το πως μπορεί κανένας να αντιμετωπίσει αυτήν την παράγραφο 3 του άρθρου 7 του ΓΟΚ του 1985. 'Εχει στείλει μέχρι τώρα διάφορα έγγραφα, όπως λόγου χάρη το έγγραφο 71800/21.11.88 ή το έγγραφο 26970/13.5.91 και πολλά άλλα τα οποία δεν έχω αυτήν τη στιγμή εδώ.
Εκτιμώ ότι αυτή η παράγραφος πρέπει να καταργηθεί, γιατί η παραπάνω παράγραφος 2 του άρθρου 7 του ΓΟΚ '85 λύνει το πρόβλημα, σε συνδυασμό με τα άρθρα 74 και 75, του ΓΟΚ 73 τα οποία ισχύουν, με βάση την παράγραφο 2 του άρθρου 7 του ΓΟΚ του 1985.
Σύμφωνα με την παράγραφο αυτή:
(2) "Κατά τη θέσπιση ή μεταβολή όρων δόμησης, ο συντελεστής δόμησης των οικοπέδων ορίζεται αριθμητικά.  Συντελεστές δόμησης που προκύπτουν έμμεσα από διατάξεις προγενέστερες της δημοσίευσης του νόμου αυτού εξακολουθούν να ισχύουν, έως ότου καθοριστούν αριθμητικά".
Το γεγονός ότι αυτή  η παράγραφος ορίζει ότι πρέπει ο συντελεστής δόμησης να ορίζεται αριθμητικά σε ένα οικόπεδο είναι σημαντική διατύπωση και δίκαια διατύπωση, ούτως ώστε να μην υπάρχουν συγχύσεις ως προς το ποιος συντελεστής δόμησης θα εφαρμοστεί σε ένα συγκεκριμένο οικόπεδο.  Αυτό βέβαια πρέπει να ισχύει.
Από την άλλη όμως πλευρά, το γεγονός ότι πάρα πολλές φορές αυτός ο συγκεκριμένος αριθμητικός ορισμός του συντελεστή δόμησης για τα συγκεκριμένα οικόπεδα δεν έχει υλοποιηθεί στην πράξη, καταργεί στην πράξη την παράγραφο 2, με αποτέλεσμα να περνάμε στην παράγραφο 3 του άρθρου 7 του ΓΟΚ του 1985 και εκεί να δημιουργούνται συγχύσεις, ιδίως στα γωνιακά οικόπεδα. Εκεί όμως δημιουργούνται άλλα ζητήματα, σε σχέση με την ελευθερία της ογκοπλαστικής ανάπτυξης του κτιρίου και ιδιαίτερα σε εκείνες τις περιπτώσεις, όπου η μια πλευρά ενός γωνιακού οικοπέδου έχει συντελεστή δόμησης α, λ.χ. 2, ενώ η άλλη πλευρά του οικοπέδου έχει συντελεστή δόμησης μικρότερο, λ.χ. 0,8. Στην περίπτωση μάλιστα που ο δρόμος είναι ανηφορικός προκύπτει το οξύμωρο, ενώ ο ΓΟΚ του 1985 θέλει να διαμορφώσει τους όρους για μια ουσιαστική ελευθερία στην ογκοπλαστική ανάπτυξη των κτιρίων, να έχουμε από την μια πλευρά κτίρια τετραώροφα, από την πάνω πλευρά κτίρια τριώροφα και ενδιάμεσα να μας προκύπτει ένα κτίριο διώροφο και να έχουμε μια δυσανάλογη λειτουργία της αισθητικής.
Εκτιμώ, κυρίες και κύριοι συνάδελφοι, κύριε Υπουργέ, ότι πρέπει να αντιμετωπίσουμε αυτές τις ανωμαλίες που υπάρχουν στον παλιό ΓΟΚ. Προτείνοντας την κατάργηση ή αλλαγή της παραγράφου 3, του άρθρου 7 του ΓΟΚ '85 νομίζω ότι θα δώσουμε τη δυνατότητα να αποφευχθούν συγχύσεις, αδικίες, πράγματα τα οποία είναι αναγκαία για τη σωστή λειτουργία της ίδιας της πολιτείας, των πολεοδομικών γραφείων, αλλά και θα αναιρεθούν στην πράξη όλες εκείνες οι μέχρι σήμερα περιπτώσεις, που ενώ κατ' αρχήν, σύμφωνα με την άποψη χ που είχε το πολεοδομικό γραφείο μιας οποιασδήποτε περιοχής, έχουν εκδώσει οικοδομικές άδειες στη συνέχεια τις απέσυραν, γιατί ο βήτα πολίτης έκανε μια συγκεκριμένη καταγγελία και πατώντας στην παράγραφο 3 του άρθρου 7 του ΓΟΚ του 1985, έδωσε η ανωτέρα αρχή του πολεοδομικού γραφείου την εντολή να αναιρεθεί η άδεια η οποία είχε εκδοθεί.
'Ετσι νομίζω ότι πρέπει να διορθωθούν αυτές οι ανωμαλίες, για να μην υπάρχει πλέον σύγχιση στους πολίτες αλλά και στους υπαλλήλους οι οποίοι οφείλουν να υπηρετούν τους πολίτες σε πλαίσια κοινά για όλους. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Κωνσταντίνος Σπηλιόπουλος έχει το λόγο.
Χρόνια πολλά, κύριε συνάδελφε.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ πολύ, κύριε Πρόεδρε, επίσης. Κύριε Πρόεδρε, συζητούμε σήμερα το σχέδιο νόμου για την τροποποίηση των διατάξεων του ΓΟΚ του 1985, του ν. 1577 και έτσι όπως ακούγεται, μπορεί κάποιος να νομίσει ότι αυτός ο νόμος ήταν κακός νόμος, γι' αυτό σήμερα ερχόμαστε να τον τροποποιήσουμε.
Πιστεύω όμως ότι ο ΓΟΚ του 1985, κύριε Πρόεδρε, ήταν ένας σωστός νόμος, ήταν ένας πρωτοποριακός νόμος που έδινε -και δίνει ακόμη- τη δυνατότητα στον κάθε μελετητή να σχεδιάσει και να κατασκευάσει το κτίριό του με ευελιξία, με καλύτερες δυνατότητες εκμετάλλευσης του οικοπέδου, με καλύτερες όψεις, καλύτερη προσαρμογή στο περιβάλλον, με καλύτερες απαιτήσεις θερμομόνωσης και ηχομόνωσης.
Πιστεύω, λοιπόν, ότι στην εφαρμογή τους στα δεκατέσσερα-δεκαπέντε χρόνια τώρα, ο νόμος αυτός μας έχει παρουσιάσει καλύτερα κτίρια. Τα κτίρια που κατασκευάζονται σήμερα είναι καλύτερης ποιότητας, καλύτερα προσαρμοσμένα στο περιβάλλον. 'Εχουν καλύτερες όψεις και καλύτερη εκμετάλλευση και δίνουν τη δυνατότητα σε αυτούς που ζουν μέσα να έχουν μια καλύτερη ποιότητα ζωής.
'Ομως, προέκυψε η ανάγκη προσαρμογής. Ακούσαμε προηγουμένως από τους αγαπητούς συναδέλφους ότι υπάρχουν μικροπροβλήματα και υπήρξαν μικροπροβλήματα κατά την εφαρμογή αυτού του νόμου. Σήμερα χρειάζεται να γίνει η προσαρμογή στις απαιτήσεις που επιβάλλουν αποφάσεις που έχουν εκδοθεί από το Σ.τ.Ε. και νομίζω πως πολύ σωστά γίνονται αυτές οι ρυθμίσεις.
Αλλά μπήκε το εξής θέμα: Μπορεί με το νόμο αυτό να αλλάξει η όψη των πόλεων και του οικιστικού περιβάλλοντος; Η απάντηση είναι όχι. Ασφαλώς και δεν μπορεί ν'αλλάξει. Γιατί οι πόλεις μας στο σύνολό τους σχεδόν ή στη μεγάλη τους πλειοψηφία -οι παλιές πόλεις- έχουν δομηθεί. Και ακούσαμε με ποιον τρόπο έχουν δομηθεί. Με τη μεγάλη αύξηση του συντελεστού δομήσεως τις περασμένες δεκαετίες, χωρίς να υπάρχει πρόβλεψη για κοινόχρηστους χώρους, για φαρδείς δρόμους ή για να υπάρξει κάποια καλύτερη εκμετάλλευση των οικοπέδων.
Η σημερινή όμως πόλη, αυτή που κατασκευάζεται σήμερα, η καινούρια πόλη, είναι καλύτερη απ'αυτήν την πόλη που έχει κατασκευαστεί στο παρελθόν.
Πιστεύω, λοιπόν, ότι με τις ρυθμίσεις που γίνονται για τον ΓΟΚ του '85, όπως για την εκμετάλλευση του συντελεστή κατ'όγκου εκμετάλλευσης, τις ρυθμίσεις για τα χαμηλά κτίρια που ήταν μια πρωτοποριακή ρύθμιση -και σήμερα αυτή η εφαρμογή των ρυθμίσεων για τα χαμηλά κτίρια παρουσιάζει κτίρια αξιόλογα- δίνονται καλύτερες δυνατότητες στο μέλλον.
Επίσης, αναφέρθηκε και προηγουμένως, ότι η καταστρατήγηση ορισμένων διατάξεων όπως είναι των ημιϋπαίθριων χώρων, έχει δημιουργήσει πολλά προβλήματα. Και ένα απ'αυτά τα προβλήματα είναι η δημιουργία αυθαιρέτων δωματίων.  Είναι αλήθεια αυτό. Σήμερα, στη μεγάλη τους πλειοψηφία, οι κατασκευαστές -θα μιλήσω πιο κάτω για τους κατασκευαστές και το μητρώο των κατασκευαστών- αυτοί που θέλουν να αυξήσουν τα έσοδά τους, παράνομα πολλές φορές, κλείνουν αυτούς τους χώρους και δημιουργούν παράνομα δωμάτια. Πιστεύω, λοιπόν, ότι οι ρυθμίσεις αυτές  που γίνονται προσαρμόζουν στις σημερινές απαιτήσεις το ν. 1577, τον ΓΟΚ, που ήταν πρωτοποριακός νόμος και κυρίως μας λύνουν προβλήματα που είχαν δημιουργήσει οι αποφάσεις του Συμβουλίου της Επικρατείας.
Εδώ όμως, κύριε Πρόεδρε, θα  ηθελα να αναφερθώ σε μια ανωμαλία που έχουν δημιουργήσει οι αποφάσεις του Σ.τ.Ε. σε σχέση με κτίρια που κατασκευάζονται με μεταφορά του συντελεστού δόμησης.
Σήμερα υπάρχουν κτίρια τα οποία είναι αυθαίρετα. 'Εχουν εκδοθεί άδειες με τη μεταφορά του συντελεστού δομήσεως, έχουν ξεκινήσει κατασκευές και μετά την έκδοση τέτοιων ακυρωτικών αποφάσεων, ανεκλήθησαν οι άδειες και έχουμε κτίρια αυθαίρετα. Υπάρχουν τέτοια κτίρια, όπως επίσης υπάρχουν και διαδικασίες έκδοσης αδειών που έχουν μείνει στη μέση.  Ορισμένοι πολίτες έχουν κινηθεί βάσει των διατάξεων που ίσχυαν με τη μεταφορά του συντελεστή δομήσεως και έχουν ξεκινήσει τα κτίριά τους ή έχουν ξεκινήσει τη διαδικασία έκδοσης αδειών. 'Ομως, βρίσκονται σε αδιέξοδο. Νομίζω ότι αυτήν την αταξία πρέπει να τη ρυθμίσει η πολιτεία και νομίζω ότι και μέσα από τις ρυθμίσεις αυτές του ΓΟΚ του ν.1577 μπορούμε να τη ρυθμίσουμε.
Θα ήθελα, όμως, να κάνω μια μικρή αναφορά στο μητρώο κατασκευαστών.
Κύριε Πρόεδρε, μετά τον σεισμό της Αθήνας, είδαμε ότι ολόκληρη η κοινωνία, ολόκληρος ο τεχνικός κόσμος, απαίτησε ότι τα κτίρια πλέον δεν πρέπει να κατασκευάζονται από ανθρώπους που δεν έχουν σχέση με τα κτίρια.
Δηλαδή δεν μπορεί ο καθένας που δεν έχει τεχνικές γνώσεις που δεν έχει εμπειρία δεν έχει επιφάνεια να ξεκινάει και να γίνεται εργολάβος οικοδομών. Γιατί τότε θα προκύψουν ελλειμματικά κτίρια. Και πολλές φορές επικίνδυνα κτίρια. Και είδαμε στην πράξη τέτοιες περιπτώσεις.
Πιστεύω λοιπόν ότι η καθιέρωση του μητρώου κατασκευαστών είναι μία πολύ σωστή ενέργεια από το Υπουργείο ΠΕΧΩΔΕ, αλλά νομίζω οτι πρέπει να συνοδευθεί και από άλλα μέτρα για να αντιμετωπίσουμε μια αντισεισμική πολιτική και να έχουμε καλύτερα και ασφαλέστερα κτίρια σε σχέση με το σεισμό. Τι θα μπορούσε να γίνει; Μαζί με το μητρώο κατασκευαστών θα πρέπει να γίνει και ο έλεγχος των υλικών. Σήμερα ουσιαστικός έλεγχος των υλικών αυτά που χρησιμοποιούμε στην οικοδομή δεν γίνεται.
Δεύτερον, θα πρέπει οι μικροζωνικές μελέτες που γίνονται σε πολλές περιοχές και τα αποτελέσματά τους να ενσωματώνονται στον πολεοδομικό σχεδιασμό και κυρίως στο ύψος και στη μορφή των κτιρίων, γιατί είναι γνωστό ότι η Ελλάδα έχει πολλές περιοχές σεισμογενείς, κινδυνεύουμε από τους σεισμούς, αλλά πρέπει να προσαρμόσουμε τα κτίριά μας στους δεδομένους σεισμούς, γιατί ξέρουμε από που θα προέλθουν. Ξέρουμε για παράδειγμα τι συχνότητα θα έχουν, ξέρουμε πως θα πρέπει να ανταποκριθούν τα κτίριά μας σε αυτούς τους δεδομένους σεισμούς.
'Αρα αυτά τα αποτελέσματα θα πρέπει να θεσμοθετηθούν και να ληφθούν υπόψη. Δεν μπορεί για παράδειγμα ο ΓΟΚ να προβλέπει ενιαίο ύψος σε όλες τις περιοχές της Ελλάδος. Ορισμένες περιοχές κινδυνεύουν από ορισμένο είδος σεισμών. Επομένως εκεί θα πρέπει να υπάρξει μια πρόβλεψη, λαμβάνοντας υπόψη τις μικροζωνικές μελέτες και τα προβλήματα που υπάρχουν στις περιοχές αυτές.
Τέλος υπάρχουν τα αυθαίρετα. Δεν είναι μόνο πολεοδομικό θέμα τα αυθαίρετα, είναι και κοινωνικό θέμα. Είναι και ένα ζήτημα που άπτεται με τα αντισεισμικά κτίρια. Είδαμε και στους σεισμούς της Αθήνας, αλλά και άλλων περιοχών. Αυτοί που την πλήρωσαν περισσότερο ήταν αυτοί που είχαν κατασκευάσει ή που κατείχαν αυθαίρετα κτίρια. Πρέπει να δούμε, λοιπόν, και την πολιτική μας σε σχέση με την αντισεισμική θωράκιση πως θα εκλείψει αυτό το φαινόμενο της δημιουργίας νέων αυθαιρέτων κτισμάτων. Τέλος, θα πρέπει να δούμε και εναλλακτικούς τρόπους δόμησης.
Κύριε Πρόεδρε, έχουμε συνηθίσει πλέον στην Ελλάδα και έχουμε σαν μονοδικό τρόπο δόμησης το οπλισμένο σκυρόδεμα. Δεν υπάρχει άλλος τρόπος ή δεν είναι ευρέως διαδεδομένος άλλος τρόπος. 'Ομως το οπλισμένο σκυρόδεμα  είναι γνωστό ότι είναι ιδιαίτερα επικίνδυνο στη σεισμική καταπόνηση.               Είναι ψαθυρό υλικό και πολλές φορές στις τόσες πολλές παραμέτρους που έχει ο σεισμός δεν μπορεί να ανταποκριθεί ικανοποιητικά. Επομένως θα πρέπει εδώ να δούμε και άλλους τρόπους για την κατασκευή των κτιρίων.               Υπάρχουν τέτοιοι τρόποι. Οι τρόποι των μικτών κτιρίων ή των μεταλλικών κτιρίων. Ξέρετε υπάρχουν σε άλλες χώρες που δεν έχουν τέτοιους σεισμούς σαν τους δικούς μας ή δεν έχουν τέτοια επικινδυνότητα. Στην Αγγλία, στην Ισπανία και αλλού που κατασκευάζουν μικτά κτίρια, το σκελετό από χάλυβα και μπετόν. Αυτά τα κτίρια είναι απολύτως προβλέψιμα στο σεισμό. Δεν  έχουν κινδύνους να έχουν ψαθυρή θραύση, αυτήν την απότομη θραύση που έχουν τα κτίρια με το μετοπισμένο σκυρόδεμα. Και κυρίως μπορούν να μελετηθούν απολύτως και να ανταποκριθούν απολύτως στις απαιτήσεις του μελετητή, γιατί το υλικό είναι βιομηχανοποιημένο, δεν κατασκευάζεται επί τόπου.               Ξέρετε ότι όταν κατασκευάζεται ένα υλικό επιτόπου υπάρχουν πολλοί παράγοντες που το επηρεάζουν.
Επομένως κλείνοντας, γιατί νομίζω άλλο θέμα συζητάμε σήμερα, αλλά και αυτό έχει σημασία, ο πολεοδομικός σχεδιασμός και ο Γ.Ο.Κ. έχει να κάνει και με τα ασφαλή κτίρια, νομίζω λοιπόν ότι η πολιτεία θα πρέπει και το ΠΕΧΩΔΕ θα πρέπει να ενισχύσει και να προωθήσει και άλλους τρόπους, άλλες μεθόδους, εναλλακτικές μεθόδους για την κατασκευή των κτιρίων, των αντισεισμικών κτιρίων. Και στην Ελλάδα χρειαζόμαστε σχεδόν σε όλη την επικράτεια αντισεισμικά κτίρια. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο.
Παρακαλώ, κύριε Υπουργέ, έχετε το λόγο για τριάντα λεπτά και χρόνια σας πολλά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας ευχαριστώ πολύ.
Κύριε Πρόεδρε, κυρίες και κύριοι συνάδελφοι, ο Γενικός Οικοδομικός Κανονισμός περιλαμβάνει ένα ευρύτατο πλαίσιο κανόνων και προϋποθέσεων δόμησης στον εθνικό χώρο.
Αυτοί οι κανόνες και αυτές οι προϋποθέσεις κάθε φορά πρέπει να ανταποκρίνονται στο επίπεδο της ανάπτυξης της τεχνολογίας, να ανταποκρίνονται στις ανάγκες παραγωγής και της οικιστικής ανάπτυξης, ανταποκρίνονται στο σεβασμό του φυσικού περιβάλλοντος, στην ανάδειξη και την προστασία της αρχιτεκτονικής πολιτισμικής κληρονομιάς και γενικότερα, στις σχετικές επιταγές του Συντάγματος.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
Το νομοσχέδιο που έχουμε καταθέσει ως Υπουργείο ΠΕ.ΧΩ.Δ.Ε. και συζητούμε σήμερα στη Βουλή, στην πρώτη συνεδρίαση της νέας περιόδου μετά τις εκλογές του 2000, έχει ουσιαστικά ως πλαίσιο αναφοράς τις κατευθύνσεις, τις αρχές και τους στόχους του Γενικού Οικοδομικού Κανονισμού, όπως αυτός είχε συμπυκνωθεί στο ν. 1577/85.
Ο παλαιός νόμος μαζί με το νέο Γ.Ο.Κ. που συνοψίζεται στις τροποποιήσεις και βελτιώσεις του παρόντος νομοσχεδίου, αποτελεί μία πυξίδα πλεύσης που καθορίζει τα γενικά και συγκεκριμένα μέτρα που αφορούν τη δόμηση στον εθνικό χώρο.
Πιστεύουμε ότι είναι πολύ σημαντική αυτή η στιγμή, όπως και εκείνη του 1985, όταν συζητούσε η Βουλή το Γ.Ο.Κ. Και αυτό γιατί καθορίζονται με τον παλαιό και το νέο Γ.Ο.Κ. οι όροι και οι προϋποθέσεις που πρέπει να τηρούνται γιατί η δομική αξιοποίηση των οικοπέδων και για τη διαμόρφωση των κοινόχρηστων χώρων των οικισμών σύμφωνα με τα κριτήρια υγιεινής χρήσης, ασφάλειας και αισθητικής.
Στόχος μας ήταν και είναι η προστασία και η ανάδειξη του φυσικού, του δομημένου καθώς και του ανθρωπογενούς περιβάλλοντος.
Με αυτόν τον τρόπο εξασφαλίζεται η ποιότητα ζωής και η διαβίωση των κατοίκων των αστικών κέντρων και οικισμών, δημιουργώντας τους όρους και τις προϋποθέσεις για μία ανθρώπινη ζωή σε ανθρώπινες πόλεις.
Αρκετοί συνάδελφοι αναρωτήθηκαν και εξέφρασαν προβληματισμό, γιατί δεν διαμορφώθηκε τόσα χρόνια από το '94 και μετά ένας νέος Γενικός Οικοδομικός Κανονισμός και κατατίθεται μετά από έξι χρόνια της θητείας μας στο Υ.ΠΕ.ΧΩ.Δ.Ε., όχι ένας νέος νόμος για τον Γ.Ο.Κ., αλλά ένα σχέδιο νόμου που ουσιαστικά συμπληρώνει, βελτιώνει, ανανεώνει, επεκτείνει και τροποποιεί μετά από δεκαπέντε χρόνια τον παλαιότερο Γ.Ο.Κ., όπως αυτός καθορίστηκε στο ν. 1577/85.
Αυτό δεν αποτελεί αδυναμία μας, ούτε έλλειψη αξιολόγησης των δεδομένων. Αντιθέτως, το είπα και το επαναλαμβάνω, αποτελεί μία επιλογή γιατί όλα τα στελέχη μέσα στο Υ.ΠΕ.ΧΩ.Δ.Ε. καθώς και οι εκπρόσωποι των επιστημονικών και κοινωνικών φορέων θεωρούμε ότι ο Γ.Ο.Κ. του 1985 αποτελούσε ένα πρωτοπόρο, καινοτόμο και ολοκληρωμένο θεσμικό πλαίσιο, που δεν έχασε την πνοή του από τότε μέχρι σήμερα.
Βεβαίως, μετά από δεκαπέντε χρόνια εφαρμογής, χρειάζονται και απαιτούνται βελτιώσεις, τροποποιήσεις, καθώς επίσης χρειάζεται και απαιτείται να ενσωματωθούν μέσα στο νέο Γ.Ο.Κ. τόσο οι νέες κοινωνικές ανάγκες και οικιστικές αναζητήσεις, όσο και αισθητικές απαιτήσεις, όπως και οι νέες δυνατότητες που δίνουν οι νέες τεχνολογίες στο σχεδιασμό, τη μορφή και την ποιότητα των κτιρίων.
Κατά συνέπεια, εμείς σεβόμαστε τον παλαιό νόμο επειδή είχε την κοινωνική αλλά και την κοινοβουλευτική αποδοχή, όταν ψηφίστηκε το '85.  Σεβόμαστε τον παλαιό Γ.Ο.Κ. γιατί και σήμερα αποτελεί ένα χρήσιμο θεσμικό πλαίσιο αναφοράς. Θεωρήσαμε όμως υποχρέωσή μας να τον εμπλουτίσουμε, να τον βελτιώσουμε, να τον εκσυγχρονίσουμε, να τον ανανεώσουμε, να τον προεκτείνουμε.
Κατά συνέπεια, ήταν επιλογή μας να φέρουμε ένα νόμο που εμπλουτίζει, βελτιώνει, συμπληρώνει, προεκτείνει και θωρακίζει το Γενικό Οικοδομικό Κανονισμό.
Αν θέλαμε να μπούμε στον πειρασμό ενός νέου νόμου, θα μιλούσαμε για ένα νέο κουστούμι και αυτο θα ήταν πολύ ευχάριστο για όλους μας και κυρίως για μας το Υπουργείο, διότι θα λέγαμε ότι κάνουμε μία νέα μεταρρύθμιση, ένα νέο θεσμικό πλαίσιο. Και το νέο πάντα ασκεί μία γοητεία στους Υπουργούς. Πρέπει όμως αυτό που διαχρονικά αντέχει, να το αναγνωρίζουμε και να πιάνουμε το νήμα της νομοθετικής μας πρωτοβουλίας από νόμους που αντέχουν και που μέσα από την εφαρμογή τους μπορούν να εντοπισθούν τα κενά τους που χρειάζονται βελτιώσεις, οι αδυναμίες τους που πρέπει να τις ξεπεράσουμε με εμπλουτισμό, αλλά και με σαφέστατες βελτιώσεις και συμπληρώσεις.
Επίσης, θα ήθελα να αναφέρω ότι η χρονική μετάθεση της κατάθεσης του νέου ΓΟΚ από το ΥΠΕΧΩΔΕ, δεν οφείλεται σε κάποια ολιγωρία νομοθετική, γιατί σ' αυτά τα χρόνια υπήρχε έντονη δραστηριότητα νομοθετική και όχι απραξία. 'Εχουμε καταθέσει ως ΥΠΕΧΩΔΕ τα έξι τελευταία χρόνια δεκαπέντε σημαντικά νομοσχέδια και είναι πολύ σημαντικά νομοσχέδια. Είναι δυο νομοσχέδια που αφορούν τον πολεοδομικό σχεδιασμό και την οικιστική ανάπτυξη. Είναι δύο νομοσχέδια που αφορούν το Εθνικό Κτηματολόγιο που συνάντησαν ευρύτατη αποδοχή. Είναι το νομοσχέδιο για το χωροταξικό σχεδιασμό και την αειφόρο ανάπτυξη. Είναι το νομοσχέδιο για τη μεταφορά του συντελεστή δόμησης, τα τρία νομοσχέδια για τον εκσυγχρονισμό και την βελτίωση των νόμων και κανόνων που διέπουν τα δημόσια έργα και πέντε σημαντικές συμβάσεις μεγάλων έργων. Επίσης κωδικοποιήσαμε την πολεοδομική νομοθεσία και βρισκόμαστε στο τέλος της κωδικοποίησης και της νομοθεσίας για τα δημόσια έργα.
Θα ήθελα επίσης να προσθέσω ότι κάθε χρόνο το ΥΠΕΧΩΔΕ παράλληλα διαμορφώνει και προωθεί για έγκριση εξακόσιες νομοθετικές ρυθμίσεις, είτε αυτές είναι προεδρικά διατάγματα είτε υπουργικές αποφάσεις που ενσωματώνουν στο εθνικό μας δίκαιο και τις κοινοτικές οδηγίες.
Τέλος, θα ήθελα να σας αναφέρω ότι με προεδρικά διατάγματα ή κοινές υπουργικές αποφάσεις έχουμε ενσωματώσει στο εθνικό μας δίκαιο δεκάδες κοινοτικές οδηγίες που αποτελούν και αυτές εθνικό δίκαιο ή έχουμε ψηφίσει αρκετές σημαντικές διεθνείς συμβάσεις.
Επίσης, έχουμε έτοιμα προς κατάθεση ορισμένα σημαντικά νομοσχέδια, όπως το νομοσχεδιο για την εναλλακτική διαχείριση των απορριμμάτων και των αποβλήτων, το νέο νομοσχέδιο για τη μεταφορά του συντελεστή δόμησης, το νομοσχέδιο για την ασφάλιση των κατοικιών από τους σεισμούς και το σχέδιο νόμου για τα ρέματα.
Κύριοι συναδελφοι, προσπαθήσαμε με το σχέδιο νόμου που καταθέσαμε στη Βουλή και συζητούμε σήμερα, να πετύχουμε τη μεγαλύτερη δυνατή κοινωνική συναίνεση, μία κοινωνική συναίνεση η οποία προέκυψε μέσα από πολύχρονο διάλογο ανάμεσα στο ΥΠΕΧΩΔΕ και στους εκπροσώπους των κοινωνικών και επιστημονικών φορέων και τους εκπροσώπους των κομμάτων κατά τη συζήτηση στη Βουλή.
Πιστεύουμε ότι κατά τη συζήτηση στην κοινοβουλευτική επιτροπή, αλλά και αυτό το τριήμερο εδώ στην Ολομέλεια της Βουλής, μπορεί να υπάρξει κοινός τόπος, γιατί η συζήτηση στην κοινοβουλευτική επιτροπή, ήταν μια γόνιμη, μία εποικοδομητική συζήτηση που ενσωμάτωσε στο νομοσχέδιο πάρα πολλές προτάσεις, επισημάνσεις και παρατηρήσεις που έκαναν πολλοί συνάδελφοι όλων των κομμάτων.
Κατά συνέπεια η πρόταση της Νέας Δημοκρατίας είναι θετική κατ' αρχήν εκ του ότι το ψηφίζουν επί της αρχής, αλλά νομίζω ότι είναι άτοπη η δευτερογενής πρόταση σχετικά με τη μετάθεση της συζήτησης του σχεδίου νόμου, προκειμενου να γίνει μία διακομματική επιτροπή και να έλθει μετά από διάλογο. Πιστεύω ότι ο διάλογος έχει εξαντληθεί και φάνηκε η δική μας πρόθεση και διάθεση κατά τη συζήτηση στην κοινοβουλευτική επιτροπή, ότι δηλαδή είμαστε ανοικτοί σε κάθε παρατηρηση, σε κάθε επισήμανση, σε κάθε πρόταση των συναδέλφων όλων των κομμάτων.
Κυρίες και κύριοι συνάδελφοι, ο νέος ΓΟΚ εμπλουτίζει, βελτιώνει και τροποποιεί τον παλιό ΓΟΚ, δηλαδή τον ν. 1577/85 για τέσσερις συγκεκριμένους λόγους:
Πρώτον, έχουν ληφθεί υπόψη μετά από δεκαπέντε χρόνια εφαρμογής του παλιού ΓΟΚ, στο σχέδιο νόμου που συζητούμε οι νομολογίες και οι αποφάσεις του Συμβουλίου Επικρατείας για ορισμένες διατάξεις.
Δεύτερον, έχουν ληφθεί υπόψη οι ρυθμίσεις και τα κίνητρα που υπάρχουν σε νόμους για τη χρησιμοποίηση των συστημάτων ηπίων μορφών ενέργειας στα κτίρια και για την αξιοποίηση των δεδομένων της βιοκλιματικής αρχιτεκτονικής.
Τρίτον, έχουν ληφθεί υπόψη οι νέες απαιτήσεις για την πρόσβαση των ατόμων με ειδικές ανάγκες στα κτίρια και τους κοινόχρηστους χώρους είτε αυτοί είναι δημόσιας αναφοράς και χρήσης είτε είναι ιδιωτικά κτίρια.
Το ΥΠΕΧΩΔΕ έχει διαμορφώσει ένα ολοκληρωμένο σχέδιο που φέρει τον τίτλο "Σχεδιάζοντας για όλους", πάντα σε αγαστή συνεργασία με τους φορείς των ατόμων με ειδικές ανάγκες.
Τέταρτον, έχουν ληφθεί υπόψη όλες οι διεθνείς συμβάσεις και οδηγίες για την προστασία και την ανάδειξη της αρχιτεκτονικής κληρονομιάς της χώρας μας και της φυσικής κληρονομιάς και των φυσικών τοπίων και μνημείων, όπως περιγράφονται στη Σύμβαση της Γρανάδας, που έχει κυρωθεί με τον ν. 2039/92 ο οποίος νόμος συμπυκνώνει τους κανόνες, τις αρχές και τις κατευθύνσεις για την προστασία της αρχιτεκτονικής κληρονομιάς και της φυσικής κληρονομιάς.
Ο νέος ΓΟΚ, όπως έχει διαμορφωθεί και ολοκληρωθεί με το σχέδιο νόμου που έχουμε καταθέσει, αποτελεί προέκταση του παλιού νόμου, με όρους βελτίωσης, εκσυγχρονισμού και εμπλουτισμού του και είναι ένας νέος νόμος που συσχετίζεται με το νόμο για τον πολεοδομικό σχεδιασμό και την βιώσιμη οικιστική ανάπτυξη, τον ν. 2508/97, καθώς και με το νόμο για τον χωροταξικό σχεδιασμό και την αειφόρο ανάπτυξη, τον ν. 2742/99.
Πιστεύουμε ότι μέσα απ' αυτήν τη συσχέτιση ο νέος ΓΟΚ μπορεί να συμβάλει σημαντικά στην εξέλιξη της ταυτότητας των πόλεων και στη διαμόρφωση της αρχιτεκτονικής φυσιογνωμίας των πόλεων.
Η ταυτότητα και η φυσιογνωμία των πόλεων της Ελλάδας, είναι αναγκαίο να συνδυάζονται με την ανάδειξη και προστασία της αρχιτεκτονικής κληρονομιάς και βεβαίως με την εξασφάλιση των ανθρωπίνων συνθηκών ζωής των πολιτών και την αναβάθμιση της ποιότητας ζωής.
Αρκετοί συνάδελφοι, με πολύ γλαφυρό τρόπο περιέγραψαν τι έγινε στην Ελλάδα μέσα από την οικιστική ανάπτυξη, την άναρχη και την αλόγιστη των μεγάλων αστικών κέντρων τις προηγούμενες δεκαετίες. Δεν θα ήθελα να πω τίποτα άλλο, παρά μόνο ότι αυτή η αλόγιστη και άναρχη ανάπτυξη των πόλεων χωρίς υποδομές, χωρίς σχέδιο και χωρίς πρόβλεψη και προοπτική, συνοψίζει και τις αδυναμίες και τις ελλείψεις της ελληνικής πολιτείας σε συγκεκριμένες περιόδους, αλλά δίνει και το διαχρονικό στίγμα αυτών που είχαν τη δυνατότητα να παρέμβουν και δεν έκαναν τίποτα ή αντιθέτως έκαναν πολλά για να μπούμε στο φαύλο κύκλο της τσιμεντοποίησης και αυτής της γκρίζας εικόνας που έχουν οι πόλεις.
Πιστεύω όμως ότι μπορούμε και πρέπει όλοι μαζί, με πρωτοβουλίες όλων των Κομμάτων, με τη δυνατότητα νομοθετικών παρεμβάσεων, αλλά και με τη συνέργεια των φορέων της Τοπικής Αυτοδιοίκησης και των πολιτών, να προχωρήσουμε στην αλλαγή ορισμένων όρων και προϋποθέσεων, που θα κάνουν τις πόλεις μας πιο ανθρώπινες, πιο σύγχρονες και να δώσουμε ένα άλλο όραμα για τις πόλεις μας, για την οικιστική ανάπτυξη, για τη χωροταξική ανασυγκρότηση της χώρας μας.
Κύριε Πρόεδρε, κυρίες και κύριοι συνάδελφοι, ο νέος ΓΟΚ περιλαμβάνει διατάξεις που αφορούν τη διαμόρφωση του δομημένου περιβάλλοντος, τη διαμόρφωση των κοινόχρηστων χώρων, την ασφάλεια των οικοδομών, την εξοικονόμηση της ενέργειας, τη μορφολογική και αισθητική διαμόρφωση των κτιρίων, αλλά και των κοινόχρηστων χώρων τους, την αξιολόγηση των σεισμικών δεδομένων, την προστασία της αρχιτεκτονικής κληρονομιάς, τον εμπλουτισμό και την προστασία του φυσικού περιβάλλοντος μέσα στις πόλεις.
Οι διατάξεις του σχεδίου νόμου μπορούν να ενταχθούν σε τρεις θεματικές ενότητες: Η πρώτη θεματική ενότητα αφορά στις καινοτόμες διατάξεις του Γενικού Οικοδομικού Κανονισμού. Η δεύτερη θεματική ενότητα αναφέρεται στις βελτιώσεις από την εφαρμογή του παλιού Γενικού Οικοδομικού Κανονισμού, βελτιώσεις που συμπληρώνουν τα κενά και τις αδυναμίες του παλιού ΓΟΚ. Η τρίτη θεματική ενότητα συναρτάται με τις αναγκαίες προσαρμογές που πρέπει να κάνει το ΥΠΕΧΩΔΕ και η ελληνική Βουλή μετά τις αποφάσεις και τις σχετικές νομολογίες του Συμβουλίου της Επικρατείας.
Η πρώτη καινοτόμα διάταξη του νέου Γενικού Οικοδομικού Κανονισμού αφορά σε όλα εκείνα τα άρθρα που αναφέρονται στην εξοικονόμηση της ενέργειας. Θεσμοθετούνται στο νέο σχέδιο νόμου κίνητρα για τη χρησιμοποίηση συστημάτων ηπίων μορφών ενέργειας σε κτίριο. Συγκεκριμένα επιτρέπεται η βελτίωση των υφιστάμενων κτιρίων με τη προσθήκη στοιχείων, συστημάτων ηλιασμού, ενεργειακών ηλιακών συστημάτων θέρμανσης κατ'εξαίρεση των ισχυόντων κανόνων και περιορισμών δόμησης.
Εκτός από τις γενικές αρχές που συμπεριλαμβάνονται στο σχέδιο νόμου έχουμε παράλληλα προωθήσει τις απαιτούμενες κατάλληλες μελέτες και ετοιμάζουμε τη σχετική υπουργική απόφαση για τον Κανονισμό της Ορθολογικής Χρήσης Ενέργειας, τον λεγόμενο ΚΟΧΕ: Κανονισμός Ορθολογικής Χρήσης Ενέργειας.  Πιστεύουμε ότι στις αρχές Οκτωβρίου αυτός ο Κανονισμός θα είναι έτοιμος και βεβαίως, επειδή αρκετοί συνάδελφοι θεώρησαν ότι μπορούν να συμβάλουν, θα καταθέσουμε αυτό το σχέδιο της υπουργικής απόφασης και στα κόμματα για να έχουμε τη γνώμη τους και τις παρατηρήσεις τους.
Η δεύτερη καινοτομία του σχεδίου νόμου συνδυάζεται με τη δημιουργία νέων οργάνων για την παρακολούθηση θεμάτων που έχουν σχέση με την εκτέλεση έργων και τον πολεοδομικό αρχιτεκτονικό παρεμβατισμό. Κάποιος συνάδελφος όταν άκουσε ότι προβλέπουμε τη σύσταση του Ανώτατου Πολεοδομικού Αρχιτεκτονικού Συμβουλίου, προφανώς επειδή δεν είχε διαβάσει το σχέδιο νόμου, είπε ότι αυτό το όργανο θα αποτελεί την προέκταση του Υπουργού, ότι θα είναι ένα όργανο που θα εκτελεί εντολές του Υπουργείου.
Πιστεύω ότι αυτός ο συνάδελφος αδίκησε και τη πρόθεση τη δική μας και βεβαίως αδίκησε και τον εαυτό του, διότι αυτή η αναφορά ήταν συναρτημένη με μια άγνοια. Εμείς θεωρήσαμε ότι αυτό το Ανώτατο Πολεοδομικό Αρχιτεκτονικό Συμβούλιο μπορεί να αποτελεί το πλαίσιο αναφοράς και των ΕΠΑΕ. Και στις ΕΠΑΕ όπως και στο Ανώτατο Πολεοδομικό Αρχιτεκτονικό Συμβούλιο την πλειοψηφία έχουν εκπρόσωποι των κοινωνικών και επιστημονικών φορέων και όχι οι εκπρόσωποι που διορίζονται από το Υπουργείο. Και αυτό είναι πάρα πολύ σημαντικό. Και μπορούν να εκφέρουν γνώμη και να παρεμβαίνουν και αυτεπαγγέλτως για κάθε τι που κρίνουν ότι είναι αναγκαίο.
Η τρίτη καινοτομία του σχεδίου νόμου αναφέρεται στις βελτιώσεις που περιλαμβάνονται για τη διευκόλυνση της πρόσβασης των ατόμων με ειδικές ανάγκες. Είπα και πριν, επαναλαμβάνω και αυτήν τη στιγμή, ότι έχουμε υποχρέωση να διασφαλίσουμε τις καλύτερες δυνατότητες πρόσβασης των ατόμων με ειδικές ανάγκες γι' αυτό προβλέπουμε σε όλα τα νέα κτίρια να υπάρχει διασφαλισμένη πρόσβαση των ατόμων με ειδικές ανάγκες.
Επίσης δίνουμε τη δυνατότητα κατασκευής ανελκυστήρων και σε υφιστάμενες οικοδομές. Και βεβαίως αυτή η δυνατότητα δεν δίδεται μόνο ως δυνατότητα ή ως υποχρέωση για τα δημόσια κτίρια, αλλά δίδεται και ως δυνατότητα και στα ιδιωτικά κτίρια. Αρκεί να σας θυμίσω ότι υπάρχουν πολλές πολυκατοικίες που δεν έχουν καν ανελκυστήρα. Και πρέπει να λύσουμε οριστικά και αμετάκλητα αυτό το πρόβλημα, έστω με κατά παρέκκλιση όρους, διότι περίπου το 10% των συμπολιτών μας, των συνανθρώπων μας αντιμετωπίζει σοβαρότατα προβλήματα. Είναι τα άτομα με ειδικές ανάγκες ή τα άτομα που έχουν συγκυριακά προβλήματα όπως είναι οι υπερήλικες, όπως είναι οι έγκυες γυναίκες και οι τραυματίες. Είναι περίπου το 10% του πληθυσμού μας.
Η τέταρτη καινοτομία του σχεδίου νόμου αναφέρεται στην κατάρτιση μητρώου μηχανικών, εργολάβων, υπεργολάβων, παραγωγών και προμηθευτών υλικών που έχουν σημαντική συμμετοχή στην παραγωγή των ιδιωτικών έργων και στον καθορισμό των ποιοτικών προδιαγραφών των υλικών.
Θεωρούμε ότι και μετά τις πρόσφατες εμπειρίες των σεισμών το μητρώο όλων αυτών που εμπλέκονται -από τον μηχανικό, τον εργολάβο, τον υπεργολάβο, τον τεχνίτη, τον προμηθευτή- στην κατασκευή των ιδιωτικών κτιρίων θα πρέπει -για κάθε ειδικότητα- να αποτελεί ένα γεγονός και ένα δεδομένο που θα πρέπει να ελέγχεται κάθε φορά από τα όργανα της πολιτείας.
Υπήρχε και υπάρχει μια κριτική από τους συναδέλφους ότι στο παρόν νομοσχέδιο, επειδή υπάρχει εξουσιοδότηση να προχωρούμε στον καθορισμό των μητρώων και των κριτηρίων με προεδρικά διατάγματα, δίδεται μια λευκή εξουσιοδότηση στον Υπουργό. Δεν είναι έτσι. Τα προεδρικά διατάγματα διαμορφώνονται, επεξεργάζονται, ελέγχονται από το Υπουργείο, ελέγχονται από το Συμβούλιο της Επικρατείας...
ΒΑΣΙΛΗΣ ΚΕΔΙΚΟΓΛΟΥ:  Αυτό είναι πρόβλημα πάντως.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εν πάση περιπτώσει, δεσμεύομαι τα προεδρικά διατάγματα τα οποία θα επεξεργασθούμε να τα θέσω υπόψη και στους εκπροσώπους των κομμάτων.  'Αλλωστε θέλω να σας πω ότι και τα μητρώα των μηχανικών, όπως και τα κριτήρια των ελέγχων για τα δημόσια έργα, μέσα από προεδρικά διατάγματα προωθούνται. Το λέω απλώς για να σας το υπενθυμίσω. Δεν είναι εν λευκώ εξουσιοδότηση. Είναι μια σημαντική εξουσιοδότηση που βεβαίως πρέπει εμείς να κάνουμε χρήση σωστή. Και θα κάνουμε σωστή χρήση.
ΝΙΚΟΛΑΟΣ ΓΚΑΤΖΗΣ: Το οποίο διάταγμα είπατε ότι θα μας το φέρετε σήμερα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, δεν είπα σήμερα. Είπα ότι έχει γίνει μια πρώτη επεξεργασία. Αυτό είπα. Μόλις όμως έχουμε κάτι πιο ολοκληρωμένο ως κείμενο, βεβαίως θα σας το δώσουμε. Αποτελεί δέσμευσή μας.
Κυρίες και κύριοι συνάδελφοι, η δεύτερη θεματική ενότητα αυτού του νομοσχεδίου, όπως είπα πριν, περιλαμβάνει τις βελτιώσεις και τις προσαρμογές που προκύπτουν από τη μέχρι σήμερα εφαρμογή του Γενικού Οικοδομικού Κανονισμού μετά από δεκαπέντε χρόνια.
Είναι σαφές -και έχει κριθεί- ότι είναι αναγκαίο να υπάρξουν βελτιώσεις και τροποποιήσεις που πρέπει να κλείσουν τα κενά και τα παραθυράκια του παλαιού ΓΟΚ, έτσι ώστε να μην υπάρχουν καταστρατηγήσεις και να μη διαιωνίζεται ένα θολό τοπίο με πολλές ερμηνείες.
Με τις βελτιώσεις που ενσωματώνονται και με τις τροποποιήσεις που προωθούνται σε αυτό το νομοσχέδιο, πιστεύουμε ότι περιορίζονται σημαντικά οι καταστρατηγήσεις ορισμένων διατάξεων του παλαιού ΓΟΚ.
Ποιες είναι αυτές οι βελτιώσεις και αυτές οι τροποποιήσεις:
Πρώτη είναι η τροποποίηση που συνδυάζεται, συσχετίζεται, αναφέρεται με την κατασκευή του ηλεκτρομηχανολογικού ορόφου. Τροποποιείται η διάταξη που επιτρέπει την κατασκευή του ηλεκτρομηχανολογικού ορόφου σε ειδικά κτίρια ύστερα από γνώμη της ΕΠΑΕ και επιτρέπεται στο υπόγειο ή σε όροφο μόνο μετά από απόφαση του γενικού γραμματέα της περιφέρειας και ύστερα από γνώμη τεκμηριωμένη του αρμοδίου συμβουλίου.
Η δεύτερη βελτίωση και τροποποίηση αφορά τους ημιϋπαίθριους χώρους.  Περιορίζεται το ποσοστό της επιφάνειας των ημιϋπαίθριων χώρων περίπου 50% του αρχικά επιτρεπόμενου και θα υπάρχει πρόσβαση σε αυτούς τους χώρους μόνο από χώρους κύριας χρήσης. Είναι μία σημαντική παρέμβαση σε μία καταστρατήγηση του παλαιού ΓΟΚ.
Η τρίτη βελτίωση και τροποποίηση αναφέρεται στον επανακαθορισμό του συντελεστή όγκου. Απλουστεύεται ο καθορισμός του συντελεστή όγκου εκμετάλλευσης, ο οποίος αποδεσμεύεται πλέον από τον αριθμό των ορόφων που  προκάλεσε ασάφειες στο παρελθόν όσο και ως προς τον τρόπο εφαρμογής του.  Δίνεται ως κίνητρο η προσαύξησή του για δύο κατηγορίες κτιρίων για τα βιοκλιματικά κτίρια και για τα χαμηλά κτίρια μόνο.
Η τέταρτη βελτίωση και τροποποίηση μπορεί να συνδεθεί με τη μείωση του ύψους μέσα από αξιολόγηση των δεδομένων και των ορθών παρατηρήσεων που έχουν κάνει αρκετοί συνάδελφοι και στην κοινοβουλευτική επιτροπή και αναφέρομαι στις επισημάνσεις που έκανε ο κ. Κολιοπάνος και η κ. 'Ελσα Παπαδημητρίου.
Η πέμπτη βελτίωση και τροποποίηση στον παλιό ΓΟΚ αφορά την προστασία του πολιτιστικού, αρχιτεκτονικού και φυσικού περιβάλλοντος. Διευρύνεται η προστασία του φυσικού και δομημένου περιβάλλοντος, καθώς και του ανθρωπογενούς περιβάλλοντος. Δίνεται η δυνατότητα κατάταξης σε κατηγορίες των προς διατήρηση και προστασία κτιρίων με κριτήρια αξιολόγησης.  Κωδικοποιείται η μέχρι σήμερα νομοθεσία που αφορά τα διατηρητέα κτίρια, τους παραδοσιακούς οικισμούς και βεβαίως την οριοθέτηση, την ανάδειξη και την προστασία των μνημείων της φύσης και των τοπίων.
Κύριοι συνάδελφοι, θα ήθελα να σας πληροφορήσω, αφού κάνουμε αυτήν την αναφορά για τα παραδοσιακά κτίρια και για τους παραδοσιακούς οικισμούς, ότι το Υπουργείο Περιβάλλοντος, Χωροταξίας και Δημοσίων 'Εργων από το 1973 μέχρι σήμερα έχει χαρακτηρίσει ως διατηρητέα κτίρια εννέα χιλιάδες κτίρια. Εξ αυτών τα δύο χιλιάδες έχουν χαρακτηρισθεί από το 1994 μέχρι σήμερα. Επίσης από το 1973 έως το 1993 έχουν χαρακτηρισθεί τετρακόσιοι είκοσι πέντε παραδοσιακοί οικισμοί και ιστορικά κέντρα και από το 1993 και μετά έχουν χαρακτηρισθεί τριακόσιοι ενενήντα έξι παραδοσιακοί οικισμοί και ιστορικά κέντρα. Αυτό το λέω διότι θεωρώ ότι όλοι έχουμε χρέος να σώσουμε ό,τι έχει απομείνει και να το προστατεύσουμε, να το αναδείξουμε και να το συσχετίσουμε απολύτως με την ταυτότητα και τη φυσιογνωμία των πόλεων και των οικισμών μας.
Πιστεύω ότι υπάρχουν δεδομένες ευαισθησίες και αναζητήσεις της συντριπτικής πλειοψηφίας των Ελλήνων πολιτών.
Η έκτη βελτίωση και προσαρμογή του νέου ΓΟΚ, κύριοι συνάδελφοι, αναφέρεται στις αναθεωρήσεις των οικοδομικών αδειών, έτσι ώστε να υπάρχει μία ευέλικτη διαδικασία χωρίς να παραβιάζονται οι γενικές και οι ειδικές πολεοδομικές διατάξεις.
Η έβδομη προσαρμογή και βελτίωση αφορά την αποπεράτωση των όψεων των κτιρίων, γιατί όλοι ξέρουμε ότι υπάρχουν ορισμένα κτίρια, φαντάσματα στις πόλεις και θα πρέπει με ευθύνη αυτών που τα έχουν κατασκευάσει, μετά από ένα χρονικό διάστημα να γίνονται σημαντικές παρεμβάσεις στην όψη των κτιρίων είτε την ευθύνη για την κατάντια των κτιρίων, για τα φαντάσματα αυτά την έχουν ιδιώτες είτε την έχουν οργανισμοί, ιδρύματα, κληροδοτήματα.
'Ογδοη προσαρμογή, τροποποίηση και βελτίωση του νέου Γ.Ο.Κ. ως προς τον παλιό αναφέρεται η προστασία της αισθητικής των πόλεων, της αισθητικής των κτιρίων σε σχέση με τις διαφημίσεις. Είναι το άρθρο 17, το οποίο βεβαίως δίνει το στίγμα των προθέσεών μας για την προστασία και την ανάδειξη της αισθητικής των πόλεων και των κτιρίων. Βεβαίως αυτό το άρθρο μεμονωμένο δεν λύνει το πρόβλημα. Και είπαμε ότι θα καταθέσουμε σε συνεργασία με το Υπουργείο Εσωτερικών και Δημόσιας Διοίκησης και το Υπουργείο Πολιτισμού, ένα ενιαίο σχέδιο νόμο που θα ψηφιστεί στη Βουλή.
Τελειώνοντας, κύριε Πρόεδρε και κύριοι συνάδελφοι, εκτός απ' αυτές τις βελτιώσεις και τις τροποποιήσεις που θεωρήσαμε ότι είχαμε χρέος να κάνουμε καταθέτοντας αυτό το σχέδιο νόμου, τροποποιώντας, βελτιώνοντας και εμπλουτίζοντας τον παλιό Γ.Ο.Κ., κάνουμε ταυτοχρόνως και τις αναγκαίες προσαρμογές του παλιού Γ.Ο.Κ. με βάση τις αποφάσεις και τις νομολογίες του Συμβουλίου της Επικρατείας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συντομεύετε, κύριε Υπουργέ. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτές οι προσαρμογές αναφέρονται στη μείωση του ποσοστού κάλυψης, στον καθορισμό του ύψους και τον περιορισμό της τοποθέτησης των διαφόρων κτιρίων μέσα στο οικόπεδο, στον προσδιορισμό των όρων δόμησης των χαμηλών κτιρίων.
Κυρίες και κύριοι συνάδελφοι, πιστεύω ότι έχει γίνει μια ουσιαστική προσπάθεια και αξίζει τον κόπο να ψηφίσουμε το νέο Γενικό Οικοδομικό Κανονισμό το 2000 όπως έκανε και η Βουλή το 1985 και ψήφισε ένα θεσμικό πλαίσιο που άντεξε στο χρόνο, που έδωσε το στίγμα της πολιτείας για να διασώσουμε ό,τι είχε μείνει στις πόλεις μας, αλλά και να δώσουμε τη δυνατότητα οι πόλεις μας να γίνουν πιο σύγχρονες και πιο ανθρώπινες.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο για είκοσι λεπτά.
ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, στην αιτιολογική έκθεση του υπό συζήτηση σχεδίου νόμου αναφέρεται ότι μετά από δεκατέσσερα χρόνια ουσιαστικής εφαρμογής του Γ.Ο.Κ. του 1985, εκτιμήθηκε ότι πρέπει ο Γ.Ο.Κ.  αυτός να βελτιωθεί, να συμπληρωθεί, να τροποποιηθεί, να αποτελέσει ένα πλήρες ενιαίο και λειτουργικό νομοθέτημα, που να ανταποκρίνεται στις σύγχρονες ανάγκες και συνθήκες. Και αναφερόμενος ο κύριος Υπουργός στην ομιλία του προσδιόρισε ότι αυτές οι συνθήκες θα πρέπει να είναι το επίπεδο ανάπτυξης της τεχνολογίας, οι ανάγκες παραγωγής και κατοικίας, ο σεβασμός του φυσικού και δομημένου περιβάλλοντος, η ανάδειξη και η προστασία της αρχιτεκτονικής και πολιτιστικής κληρονομιάς και τέλος το Σύνταγμα.
'Ετσι, στην αιτιολογική έκθεση βλέπουμε ότι αυτή η πρόταση του σχεδίου νόμου έρχεται ουσιαστικά να κάνει τρία διαφορετικά πράγματα.
Το πρώτο είναι να προσαρμόσει κάποιες διατάξεις στη νομολογία της διοικητικής δικαιοσύνης και του Συμβουλίου της Επικρατείας, όπως εξελίχθηκε αυτή στα χρόνια που ίσχυσε ο Γ.Ο.Κ. του 1985.
Η δεύτερη προσπάθεια είναι να προσαρμοστούν οι διατάξεις του Γ.Ο.Κ.  σε κάποια νέα δεδομένα.
Και η τρίτη κατηγορία άρθρων είναι η προσαρμογή σε διεθνείς συμβάσεις.
Ας δούμε όμως τι έγινε όλα αυτά τα χρόνια, ώστε να κρίνουμε αν αυτό το σχέδιο νόμου είναι ένα πλήρες νομοθέτημα, όπως φιλοδοξεί να είναι πλήρες, ενιαίο και λειτουργικό.
Δεν θα κρίνω εάν ο ΓΟΚ του 1985 ήταν ο καλύτερος δυνατός ή εάν αξιοποιήθηκαν όλες οι προβλέψεις και οι ευχέρειες που παρείχε. Εκείνο το οποίο αντιλαμβάνομαι είναι πως με το υπό ψήφιση σχέδιο νόμου εξακολουθούμε να μην έχουμε ένα πλήρες, ενιαίο και λειτουργικό νομοθέτημα, αφού ουσιαστικώς ερχόμαστε να προσθέσουμε στην πολυνομία, στα πολλά νομοθετήματα είτε αυτά είναι νόμοι είτε είναι προεδρικά διατάγματα είτε είναι υπουργικές αποφάσεις. 'Ετσι νομίζω, και νομίζουμε ως Νέα Δημοκρατία, ότι επιτείνεται η ανασφάλεια και των πολιτών και των παραγωγών υπό την έννοια των κατασκευαστών.
Θα κάνω μερικές χαρακτηριστικές επισημάνσεις σε τρία θέματα ουσιαστικώς του υπό συζήτηση σχεδίου νόμου και θα θέσω και ένα παρεμπίπτον θέμα. Η πρώτη επισήμανση έχει να κάνει με την προσαρμογή στη νομολογία του Συμβουλίου της Επικρατείας. Είναι βέβαιο ότι θα πρέπει να αποκατασταθεί η σχέση ανάμεσα στη νομοθετική και εκτελεστική εξουσία και  τη δικαστική αφ'ετέρου, διότι οι πολίτες και οι κατασκευαστές όταν βλέπουν ότι μέσα σε δεκαπέντε χρόνια έρχεται το Συμβούλιο Επικρατείας να αναιρέσει πολλά από αυτά τα οποία νομοθετούμε, τότε μας παρακολουθούν με ιδιαίτερη προσοχή και αγωνία και αυξάνεται το αίσθημα ανασφάλειας το οποίο υπάρχει.
ΒΑΣΙΛΗΣ ΚΕΔΙΚΟΓΛΟΥ: 'Αλλο αποκατάσταση και άλλο υπακοή.
ΣΑΒΒΑΣ ΤΣΙΤΟΥΡΙΔΗΣ: Ναι. Δεν είναι προφανές όμως ότι τα όσα προβλήματα ανεφύησαν από τη νομολογία του Συμβουλίου της Επικρατείας επιλύονται με αυτό το σχέδιο νόμου.
Επίσης, κάποιες από τις προτεινόμενες ρυθμίσεις μπορεί και στο μέλλον να αντιμετωπιστούν αρνητικά από τη διοικητική δικαιοσύνη, ως αντίθετες με το άρθρο 24 παράγραφοι 1 και 2 του Συντάγματος.
ΒΑΣΙΛΗΣ ΚΕΔΙΚΟΓΛΟΥ: Ελπίζω να βάλουν μυαλό, κύριε συνάδελφε.
ΣΑΒΒΑΣ ΤΣΙΤΟΥΡΙΔΗΣ: Οι διατάξεις αυτές δεν θέλουν να επέρχεται περιβαλλοντική επιβάρυνση.
'Ηδη στο υπό συζήτηση νομοσχέδιο έχουμε τρεις διατάξεις τουλάχιστον και συγκεκριμένα των άρθρων 6, 11 παράγραφος 1 και 21, όπως επισημαίνεται από το Επιστημονικό Συμβούλιο της Βουλής που θα μπορούσαμε να θεωρήσουμε ότι δεν βελτιώνουν τις συνθήκες διαβίωσης, ότι μάλλον υποβαθμίζεται το φυσικό και οικιστικό περιβάλλον με τη θέσπιση δυσμενέστερων πολυεθνικών διαρρυθμίσεων και μεταβολών σε σχέση με τους υφιστάμενους όρους δόμησης. Αυτή είναι μία πρώτη παρατήρηση και θα πρέπει να τη λάβετε σοβαρά υπόψη.
Κατά τη δική μας εκτίμηση ένας Γενικός Οικοδομικός Κανονισμός, που έρχεται μάλιστα μετά από κυοφορία, από σημαντική καθυστέρηση έξι ετών περίπου, δεν θα έπρεπε να συνεχίσει να είναι αποσπασματικός, άτολμος και περιπτωσιολογικός.
Εμείς, ως Νέα Δημοκρατία, πιστεύουμε ότι για να ανταποκριθούμε στις απαιτήσεις των καιρών θα έπρεπε να φθάσουμε σε ένα λιτό κείμενο, ριζοσπαστικό και γενικό, το οποίο θα συνέβαλε μεταξύ των άλλων στη δημιουργία μιας φιλοσοφίας για το δομημένο περιβάλλον, η οποία δεν προκύπτει από πουθενά στο υπό συζήτηση σχέδιο νόμου. Δεν μπορούμε να πούμε ότι με ένα τέτοιο κανονισμό που θα ψηφίσουμε εδώ θα αντιμετωπίζουμε την ανάπτυξη των πόλεων κατά τρόπο ομοιόμορφο.
Πρέπει να λαμβάνουμε υπόψη μας τις τοπικές διαφορές, τις κλιματολογικές συνθήκες, την πολιτιστική κληρονομιά, την παράδοση, τη μορφολογία του εδάφους, τη σεισμική επικινδυνότητα. Παράλληλα με ένα σύγχρονο, γενικό, λιτό εργαλείο, που θα πρέπει να διακρίνεται από τις παραπάνω αρχές, πρέπει να δημιουργηθούν σε ορισμένες περιπτώσεις ειδικοί κανονισμοί δόμησης, που θα λαμβάνουν υπόψη τους τα ιδιαίτερα χαρακτηριστικά των πόλεων και οικισμών όλης της χώρας.
Δυστυχώς, η Κυβέρνησή σας, κύριε Υπουργέ, μετά από πολυετή καθυστέρηση χάνει μία σημαντική ευκαιρία, πιστεύουμε, για να προχωρήσει στην υιοθέτηση ενός τέτοιου σύγχρονου και λειτουργικού κανονισμού, που δεν θα οδηγεί ούτε σε τροπολογίες πριν καν ψηφίσουμε το σχέδιο νόμου ούτε σε μία πολυδαίδαλη συμπληρωματική νομοθεσία με προεδρικά διατάγματα, με υπουργικές αποφάσεις και με εγκύκλιες διαταγές.
Ο τρόπος με τον οποίο η Κυβέρνηση έρχεται να συμπληρώσει και να τροποποιήσει τις ισχύουσες διατάξεις πιστεύουμε ότι δημιουργεί διαδρομές που διαιωνίζουν την ανασφάλεια των πολιτών και των κατασκευαστών, φαινόμενο απαράδεκτο για μία σύγχρονη κοινωνία. Αφού όμως ακολουθείτε  αυτήν τη διαδικασία θα ήταν τουλάχιστον αναγκαίο να προσδιορίσετε το χρόνο για την έκδοση των αναγκαίων νομοθετικών πράξεων.
Θα σας πω ένα παράδειγμα που αφορά στο άρθρο 19 παράγραφος 5 του υπό συζήτηση σχεδίου νόμου: 'Εχουμε τις μέρες αυτές δίκες εργολάβων για κτίρια, τα οποία έπεσαν στους σεισμούς του περασμένου χρόνου στην Αθήνα.            'Εχετε επανειλημμένα δεσμευτεί ότι θα οργανώσετε με τέτοιο τρόπο την εκτέλεση των έργων ώστε αφ'ενός μεν να είναι αρμόδιοι εκείνοι που έχουν τις προϋποθέσεις και αφ'ετέρου, σε περίπτωση αστοχίας, να κατανέμονται δίκαια οι ευθύνες και ο καθένας να χρεώνεται το μερίδιο της ευθύνης που του αναλογεί.
Εδώ τώρα έρχεστε να προβλέψετε εξουσιοδότηση με προεδρικό διάταγμα το οποίο ουσιαστικά παραπέμπει στις καλένδες τη ρύθμιση ενός θέματος που είναι πάρα πολύ επίκαιρο και πάρα πολύ καυτό. Πότε θα θεσπιστούν αυτά τα προεδρικά διατάγματα; Τουλάχιστον, θα έπρεπε να δώσετε ορισμένες απαντήσεις, διότι εάν κρίνουμε από τις εμπειρίες των προηγουμένων ετών, πολλά από τα προεδρικά διατάγματα ή τις υπουργικές αποφάσεις, οι οποίες έπρεπε να εκδοθούν στη βάση του Γ.Ο.Κ του 1985 καθυστέρησαν πάρα πολλά χρόνια και πολλά από αυτά δεν εξεδόθησαν καν όλα αυτά τα χρόνια.
Θα έρθω τώρα σε ένα άλλο σημαντικό ζήτημα που αφορά στη δραστική μείωση της ετήσιας προσαύξησης των προστίμων διατήρησης των αυθαιρέτων κτισμάτων. Αυτή η μείωση, σε συνδυασμό με τη δυνατότητα που προβλέπεται πλέον στους ιδιοκτήτες των αυθαιρέτων να αποδίδουν το πρόστιμο σε πολλές μηνιαίες δόσεις, νομίζουμε ότι αποτελεί το πρώτο μεγάλο βήμα της Κυβέρνησης για τη μελλοντική νομιμοποίηση των αυθαιρέτων σε όλην τη χώρα.
Βεβαίως εσείς διαβεβαιώσατε ότι οι αλλαγές στον τρόπο προσαύξησης δεν συνιστούν "πολεοδομικό κεκτημένο", αν σημείωσα καλά τον όρο και δεν θεωρούνται ρυθμίσεις για τη νομιμοποίηση των αυθαιρέτων, αλλά εκτιμούμε ότι οι καιροί είναι πονηροί. 'Ερχεται το Κτηματολόγιο, έρχονται τα σχέδια νόμου του κ. Ανωμερίτη, δηλαδή οι ρυθμίσεις για τα δάση. Νομίζουμε ότι εδώ, ως Υ.ΠΕ.ΧΩ.ΔΕ, παραέχετε τη διακριτική ευχέρεια να παρέμβετε με το δικό σας τρόπο.
Φανταστείτε τι μπορείτε να κάνετε παραμονές εκλογών έχοντας την εξουσιοδότηση αυτή. Βεβαίως θα μου πείτε ότι στο ΠΑ.ΣΟ.Κ δεν τα κάνετε αυτά, ειδικά σε παραμονές εκλογών. Οι δικές μας εμπειρίες είναι άλλες.  Τα κάνετε και πρέπει να προσέχουμε πάρα πολύ το τι κάνετε για να μην επαναλαμβάνονται με ιδιαίτερη ένταση φαινόμενα τα οποία μειώνουν, απαξιώνουν τη δημοκρατία, γιατί προσπαθείτε μέσω αυτών των καταστάσεων και αυτών των ρυθμίσεων να δημιουργείτε εξαρτήσεις του πολίτη από την εκτελεστική εξουσία κατά τρόπο απαξιωτικό για τη λειτουργία του δημοκρατικού πολιτεύματος.
Εμείς ως Νέα Δημοκρατία δεν μπορούμε να δεχθούμε μία τέτοια διάταξη.            Καταγγέλλουμε τη διάταξη ως ανοίγουσα πόρτα για μικροκομματικές συμπεριφορές, στις οποίες μας έχετε συνηθίσει και θα θέλαμε να υποχωρήσετε και να δεχθείτε ότι αυτά τα πράγματα θα πρέπει να γίνονται τουλάχιστον με προεδρικό διάταγμα για να εξεταστεί η νομιμότητα αυτού του προεδρικού διατάγματος από το Συμβούλιο της Επικρατείας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τι δουλειά έχει το προεδρικό διάταγμα;
ΣΑΒΒΑΣ ΤΣΙΤΟΥΡΙΔΗΣ: Γιατί όχι; 'Ολες αυτές τις λεπτομέρειες τις οποίες προβλέπετε να ρυθμίσετε με κοινή υπουργική απόφαση των Υπουργών ΠΕ.ΧΩ.ΔΕ και Οικονομικών, να τις ρυθμίσετε τουλάχιστον με προεδρικό διάταγμα. Να δούμε ποιες είναι αυτές οι προϋποθέσεις και οι εξαρτήσεις οι οποίες θα σας οδηγήσουν στο να περιορίσετε τα πρόστιμα και πώς θα λειτουργήσετε, θα αντιμετωπίσετε, θα διαχειριστείτε την ψαλίδα του 2% εώς 20%. Αυτό είναι πάρα πολύ σημαντικό.
Από εκεί και πέρα η θέση μας είναι, για να ξανάρθω σε αυτή -όπως είπε και ο κ. Τρυφωνίδης, ο εισηγητής του κόμματός μας- ότι ο ΓΟΚ δεν μπορεί να είναι πεδίο κομματικής αντιπαράθεσης. Εσείς είπατε ότι ο διάλογος εξαντλήθηκε. Ενδεχομένως ο διάλογος εξαντλήθηκε γι' αυτήν την προσέγγιση, γι' αυτήν τη φιλοσοφία. Εμείς προτείνουμε κάτι διαφορετικό: Η Κυβέρνηση θα πρέπει με μία συναινετική, διακομματική αντιμετώπιση του θέματος μέσα από ουσιαστικό διάλογο με όλους τους φορείς, να προχωρήσει σε μία άμεση, ριζοσπαστική αναθεώρηση του Γ.Ο.Κ, ριζοσπαστική τόσο σε ό,τι αφορά στην ουσία του περιεχομένου του Γ.Ο.Κ όσο και στη νομοτεχνική διαδικασία. Λέμε, δηλαδή, ότι ήρθε η ώρα να έχουμε ένα κείμενο, το οποίο να το κατανοούν και οι μη ειδικοί, οι μη μηχανικοί, οι μη κατασκευαστές, γιατί σήμερα αυτά τα κείμενα δεν τα κατανοούν ούτε αυτοί. Θα  πρέπει να φτάσουμε, λοιπόν, σε ένα σύγχρονο, σταθερό και σαφές πλαίσιο προς όφελος του περιβάλλοντος γενικότερα και της κοινωνίας.
Με την ευκαιρία αυτή, κύριε Υπουργέ, θα ήθελα, ξεφεύγοντας λίγο από τα στενά όρια αυτού του σχεδίου νόμου, να θέσω και μερικά ερωτήματα για ένα παρεμπίπτον ζήτημα, που αφορά στους σεισμούς της Αθήνας. Ετοιμάσατε ένα σχέδιο επιχειρησιακού προγράμματος ύψους εκατόν ενενήντα περίπου δισεκατομμυρίων δραχμών(190.000.000.000) -αν οι πληροφορίες μας είναι ακριβείς- αλλά εκτιμούμε ότι αργήσατε πάρα πολύ να το υποβάλετε στην Ευρωπαϊκή Επιτροπή.
Αν δεν κάνουμε λάθος το υποβάλατε πριν από λίγες εβδομάδες. Τι γίνεται με αυτό το πρόγραμμα; Πώς προβλέπετε ότι θα προχωρήσει η υιοθέτηση αυτού του προγράμματος και η εκτέλεσή του; Επίσης, θα θέλαμε και ορισμένα στοιχεία εκταμίευσης από ένα δεύτερο πλαίσιο, που αφορά τους σεισμούς. 'Εχει εγκριθεί από τη Ευρωπαϊκή Τράπεζα Επενδύσεων ένα δάνειο, το οποίο μπορεί να φθάσει τα εννιακόσια εκατομμύρια ευρώ. Σύμφωνα με τους όρους αυτού του δανείου μέχρι το τέλος του χρόνου θα πρέπει να υπάρξουν εκταμιεύσεις της τάξης του 20% έως 25% άλλως κινδυνεύουμε να χάσουμε το σύνολο αυτού του ευνοϊκού δανείου.
Επειδή στο Υπουργείο σας εκκρεμεί η διασαφήνιση όλων των διαδικασιών για τις διαδικασίες και τα δικαιολογητικά και επειδή αυτό το δάνειο θα κάλυπτε και ζημιές σε ιδιωτικές κατοικίες, για να μην ερχόμαστε με επερωτήσεις θα θέλαμε με την ευκαιρία της συζήτησης αυτού του σχεδίου νόμου να μας δώσετε ορισμένα στοιχεία για το πώς προχωράει η εκταμίευση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Πρόκειται να γίνει προκήρυξη από το Υπουργείο Εθνικής Οικονομίας.
ΣΑΒΒΑΣ ΤΣΙΤΟΥΡΙΔΗΣ: Ναι, η αρμοδιότητα όμως είναι δική σας.
Η Νέα Δημοκρατία ασκώντας εποικοδομητική αντιπολίτευση θα ψηφίσει κατ'αρχήν αυτό το σχέδιο νόμου. Είναι, όμως, πολύ σημαντικό για μας να ξεκαθαρίσετε το πώς θα χειριστείτε αυτήν τη διακριτική ευχέρεια, την οποία προσδίδετε στον εαυτό σας με την εξουσιοδότηση του ανοίγματος από 2% έως 20%, αφού είναι πολύ σημαντικό για μας να μη συναινούμε σε διαδικασίες, οι οποίες θα εξαρτούν όλο και περισσότερο τον 'Ελληνα πολίτη από την εκτελεστική εξουσία.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο για μία παρέμβαση.
ΚΩΝΣΝΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι και κυρία Πρόεδρε, που σας ευχόμαστε καλή θητεία στην Προεδρία -σας ευχόμαστε να μην είστε τόσο αυστηρή και να έχετε την επιείκεια του ακαδημαϊκού δασκάλου- ο κ. Τσιτουρίδης έθεσε ορισμένα βασικά θέματα.
Πρώτον, ο Γενικός Οικοδομικός Κανονισμός θα έπρεπε να είναι ένα λιτό νομοσχέδιο με σκοπούς, αρχές και κατευθύνσεις. Μέσα από τον ορισμό των γενικών εννοιών πρέπει να δίνει το στίγμα των σύγχρονων των ανθρώπινων πόλεων. Κύριε Τσιτουρίδη, πρέπει να σας πληροφορήσω ότι αυτό έχει γίνει με το νόμο για τον πολεοδομικό σχεδιασμό και για την οικιστική ανάπτυξη, όπου προσδιορίζονται οι όροι και οι προϋποθέσεις για τις σύγχρονες ανθρώπινες πόλεις, δηλαδή τι το καλύτερο μπορούμε να διασφαλίσουμε με παρεμβάσεις σε αυτά που έχουν γίνει στο παρελθόν και ποιες είναι οι απαιτήσεις και οι αναζητήσεις για τις νέες πόλεις του μέλλοντος, γι'αυτές τις αόρατες πόλεις που θα μπορούσαμε να τις έχουμε αν μετά τον πόλεμο είχαμε σχέδιο, προτεραιότητες και σαφήνεια στόχων και κατευθύνσεων, αλλά και χρήμα. 'Αρα αυτό που θέλετε να προσδιορίσει ο ΓΟΚ έχει προσδιοριστεί σε εκείνο το νομοσχέδιο που καθορίζει την ταυτότητα και τη φυσιογνωμία των πόλεων σε συνάρτηση με το χωροταξικό σχεδιασμό και την αειφόρο ανάπτυξη.
Πιστεύουμε ότι ο Γ.Ο.Κ. θα πρέπει να έχει τους ορισμούς, τα άρθρα που περιελάμβανε εκείνος του 1985, αλλά μετά την εφαρμογή δεκαπέντε χρόνων αυτός ο παλιός Γ.Ο.Κ. χρειάζεται εμπλουτισμό, βελτίωση, ανανέωση και προσαρμογή. Αυτό κάνουμε με αυτό το σχέδιο νόμου.
Η δεύτερη επισήμανση που έκανε ο κ. Τσιτουρίδης είναι η  επισήμανση για την προσθήκη και τροπολογία για τα πρόστιμα, το ποσοστό της ετήσιας προσαύξησης του προστίμου διατήρησης και τον τρόπο καταβολής των προστίμων ανέγερσης και διατήρησης.
'Εχουμε πει και το επαναλαμβάνουμε για μια ακόμη φορά ότι ο καθορισμός της ετήσιας προσαύξησης των προστίμων διατήρησης των αυθαιρέτων, όπως και ο διακανονισμός για την καταβολή των προστίμων κατασκευής και διατήρησης των αυθαιρέτων, δεν είναι ρυθμίσεις που δημιουργούν πολεοδομικό κεκτημένο και σε καμία περίπτωση δεν μπορεί και δεν πρέπει να ταυτίζεται με νομιμοποίηση αυθαιρέτων κτισμάτων. Απλώς είναι ρυθμίσεις που σχετίζονται με την καταβολή των οφειλών. Είναι ρυθμίσεις που ήρθαν στο πρώτο νομοσχέδιο μετά τις εκλογές και δεν ήρθαν στα τελευταία νομοσχέδια πριν από τις εκλογές. Αυτό πρέπει να το εκτιμήσετε ότι δεν είναι προεκλογικές ρυθμίσεις, αλλά είναι μετεκλογικές.
ΣΑΒΒΑΣ ΤΣΙΤΟΥΡΙΔΗΣ: Προαναγγέλθησαν!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Τσιτουρίδη, αν ψάξετε τις ερωτήσεις και τις επερωτήσεις που έχει καταθέσει το κόμμα σας, όπως και άλλα κόμματα, θα δείτε ότι ζητάτε να μειωθεί το ποσοστό ετήσιας προσαύξησης του προστίμου διατήρησης, όπως έχετε προτείνει με τον έναν ή τον άλλον τρόπο και τη νομιμοποίηση των αυθαιρέτων.
Σας πληροφορώ ότι εμείς ως κόμμα, ως παράταξη και ως Υπουργείο Περιβάλλοντος, Χωροταξίας και Δημοσίων 'Εργων ποτέ στα έξι χρόνια δεν κλείσαμε τα μάτια σε μια πραγματικότητα και πολύ περισσότερο δεν κλείσαμε το μάτι πονηρά στους ιδιοκτήτες αυθαίρετων κτισμάτων, λέγοντας ότι αν μας ψηφίσετε, θα σας νομιμοποιήσουμε. Αυτό δεν το κάναμε για λόγους αρχής.
Πιστεύω ότι το Υ.ΠΕ.ΧΩ.Δ.Ε. από το 1994 και μετά έχει δείξει ένα δείγμα γραφής, που όλοι το έχουν αναγνωρίσει, ότι δεν υποτάσσεται στις απαιτήσεις των αυθαιρετούχων, γιατί δεν πρέπει να υπάρχει ο διαχωρισμός των Ελλήνων σε δύο κατηγορίες, σε αυτούς που αυθαιρετούν και σε αυτούς που είναι νόμιμοι. Δεν μπορεί η πολιτεία κάθε φορά να υποτάσσεται σε αυτούς που αυθαιρετούν, ξεχνώντας ότι η συντριπτική πλειοψηφία είναι αυτοί που ακολουθούν το νόμο. Νομίζω ότι πρέπει να επιβραβεύουμε αυτούς που ακολουθούν το νόμο.
Οι ρυθμίσεις αυτές, όμως, είναι αναγκαίες, όχι για να δικαιωθούν οι κάτοχοι, οι ιδιοκτήτες των αυθαιρέτων, αλλά για να προχωρήσει και να ολοκληρωθεί ο πολεοδομικός σχεδιασμός. Γιατί υπάρχει μία κοινή συναίνεση και ένας κοινός τόπος ανάμεσα σε αυτούς, που είναι κάτοχοι και δικαιούχοι αυθαίρετων κτισμάτων με τους αντίστοιχους φορείς της Νομαρχιακής και της Τοπικής Αυτοδιοίκησης, που δεν προχωρούν τον πολεοδομικό σχεδιασμό εις βάρος των ανθρώπινων συνθηκών διαβίωσης ευρύτερων περιοχών και εις βάρος των νομίμων δικαιωμάτων, που έχουν άλλοι πολίτες.
Αυτήν την πολιτική θέλουμε ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, σας παρακαλώ τελειώνετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κυρία Πρόεδρε.
Για τους σεισμούς της Αττικής πιστεύουμε ...
ΓΕΩΡΓΙΟΣ ΤΡΥΦΩΝΙΔΗΣ: Τι θα πει ο Κοινοβουλευτικός σας Εκπρόσωπος;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στον Κοινοβουλευτικό Εκπρόσωπο του κόμματος της  Νέας Δημοκρατίας απαντάει ο Υπουργός.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, μην παρεμβαίνετε, κύριε Τρυφωνίδη, γιατί παρατείνεται ακόμη περισσότερο ο διάλογος.
Τελειώνετε, κύριε Υπουργέ, σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στον Κοινοβουλευτικό Εκπρόσωπο του κόμματός σας, κύριε Τρυφωνίδη, απαντώ εγώ. Δεν απαντά ο Κοινοβουλευτικός Εκπρόσωπος της Κοινοβουλευτικής Ομάδας του ΠΑ.ΣΟ.Κ..
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, σας παρακαλώ τελειώνετε. Απαντήστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κυρία Πρόεδρε, έχετε δίκιο.
Για τους σεισμούς της Αττικής είναι γνωστό, κύριε Τσιτουρίδη, ότι η Κυβέρνηση του ΠΑΣΟΚ από την πρώτη στιγμή έχει ένα ολοκληρωμένο σχέδιο στεγαστικής αποκατάστασης σε συνδυασμό με το ολοκληρωμένο σχέδιο οικιστικής και παραγωγικής και χωροταξικής ανασυγκρότησης των περιοχών που έχουν πληγεί. Οι πόροι είναι διασφαλισμένοι και έχουν την αναφορά τους στο τρίτο Κοινοτικό Πλαίσιο Στήριξης με την προϋπόθεση ότι πρέπει να τεκμηριωθούν, ότι είναι επιλέξιμες οι δαπάνες και από το δάνειο με την Ευρωπαϊκή Τράπεζα Επενδύσεων που ένα τμήμα έχει εκταμιευθεί.
(Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Υπουργού)
Πρέπει όμως, να οριστεί ο χρηματοοικονομικός σύμβουλος που θα ελέγχει το πρόγραμμα για να έχουμε ομαλή ροή του προγράμματος.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, σας παρακαλώ τελειώνετε. Διπλασιάσατε το χρόνο σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα μπορούσαμε να πούμε αρκετά. Αυτό το πρόγραμμα το ξεκίνησε το Υπουργείο Εθνικής Οικονομίας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο για είκοσι λεπτά.
ΙΩΑΝΝΗΣ ΜΑΓΚΡΙΩΤΗΣ: Δεν θα τον εξαντλήσω, κυρία Πρόεδρε, το χρόνο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Να ισοφαρίσετε έτσι την υπέρβαση του κυρίου Υπουργού.
ΙΩΑΝΝΗΣ ΜΑΓΚΡΙΩΤΗΣ: 'Εγινε ήδη εκχώρηση χρόνου, γιατί για ένα νομοσχέδιο για το οποίο έχει εκδηλωθεί η διάθεση υπερψήφισης από τη πλευρά της Αξιωματικής Αντιπολίτευσης, αλλά και οι διαφοροποιήσεις των άλλων κομμάτων είναι περιορισμένες και ήσσονος σημασίας θα έλεγα πως το πέρασμα του χρόνου περισσότερο ταλαιπωρεί το νομοσχέδιο και ψάχνουμε επιχειρήματα για να καλύψουμε το χρόνο που μας δίνει ο Κανονισμός της Βουλής. Θα μπορούσε η κουβέντα να είναι πιο ουσιαστική, πιο εμβαθυντική και να είναι πιο παραγωγικός ο χρόνος που χρησιμοποιούμε.
'Ετσι, λοιπόν, θα ήθελα να πω πως οι παρεμβάσεις τόσο του εισηγητή, όσο και του Κοινοβουλευτικού Εκπροσώπου της Νέας Δημοκρατίας, αλλά και των άλλων αγορητών διατρέχονται και διαπερνώνται από μια αντίφαση. Από τη μια πλευρά η κεκτημένη ταχύτητα της προεκλογικής περιόδου και της προηγούμενης αντιπολιτευτικής της τακτικής όπου ήθελε να καταψηφίζει και να αρνείται κάθε νομοσχέδιο που ερχόταν στη Βουλή για να συζητηθεί και να ψηφιστεί όπως και γενικότερα τη στάση της απέναντι στην Κυβέρνηση, κάθε τι που προέρχεται από την Κυβέρνηση είναι κακό και αρνητικό και πρέπει να καταψηφίζεται και να καταγγέλλεται. Και από την άλλη πλευρά η προσπάθεια μετά τις εκλογές της κατάκτησης του "μεσαίου χώρου" που επιβάλλει ένα χαμηλό προφίλ ,ένα συναινετικό πρόσωπο και μια ανάλογη πρακτική.
Αυτά όμως, δεν τους απέτρεψαν απ' αυτά τουλάχιστον που διαβάσαμε στον ημερήσιο τύπο για τα όσα συνέβησαν στις εσωτερικές τους διαδικασίες κατά την προεργασία του νομοσχεδίου. Οι νουθεσίες παλιότερων στελεχών για την αναγκαιότητα υπερψήφισης αυτού του νομοσχεδίου οδήγησε την Ν.Δ. στην αλλαγή θέσης. Αυτό γιατί το νομοσχέδιο είναι προέκταση της δικής τους φιλοσοφίας, όπως από το 1979 διαμορφώθηκε, αλλά και γιατί ήταν μια επεξεργασία πάλι δικής τους κυβέρνησης και δικών τους κυβερνητικών στελεχών την περίοδο 1990-1993.
'Ετσι, λοιπόν, ζώντας αυτήν την αντίφαση, μοιραία συνέθεσαν την πρότασή τους στην κατ' αρχήν υπερψήφιση, αλλά και στην πρόταση για την απόσυρση του νομοσχεδίου και στην ανάδειξη ενός νέου κύκλου διαλόγου. Ο κύκλος βεβαίως του διαλόγου έχει πολλές φορές κλείσει. 'Αλλωστε εσείς οι ίδιοι μιλάτε για καθυστέρηση δεκαπέντε ετών για τη συζήτηση γύρω από την αναθεώρηση ή την προσαρμογή του ΓΟΚ ή τουλάχιστον την καθυστέρηση των τελευταίων έξι χρόνων. Είχατε, λοιπόν, όλο αυτό το διάστημα να αναπτύξετε τις προτάσεις και τις ιδέες σας και βεβαίως όλο τον αναγκαίο χρόνο για τον κοινωνικό διάλογο και τη συναίνεση.
Αυτός ο διάλογος υπήρξε και η συναίνεση επίσης.  Τη ζήσαμε, την ακούσαμε στη συνεδρίαση της Διαρκούς Επιτροπής, όπου όλοι οι φορείς, με πρώτο το Σύλλογο Αρχιτεκτόνων υπερθεμάτισαν του νομοσχεδίου, θεωρώντας ότι είναι θετικές οι διατάξεις του. Είναι το εφικτό, μέσα σ'ένα κακοποιημένο οικιστικό περιβάλλον, ιδιαίτερα των μεγαλουπόλεων.
Μίλησε  η Αξιωματική Αντιπολίτευση για την αναγκαιότητα μιας άλλης φιλοσοφίας, δεν ακούσαμε όμως στις παρεμβάσεις ούτε του εισηγητή της ούτε των αγορητών ούτε του Κοινοβουλευτικού της Εκπροσώπου την άλλη συνολικά φιλοσοφία. Μίλησαν για ένα άτολμο εμβαλωματικό νομοσχέδιο, δεν ακούσαμε όμως τις τολμηρές και ριζοσπαστικές τους προτάσεις. Εάν τολμηρή και ριζοσπαστική πρόταση είναι η κατ'αρχήν υπερψήφιση πράγματι για την πρακτική της Νέας Δημοκρατίας στην οποία μας είχε συνηθίσει, είναι τολμηρή και ριζοσπαστική αυτή η κοινοβουλευτική της πρακτική και την αποδεχόμαστε και τη χαιρετίζουμε. Η ανατροπή μιας παραδοσιακής  φιλοσοφίας που κακοποίησε το οικιστικό περιβάλλον και τις μεγάλες πόλεις.  'Εχει αρχίσει από το 1979 και εμείς δεν αρνηθήκαμε να το αποδεχθούμε και ολοκληρώθηκε το 1985 βεβαίως με όλες τις προσαρμογές. Σήμερα δίνεται η δυνατότητα να εξανθρωπιστούν, να εξυγιανθούν οι πόλεις, να επανακτήσουμε χώρους, να επανακτήσουμε περιβάλλον, να επανακτήσουμε αισθητική στις μεγαλουπόλεις, γιατί δεν μπορούμε να τις κτίσουμε από την αρχή. Αυτό το γνωρίζουμε όλοι.
Μια φιλοσοφία του παρελθόντος η οποία στήριξε όλη την οικονομική ανάπτυξη της Ελλάδος τη δεκαετία του 1950 και του 1960 πάνω στη θεωρία της αντιπαροχής. Το κεφάλαιο ήταν η γη και η γη των αστικών κέντρων μέσα από τη φιλοσοφία της αντιπαροχής δημιούργησε εισοδήματα, έδωσε στέγη στους κατόχους γης και στα λαϊκά στρώματα σε πολλές περιπτώσεις, όμως ήταν και η απαρχή της αυθαίρετης δόμησης. Μαζί με τον πολλαπλασιασμό με έναν υψηλό συντελεστή, όπως είπαν και οι προηγούμενοι αγορητές με τις  υπερβάσεις και την αυθαίρετη δόμηση, οδήγησαν στην οικολογική καταστροφή. Η αδυναμία της πολιτείας να εντάξει στα σχέδια πόλης και να προχωρήσει στις αναγκαίες επενδύσεις στη διάθεση πόρων για τα αναγκαία έργα υποδομής, οδήγησε σε συνδυασμό με το παράλληλο ρεύμα της αστυφιλίας τις δεκαετίες του 1950 και του 1960, στην αυθαίρετη οικιστική ανάπτυξη των πόλεων και ιδιαίτερα των μεγάλων συγκροτημάτων της Αττικής και της Θεσσαλονίκης.
Από το 1985 και μετά, μπήκε τέλος σ'αυτήν την πρακτική και γίνεται μια συστηματική προσπάθεια να επανακτηθεί χώρος, περιβάλλον και αισθητική.
Θα έλεγα πως η Νέα Δημοκρατία, είναι πολύ αυστηρή, όσον αφορά τις νομολογίες και τις αποφάσεις του Σ.τ.Ε. και ήδη άφησε έναν υπαινιγμό ο Κοινοβουλευτικός της Εκπρόσωπος. Θα πρέπει όμως να ξέρει ότι μαζί με τις περιβαλλοντικές ευαισθησίες, υπάρχουν και κοινωνικές ευαισθησίες. 'Ετσι, δεν μπορεί το Σ.τ.Ε. να κρίνει αντισυνταγματική τη διάταξη, η οποία ζητά κατά παρέκκλιση, για κοινωνικούς, ισχυρά κοινωνικούς λόγους, την κατασκευή ανελκυστήρων σε πολυκατοικίες παλιές όπου δεν διαθέτουν και μένουν άτομα με ειδικές ανάγκες.
Ανάμεσα στην περιορισμένη εκτροπή και ανάμεσα στο κοινωνικά αποδεκτό απ'όλους όπως είναι η υποστήριξη και η φιλικότητα και η προστατευσιμότητα των ιδιωτικών και δημόσιων κτιρίων στα άτομα με ειδικές ανάγκες, νομίζω ότι κανένας συνταγματολόγος, κανένας νομικός δεν θα μπορέσει να κρίνει με την τυπικότητα του νόμου, αλλά με την ευρύτητα που το κοινωνικό περιβάλλον επιβάλλει.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Θα ήθελα ακόμα να πω πως είναι μια μόνιμη επωδός της Αξιωματικής Αντιπολίτευσης ότι όταν ομιλούμε για προεδρικά διατάγματα ή υπάρχουν εξουσιοδοτήσεις για υπουργικές αποφάσεις, έχουμε είτε καλένδες είτε αυθαιρεσίες. Ε, νομίζω ότι το ΠΑΣΟΚ σας έχει συνηθίσει και σε κάτι διαφορετικό και στην αποτελεσματικότητα των παρεμβάσεών του και στην ταχύτητα με την οποία προωθεί προεδρικά διατάγματα που δίνουν λύσεις ζωτικής σημασίας και ανάγκης, αλλά και στη διαφάνεια με την οποία διαχειρίστηκε τα δημόσια πράγματα τα προηγούμενα χρόνια, κάτι που δεν θέλετε να το δεχθείτε για τις ανάγκες της αντιπολιτευτικής σας πρακτικής.
Υπ' αυτήν την έννοια θα ήθελα να πω αυτό που τόνισε και ο κύριος Υπουργός και να συνεπικουρήσω γιατί ήμουν μάρτυρας πολλών τέτοιων συζητήσεων στην προηγούμενη κοινοβουλευτική περίοδο. 'Οταν καλούμασταν να νομοθετήσουμε για την ένταξη περιοχών όπου έχουν αναπτυχθεί αυθαίρετοι οικισμοί -χαρακτηριστικά είναι τα παραδείγματα των Μετεώρων, της Πολίχνης Θεσσαλονίκης και του Ηρακλείου που έγιναν και αναφορές- το Υ.ΠΕ.ΧΩ.Δ.Ε. ήταν πάντοτε ο υπερασπιστής και της δημόσιας γης, και του δημόσιου συμφέροντος και των συμφερόντων της Τοπικής Αυτοδιοίκησης και της ευρύτερης κοινωνίας απέναντι στους αυθαιρετούχους και στους καταπατητές.  Ζητούσαμε να βάλουμε πολύ πιο ψηλά τον πήχη των απαιτήσεων του κοινωνικού συνόλου και του καλώς εννοούμενου δημόσιου συμφέροντος από το ατομικό και ιδιωτικό συμφέρον του καταπατητή.
Και μάλιστα νομοθετήσαμε με υπερβολικά πρόστιμα πολλές φορές, με υπερβολικό τίμημα σε γη και σε χρήμα, κάτι στο οποίο δεν μπόρεσαν να ανταποκριθούν οι αυθαιρετούχοι και οι καταπατητές και έχουμε ανακύκλωση των προβλημάτων.
Η σημερινή διάταξη δεν έρχεται να νομιμοποιήσει αυθαίρετα, έρχεται να δώσει τη δυνατότητα να ρυθμιστεί με κοινωνικά αποδεκτούς όρους η καταβολή των προστίμων. Διαφορετικά στήνουμε απλώς παγίδες και αγχόνες στους πολίτες και καλύτερα είναι να τους πούμε από την αρχή μία άλλη αλήθεια, πως δεν πρόκειται να νομιμοποιήσουν, δεν πρόκειται να τύχουν των ευεργεσιών της πολιτείας, δεν πρόκειται να τύχουν μίας σύγχρονης διαβίωσης στο χώρο που έχουν χτίσει.
Εσείς, οι εκπρόσωποι της Αξιωματικής Αντιπολίτευσης, ήσασταν κυρίως που ζητούσατε να επιδείξει η Κυβέρνηση τον υψηλότατο βαθμό κοινωνικής ευαισθησίας και να περιορίσει το αντίτιμο σε χρήμα και σε γη, όπως επίσης και να πολλαπλασιάσει το χρόνο καταβολής των προστίμων γιατί τα στρώματα αυτά είναι λαϊκά, είναι μη προνομιούχα. Υπερακόντιζε μάλιστα η Αξιωματική Αντιπολίτευση και των άλλων κομμάτων, όπως του ΔΗ.Κ.ΚΙ. και του Κ.Κ.Ε..
Δεν μπορείτε να έρχεστε τώρα εκ των υστέρων και μάλιστα λίγες μέρες μετά από τις εκλογές και να λέτε ότι αυτό έχει ψηφοθηρικό χαρακτήρα. Απαλλαγείτε από την αίσθηση των πελατειακών σχέσεων και της ψηφοθηρίας. Απαλλαγείτε επιτέλους από το σύνδρομο της 9ης του Απρίλη, ότι δηλαδή κάτι περίεργο συνέβη σε αυτές τις εκλογές. Ο ελληνικός λαός αποφάνθηκε με τη μεγαλύτερη καθαρότητα και έδωσε μία επίσης καθαρή νίκη στο ΠΑ.ΣΟ.Κ., για να κυβερνήσει και τα επόμενα τέσσερα χρόνια τη χώρα. Εκτός και αν από τώρα οικοδομείτε το άλλοθι της επόμενης ήττας σας.
Θα τελειώσω λέγοντας πως στην ίδια περίπου επιχειρηματολογία αναλώθηκε και το Κουμμουνιστικό Κόμμα Ελλάδας και η εκπρόσωπος του Συνασπισμού. Ανακάλυψαν και πάλι κερδοσκόπους, οι οποίοι έχουν παρεισφρήσει στα άδυτα του Υ.ΠΕ.ΧΩ.Δ.Ε. και της Κυβέρνησης και προωθούν τα συμφέροντά τους.
Μα, κάθε διάταξη του συγκεκριμένου νομοσχεδίου και του νέου Γ.Ο.Κ. είναι περιοριστική στην αυθαιρεσία. Εάν κάτι έπρεπε να χειροκροτήσετε είναι ακριβώς αυτή η κατεύθυνση του νέου Γ.Ο.Κ.: Ο περιορισμός της αυθαιρεσίας, που θα έλεγα ότι τα προηγούμενα χρόνια γνώρισε πολλές φορές και την αποθέωσή της και ήταν η πηγή όλων των δεινών και της καταστρατήγησης του προηγούμενου Γ.Ο.Κ.
Επίσης, είναι άδικη η αναφορά σας και οι υπαινιγμοί σας -παρόμοια με της Νέας Δημοκρατίας- γύρω από την εξουσιοδότηση προς το Υ.ΠΕ.ΧΩ.Δ.Ε. για τις ευνοϊκότερες ρυθμίσεις. 'Ηταν αναγκαίες σύμφωνα με τη σημερινή κοινωνική, οικονομική και περιβαλλοντολογική πραγματικότητα και τις ανάγκες των πολιτών για τη ρύθμιση των χρεών και των προστίμων, που εν τω μεταξύ έχουν προσμετρηθεί, έχουν καταλογιστεί απέναντι στους καταπατητές και στους αυθαιρετούχους, οι οποίοι δεν μπόρεσαν να καταβάλουν στον προβλεπόμενο από τις προηγούμενες ρυθμίσεις χρόνο τα πρόστιμα.
Θα περιμέναμε από τη δική σας πλευρά να μιλήσετε με μία αντίστροφη ροπή του λόγου σας, να λέγατε ότι θα έπρεπε να είναι ακόμη πιο ανακουφιστική αυτή η διάταξη. Γιατί συνήθως αυτοί που αυθαιρετούν και καταπατούν δεν είναι οι μεγαλοεργολάβοι. Αυτοί που χτίζουν το αυθαίρετο των εξήντα και των εκατό τετραγωνικών μέτρων δεν είναι οι μεγαλοεπιχειρηματίες, δεν είναι το κεφάλαιο σε τελευταία ανάλυση. Είναι οι φτωχοί και καταφρονημένοι, αυτοί που τις τελευταίες δεκαετίες ήρθαν στα αστικά κέντρα, γιατί δεν είχαν ούτε επάγγελμα ούτε εισόδημα στην ύπαιθρο και αναζήτησαν καλύτερη τύχη στα μεγάλα αστικά συγκροτήματα.
Και όταν μάλιστα αυτές είναι πολυμελείς, πολυτεκνικές οικογένειες, δεν άκουσα καμία αναφορά σε αυτές τις ειδικές περιπτώσεις των πολυτεκνικών οικογενειών, των οικογενειών με ειδικά κοινωνικά και οικονομικά προβλήματα, των ειδικών ρυθμίσεων, που υπάρχουν για τις οικογένειες που προστατεύουν άτομα με ειδικές ανάγκες. Τις κορώνες αυτές κατά κόρον τις καταναλώσατε και τις ακούσαμε όταν συζητούσαμε τις ανάλογες ρυθμίσεις, τα  ανάλογα νομοθετήματα για την ένταξη περιοχών με αυθαίρετη δόμηση.
Πρέπει να έχετε συνέπεια, λοιπόν, στη διαχρονική πορεία των λόγων σας και των πράξεών σας, αλλιώς πρέπει να κάνετε μια συνολική αυτοκριτική της πολιτικής και της πρακτικής σας. Bεβαίως θα είναι ευπρόσδεκτη μια νέα πολιτική στο Κοινοβούλιο στη νέα τετραετία, πάντοτε δημιουργική, πάντοτε συναινετική, γιατί αυτό απαιτούν οι πολίτες, αυτό απαιτεί η πρώτη δεκαετία του 21ου αιώνα.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Εγώ πραγματικά, κύριε Πρόεδρε, δεν κατανόησα ούτε τον εκνευρισμό ούτε την επιθετικότητα του Κοινοβουλευτικού Εκπροσώπου του ΠΑΣΟΚ κ. Μαγκριώτη. Μου έδωσε την εντύπωση ο κ. Μαγκριώτης ότι ήταν εκτός τόπου και χρόνου. Προφανώς δεν κατανοήσατε, κύριε Μαγκριώτη, τι είπαμε.
Κερδίσατε τις εκλογές -κατανοείστε το εσείς πρώτα από όλα, μην εκνευρίζεσθε- αλλά εμείς θέσαμε  μια σειρά ζητημάτων, για τα οποία θέλουμε απαντήσεις.
Είπαμε ότι όταν έρχεται μια διάταξη, η οποία αφήνει στους Υπουργούς Οικονομικών και ΠΕΧΩΔΕ να ρυθμίσουν τις προϋποθέσεις, τη διαδικασία, τα δικαιολογητικά και άλλες σχετικές λεπτομέρειες για την καταβολή των προστίμων ανέγερσης και διατήρησης των αυθαιρέτων κατασκευών, τη ρύθμιση σε μηνιαίες δόσεις, καθώς και την παροχή σχετικής έκπτωσης, φοβούμεθα ότι, ανταποκρινόμενοι ως ΠΑΣΟΚ στις λαμπρές επιδόσεις  σας του 2000, μπορεί να βρεθούμε σε ακόμα λαμπρότερες επιδόσεις παραμονές προσεχών εκλογών. Αυτό είπαμε.  Και εδώ κάναμε και σχετικές προτάσεις. 'Αρα, λοιπόν, τα περί ψηφοθηρίας όχι σε μας. Στο σπίτι του κρεμασμένου δεν μιλούν για σχοινί, κύριε Μαγκριώτη.
Από εκεί και πέρα, επειδή αναφερθήκατε και σε εσωκομματικές διαδικασίες -πραγματικά εκπλήσσομαι-  μην πέφτετε εύκολα θύματα παραπολιτικής και παραπληροφόρησης, εκτός εάν παρακολουθείτε τις εσωκομματικές διασκέψεις της Νέας Δημοκρατίας. Εγώ δεν ξέρω εάν διεκδικείτε μονοπωλιακώς το δικαίωμα στο ΠΑΣΟΚ να υπάρχουν πολλές απόψεις και να υπάρχει σύνθεση απόψεων. Αν θέλετε με πολιτικούς όρους να σας εξηγήσω τις θέσεις της Νέας Δημοκρατίας, ευχαρίστως, αλλά  είναι παραπολιτική τα όσα αναφέρατε. Η Νέα Δημοκρατία εξέφρασε τη θέση της πρωτογενώς στη Διαρκή Επιτροπή. 'Ολα τα άλλα είναι  παραπολιτικά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Εμείς δεν ασχολούμαστε με τα εσωτερικά των άλλων κομμάτων.
ΣΑΒΒΑΣ ΤΣΙΤΟΥΡΙΔΗΣ: Ασχολήθηκε ο Κοινοβουλευτικός σας Εκπρόσωπος. ΚΩΝΣΤΑΝΤΙΝΟΣ ΛΑΛΙΩΤΗΣ(Υπουργός Περιβάλλοντος, Χωροταξίας και Δημοσίων Εργων): Μα, εσείς τα  λέτε. Παραπολιτική ήταν;
ΣΑΒΒΑΣ ΤΣΙΤΟΥΡΙΔΗΣ: Ποιος τα λέει κύριε Λαλιώτη;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσιτουρίδη, συνεχίστε τον ειρμό των σκέψεών σας.
ΣΑΒΒΑΣ ΤΣΙΤΟΥΡΙΔΗΣ: Μου κάνει εντύπωση  να  έρχονται στην Αίθουσα του Κοινοβουλίου τέτοια θέματα. Πραγματικά λυπάμαι.
ΠΡΟΕΔΡΕΥΩΝ (Παναγιώτης Σγουρίδης): Εδώ που τα λέμε, δεν είναι η πρώτη φορά, αλλά να συνεχίσουμε επί του νομοσχεδίου.
ΣΑΒΒΑΣ ΤΣΙΤΟΥΡΙΔΗΣ: Καλώς.
Επειδή αναφέρθηκε ο κ. Μαγκριώτης επίσης στην κοινωνική διάσταση κάποιων θεμάτων, εμείς δεν αναφερθήκαμε στα άτομα με ειδικές ανάγκες.               Αναφέρθηκα σε τρεις διατάξεις, για τις οποίες  το Επιστημονικό Συμβούλιο της Βουλής, το θεσμοθετημένο αυτό όργανο, θέτει ερωτηματικά. Αυτό είπα και επεσήμανα   ότι θα πρέπει να εξετάσετε, κύριε Υπουργέ, το κατά πόσο αυτές οι τρεις διατάξεις, στη βάση των παρατηρήσεων του  Επιστημονικού Συμβουλίου, δεν θα οδηγούσαν σε περαιτέρω ανασφάλεια των πολιτών με αποφάσεις του Συμβουλίου της Επικρατείας, οι οποίες θα έλεγαν ότι και αυτές οι διατάξεις ενδεχομένως  αντίκεινται στο άρθρο 24 παράγραφοι 1 και 2 του Συντάγματος. Αυτό το θέμα έθεσα.
Θα κάνω και μια τελευταία παρατήρηση που αφορά σε κάτι που είπε ο κύριος Υπουργός. Αναφερθήκατε στο νόμο περί χωροταξικού σχεδιασμού του Σεπτεμβρίου του 1999 και στο νόμο περί αειφόρου αναπτύξεως, τον 2508, που είναι η βελτίωση του νόμου Τρίτση.
Προσεγγίζοντας και προσπαθώντας να κατανοήσω αυτά τα ζητήματα ως -αν θέλετε- νέος στον τομέα αυτό, μπορώ να σας πω ότι αυτό το οποίο με εξέπληξε είναι η δαιδαλώδης νομοθεσία, η οποία υπάρχει, οι όροι οι οποίοι πολλές φορές είναι και αντιφατικοί μεταξύ τους. 'Αρα πιστεύω ότι η αναφορά σας σε αυτά τα ζητήματα περί χωροταξικού σχεδιασμού, περί αειφόρου αναπτύξεως σε συνδυασμό με αυτό το σχέδιο νόμου και με τον ΓΟΚ του 1985 και η προσέγγιση σε αυτά τα ζητήματα, δίνουν την αίσθηση, όχι μόνο στους "αθώους" πολίτες, αλλά και σε ειδικότερους στην ανάγνωση της νομοθεσίας, ότι το χαρακτηριστικό δεν είναι το λιτό και το συγκεκριμένο, αλλά ότι είναι μία πολυδαίδαλη νομοθεσία, νόμων, προεδρικών διαταγμάτων, υπουργικών αποφάσεων, εγκυκλίων, διαταγών, νομολογίας της διοικητικής δικαιοσύνης, που μάλλον δεν κάνουν ασφαλή την προσέγγιση των πολιτών σε αυτό το ζήτημα.
'Αρα, λοιπόν, εμείς δεν θέσαμε ποτέ θέμα για ψήφιση ή  μη της πρότασης. Το επαναλαμβάνω, για να καθησυχάσω τον κ. Μαγκριώτη. Εμείς, αυτό το οποίο προτείνετε, το ψηφίζουμε, αλλά η δική μας πολιτική θεώρηση των πραγμάτων είναι ότι ήλθαν οι καιροί να κάνουμε κάτι λιτό, συγκεκριμένο, όχι μόνο για τους ειδικούς που χάνονται πολλές φορές και αυτοί μέσα στη δαιδαλώδη νομοθεσία, αλλά και για τον τελευταίο πολίτη, που θα ήθελε να προσεγγίσει τα θέματα αυτά.
Ευχαριστώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Γι' αυτό κωδικοποιήσαμε τον ποινικό κώδικα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 
ΓΕΩΡΓΙΟΣ ΤΡΥΦΩΝΙΔΗΣ: Εμείς δεν θα μιλήσουμε;
ΠΡΟΕΔΡΕΥΩΝ (Παναγιώτης Σγουρίδης): Μετά.
ΓΕΩΡΓΙΟΣ ΤΡΥΦΩΝΙΔΗΣ: Πάμε σε δευτερολογίες, κύριε Πρόεδρε; Προηγούμαι εγώ.
ΠΡΟΕΔΡΕΥΩΝ (Παναγιώτης Σγουρίδης): Προηγούνται πάντα οι Κοινοβουλευτικοί Εκπρόσωποι, κύριε συνάδελφε και συνάδελφε στο επάγγελμα.  Πρέπει να ξέρετε ότι πρέπει να προηγηθούν πρώτα οι Κοινοβουλευτικοί Εκπρόσωποι και μετά παίρνουν το λόγο οι εισηγητές των νομοσχεδίων.
Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα στεκόμουν μόνο σε ορισμένες παρατηρήσεις, σε αυτά που είπε προηγουμένως ο κύριος Υπουργός. Ακούγοντας όμως τον Κοινοβουλευτικό Εκπρόσωπο της Κυβέρνησης, τον κ. Μαγκριώτη, ο οποίος έχυσε ποτάμι δακρύων εδώ για τους φτωχούς, νοικοκύρηδες κλπ., θα ήθελα να πω το εξής για το συγκεκριμένο θέμα: 'Εχει κανένα κοινωνικό χαρακτηριστικό η μείωση των προστίμων; 'Ολες οι περιπτώσεις αντιμετωπίζονται το ίδιο.
Αν θέλετε, λοιπόν, να έχει κοινωνικό χαρακτήρα αυτό, αν θέλετε πραγματικά αυτός, ο οποίος έχει ένα σπιτάκι για να βάλει την οικογένειά του μέσα και αναγκάστηκε να κάνει το αυθαίρετο σε σχέση με τις βίλες, οι οποίες έχουν γίνει στην Πεντέλη κλπ., τότε θα πρέπει να δείτε πώς θα χρησιμοποιηθούν τα πρόστιμα αυτά για να έχουν έναν πραγματικά κοινωνικό χαρακτήρα.
Αναφέρθηκε επίσης ότι μιλήσαμε για κερδοσκόπους. Κύριε Μαγκριώτη, εγώ στην εισήγησή μου αναφέρθηκα συγκεκριμένα και το ξαναλέω. Διαβάστε, γιατί δεν θα το έχετε διαβάσει -θα χρησιμοποιήσω τη μέθοδο του κυρίου Υπουργού- το άρθρο 5, το άρθρο 7 παράγραφο 8, το άρθρο 9 παράγραφο 16, το άρθρο 16. Προσέξτε τι γίνεται με τον Ελαιώνα, πόση κοινόχρηστη γη χαρίζεται σε μεγαλοκτηματίες απ' ό,τι πιστεύω και όχι σε τίποτα φουκαράδες. Κοιτάξτε τι γίνεται με το μετρό.
Θέλετε να δούμε και παραπέρα; Τι έγινε με τις ΒΙΠΕ, όπου εκεί θεωρείται δημόσιο όφελος η επιχείρηση που θα πάει να χτίσει κάποιος και θα κάνει απαλλοτριώσεις σε δάση, αιγιαλό, παραλία κλπ.; Και αυτό θεωρείται δημόσιο όφελος. Θέλετε να μας πείτε τώρα και τίποτε άλλο ότι προστατεύετε τελικά, ενάντια στα μεγάλα συμφέροντα, τους εργαζόμενους; Ε, για όνομα του Θεού!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό το κάνει μόνο το Κ.Κ.Ε. 'Ολοι οι άλλοι είναι υπέρ των μεγαλοκτηματιών!
NIKOΛΑΟΣ ΓΚΑΤΖΗΣ: Κύριε Υπουργέ, δεν μιλάμε γενικά και αόριστα. Αναφερόμαστε σε συγκεκριμένες περιπτώσεις και αν θέλετε να σας αραδιάσουμε χίλια δύο τέτοια παραδείγματα.
Θέλετε να δείτε το νόμο για τους εφοπλιστές, πώς φορολογούνται; Θέλετε να δούμε τους κανονισμούς που ισχύουν; Θέλετε να δούμε τις φοροαπαλλαγές; Ποιοι χρωστάνε; Ποιοι δεν πληρώνουν; Ποιοι απαλλάσσονται; Θέλετε να δούμε το συντελεστή που τον μειώσατε και από το σαράντα πέντε τον κάνατε σαράντα στα μεγάλα εισοδήματα, αντί να τον ανεβάσετε; Μη μιλάτε, λοιπόν, για ταξική πολιτική...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ σέβομαι τη γνώμη σας και τη θέση του κόμματός σας, αλλά δεν είστε οι μόνο υπερασπιστές της εργαζόμενης τάξης και του ελληνικού λαού.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ.
Τελειώσατε, κύριε Γκατζή;
ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Εντάξει, θα πάρετε και σεις το λόγο, όλοι με τη σειρά.
Ορίστε, κύριε Μαγκριώτη. Είστε Κοινοβουλευτικός Εκπρόσωπος και ζητήσατε το λόγο.
ΙΩΑΝΝΗΣ ΜΑΓΚΡΙΩΤΗΣ: Ο κ. Τσιτουρίδης, όμως, δεν είναι εδώ. Λυπάμαι. ΠΡΟΕΔΡΕΥΩΝ (Παναγιώτης Σγουρίδης): Ωραία, έχετε το λόγο τώρα εσείς για τρία λεπτά, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κάθε άλλο παρά εκνευρισμός μας διαπερνά. Ο πανικός συναντάται στις τάξεις τους και εκπέμπεται από τα τηλεοπτικά παράθυρα καθημερινώς. 'Αλλωστε και ο πανικός αυτός αντανακλά και το αποτέλεσμα της 9ης του Απρίλη.
Θα ήθελα να πω στον κύριο Τσιτουρίδη, ότι το 2004 εμείς θα προετοιμαζόμαστε για τις εκλογές. Και είναι βέβαιο ότι θα είναι και εκείνες νικηφόρες. Αλλά και όλη η Ελλάδα θα προετοιμάζεται και για την Ολυμπιάδα. Και εκεί είναι βέβαιο ότι θα κατακτήσει πολλά μετάλλια. Και το μεγάλο αντίτιμο αυτής της προσπάθειας θα είναι η εκλογική νίκη.
ΠΡΟΕΔΡΕΥΩΝ (Παναγιώτης Σγουρίδης): Ως αθλητής;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτά ποιος τα λέει;
ΙΩΑΝΝΗΣ ΜΑΓΚΡΙΩΤΗΣ: Ο κ. Τσιτουρίδης είπε ότι θα πάρουμε ένα μετάλλιο αυθαιρεσίας και νοθείας πάλι στις εκλογές του 2004. Θα πάρει μετάλλια ο ελληνικός αθλητισμός, λοιπόν, στην Ολυμπιάδα του 2004.
'Οσον αφορά τα εσωκομματικά, εγώ...
ΠΡΟΕΔΡΕΥΩΝ (Παναγιώτης Σγουρίδης): Μιλήστε επί του νομοσχεδίου, σας παρακαλώ. Προς Θεού, κύριε Μαγκριώτη. Τα εσωκομματικά δεν είναι επί του νομοσχεδίου.
ΙΩΑΝΝΗΣ ΜΑΓΚΡΙΩΤΗΣ: Θα έπρεπε να κάνετε την ίδια παρατήρηση και στον Κοινοβουλευτικό Εκπρόσωπο της Νέας Δημοκρατίας.
Θέλω, λοιπόν, να πω πολύ γρήγορα -θα είχα τελειώσει- ότι για τα εσωκομματικά, βεβαίως ενημερωνόμαστε και από τον ελεύθερο Τύπο. Δεν εννοώ τον "ΕΛΕΥΘΕΡΟ ΤΥΠΟ", το έντυπο, αλλά τον ελεύθερο ελληνικό Τύπο γενικότερα.  'Ομως μπορεί να αναζητήσει στα Πρακτικά την τοποθέτηση της κ.  Παπαδημητρίου ο κ. Τσιτουρίδης.  Η κ. Παπαδημητρίου είναι Βουλευτής της Νέας Δημοκρατίας και είπε ότι "επιτέλους τολμάτε και φέρνετε αυτήν τη διάταξη". Ο κ. Τσιτουρίδης βεβαίως πάλι έλειπε από τη Βουλή. Μπορεί να αναζητήσει τα Πρακτικά της σημερινής συνεδρίασης και να δει τις διαφορετικές απόψεις των Βουλευτών του κόμματός του.
Τέλος, κύριε Γκατζή, θα ήθελα να σας πω ότι ούτε δάκρυα υπήρξαν, πολύ περισσότερο δεν ήταν κροκοδείλια τα δάκρυα.
ΝΙΚΟΛΑΟΣ ΓΚΑΤΖΗΣ: Δεν είπα "κροκοδείλια". Είπα "ποτάμι δακρύων".
ΙΩΑΝΝΗΣ ΜΑΓΚΡΙΩΤΗΣ: Μου επιτρέπετε να προσθέσω χάριν του λόγου μια φράση. Μπορείτε να προστρέξετε στα Πρακτικά της Βουλής. Θα σας θυμίσω, όταν η Βουλή συζητούσε την ένταξη πολλών αυθαιρέτων περιοχών και στη Θεσσαλονίκη και στο Ηράκλειο και σε άλλες περιοχές, τη στάση του κόμματός  σας. Μιλούσατε για παραλήρημα λαϊκισμού της Κυβέρνησης εκείνην την εποχή. Σήμερα λέτε ακριβώς τα αντίθετα.
Στις διατάξεις, λοιπόν, αυτές υπήρχαν συγκεκριμένες αναφορές για τις πολυτεκνικές οικογένειες, για τις οικογένειες που υποστηρίζουν άτομα με ειδικές ανάγκες και για οικογένειες με ειδικά οικονομικά και κοινωνικά προβλήματα. Αυτή είναι η δική μας κοινωνική ευαισθησία  και με αυτήν και ταυτόχρονα με την προοπτική και την προσδοκία μιας ανθρώπινης ανάπτυξης των πόλεων, νομοθετούμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, φοβάμαι ότι ο κ. Μαγκριώτης δεν κατάλαβε τις θέσεις του κόμματός μας. Μας κατηγόρησε ότι εμείς ζητήσαμε την απόσυρση του νομοσχεδίου.
ΠΡΟΕΔΡΕΥΩΝ (Παναγιώτης Σγουρίδης): Κύριε Τρυφωνίδη, εσείς έπρεπε να δώσετε απαντήσεις, όχι να γίνετε πόλος αναφοράς.
ΓΕΩΡΓΙΟΣ ΤΡΥΦΩΝΙΔΗΣ: Μιλώ επί του νομοσχεδίου. Σας παρακαλώ, κύριε Πρόεδρε.
Μας κατηγόρησε ότι εμείς ζητήσαμε την απόσυρση του νομοσχεδίου.  Αυτό δεν ελέχθη. Σας παρακαλώ να ανατρέξετε στα Πρακτικά, για να τα διαβάσετε.
ΙΩΑΝΝΗΣ ΜΑΓΚΡΙΩΤΗΣ: Το κάνατε ζητώντας τετράμηνη αναβολή.
ΓΕΩΡΓΙΟΣ ΤΡΥΦΩΝΙΔΗΣ: Είπαμε ότι ψηφίζουμε κατ' αρχάς αυτό το πυροσβεστικό νομοσχέδιο, γιατί πράγματι στην ελληνική κοινωνία έχουν δημιουργηθεί όλα αυτά τα χρόνια ανάγκες, αλλά δεν παύουμε να θέλουμε ένα ριζοσπαστικό νέο Γ.Ο.Κ.
Θα σας παρακαλέσω, κύριε Μαγκριώτη, να ακούσετε την πρόταση για δεύτερη φορά. Θέλουμε ένα ριζοσπαστικό Γ.Ο.Κ., που να έχει γενικές  αρχές για όλη την Ελλάδα και ειδικές αρχές κατά περιοχή, σύμφωνα με τις ιδιαιτερότητες κάθε γωνιάς της ελληνικής γης. Δεν μπορεί να χτίζουμε με τους ίδιους Κανονισμούς στη Σαντορίνη και στο Παγκράτι. 'Ετσι είναι.
Πώς θα το πετύχουμε αυτό; Με συναίνεση, με συμμετοχή των Νομαρχιακών Αυτοδιοικήσεων στη διαμόρφωση σ' ένα διακομματικό όργανο των προτάσεων και του ΤΕΕ και του Επιμελητηρίου και του ΣΑΔΑΣ, ώστε να πάρει η Κυβέρνηση μία υπεύθυνη πρόταση από όλες τις πολιτικές δυνάμεις.
Αυτή ήταν η δική μας ριζοσπαστική πρόταση, δηλαδή να ισχύσει αυτός ο ΓΟΚ πυροσβεστικά, αλλά από τώρα να ξεκινήσουμε τις διαδικασίες με μία άνεση χρόνου, ώστε να μπορέσουμε να επιτύχουμε αυτόν τον ΓΟΚ, που πράγματι έχει σήμερα ανάγκη η Ελλάδα. Και είπαμε ότι θα σταθούμε δίπλα στην Κυβέρνηση. Αν αυτό σας ενοχλεί και θέλετε φαντάσματα του παρελθόντος και βάζετε στο στόμα μας άλλες εκφράσεις και άλλα λόγια, λυπάμαι πάρα πολύ.
Στο λίγο χρόνο που μου μένει, κύριε Πρόεδρε, θα έλθω στο θέμα που αναφέρεται σε αυτήν την τροπολογία για τα αυθαίρετα. Εμείς σαν Νέα Δημοκρατία και εσείς σαν ΠΑ.ΣΟ.Κ. δώσαμε στο πρώτο νομοσχέδιο, που συζητείται στη νέα Βουλή δείγματα γραφής. Και χάσατε κύριε Υπουργέ.
Εμείς δείξαμε ένα συναινετικό πνεύμα, προσεγγίσαμε το πρόβλημα καλόπιστα από όλες τις πλευρές και εσείς απαντάτε με μία διάταξη φαυλότητας. Είναι μνημείο φαυλότητας, είναι μνημείο μικροπολιτικής. Είναι απαράδεκτο ο Υπουργός Οικονομικών με τον Υπουργό ΠΕ.ΧΩ.Δ.Ε. να στήνουν παραμάγαζο και να πουλάνε στο φτωχό ελληνικό λαό αυθαιρεσία. Αυτό κάνετε με δόσεις και με εκπτώσεις στα συσσωρευμένα πρόστιμα.
Ζητήσαμε αντικειμενικοποίηση των προστίμων. Δεν μπορεί να κυμαίνεται από 2% μέχρι 20% και να έρχεστε εσείς εκ των υστέρων να κάνετε εκπτώσεις. Εμείς ζητήσαμε πόσο είναι κάθε χρόνο ο μέσος πληθωρισμός, βάλτε μία μονάδα, βάλτε δύο, να ξέρει ο 'Ελληνας πολίτης πόση προσαύξηση προστίμου έχει και όχι να παρουσιάζεστε εσείς ότι θα του κάνετε έκπτωση και δόσεις, να τον χρεώνετε δηλαδή με 10% και ύστερα να πουλάτε έκπτωση αυθαιρεσίας. Σε κάθε αυθαίρετο έχει κτισθεί μέσα ο πόνος, η ελπίδα, το όνειρο και εσείς δεν μπορείτε να το εμπορεύεστε.
Δεν μπορεί να πάμε στις επόμενες εκλογές και να έχετε εσείς ένα όπλο στα χέρια σας σαν ΠΑ.ΣΟ.Κ., σαν Κυβέρνηση, να πουλάτε στο φτωχό ελληνικό λαό ή στον πλούσιο που κτίζει τις βίλες την αυθαιρεσία. Δηλαδή να δίνετε στον 'Ελληνα την εντύπωση καλώς ή κακώς ότι εσείς οι Υπουργοί πιθανόν να κάνετε συμφωνίες κάτω από το τραπέζι. Είναι τόσα εκατομμύρια το πρόστιμο και εγώ έχω το νόμο στα χέρια μου να μειώνω όσο θέλω. Αυτό είναι απαράδεκτο. 'Η να λέτε στον άλλο "ψήφισέ με και εγώ θα σου μειώσω το πρόστιμο". Αυτό καταγγέλλουμε.
Και να ξέρετε ένα πράγμα: Ζητάω από τον κ. Σημίτη προσωπικά να παρέμβει και να αποσύρει αυτήν τη διάταξη. Καλώ τον κ. Κοσμίδη, το γραμματέα του Υπουργικού Συμβουλίου, αν παρακολουθεί να ενημερώσει τον κ. Σημίτη γι' αυτό το μνημείο φαυλότητος, το οποίο κατετέθη από το παράθυρο στο νομοσχέδιο. Δηλαδή το φέρατε εκ των υστέρων σαν τροπολογία, αφού είχε περάσει το Νομοσχέδιο από το Επιστημονικό Συμβούλιο της Βουλής.
Αυτά τα πράγματα, κύριε Λαλιώτη, είναι απαράδεκτα, είναι μικροκομματικά, είναι φαυλότητα και εμείς την Τετάρτη θα αντιδράσουμε ανάλογα σαν Νέα Δημοκρατία. Αυτά ήθελα να πω και παρακαλώ μεγαλύτερη σοβαρότητα, όσον αφορά τις θέσεις της Νέας Δημοκρατίας από τη μεριά του ΠΑ.ΣΟ.Κ. Ευχαριστώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, παρακαλώ το λόγο.
ΠΑΝΑΓΙΩΤΗΣ ΣΓΟΥΡΙΔΗΣ: Ορίστε κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ειλικρινά λυπάμαι, γιατί και στη Διαρκή Επιτροπή υπήρχε ένα κλίμα εποικοδομητικού διαλόγου και συναίνεσης όπως και σήμερα.  Και δεν μπορώ να καταλάβω γιατί στο τελευταίο τέταρτο της σημερινής συζήτησης ο κ. Τρυφωνίδης επέλεξε και τη στιγμή, αλλά και τους χαρακτηρισμούς αυτούς για τη συγκεκριμένη ρύθμιση, που αφορά την ετήσια προσαύξηση του προστίμου διατήρησης και τον τρόπο καταβολής των προστίμων κατασκευής, ανέγερσης και διατήρησης στα αυθαίρετα κτίσματα μετά από τη δεδομένη θέση, όπως αυτή έχει περιγραφεί και συνοψιστεί στην εισηγητική έκθεση της συγκεκριμένης τροπολογίας και μετά από τις δικές μου σαφέστατες δηλώσεις και στη Διαρκή Επιτροπή και σήμερα εδώ.
Αυτές οι ρυθμίσεις έχουν σχέση με τα χρέη που έχουν έναντι της ελληνικής πολιτείας αυτοί που είναι κάτοχοι αυθαίρετων κτισμάτων και σε καμιά περίπτωση αυτές οι ρυθμίσεις δεν έχουν καμία απολύτως σχέση με πολεοδομικά κεκτημένα ή με νομιμοποιήσεις αυθαιρέτων.
'Αλλωστε ο καθένας έχει τη μικρή ή τη μεγάλη του ιστορία μέσα εδώ στη Βουλή και με αναφορά σε αγώνες για το περιβάλλον και για τις ανθρώπινες πόλεις, που πρέπει να έχουν οι 'Ελληνες και τις πόλεις του μέλλοντος όπου πρέπει να διαμορφώνουμε όρους και προϋποθέσεις για να τις έχουμε κατά αντίστιξη με εκείνες, που θα μπορούσαμε να έχουμε, αλλά δεν θελήσαμε ως πολιτεία. Και εδώ υπάρχει διαχρονικά το στίγμα σε συγκεκριμένες παρατάξεις από το 1950 και μετά.
Δεν θέλω να παρελθοντολογήσω, αλλά είναι η μνήμη και η ιστορία που απαιτεί δίκαιη προσέγγιση. Στον ν. 1337 ...
ΓΕΩΡΓΙΟΣ ΓΑΡΟΥΦΑΛΙΑΣ:... (Δεν ακούστηκε)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας πληροφορώ, κύριε Γαρουφαλιά, ότι όλα τα κτίσματα που έπεσαν ήταν κτίσματα, δυστυχώς, μέχρι το 1980. Σαράντα κτίσματα που κατέρρευσαν ήταν όλα αλήστου μνήμης εποχής. Αφού θέλετε να με προκαλέσετε, θα τα ακούσετε. 'Ηταν σαράντα κτίσματα.
Κύριε Πρόεδρε, θέλω να ενημερώσω τον κ. Τρυφωνίδη ότι ο οικιστικός νόμος που ψηφίστηκε επί αειμνήστου Αντώνη Τρίτση ο ν.1337 προσδιορίζει ότι με απόφαση του Υπουργού Περιβάλλοντος, Χωροταξίας και Δημοσίων 'Εργων μπορούν να προσδιοριστούν οι ετήσιες προσαυξήσεις στα πρόστιμα διατήρησης από 20% έως 10%. Ο ίδιος ο νόμος το προσδιορίζει. 'Αρα ή 20% θα ήταν ή 10%...
ΓΕΩΡΓΙΟΣ ΤΡΥΦΩΝΙΔΗΣ: Aπό 10% μέχρι 20%.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από 20% έως 10%...
ΓΕΩΡΓΙΟΣ ΤΡΥΦΩΝΙΔΗΣ: Ανάλογα με τον πληθωρισμό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και έχουμε τώρα αρκετά χρόνια που έχουν αλλάξει τα δεδομένα. Και έχουν αλλάξει όχι μόνο ως προς τον πληθωρισμό, αλλά έχουν αλλάξει και ως προς την προσαύξηση των παλιών προστίμων. Γιατί αν προσθέσουμε το πρόστιμο ανέγερσης, το πρόστιμο διατήρησης μαζί με το κόστος της οικοδομικής άδειας, μαζί με την εισφορά σε χρήμα ή σε γη που πρέπει να πληρώσει αυτός που θέλει να αποκτήσει πολεοδομικό εισιτήριο σε μία πολεοδομημένη περιοχή, τότε είναι σαφές ότι το κόστος που πρέπει να πληρώσουν είναι πολλαπλάσιο αυτού που αποτελεί την αξία του ακινήτου.
ΓΕΩΡΓΙΟΣ ΤΡΥΦΩΝΙΔΗΣ: Γι' αυτό είπαμε για διακομματική αντιμετώπιση του προβλήματος με μείωση ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Λέμε εμείς ότι μπορεί να μειωθεί όχι για προεκλογικούς λόγους και σε προεκλογική περίοδο σε 2%. Είναι πολύ απλό αυτό που λέμε.
ΓΕΩΡΓΙΟΣ ΤΡΥΦΩΝΙΔΗΣ: Δεν είναι 2% είναι από 2%-10%. Είναι ακόμη τα συσσωρευμένα από ετών πρόστιμα το θέμα μας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Λέμε μέχρι 2%. Να μειωθεί σε 2%. Κύριε Τρυφωνίδη, 10% είναι τώρα.  'Ολοι εδώ σε αυτή τη Βουλή -έχω ερωτήσεις πολλές- στα έξι χρόνια μου ζητούσατε το 20% να το κάνω 10% και το 10% να το κάνω 2%. Υπάρχουν ερωτήσεις απ' όλα τα κόμματα.
ΓΕΩΡΓΙΟΣ ΤΡΥΦΩΝΙΔΗΣ: Δεν μιλάμε για το 2%, μιλάμε για τις εκπτώσεις...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μισό λεπτό.
Από εκεί και πέρα πιστεύουμε ότι πρέπει να υπάρχει ένας διακανονισμός και δεν μπορεί να γίνει την τελευταία στιγμή. Θα γίνει μέσα στους επόμενους μήνες. Δεν μπορεί να γίνει σε προεκλογική περίοδο. 'Ολοι θα ξέρουν με σαφήνεια ποιοι είναι οι κανόνες.
Και εδώ θα ήθελα να σας πω -και δεν θέλω να μπω σε μία αντιπαλότητα αντιπαραθέτοντας άλλους χαρακτηρισμούς- ότι δεν μπορείτε να μιλάτε απευθυνόμενος σε μένα και στις κυβερνήσεις του ΠΑΣΟΚ για μνημεία φαυλότητας, για εμπόριο ελπίδων.
Aυτές είναι λαϊκίστικες κορώνες και μικροκομματικές προσεγγίσεις. Δεν έπρεπε να τις χρησιμοποιήσετε, κύριε συνάδελφε. Αδικείτε τον εαυτό σας. Αν θέλετε να αναζητήσετε μνημεία φαυλότητας και εμπόρια ελπίδων, ας ανατρέξετε στην ιστορία του κόμματός σας και θα τα βρείτε με χρυσά γράμματα.
Δεν θέλω να επεκταθώ πέρα από αυτήν τη διαπίστωση.
ΠΡΟΕΔΡΕΥΩΝ (Παναγιώτης Σγουρίδης): Ας μείνουμε εδώ, κύριε Υπουργέ. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.
Πιστεύω ότι με το δεδομένο ότι αυτές οι ρυθμίσεις δεν αποτελούν πολεοδομικά κεκτημένα και δεν δημιουργούν σε καμιά περίπτωση νομιμοποίηση αυθαιρέτων, είναι σαφές ότι είναι ένα δείγμα γραφής για το πώς πρέπει να αντιμετωπίσουμε τις οφειλές αυτών, που κατέχουν αυθαίρετα κτίσματα που είναι οφειλές προς το ελληνικό δημόσιο.
Εγώ κατέθεσα αυτήν την τροπολογία και την προσθήκη στο παρόν νομοσχέδιο, όχι για να καλύψω το αίτημα, που πολλές φορές είναι δίκαιο, αν το δούμε με κοινωνικά κριτήρια, αλλά γιατί δεν πρέπει να διακρίνουμε την παρανομία.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ τελειώνετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η παρανομία και η αυθαιρεσία είναι ίδια και για μικρό κτίσμα και για μεγάλο. Δεν προσχωρώ στο αίτημά τους. Αντιθέτως θέλω να διασώσω και θέλω να δώσω ένταση, πνοή, προοπτική και ρυθμούς ολοκλήρωσης στον πολεοδομικό σχεδιασμό, γιατί υπάρχει ένας κοινός παρανομαστής των αυθαιρετούντων σε πολλές περιοχές, όπου είναι υπό πολεοδόμηση, σε συνεργασία με ολιγωρούντες και βραδυπορούντες εκπροσώπους της Τοπικής και της Νομαρχιακής Αυτοδιοίκησης που συμφωνούν να μη γίνει τίποτε και παγιδεύουν χιλιάδες πολίτες, που δεν έχουν κτίσει και έχουν ελεύθερες εκτάσεις και ουσιαστικά ανατρέπουν και ακυρώνουν τον πολεοδομικό σχεδιασμό των πόλεων.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνοντας, κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): 'Οχι τελειώνοντας. Θα πρέπει να τελειώσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):  Είπα πριν ότι ο καθένας έχει τη μικρή ή τη μεγάλη ιστορία του μέσα σ'αυτό το Κοινοβούλιο, με αναφορά στο χωροταξικό ή τον πολεοδομικό σχεδιασμό ή τους αγώνες του για το περιβάλλον.
Σας πληροφορώ ότι ο Σύλλογος Ιδιοκτητών Αυθαιρέτων στο Ηράκλειο, όταν πήγα εκεί μαζί με τον Πρωθυπουργό, σήκωσαν τις μαύρες σημαίες και εγώ ως πρόσωπο είχα κηρυχθεί ανεπιθύμητος για το Νομό Ηρακλείου.
ΠΡΟΕΔΡΕΥΩΝ (Παναγιώτης Σγουρίδης): Εμείς είμαστε ανεπιθύμητοι στην Τουρκία, εσείς είστε στο Ηράκλειο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και αυτό, όταν συνάδελφοι του κ. Τρυφωνίδη που ανήκουν στην παράταξη της Νέας Δημοκρατίας έκλειναν το μάτι σ' αυτούς που σήκωναν τις μαύρες σημαίες, ότι θα ρυθμίσουν μετεκλογικά το θέμα και θα τους δώσουν ρεύμα, νερό και τηλέφωνο. Αυτό είναι το ήθος των εκπροσώπων της συντηρητικής παράταξης.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πραγματικά λυπάμαι πολύ, έτσι όπως εξελίχτηκε ο διάλογος και από τη δευτερολογία του κυρίου Υπουργού, αλλά και βέβαια από τις τοποθετήσεις των Κοινοβουλευτικών Εκπροσώπων που μόνο για τα ουσιαστικά θέματα της αναθεώρησης του Γενικού Πολεοδομικού Κανονισμού δεν μίλησαν. Σε κάποια θέματα, τα οποία έθεσαν ο Συνασπισμός και εγώ, για να τα δούμε με καλύτερη προσέγγιση δεν έγινε καμία προσπάθεια, ούτε καν να έχουμε κάποια απάντηση σ'αυτά.
Εγώ θα επιμένω ότι δεν πήρα καμία απάντηση στο συνεχιζόμενο κίνδυνο και αυτή η εφαρμογή, μετά την αναθεώρηση του Γ.Ο.Κ., να ολισθαίνει συνέχεια και να οδηγεί καταστρατηγήσεις στο ίδιο το πνεύμα του Γ.Ο.Κ.
Αντίθετα εισέπραξα απαντήσεις που με ανησυχούν ακόμη περισσότερο ότι τελικά δεν πρόκειται και μέσα από αυτό το Γ.Ο.Κ. να αναβαθμιστεί η διοίκηση, να υπάρξει ένας σύγχρονος και δημοκρατικός πολεοδομικός σχεδιασμός ενταγμένος σε ένα χωροταξικό σχεδιασμό της χώρας, να υπάρξει μια καλή και φερέγγυα συμβίωση της τοπικής αυτοδιοίκησης και της κρατικής διοίκησης, να υπάρξει η λεγόμενη αναβάθμιση της διοίκησης και κυρίως στην περιφέρεια.
Εισέπραξα μόνο δικαιολογίες για την ενίσχυση της αυθαιρεσίας, δικαιολογίες για επιτάχυνση του πολεοδομικού σχεδιασμού μέσα από ρυθμίσεις που διασφαλίζουν τα συμφέροντα των πολλών.
Εισέπραξα εδώ κάποιες κριτικές που αφορούν παραπολιτική και δεν αφορούν τον ίδιο τον πολεοδομικό σχεδιασμό, αυτό που αφορά την ποιότητα ζωής στη χώρα μας.
Νομίζω ότι θα μπορούσαν εδώ κάποια θέματα, τα οποία θέσαμε εμείς ως Αντιπολίτευση, να αποτελέσουν μία προσέγγιση καλύτερη στο νομοσχέδιο και να μπορέσουμε να κάνουμε κατ' άρθρο τουλάχιστον πιο σωστές διορθώσεις.  Αυτό το πράγμα, δυστυχώς, δεν έγινε, παρ' όλο που έχουμε καταναλώσει πάρα πολύ χρόνο και πάρα πολύ προσπάθεια όλοι μας για την αναβάθμιση και τη σωστή αναθεώρηση του ΓΟΚ.
Κυρίες και κύριοι συνάδελφοι, νομίζω ότι με το να μιλούμε και να ξαναμιλούμε, χωρίς να εμβαθύνουμε σ' αυτά τα οποία θέτει ο δημοκρατικός διάλογος -και έθεσε και μέσα στην επιτροπή και μέσα στην Ολομέλεια- δεν επιτυγχάνουμε τίποτα και οι συναινέσεις αυτές μεταξύ του ΠΑΣΟΚ και της Νέας Δημοκρατίας, έχουν κάποιες σκοπιμότητες και επιφάσεις και καθόλου δεν αναβαθμίζουν τον ΓΟΚ. Τελείωσα, κύριε Πρόεδρε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις" έγινε δεκτό κατά πλειοψηφία επί της αρχής.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.53' λύεται η συνεδρίαση για αύριο Τρίτη 23 Μαϊου 2000 και ώρα 18.00', με αντικείμενο εργασιών του Σώματος: κοινοβουλευτικό έλεγχο, συζήτηση επερωτήσεως Βουλευτών της Νέας Δημοκρατίας προς τον Υπουργό Γεωργίας, σχετικά με την επίλυση προβλημάτων των ροδακινοπαραγωγών, σύμφωνα με την ημερήσια διάταξη.
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ

