ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΙΓ’

Τετάρτη 29 Μαρτίου 2006 (απογευματινή)


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Μ. Τζίμα, Κ. Σημίτη και Β. Γερανίδη, σελ.
3. Ανακοινώνεται ότι τη συνεδρίαση παρακολουθούν φοιτητές από τη Νομική Σχολή Αθηνών, σελ.
4. Επί του Κανονισμού, σελ.
5. Επί Προσωπικού θέματος, σελ.
6. Επί Διαδικαστικού Θέματος, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87 του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων», σελ.
2. Αίτηση ονομαστικής ψηφοφορίας και ψηφοφορία επί του σχεδίου νόμου του Υπουργείου Οικονομίας και Οικονομικών, σελ.
3. Κατάθεση ‘Εκθεσης Διαρκούς Επιτροπής:
Η Διαρκής Επιτροπή καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της ΟΥΝΕΣΚΟ σχετικά με τους Συνεργαζόμενους Εμπειρογνώμονες (Παρίσι, 28.3.1996)», σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΚΑΣΤΑΝΙΔΗΣ Χ., σελ.
ΠΑΠΑΝΔΡΕΟΥ Β., σελ.
ΧΑΤΖΗΓΑΚΗΣ Σ., σελ.

Β. Επί Προσωπικού Θέματος:
ΑΓΓΕΛΟΠΟΥΛΟΣ Ν., σελ.
ΚΟΥΣΕΛΑΣ Δ., σελ.

Γ. Επί Διαδικαστικού Θέματος:
ΚΑΚΛΑΜΑΝΗΣ Α., σελ.
ΣΟΥΡΛΑΣ Γ., σελ.
ΤΣΙΤΟΥΡΙΔΗΣ Σ., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΝΤΩΝΙΟΥ Τ., σελ.
ΒΕΝΙΖΕΛΟΣ Ε., σελ.
ΒΡΕΤΤΟΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΥΛΟΥΡΗΣ Κ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΜΑΓΓΙΝΑΣ Β., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΝΔΡΕΟΥ Β., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΤΖΕΚΗΣ Α., σελ.
ΤΣΙΟΚΑΣ Θ., σελ.
ΤΣΙΤΟΥΡΙΔΗΣ Σ., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΠΟΥΛΟΥ Π., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄ 
     ΣΥΝΕΔΡΙΑΣΗ  ΡΙΓ΄
     Τετάρτη 29 Μαρτίου 2006 (απόγευμα)
     
     Αθήνα, σήμερα στις 29 Μαρτίου 2006, ημέρα Τετάρτη και ώρα 18.41΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων».
     Ως γνωστόν, το νομοσχέδιο ψηφίστηκε επί της αρχής κατά τη χθεσινή συνεδρίαση της 28ης Μαρτίου 2006. Στη σημερινή συνεδρίαση θα συζητηθούν όλα τα άρθρα του νομοσχεδίου καθώς και η με αριθμό 584/139 υπουργική τροπολογία σε μια ενότητα. 
     Έχουν απομείνει επί του καταλόγου δεκαέξι Βουλευτές, οι οποίοι θα μιλήσουν επί της αρχής και επί των άρθρων μετά τις αγορεύσεις των εισηγητών και των ειδικών αγορητών. Κατόπιν θα λάβουν το λόγο όσοι Βουλευτές εγγραφούν να ομιλήσουν επί των άρθρων. 
     Κυρίες και κύριοι συνάδελφοι, έχω την τιμή να σας ανακοινώσω ότι ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτρης Ρέππας με έγγραφό του γνωρίζει στη Βουλή ότι στη συνέχιση της συζητήσεως του σημερινού νομοσχεδίου εισηγήτρια θα είναι η κ. Χριστοφιλοπούλου, αντί του κ. Δημήτρη Ανδρουλάκη.
     Το λόγο θα δώσω στον εισηγητή της Πλειοψηφίας κ. Απόστολο Κωστόπουλο.
     Ορίστε, κύριε Κωστόπουλε, έχετε το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Κυρίες και κύριοι συνάδελφοι, κύριε Υπουργέ, κύριε Πρόεδρε, ψηφίζουμε το νομοσχέδιο που εντάσσει την υπ’ αριθμόν 87/2002 Οδηγία του Ευρωπαϊκού Κοινοβουλίου και του Συμβουλίου. 
     Χθες, βεβαίως, συζητήσαμε επί της αρχής, αλλά ας μου επιτραπεί να κάνω μία παρατήρηση. Δεν είδα και κανένα συνάδελφο Βουλευτή από τους αγορητές να τοποθετείται επί του νομοσχεδίου. 
     Εν πάση περιπτώσει, στο παρόν νομοσχέδιο είπαμε ότι ενσωματώνεται η συγκεκριμένη Οδηγία του Ευρωπαϊκού Κοινοβουλίου, με την οποία καθορίζεται συμπληρωματική εποπτεία στα πιστωτικά ιδρύματα, στις ασφαλιστικές επιχειρήσεις και στις επιχειρήσεις παροχής επενδυτικών υπηρεσιών, όταν συνιστούν ετερογενή όμιλο. 
     Βεβαίως, το συγκεκριμένο νομοσχέδιο αποτελείται από 26 άρθρα, τα οποία κατατάσσονται σε πέντε κεφάλαια. Στο πρώτο κεφάλαιο και στα πρώτα τέσσερα άρθρα, περιγράφονται οι ορισμοί του ετερογενούς ομίλου και οι επιμέρους ορισμοί πολλών χρηματοοικονομικών εννοιών που περιλαμβάνονται στο νόμο. Καθορίζονται, επίσης, τα κατώτατα όρια και τα κριτήρια που προσδιορίζουν πώς χαρακτηρίζεται ένας όμιλος ετερογενής. 
     Στο δεύτερο κεφάλαιο που είναι τα περισσότερα άρθρα, από το άρθρο 5 έως και το άρθρο 20, ορίζεται το πεδίο εφαρμογής της συμπληρωματικής εποπτείας των ρυθμιζομένων επιχειρήσεων. Επίσης, καθορίζεται ποια είναι η κεφαλαιακή επάρκεια ενός ετερογενούς ομίλου, ποιοι κίνδυνοι διατρέχουν κατά τις συναλλαγές και τις χρηματοοικονομικές δραστηριότητες που γίνονται τόσο εντός του ομίλου, όσο και με άλλες επιχειρήσεις εκτός του ομίλου είτε αυτές υπάγονται σε κράτη-μέλη της Ενωμένης Ευρώπης είτε και σε χώρες εκτός της Ενωμένης Ευρώπης. 
     Καθορίζονται, επίσης, τα συστήματα ελέγχου και η διαδικασία διαχείρισης των κινδύνων. Καταγράφονται αναλυτικά τα καθήκοντα, οι υποχρεώσεις, τα δικαιώματα του συντονιστή, καθώς και το πεδίο δράσης.
     Περαιτέρω, καθορίζονται οι διαδικασίες συνεργασιών του ομίλου του συντονιστή με τις σχετικές αρμόδιες διοικητικές, δικαστικές αρχές του κάθε κράτους-μέλους, όπου έχει την έδρα του ο ετερογενής αυτός όμιλος και οι συνεργαζόμενες επιχειρήσεις.
     Προβλέπονται διαδικασίες ανταλλαγής πληροφοριών, όπως και μέτρα επιβολής διοικητικών κυρώσεων.
     Στο κεφάλαιο 3 έως 4, στα άρθρα 21 και 24, καταγράφονται ορισμένες τροποποιήσεις που γίνονται στην εσωτερική, στην ελληνική νομοθεσία μας που αφορούν τις τράπεζες, τις ασφαλιστικές επιχειρήσεις και τις εταιρείες παροχής επενδυτικών υπηρεσιών. 
     Στο πέμπτο κεφάλαιο, προβλέπονται και ορίζονται οι τεχνικές αρχές και οι μέθοδοι υπολογισμού της κεφαλαιακής επάρκειας του ομίλου ετερογενών χρηματοοικονομικών δραστηριοτήτων, όπως επίσης και οι διαδικασίες της λογιστικής ενοποίησης, αφαίρεσης, συνένωσης κ.λπ.
     Μπορώ να πω, κι’ αυτό είναι γεγονός, ότι το νομοσχέδιο έχει θέση και δράση μέσα σ’ ένα σύστημα απελευθέρωσης της παγκόσμιας αγοράς, μέσα σ’ ένα σύστημα όπου διακινούνται ελευθέρως κεφάλαια και αναπτύσσονται τεράστιες χρηματοοικονομικές δραστηριότητες. Θα έλεγα ακόμα, πολύ περισσότερο αναλαμβάνονται χρηματοοικονομικές πρωτοβουλίες, οι οποίες επηρεάζουν την ανάπτυξη, την κοινωνία, την οικονομία κάθε χώρας, στην οποία αναπτύσσονται.
     Παρά ταύτα, όπως είπα και στην αρχή του λόγου μου, δυστυχώς οι συνάδελφοι δεν έδωσαν τη δέουσα σημασία, αλλά επικεντρώθηκε το ενδιαφέρον τους στην τροπολογία, η οποία δεν κάνει τίποτα άλλο παρά να ρυθμίζει το ασφαλιστικό καθεστώς των τραπεζοϋπαλλήλων και συγκεκριμένα δύο τραπεζών, των υπαλλήλων της Εμπορικής Τραπέζης και των υπαλλήλων της Αγροτικής Τραπέζης.
     Με την τροπολογία αυτή, κυρίες και κύριοι συνάδελφοι, δεν γίνεται τίποτα περισσότερο απ΄ ό,τι προβλέπει η νομοθεσία. Δεν καταλαβαίνω ειλικρινά, γιατί τόσος πολύς θόρυβος, γιατί τόσο μεγάλη, θα έλεγα, αναταραχή και σύγχυση, γιατί να γίνουν όλα αυτά τα χθεσινά και να επικαλούνται πάρα πολλοί συνάδελφοι Βουλευτές αντισυνταγματικότητα, δεδομένου ότι το ασφαλιστικό θέμα των τραπεζοϋπαλλήλων έχει ρυθμιστεί με δύο νόμους: Με το ν. 3029/2002 και με το ν. 3371/2005. 
     Με την τροπολογία αυτή δεν γίνεται τίποτα περισσότερο παρά μόνο, επιταχύνονται οι διαδικασίες εφαρμογής του νόμου, χωρίς να θίγεται κανένα απολύτως ασφαλιστικό δικαίωμα των εργαζομένων στις τράπεζες.
     Κυρίες και κύριοι συνάδελφοι, θα μου επιτρέψετε να πω ότι με το άρθρο 5 του ν. 3029 που ψηφίστηκε το 2002, προβλεπόταν η ένταξη όλων των κλάδων της κυρίας σύνταξης των ασφαλισμένων στο Ι.Κ.Α.-Ε.Τ.Α.Μ.. Και αυτό μέχρι την 1-1-2008. Βεβαίως με το ν. 3371, με το άρθρο 57, το οποίο ψήφισε η Νέα Δημοκρατία πέρσι το καλοκαίρι δεν λέμε τίποτα περισσότερο παρά λέμε το εξής. Οι κλάδοι σύνταξης των ασφαλιστικών ταμείων κυρίας ασφάλισης του προσωπικού των πιστωτικών ιδρυμάτων εντάσσονται στο Ίδρυμα Κοινωνικών Ασφαλίσεων – Ενιαίο Ταμείο Ασφάλισης Μισθωτών (Ε.Τ.Α.Μ.), σύμφωνα με τις διατάξεις του άρθρου 5 του ν. 3029/2002, το νόμο τον οποίο ψήφισε το ΠΑ.ΣΟ.Κ., μέχρι 31-12-2005, εφόσον μέχρι την ανωτέρω ημερομηνία τα αντίστοιχα ταμεία επικουρικής ασφάλισης του προσωπικού των πιστωτικών ιδρυμάτων έχουν ενταχθεί στην ασφάλιση του Ενιαίου Ταμείου Ασφάλισης Τραπεζοϋπαλλήλων (Ε.Τ.Α.Τ.).
     Κατά συνέπεια δεν γίνεται τίποτα περισσότερο. Απλά το ΠΑ.ΣΟ.Κ. έλεγε είπαμε ότι θα έπρεπε να ενταχθούν μέχρι 1-1-2008, ενώ εμείς λέμε μέχρι 31-12-2005. Μέχρι σήμερα, όπως γνωρίζετε ούτε το ΠΑ.ΣΟ.Κ. κατόρθωσε να κινήσει τις διαδικασίες, ούτε βεβαίως και οι ίδιοι οι εργαζόμενοι έδειξαν διάθεση εφαρμογής του νόμου όπως ακριβώς ορίζει το άρθρο 6 του ν. 3029,. και επαναλαμβάνει και ο νόμος, τον οποίο ψήφισε η Νέα Δημοκρατία.
     Άρα, λοιπόν, γι’ αυτό είπα από την αρχή ότι, το καθεστώς των τραπεζοϋπαλλήλων σε ό,τι αφορά το ασφαλιστικό κεφάλαιο είχε λυθεί με τους δύο προηγούμενους νόμους. Με την τροπολογία απλά και μόνο επιταχύνονται οι διαδικασίες.
     Δεν έγινε αυτό όμως, κυρίες και κύριοι συνάδελφοι, αλλά αναπτύχθηκε μια φιλολογία η οποία θα έλεγα ειλικρινά ότι δεν έχει λογική βάση, διότι με την παρούσα τροπολογία ούτε αυξάνονται τα όρια ηλικίας ούτε μειώνονται οι συντάξεις. Και για να είμαστε απόλυτα ειλικρινείς ας θυμηθούμε πότε αυξήθηκαν τα όρια ηλικίας και από ποιον. Διαβάστε λοιπόν το άρθρο 2 του ν. 3029/2002 στο κεφάλαιο «Ρυθμίσεις για τους ασφαλισμένους» για να δείτε πότε αυξήθηκαν τα όρια. Μάλιστα, από τα πενήντα οκτώ έτη που ήταν το όριο ηλικίας πήγε στα εξήντα πέντε για τους άντρες και στα εξήντα για τις γυναίκες. Αυτό έγινε με το άρθρο 2 του ν. 3029 που ψήφισε το ΠΑ.ΣΟ.Κ.. Πότε αυξήθηκαν τα όρια για τα βαρέα και ανθυγιεινά; Πάλι με το ίδιο άρθρο, επί Υπουργού Εργασίας, κ. Ρέππα. Διαβάστε πότε μειώθηκαν οι συντάξεις. Οι συντάξεις μέχρι τις 31-12-92 ήταν στο 80% του μισθού του τελευταίου έτους. Με το ν. 3029 του ΠΑ.ΣΟ.Κ., έγινε το 80% στο μέσο όρο των μισθών της τελευταίας πενταετίας.
     ΔΗΜΗΤΡΙΟΣ ΚΟΥΣΕΛΑΣ: Τι λέτε, κύριε συνάδελφε;
     ΑΠΟΣΤΟΛΟΣ ΚΩΣΤΟΠΟΥΛΟΣ: Αυτά, κύριε συνάδελφε, για να δούμε ποιος αυξάνει τα όρια ηλικίας, ποιος μειώνει τις συντάξεις. Γιατί τέτοια ακούγονται από χθες, ότι η τροπολογία έρχεται εδώ για να κάνει κάτι τέτοιο.
     Κύριοι συνάδελφοι, μπορεί ύστερα από αυτά να μας πείτε ποιος κάνει τις αυξήσεις των ορίων ηλικίας, ποιος κάνει τις μειώσεις των συντάξεων; Τα κροκοδείλια δάκρυα που χύνετε τώρα δεν έχουν καμία αξία, δεδομένου ότι όταν ψηφίζατε το νόμο του κ. Ρέππα, ούτε το συνδικαλιστικό κίνημα αντέδρασε, αλλά ούτε και εσείς οι Βουλευτές βάλατε θέμα αντισυνταγματικότητας διότι, στο άρθρο 6 παράγραφος 17 λέει, ότι σε περίπτωση που δεν γίνει η ενοποίηση με τη σύμφωνη γνώμη των μερών, τότε γίνεται με διαπιστωτική πράξη του Υπουργού Εργασίας. 
     Επειδή χθες ακούστηκε απ’ αυτό το Βήμα ότι το ΠΑ.ΣΟ.Κ εξαιρούσε από τη γενική ρύθμιση του άρθρου 6 τα επικουρικά ταμεία των τραπεζών και μάλιστα με το άρθρο 11, μπορώ να σας πω ότι τίποτε το αναληθέστερο. Διότι το άρθρο 11 εφαρμόζει πρώτον, μία προνομιακή –θα έλεγα- νομοθετική μεταχείριση.
     ΔΗΜΗΤΡΙΟΣ ΚΟΥΣΕΛΑΣ: Τα βάζετε επιλεκτικά, κύριε συνάδελφε.
     ΑΠΟΣΤΟΛΟΣ ΚΩΣΤΟΠΟΥΛΟΣ: Δεύτερον δεν έχει καμία απολύτως σχέση με τα επικουρικά ταμεία, δεδομένου ότι ομιλεί για ταμεία κοινωνικής ασφάλισης, ανεξαρτήτου ονομασίας και νομικής μορφής, που λειτουργούν στο χώρο των τραπεζών με τη μορφή νομικών προσώπων ιδιωτικού δικαίου ή στερούνται νομικής προσωπικότητος, κύριε συνάδελφε, και δύνανται με απόφαση των αρμοδίων οργάνων να συνενώνονται και αυτά, όποτε και όπως θέλουν. 
     Άρα, λοιπόν, στην προκειμένη περίπτωση ομιλείτε για το ταμείο κοινωνικής ασφάλισης, το οποίο δεν έχει νομική προσωπικότητα, ενώ γνωρίζετε ότι τα επικουρικά ταμεία έχουν νομική προσωπικότητα και υπάγονται στην παράγραφο 6. Κατά συνέπεια, και το άρθρο 11 που επικαλείσθε, είναι έωλο και μετέωρο. 
     Κυρίες και κύριοι συνάδελφοι, θα μου επιτρέψετε, επειδή από το Βήμα αυτό ακούστηκαν χθες υπερβολές που, κατά την ταπεινή μου άποψη, πιστεύω ότι δεν αρμόζουν σε κοινοβουλευτικούς, να σας πω ότι, δεν μπορεί εδώ μέσα να μιλάμε για νομικό κανιβαλισμό. Δεν μπορεί εδώ να στρέφεται ο κ. Βενιζέλος προς την πλευρά της Πλειοψηφίας και, απευθυνόμενος προς τον Υπουργό, να λέει ότι η Κυβέρνηση ταπεινώνει την Πλειοψηφία με τα νομοσχέδια που φέρνει. Δεν μπορεί να λέγεται εδώ μέσα ότι καταλύεται η συνταγματική έννομη τάξη. Δεν μπορούμε να λέμε ότι οι Βουλευτές λέγουν νομικές ανοησίες. Σκεφθείτε, κύριοι συνάδελφοι, να ήσασταν στον καναπέ του σπιτιού σας ως απλοί πολίτες και να ακούγατε αυτά που λένε οι εκλεγμένοι αντιπρόσωποί σας. Πώς θα αισθανόσασταν; Προσωπικά, ως νέος πολιτικός θέλω να υποβάλλω ένα ερώτημα: Θέλω να ξέρω από ποιο πολιτικό, κοινωνικό, ηθικό και ανθρώπινο κανόνα αντλεί ο καθένας από εμάς αυτό το δικαίωμα να υβρίζει τους αντιπάλους του και μάλιστα με τέτοιους απαξιωτικούς χαρακτηρισμούς, οι οποίοι, κατά την ταπεινή μου άποψη, απάδουν του πολιτικού ήθους ενός κοινοβουλευτικού εκπροσώπου. 
     Κύριοι συνάδελφοι, θέλετε να αντιπολιτευτείτε την Κυβέρνηση; Καλά κάνετε, δικαίωμά σας είναι. Εμείς δεν σας το στερούμε. Δυστυχώς, όμως, κάνετε αντιπολίτευση χωρίς συνοχή, χωρίς αρχές και χωρίς να έχετε πολιτικά επιχειρήματα. Πολύ δε περισσότερο όταν έχετε κυβερνήσει τη χώρα ένα τέταρτο του αιώνα. 
     (Θόρυβος από την πτέρυγα του ΠΑ.ΣΟ.Κ.)
     Το αμφισβητείτε αυτό; Είναι ένα τέταρτο του αιώνα και τώρα δεν κάνετε τίποτα άλλο παρά να σύρεστε στην Αντιπολίτευση με αντιπολιτευτικούς παροξυσμούς. Ε, Νομίζω ότι είναι αρκετός ο χρόνος που κυβερνήσατε, αλλά με τέτοια τακτική να ξέρετε ότι θα είστε μια ζωή Αντιπολίτευση. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Κυρίες και κύριοι συνάδελφοι, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της ΟΥΝΕΣΚΟ σχετικά με τους Συνεργαζόμενους Εμπειρογνώμονες (Παρίσι, 28.3.1996)». 
     Επίσης, ο συνάδελφος Βουλευτής του Νομού Δράμας κ. Μαργαρίτης Τζίμας ζητεί άδεια μετάβασης στο εξωτερικό για το διάστημα 30/3/2006 έως 1/4/2006.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς, η Βουλή ενέκρινε τη ζητηθείσα άδεια. 
     Το λόγο έχει η εισηγήτρια του ΠΑ.ΣΟ.Κ. κ. Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, πριν αρχίσω, θα ήθελα να θυμίσω στον προηγούμενο ομιλητή, στον Εισηγητή της Νέας Δημοκρατίας, ότι το ποιος θα κυβερνήσει αυτόν τον τόπο και πόσο και πότε, υπάρχει ένας κυρίαρχος που το αποφασίζει διηνεκώς μετά την πτώση της χούντας, ο κυρίαρχος ελληνικός λαός. 
     Πριν μπω στα της τροπολογίας θέλω να μιλήσω ένα λεπτό για το νομοσχέδιο, που αφορά την εξυγίανση και την εκκαθάριση των πιστωτικών ιδρυμάτων. Είναι ένα εξειδικευμένο, τεχνικό κείμενο, το οποίο ενσωματώνει μία σημαντική οδηγία της Ευρωπαϊκής Ένωσης και του οποίου τη φύση, κυρίες και κύριοι της Νέας Δημοκρατίας, την αλλάξατε, την αλλοιώσατε, εντάσσοντας σ’ αυτό την τροπολογία που φέρατε την παραμονή της 25ης Μαρτίου. Μας αναγκάσατε χθες, λόγω αυτής της τροπολογίας, να αλλάξουμε τη θέση μας, που ήταν ψήφιση επί της αρχής και ψήφιση επί των άρθρων, στο να καταψηφίσουμε και επί της αρχής το νομοσχέδιο. 
     Λέμε, λοιπόν, σήμερα –και το λέμε ξεκάθαρα- ότι το ΠΑ.ΣΟ.Κ ψηφίζει τα άρθρα του νομοσχεδίου. 
     Θεωρεί ότι στην ουσία είναι σχεδόν αυτολεξεί, χωρίς ιδιαίτερες προσθήκες, οι αντίστοιχες διατάξεις της κοινοτικής οδηγίας και δεν έχουμε κανέναν λόγο να μην ψηφίσουμε τα άρθρα. 
     Θέλω όμως, κυρίες και κύριοι συνάδελφοι, να σταθώ σ’ αυτή την επίμαχη τροπολογία και να εκφράσω την ευχή τόσο στον Eισηγητή της Πλειοψηφίας όσο και στον Υπουργό Απασχόλησης -στον  οποίον έχω ευχηθεί από αυτό το Βήμα ήδη καλή δύναμη και καλή επιτυχία- πριν μιλήσετε στην Βουλή, κύριε Υπουργέ, με όλο τον σεβασμό, να δείτε λίγο το ασφαλιστικό. Ξέρω ότι είστε καινούριος, όμως έχω εκτίμηση για την προηγούμενή σας εμπειρία στα άλλα πόστα και αν διαβάσετε λίγο τις περί ασφαλιστικού διατάξεις θα καταλάβετε ότι ένα επικουρικό ταμείο που συστήνεται ως Ν.Π.Δ.Δ. -αιτία σύστασής του είναι ο νόμος- δεν έχει καμία σχέση με ένα επικουρικό ταμείο το οποίο είναι Ν.Π.Ι.Δ. -είναι ιδιωτικού δικαίου- και συστήνεται με ιδιωτική πρωτοβουλία, με ελεύθερες συλλογικές διαπραγματεύσεις. 
     Κυρίες και κύριοι της Νέας Δημοκρατίας και Υπουργέ, κύριε Τσιτουρίδη, αναφέρεστε τόσο συχνά -τώρα τελευταία βεβαίως- τόσο εσείς όσο και ο Πρωθυπουργός σας στην συναίνεση με τους εργαζόμενους. Και το κατανοώ αυτό. Στην πράξη όμως, νομοθετώντας, τι κάνετε για αυτό το Ν.Π.Ι.Δ. της Εμπορικής και των άλλων που ακολουθούν, όπως μας είπε ο κ. Αλογοσκούφης; Απλά τα καταργείτε. 
     Μάλιστα λυπάμαι πάρα πολύ που ο συνεισηγητής μου της Πλειοψηφίας, ο κ. Κωστόπουλος, μίλησε για το άρθρο 5. Μα, κύριε συνάδελφε, το άρθρο 5 του ν. 3029 αφορούσε την κύρια ασφάλιση. Ούτε τόσο δεν καταλαβαίνετε από ασφαλιστικό; Ποια η διαφορά της κύριας ασφάλισης από την επικουρική ασφάλιση; Και θέλετε να αλλάξετε και το μέλλον του ασφαλιστικού συστήματος αυτής της χώρας; Καλά, το ότι δεν έχετε ατζέντα διαλόγου το ξέρουμε. Καλά, το ότι λέτε ότι εφαρμόζετε τον ν. 3029 και δεν τον εφαρμόζετε, όπως θα σας το αποδείξω σε λίγο και αυτό το ξέρουμε. Αλλά έλεος. Ούτε τη διαφορά μεταξύ κύριας ασφάλισης και επικουρικής ασφάλισης δεν ξέρετε; Κύριε Υπουργέ, ούτε τη διαφορά μεταξύ του άρθρου 6 και του άρθρου 11; Και βεβαίως η παράγραφος 17 του άρθρου 6 του ν. 3029 λέει ότι στο τέλος και όταν έχει τελειώσει κάθε προθεσμία και  έχουν παρέλθει άπρακτες οι διαπραγματεύσεις, τις οποίες εμείς γνωρίζουμε πολύ καλά πως να κάνουμε και πως να διευκολύνουμε, τότε μόνο εντάσσονται τα επικουρικά ταμεία ως Ν.Π.Δ.Δ. πάντα. 
     Αλλά βεβαίως το άρθρο 11 ο κ. Αλογοσκούφης το χαρακτήρισε –και έχω εδώ την χθεσινή ομιλία - ως ευχολόγιο. Και όχι μόνο αυτό. Είπε ότι ο ν. 3029 δεν είναι τίποτα άλλο από ένα ευχολόγιο και δεν εφαρμόστηκε ποτέ. Αποφασίστε, κυρίες και κύριοι της Νέας Δημοκρατίας. Είναι καλός νόμος όπως μας λέγατε στην αρχή, μήνες τώρα, και τον εφαρμόσατε με τον ν. 3371 που δεν το κάνατε λέμε εμείς. Ή είναι κακός νόμος και ευχολόγιο; Είναι φυσικό να μην συμφωνείτε και να μην ξέρετε τι λέτε, διότι δεν συνεννοείστε οι Υπουργοί μεταξύ σας. 
     Δυστυχώς και χθες ακούσαμε διαφορετικά πράγματα από διαφορετικούς Υπουργούς. Λαμπρό παράδειγμα η περίφημη οικονομική μελέτη. Αφού αγνοείτο η τύχη της Εθνικής Αναλογιστικής Αρχής, τι ακούσαμε εδώ και τι είδαμε; Ακούσαμε κατ’ αρχάς τον κ. Αλογοσκούφη, τον Υπουργό Οικονομίας, ο οποίος πήρε πρώτος το λόγο, να μας λέει ότι τη μελέτη αυτή την παρέλαβε ο Πρόεδρος –προσέξτε- της Εθνικής Αναλογιστικής Αρχής, που ήταν σε Επιτροπή του Υπουργείου του προφανώς. Αμέσως μετά πήρε το λόγο ο κ. Τσιτουρίδης. Κοιτάξτε στα πρακτικά. Και τι μας είπε; «Την μελέτη παρέλαβε η Εθνική Αναλογιστική Αρχή». Κύριοι Υπουργοί, συνεννοηθείτε μεταξύ σας. Την παρέλαβε Επιτροπή του Υπουργείου Οικονομίας που είχε και τον Πρόεδρο της Εθνικής Αναλογιστικής Αρχής ή την παρέλαβε η Εθνική Αναλογιστική Αρχή; Συμφωνήστε, ενημερώνετε ο ένας τον άλλον για το τι θα έρθετε να πείτε εδώ από το Βήμα της Βουλής μήπως και τυχόν έρθετε για μια φορά έστω και στις λεπτομέρειες συνεννοημένοι. 
     Τι άλλο μας είπε ο κ. Υπουργός Οικονομίας εδώ χθες; Μας είπε ότι εφαρμόζουμε το νόμο με την τροπολογία. Διότι δεν κάνουμε τίποτα άλλο παρά να κάνουμε αυτό που λέει ο νόμος: να προσδιορίσουμε το ποσό. 
     Όντως, ο ν. 3371 –ναι, κύριε Υπουργέ, εκεί έχετε δίκιο- αναφέρει στη συγκεκριμένη διάταξη ότι ορίζεται με νόμο το ποσό. Τι άλλο κάνει, όμως, αυτή η τροπολογία; Ανατρέπει πλήρως τη φιλοσοφία του δικού σας νόμου. Εκεί που είχαμε δηλαδή μια ήπια προσαρμογή –λέγατε εσείς- πάμε σε ωμή παρέμβαση. Αλλάζετε πλήρως τη φιλοσοφία της διαδικασίας ένταξης στο Ε.Τ.Α.Τ., όταν υπάρχει δικαστική διαμάχη, την οποία εσείς ορίσατε με την παράγραφο 6 του άρθρου 62. Και αφού το κάνετε αυτό, έρχεστε να το αλλάξετε.  
     Προσέξτε, κυρίες και κύριοι συνάδελφοι. Δεν το κάνετε ενιαία. Η ίδια η τροπολογία δεν έχει καν ενιαία φιλοσοφία. Εγώ δεν σας ζητώ να έχει ο νόμος σας, ο 3371, που δεν είχε ενιαία φιλοσοφία, αλλά αυτή η έρημη η μία τροπολογία δεν μπορούσε να έχει ενιαία φιλοσοφία;  Όταν το άρθρο 1 λέει, ότι στην περίπτωση της Εμπορικής Τράπεζας και της Τράπεζας Πειραιώς, παρεμβαίνουμε και λέμε ότι αυθωρί και παρά χρήμα εντάσσονται οι εργαζόμενοι, τι γίνεται άραγε μ’ αυτά που μας φέρατε; Απαντήστε μας μετά, κύριε Υπουργέ, σας παρακαλώ. Τι θα κάνουν; Θα ενταχθούν οι ασφαλισμένοι. Αυτό το Τ.Ε.Α.Π.Ε.Τ.Ε. που θα μείνει, όπως λέτε, τι θα κάνει; Το ένα, λοιπόν, είναι αυτό. 
     Έρχεστε, όμως, στην περίπτωση και λέτε, για τις άλλες περιπτώσεις όπου ο εργοδότης ζητεί την ένταξη και οι εργαζόμενοι δεν προσφεύγουν στα δικαστήρια ορίζω ότι θα ισχύει η παράγραφος 6 του άρθρου 62. Απαντήστε σ' αυτό, παραδείγματος χάριν για την Αγροτική. Γιατί να ισχύει το τρία; Και δεν είναι το τρία σε ευθεία αντίθεση του ένα; Δεν μπορείτε να κάνετε ούτε μια ενιαία φιλοσοφία σε μια τροπολογία. 
     Τέλος, θέλουμε να σας παρακαλέσουμε να μας πείτε με ποιον τρόπο καταλάβατε εσείς αυτό που μας είπατε, ότι δεν υποχρεώνει κανείς τους εργαζόμενους. Και μας μαλώσατε κιόλας, κύριε Υπουργέ, να διαβάζουμε καλύτερα. Δεν τους υποχρεώνει κανένας μας λέτε. Έχετε διαβάσει την τροπολογία σας; Ξαναδιαβάστε την. Λέει πολύ απλά ότι υποχρεωτικά εντάσσονται οι εργαζόμενοι. Υπάρχει η λέξη «υποχρεωτικά». Δεν ξέρω αν υπάρχει άλλη ερμηνεία αυτού του νόμου. Δεν μπορώ να το ξέρω. 
     Ένα τελευταίο, ως προς το ποσό, γιατί εκεί είναι το μόνο σημείο που εφαρμόζετε το νόμο. Μόνο αυτό το κομματάκι της τροπολογίας εφαρμόζει το νόμο. Το άλλο τον ανατρέπει. Και προσέξτε, κύριε και κύριοι συνάδελφοι, γιατί εδώ πραγματικά είναι η πέτρα του σκανδάλου και θέλω να ολοκληρώσω μ' αυτό. Ως προς το Ε.Τ.Ε.Α.Μ. και ως προς το Ε.Τ.Α.Τ. υπάρχει διαφορετική μεταχείριση. Διότι, ως προς το Ε.Τ.Α.Τ.  η τροπολογία καθορίζει ότι το ποσό καταβάλλεται σε δέκα ετήσιες δόσεις. Ως προς το Ε.Τ.Ε.Α.Μ., σιγή ιχθύος. Τι θα συμβεί; Σε δέκα χρόνια λέει ο νόμος. Δεν λέει τίποτα. Εσείς στην τροπολογία που είναι το ποσό μετά την ειδική οικονομική μελέτη, δεν λέτε τίποτα. Γιατί δεν λέτε τίποτα; Δύο εκδοχές υπάρχουν: Ή ο τραπεζίτης σας έχει πείσει να τα δώσετε όλα μετά από δέκα χρόνια ή το αντίστροφο. Θα τα δώσει ο τραπεζίτης όλα, εδώ και τώρα και έτσι η άσπρη τρύπα θα μπορέσει να κλείσει σιγά-σιγά. Αυτό είναι το deal με τον κ. Προβόπουλο, κύριε Αλογοσκούφη. 
     Ευχαριστώ πολύ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
     Ο κ. Γκατζής έχει το λόγο. 
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
     Κύριοι Βουλευτές, την άποψή μας για τις οδηγίες που έρχονται την είχαμε πει και χθες -από την Ευρωπαϊκή Ένωση εννοώ- ότι τίποτα καλό δεν προοιωνίζεται για τον ελληνικό λαό και γενικότερα για τους λαούς της Ευρώπης, όποια οδηγία κι αν στείλει στα κράτη-μέλη η Κομισιόν και όποιες υπουργικές αποφάσεις κι αν παρθούν, διακρατικές κ.λπ..
     Θεωρούμε ότι για αυτήν την τροπολογία δεν μπορεί να παρέμβει το ελληνικό Κοινοβούλιο. Είναι γνωστό, το ότι έχουμε καταντήσει πρωτοκολλητές των εγγράφων και των αποφάσεων που έρχονται από την Ευρωπαϊκή Ένωση. Αλλά γι’ αυτήν  ιδιαίτερα την οδηγία, όπως και για τις άλλες, με τα μέτρα τα οποία παίρνετε,  μπορούμε να κάνουμε ορισμένες επισημάνσεις, που θα γραφούν τουλάχιστον στα Πρακτικά, για να μη λέγεται  ότι δεν τοποθετηθήκαμε καθόλου. 
     Προσπαθεί να καλύψει την κεφαλαιακή επάρκεια. Μαζεύει στοιχεία για τη συγκέντρωση κινδύνων δύο φορές το χρόνο, έχει συναλλαγές και επιβάλλει συναλλαγές εντός ομίλου με ασφαλιστικές, χρηματιστηριακές, τραπεζικές και άλλες επιχειρήσεις. ‘Εχει αναπτύξει μηχανισμούς εσωτερικού ελέγχου, διαδικασίες διαχείρισης κινδύνων κάθε φορά που παρουσιάζονται. Γίνεται η προληπτική εποπτεία και υπάρχουν και οι εταιρείες συντονισμού κ.λπ.. 
     Ο στόχος είναι η θωράκιση του συστήματος, η ασφάλιση της σταθερότητας του τραπεζικού συστήματος. Αυτό είναι με λίγα λόγια, χωρίς να έχει τίποτα περισσότερο να προσφέρει, εκτός του τραπεζικού συστήματος, του ασφαλιστικού συστήματος κ.λπ.
     Για τους λόγους αυτούς και επειδή ξέρουμε πώς δουλεύουν οι τράπεζες, ιδιαίτερα οι ελληνικές, οι οποίες είναι ο μεγαλύτερος παράνομος τοκογλύφος και από τον πιο αισχρό τοκογλύφο της αγοράς, θεωρούμε ότι όποιο μέτρο στήριξης του κεφαλαίου και ιδιαίτερα του τραπεζικού, δεν μπορεί να έχει  την ανοχή της εργατικής τάξης, των εργαζομένων, των φτωχών λαϊκών στρωμάτων.
     Έρχομαι τώρα στην τροπολογία. Κύριοι Βουλευτές, αναφερθήκαμε και χθες στο τι λέει αυτή η τροπολογία και συγκεκριμένα η εφαρμογή που γίνεται στο ν. 3371 της Νέας Δημοκρατίας, που ψήφισε και πώς τελικά θα εφαρμοστεί με βάση αυτά που αναφέρει, αλλά και στο νόμο ουσιαστικά τον προηγούμενο, που είχε γίνει επί ΠΑ.ΣΟ.Κ., ο νόμος Ρέππα, όπως λέγεται και που ο νόμος αυτός στηρίχθηκε πάνω στο ν. 3029.
     Ήθελα να πω κάτι πάνω σ’ αυτά που ανέφερε ο κ. Τσιτουρίδης με αφορμή την ομιλία μας, αλλά αυτήν τη στιγμή λείπει από την Αίθουσα και θα το κρατήσω για μετά. 
     Χθες ο Υπουργός κ. Αλογοσκούφης μίλησε γενικά για την κατάσταση που παρουσίασε η οικονομία της χώρας με τα μέτρα αυτά που έχει πάρει της ήπιας προσαρμογής, τις μεταρρυθμίσεις που επιβάλλει και τα μέτρα που παίρνει, ότι η Ελλάδα τελικά προχωράει καλά, αναπτύσσεται, έχει μία σταθερή πορεία ανάπτυξης, μειώνεται το χρέος, μειώνονται τα ελλείμματα, μειώνεται η ανεργία κ.λπ.
     Κύριοι Βουλευτές, πάντοτε όλα αυτά τα προηγούμενα χρόνια ανάπτυξη είχαμε στη χώρα. Πάντοτε ήμασταν πάνω έως και κατά το διπλάσιο ποσοστό σε σχέση με την ανάπτυξη και τους δείκτες που παρουσίαζε ο μέσος όρος της Ευρωπαϊκής Ένωσης. Η ανάπτυξη, όμως, ήταν για ποιον και εις όφελος τίνος; Είχαμε ανάπτυξη του κεφαλαίου, των τραπεζών, που παρουσιάζουν κέρδη μέχρι και 100%, αύξηση από έτος σε έτος των μεγάλων επιχειρήσεων, όπως  παρουσίασε η EUROSTAT και μας είπε ότι είναι οι δεύτερες στον κόσμο σε ποσοστά κερδών μετά από τους επιχειρηματίες των ΗΠΑ, αλλά πρώτες στην Ευρωπαϊκή Ένωση. Και οι άλλοι δείκτες που έχουν να κάνουν με τη ζωή, την αγοραστική δύναμη των εργαζομένων, το μεροκάματο, τις συντάξεις, την παροχή υπηρεσιών υγείας και παιδείας, λένε ότι η Ελλάδα ουσιαστικά βρίσκεται στα τελευταία σκαλιά της Ευρωπαϊκής Ένωσης και των άλλων χωρών. Αν λάβετε υπ’ όψιν σας ότι το 70% των συνταξιούχων παίρνουν συντάξεις κάτω από 500 ευρώ το μήνα, καταλαβαίνετε ποιο είναι το επίπεδο ζωής των ανθρώπων αυτών. Αν λάβουμε υπ’ όψιν μας ότι ο μισθός των εργαζομένων είναι γύρω στα 600 ευρώ, καταλαβαίνετε ποιο είναι  το επίπεδο ζωής. Και αν λάβουμε υπ’ όψιν τα μέτρα τα οποία παίρνονται και τα κέρδη αυτά που αναπτύσσει η χώρα, πού πηγαίνουν, πώς πολλαπλασιάζονται και πώς γίνεται η συσσώρευση των κερδών σε λίγα χέρια, καταλαβαίνουμε πώς δουλεύει αυτή η οικονομία, για ποιον γίνεται η ήπια προσαρμογή, για ποιον τελικά μιλά σήμερα η Κυβέρνηση, αλλά και η προηγούμενη που μιλούσε για ισχυρή Ελλάδα. Αυτό θα πρέπει να το δουν οι εργαζόμενοι και να βγάλουν τελικά τα συμπεράσματά τους.
     Θα ήθελα να πω όμως πέρα απ’ αυτό, κύριοι Βουλευτές, ότι χθες ο κύριος Υπουργός μάς μίλησε και για ένα δεύτερο τελικά στάδιο -«δεύτερη φάση» την ονόμασε- των μέτρων που θα πάρει η Κυβέρνηση, των εκσυγχρονιστικών έλεγε το ΠΑ.ΣΟ.Κ, των μεταρρυθμίσεων λέει σήμερα η Κυβέρνηση από δω και πέρα. Τι αποτελέσματα έχουμε; 
     Μας παρουσίασε χθες και τη μείωση τελικά της ανεργίας. Κύριε Υπουργέ, δεν έχουμε μείωση της ανεργίας. Μείωση της απασχόλησης έχουμε. Ανέβηκε ο αριθμός των ανέργων και μειώθηκε ο αριθμός των απασχολουμένων. Έτσι, δείχνουν τα στοιχεία ότι έχουμε μικρότερο αριθμό ανέργων. 
     Και να σας φέρω ένα παράδειγμα. Το είπα και στην Επιτροπή και δεν θυμάμαι αν το είπα χθες: ‘Όταν, στα πέντε εκατομμύρια των εργαζομένων έχουμε πεντακόσιες χιλιάδες ανέργους, το ποσοστό είναι 10%, εκεί που κυμαίνεται σήμερα περίπου. Δεν έχουν σχέση τα νούμερα. Όταν όμως μειώνεται η απασχόληση και από πεντακόσιες χιλιάδες πηγαίνει στις τετρακόσιες ογδόντα ή τετρακόσιες πενήντα χιλιάδες και αυτοί προστίθενται στους ανέργους, κάντε την αναγωγή να δείτε ότι το ποσοστό αυτό θα βγει κάτω και από 9%. Έτσι μειώνετε την ανεργία; Τεχνητά; Και παρουσιάζετε ότι εδώ έχουμε μειώσει την ανεργία, όταν η φτώχεια έχει πάρει χαρακτηριστικά κοινωνικής συμφοράς, όταν η ακρίβεια δέρνει ουσιαστικά τα εισοδήματα των φτωχών και μεσαίων λαϊκών στρωμάτων, όταν η υγεία και η παιδεία έχουν γίνει εμπόρευμα και δεν μπορούν να τα πλησιάσουν; Αυτή είναι η ήπια προσαρμογή και η ανάπτυξη την οποία και σήμερα η Κυβέρνηση επαγγέλλεται και λέει «θα πάρουμε και νέα φορολογικά μέτρα» κ.λπ.;
     Κύριε Υπουργέ, ο κύριος Πρωθυπουργός, όταν τον επισκέφθηκαν οι συνταξιούχοι και ζήτησαν μία ελάχιστη αύξηση για τη βελτίωση της ποιότητας της καθημερινής ζωής τους -για να λύσουν καθημερινά προβλήματα επιβίωσης οι άνθρωποι- απάντησε ότι η οικονομία δεν έχει τη δυνατότητα να δώσει τέτοιες παροχές. Παράλληλα, όμως, όταν μας φέρατε εδώ το φορολογικό νομοσχέδιο –τρόπος του λέγειν φορολογικό νομοσχέδιο- για να περάσετε το Φ.Π.Α. στις οικοδομές, με την απαλλαγή των Μέσων Μαζικής Ενημέρωσης από το φόρο, το 20% επί των διαφημίσεων, χαρίσατε αυτομάτως 100.000.000 ευρώ σε πέντε - έξι μεγάλες επιχειρήσεις στο χώρο των Μέσων Μαζικής Ενημέρωσης. Για εκεί είχατε λεφτά; Για τους συνταξιούχους, που ζητούσαν οι άνθρωποι 50 ευρώ αύξηση παραπάνω, δεν είχατε να δώσετε; Πρέπει να δούμε, κύριοι Βουλευτές, πού το πάει η Νέα Δημοκρατία, όπως και πού το πήγαινε η προηγούμενη Κυβέρνηση. 
     Λέτε επίσης ότι θα αλλάξετε τους συντελεστές φορολόγησης. Έχουμε ακούσει πολλά σενάρια. Λέτε ότι θα τους καταργήσετε όλους και θα πάει ένα 25%. Για λογαριάστε στα μικρά εισοδήματα με το 25% τι επιπτώσεις θα υπάρχουν, όταν το αφορολόγητο είναι στα 12.000 ευρώ; Όταν δουλεύουν δύο στο σπίτι και παίρνουν 1.300-1.500 ευρώ, τι γίνεται με αυτούς; Μιλάω για τα μεσαία εισοδήματα, γιατί και αυτά θα αρχίσουν να προστίθενται στα ποσοστά της φτώχειας σιγά-σιγά με το 25%. Καταργήσατε το 5% προηγουμένως και άλλες κυβερνήσεις το 10%, 15% κλιμακωτά που ήταν. Είχαμε τέσσερα κλιμάκια μέχρι το 25% και τώρα θα είναι ένα κλιμάκιο, το 25%. Δεν ξέρω αν θα έχετε και το 35% για τα μεγάλα εισοδήματα, αν θα το διατηρήσετε.
     Τέλος, για την τροπολογία αυτή θα ήθελα να πω, κύριοι Βουλευτές, ότι αρκεί να κάνει προσφυγή μία τράπεζα ή να καταγγείλει τη σύμβαση, για να ακυρώσει μέχρι σήμερα το επικουρικό ταμείο, στο οποίο υπάγονται οι ασφαλισμένοι στη συγκεκριμένη τράπεζα. Δηλαδή, από εδώ και πέρα δεν μπορεί κανένας εργαζόμενος, σε οποιαδήποτε τράπεζα και αν είναι, να λέει ότι το ταμείο του θα παραμείνει, όπως έχει, εφόσον μ’ αυτήν τη διάταξη μπορεί ένας τραπεζίτης να καταγγείλει τη σύμβαση και να μεταθέσει τα δικαιώματά του στο Ε.Τ.Α.Τ..
     Επίσης, κύριε Υπουργέ, χθες κάνατε συζήτηση για το ότι τελικά δεν θα ισχύσει –δεν ξέρω αν αυτό το εννοείτε και θα ήθελα να το επαναλάβετε- το τετελεσμένο της τελεσίδικης απόφασης –όσοι έχουν προσφύγει, εργαζόμενοι κ.λπ..- για τη διάλυση του ταμείου τους ή όχι. Κάτι τέτοιο ειπώθηκε χθες.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, σας παρακαλώ, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Κλείνω, κύριε Πρόεδρε. 
     Κύριοι Βουλευτές, θέλω να πω για το Τ.Α.Π.Ι.Λ.Τ.. 
     Χθες ο κ. Τσιτουρίδης, επειδή εγώ αναφέρθηκα στο Τ.Α.Π.Ι.Λ.Τ. -όταν λίγο πριν τις εκλογές το ΠΑ.ΣΟ.Κ. έκανε αυτή τη ρύθμιση με τα 600.000.000 ή τα 800.000.000, όσα ήταν άρπαξε την ευκαιρία για να πει ότι η ευθύνη είναι του ΠΑ.ΣΟ.Κ., γιατί δεν υλοποίησε και δεν εισέπραξε αυτά τα χρήματα.
     Εγώ, για να είμαι δίκαιος -γιατί φυσικά και τα δύο Κόμματα την ίδια πολιτική υπηρετούν, την πολιτική του κεφαλαίου -θέλω να πω το εξής: Στη συγκεκριμένη περίπτωση το ΠΑ.ΣΟ.Κ. το ψήφισε αυτό, πέρασε αυτή τη διάταξη, έδωσε όμως προθεσμία μέχρι τον Ιούνιο, κύριε Υπουργέ, για την εφαρμογή του νόμου. Και είχε τη δυνατότητα η κυβέρνηση του ΠΑ.ΣΟ.Κ. να ανατρέψει, αν ήθελε, αυτό το νόμο, να μην τον υλοποιήσει, να πάρει άλλα μέτρα ή να εισπράξει τα λεφτά. Δεν έκανε ούτε το ένα ούτε το άλλο. Επομένως, έχει τεράστια ευθύνη και γι΄ αυτά τα λεφτά.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Τελειώνοντας, κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Γκατζή.
     ΝΙΚΟΛΑΟΣ ΓΚΑΤΖΗΣ: …ήθελα -προειδοποιώντας τους εργαζομένους- να πω ότι βλέποντας τα μέτρα τα οποία παίρνει σήμερα η Κυβέρνηση για το ασφαλιστικό των τραπεζών -ιδιαίτερα της Εμπορικής και της Πειραιώς- καταλαβαίνει κανένας τι ασφαλιστικό νομοσχέδιο έχει σκοπό να φέρει για τα υπόλοιπα ασφαλιστικά ταμεία, για το κυρίως ασφαλιστικό σύστημα της χώρας. Πρέπει, λοιπόν, να είναι σε επαγρύπνηση για να αντιμετωπίσουν μία τέτοια προσπάθεια, που φαίνεται ότι βρίσκεται στη διαδικασία υλοποίησης.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
     Κυρίες και κύριοι συνάδελφοι, εισερχόμαστε στον κατάλογο των ομιλητών. Παρακαλώ τώρα να τηρηθούν τα οκτάλεπτα. Υπήρξε μία μεγάλη ανοχή στους Εισηγητές για λόγους ευνόητους. Τώρα, στον κατάλογο των ομιλητών, θα επανέλθουμε στην πιστή εφαρμογή του Κανονισμού.
     Πρώτη εγγεγραμμένη στον κατάλογο των ομιλητών είναι η κ. Βάσω Παπανδρέου.
     Ορίστε, κυρία Παπανδρέου, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έδωσα το λόγο στην κ. Παπανδρέου. Θα σας δώσω το λόγο αμέσως μετά.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κάποιες διορθώσεις θέλω να αναφέρω.
     ΠΡΟΕΔΡΕΥΩΝ (Σωτήρης Χατζηγάκης): Κυρία Παπανδρέου, θέλετε να ακούσετε πρώτα τις διορθώσεις;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ας μιλήσει πρώτα η κ. Παπανδρέου.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Παπανδρέου, έχετε το λόγο. 
     ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε σήμερα ένα σημαντικό νομοσχέδιο, την προσαρμογή σε μία οδηγία της Ευρωπαϊκής Επιτροπής. Βέβαια, η συζήτηση έχει επικυριαρχηθεί από την απαράδεκτη τροπολογία που κατέθεσε η Νέα Δημοκρατία την Παρασκευή το απόγευμα.
     Εδώ θέλω να θέσω ένα θέμα, κύριε Αντιπρόεδρε της Βουλής. 
     Η Νέα Δημοκρατία έχει συνηθίσει Παρασκευή απόγευμα –και μάλιστα κατά προτίμηση όταν υπάρχουν και αργίες- να καταθέτει σημαντικές τροπολογίες, παρακάμπτοντας ή παραβιάζοντας τον τρόπο που θα έπρεπε να λειτουργεί και η Κυβέρνηση αλλά και το Κοινοβούλιο. Αυτό υποδηλώνει αυταρχισμό και αλαζονεία εκ μέρους της Κυβέρνησης. Εκτός κι αν ντρέπεστε πραγματικά τόσο πολύ για το περιεχόμενο των τροπολογιών που καταθέτετε την Παρασκευή το απόγευμα και προσπαθείτε μ’ αυτόν τον τρόπο να μειώσετε τις εντυπώσεις που δημιουργούνται στην ελληνική  κοινωνία.
     Κύριε Πρόεδρε, το Προεδρείο της Βουλής έχει υποχρέωση να φροντίζει για την εύρυθμη, σωστή και ουσιαστική λειτουργία του Κοινοβουλίου και όχι να διευκολύνει την Κυβέρνηση να υποβαθμίζει το ρόλο του Κοινοβουλίου. Δεν είναι δυνατόν να θεωρείται ότι η Βουλή είναι ανοιχτή όταν απλώς είναι ανοιχτές οι πόρτες ή όταν υπάρχει κάποιος υπάλληλος της Βουλής σε κάποιο γραφείο.
     Κυρίες και κύριοι συνάδελφοι, η Νέα Δημοκρατία έρχεται μετά από εννέα μήνες και καταθέτει μία τροπολογία, διότι ο νόμος που ψήφισε δεν μπορεί να εφαρμοστεί. Παρ’ όλο που είχαμε επισημάνει τις αδυναμίες αυτού του νόμου και το γεγονός ότι θα ήταν ανεφάρμοστος, τότε η Νέα Δημοκρατία επέμενε ότι είναι ένας νόμος ο οποίος έχει μελετηθεί και σχεδιαστεί κατά τρόπο αποτελεσματικό. 
     Στα Πρακτικά της Βουλής της συνεδριάσεως της 30ής Ιουνίου του 2005 όταν συζητάγαμε αυτό το νόμο, ο κ. Αλογοσκούφης έλεγε: «Η λύση που προτείνουμε είναι αποτέλεσμα σχεδίου, είναι αποτέλεσμα προγραμματισμού και διαλόγου με όλους τους ενδιαφερόμενους τους οποίους ακούσαμε πολύ προσεκτικά, διότι ο διάλογος για εμάς είναι η κεντρική επιλογή». Αλήθεια, για ποιο διάλογο, για ποιο σχέδιο και προγραμματισμό μιλούσε, όταν αναγκάζεται μετά από εννέα μήνες να φέρει τροπολογία; Βέβαια σε λίγους μήνες θα ξαναφέρετε τροπολογία, γιατί και αυτή η τροπολογία δεν μπορεί να εφαρμοστεί. Είναι συνέχεια μιας πολιτικής της Νέας Δημοκρατίας, που θεωρεί πως με αυτόν τον αλαζονικό τρόπο μπορεί να προκαταλαμβάνει αποφάσεις δικαστηρίων, μπορεί να επιφέρει αλλαγές στο ασφαλιστικό σύστημα με τροπολογίες τη νύχτα. 
     Πολύ πρόσφατα, την προηγούμενη Πέμπτη ή Παρασκευή, ο κύριος Πρωθυπουργός από τις Βρυξέλλες είπε ότι καμία αλλαγή δεν θα γίνει στο ασφαλιστικό κατά τη διάρκεια της τετραετίας, ότι θέλει τη συναίνεση και ένα ουσιαστικό διάλογο για το ασφαλιστικό. Και έρχεσθε εδώ με «συναίνεση» να διαλύσετε επικουρικά ταμεία, χωρίς να έχουν οι εργαζόμενοι λόγο για τη δική τους την περιουσία, για τις δικές τους τις εισφορές, να προκαταλαμβάνετε αποφάσεις των δικαστηρίων και να καταλύετε όρους συλλογικών συμβάσεων. 
     Μάλιστα, είπε ο κύριος Υπουργός ότι εγγυάται κεκτημένα δικαιώματα. Αλήθεια, αν είναι έτσι τα πράγματα, τότε γιατί ήρθε προς συζήτηση νύχτα η τροπολογία και γιατί όλη αυτή η αντίδραση από τους εργαζόμενους; Φοβάμαι ότι δεν θα μπορέσετε να δώσετε συντάξεις με τον τρόπο με τον οποίο τροποποιείτε τώρα τα πράγματα και θα έλθετε με άλλη τροπολογία, για να μπορέσουν να δοθούν οι συντάξεις, ενώ με την προηγούμενη ρύθμιση -που και με αυτή διαφωνούσαμε- θα μπορούσε τουλάχιστον το Ε.Τ.Ε.Α.Μ. να προετοιμαστεί σε ένα διάστημα κάποιων μηνών και κάποιων ετών μέχρι να ολοκληρωθούν αυτές οι διαδικασίες και να βγουν οι αποφάσεις των δικαστηρίων, ώστε να μπορέσει να δώσει τις συντάξεις.
     Στις 30 Ιουνίου του 2005 ο κύριος Υπουργός Οικονομίας και Οικονομικών έλεγε: «Η ανάληψη των υποχρεώσεων γίνεται αποκλειστικά από τις τράπεζες, οι οποίες θα ζητήσουν να ενταχθούν σ’ αυτή τη ρύθμιση, γιατί η ρύθμιση δεν είναι υποχρεωτική και αφού προηγηθεί μελέτη, που θα προσδιορίσει το κόστος που θα κληθούν να πληρώσουν και ανάλογα με τον τρόπο με τον οποίο θα πληρώσουν». Δεν είναι υποχρεωτική η ένταξη; Δεν έρχεσθε σήμερα και υποχρεώνετε επικουρικά ταμεία της Εμπορικής και της Τράπεζας Αττικής να ενταχθούν σ’ αυτή τη ρύθμιση; 
     Την ίδια ημερομηνία, στις 30 Ιουνίου του 2005, λέγατε: «Η λύση που προτείνουμε, είναι ενιαία και δεν πρόκειται να προχωρήσουμε σε ρύθμιση κατά τράπεζα, αλλά απλώς σε ενιαία ρύθμιση για όλες τις τράπεζες».
     Κυρίες και κύριοι συνάδελφοι, είναι εμφανείς οι σκοπιμότητες και ο αυταρχισμός της Κυβέρνησης της Νέας Δημοκρατίας, που έρχεται σήμερα με μία τροπολογία και κάνει αυτό ακριβώς το οποίο είχαμε πει, δηλαδή μεταβιβάζει τα βάρη στο Ι.Κ.Α. και στους εργαζόμενους και κάνει παροχές προς ορισμένες τράπεζες, που το τελευταίο διάστημα με την πολιτική που ακολουθείτε, έχουν αυξήσει τα κέρδη τους κατακόρυφα. 
     Προβλέπετε να δώσετε 1,1 δισεκατομμύριο όταν υπάρχει μελέτη για τις τράπεζες της Bacon & Wood Row, η οποία προβλέπει ότι το κόστος είναι 1.678.000.000. Άρα, το υπόλοιπο θα το πληρώσουν οι εργαζόμενοι και το Ι.Κ.Α.
     Έρχεστε χωρίς αναλογιστική μελέτη. Απλώς απ’ ό,τι καταλαβαίνουμε θα έρθετε και με άλλες ανάλογες ρυθμίσεις για τις άλλες τράπεζες, όπου αποφασίζετε τι θα χαρίσετε στις τράπεζες και με τι θα επιβαρύνετε το Ι.Κ.Α. και τους ασφαλισμένους. Είναι η τακτική σας και η συνέχεια της πολιτικής σας, που θέλει την αναδιανομή του εισοδήματος από τους πολλούς στους λίγους, να ευνοήσετε δηλαδή ορισμένα συμφέροντα. Βεβαίως, δίνετε ξανά άφθονες υποσχέσεις στους εργαζομένους για την επόμενη τετραετία, αλλά δεν θα υπάρξει επόμενη τετραετία.
     Κύριε Υπουργέ, γνωρίζουμε ότι έχετε στόχο, με αλχημείες να μειώσετε το έλλειμμα. Και πέρα από τις άλλες αλχημείες, ακολουθείτε την ίδια προσφιλή σας μέθοδο και με τις τράπεζες. Φτιασιδώνετε τους ισολογισμούς των τραπεζών ρίχνοντας τα βάρη στα προηγούμενα χρόνια για να βελτιωθεί το αποτέλεσμα το 2005, για να μπορέσετε να ξεπουλήσετε και την Εμπορική Τράπεζα και την Αγροτική Τράπεζα. Είναι μια προσφιλής μέθοδος, η οποία όμως δεν έχει μέλλον. Γιατί ανάπτυξη χωρίς σχέδιο, χωρίς προγραμματισμό, χωρίς κοινωνική συνοχή δεν μπορεί να υπάρξει και απλώς οι μεταρρυθμίσεις τις οποίες στηρίζετε, οδηγούν σε κοινωνικές συγκρούσεις. Γιατί δεν είναι μεταρρυθμίσεις, είναι απλώς απορρυθμίσεις που έχουν ως στόχο την επιβράδυνση της οικονομίας, την αύξηση της ανασφάλειας των πολιτών και τελικά την κοινωνική αναταραχή. 
     Όσο νωρίτερα σταματήσετε αυτού του είδους τις μεταρρυθμίσεις, τόσο το καλύτερο για τους εργαζομένους και για την χώρα. Βεβαίως η πολιτική σας αυτή δεν μπορεί να έχει προοπτική. Σας έχουν καταλάβει οι εργαζόμενοι. Αλλά, δυστυχώς, τις δικές σας αδυναμίες και τις δικές σας σκοπιμότητες τις πληρώνει η χώρα.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κυρία Παπανδρέου, ήθελα να σας απαντήσω όσον αφορά την κριτική που ασκήσατε στο Προεδρείο, γιατί αποδέχεται να συζητηθούν οι τροπολογίες, οι οποίες κατατίθενται την Παρασκευή. 
     Κατ’ αρχάς, είναι μία πρακτική η οποία γίνεται εδώ και πολλά χρόνια. Δεν την ανακάλυψε το σημερινό Προεδρείο. Έπειτα είναι σύμφωνη με τον Κανονισμό.
     ΒΑΣΩ ΠΑΠΑΝΔΡΕΟΥ: Αν είχε γίνει επί πολλά χρόνια, ίσως θα πρέπει κάποτε να σταματήσει.
     ΠΡΟΕΔΡΕΥΩΝ (Σωτήρης Χατζηγάκης): Πρέπει να αλλάξει ο Κανονισμός.
     ΒΑΣΩ ΠΑΠΑΝΔΡΕΟΥ: Ο Κανονισμός λέει, κύριε Πρόεδρε, να είναι ανοιχτή η Βουλή.
     ΠΡΟΕΔΡΕΥΩΝ (Σωτήρης Χατζηγάκης): Όχι. Λέει να είναι τρεις ημέρες. Η Βουλή ήταν ανοιχτή. Και άλλες φορές έχει κατατεθεί επί άλλων ημερών και παραμονές Χριστουγέννων.
     ΕΥΑΓΓΕΛΟΣ ΒΕΝΙΖΕΛΟΣ: Τώρα όμως γίνεται κάθε εβδομάδα.
     ΠΡΟΕΔΡΕΥΩΝ (Σωτήρης Χατζηγάκης): Δεν γίνεται κάθε εβδομάδα, κύριε Βενιζέλο. Να μη σας διαβάσω τώρα τον κατάλογο τι γίνεται από το 2002.
     Εν πάση περιπτώσει, είναι μία τακτική η οποία ακολουθείται από το παρελθόν και είναι σύννομη με τον Κανονισμό.
     ΒΑΣΩ ΠΑΠΑΝΔΡΕΟΥ: Μου επιτρέπετε, κύριε Πρόεδρε;
     ΠΡΟΕΔΡΕΥΩΝ (Σωτήρης Χατζηγάκης): Γι’ αυτό το θέμα;
     ΒΑΣΩ ΠΑΠΑΝΔΡΕΟΥ: Μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Ορίστε.
     ΒΑΣΩ ΠΑΠΑΝΔΡΕΟΥ: Εγώ δεν είπα ότι δεν γινόταν. Κακώς γινόταν. Αλλά η συχνότητα και η σκοπιμότητα με την οποία γίνεται σήμερα, ειδικά από το Υπουργείο Οικονομίας και Οικονομικών, το οποίο γνωρίζω –δεν ξέρω τι γίνεται από τα άλλα Υπουργεία- είναι πρωτοφανής. Κατατίθενται πάντα Παρασκευή απόγευμα, όταν έχουν τελειώσει οι συνεδριάσεις της Βουλής και οι Βουλευτές δεν ενημερώνονται. Απλώς υπάρχει κάποιος υπάλληλος σε κάποιο γραφείο…
     ΠΡΟΕΔΡΕΥΩΝ (Σωτήρης Χατζηγάκης): Κυρία Παπανδρέου, είμαι πολλά χρόνια…
     ΒΑΣΩ ΠΑΠΑΝΔΡΕΟΥ: Την προηγούμενη φορά ήρθε η τροπολογία για την εισοδηματική πολιτική στην Επιτροπή την Τρίτη, ενώ την προηγουμένη ήταν Καθαρή Δευτέρα. Μία τροπολογία πάρα πολύ σημαντική. Μία άλλη τροπολογία για τις προκαταβολές το ίδιο ήρθε, πριν από τριήμερο. Και λέμε ότι αυτό δεν είναι εύρυθμη λειτουργία του Κοινοβουλίου.
     ΠΡΟΕΔΡΕΥΩΝ (Σωτήρης Χατζηγάκης): Σας είπα ότι είναι πάγια τακτική. Θητεύω πολλά χρόνια εδώ. Θυμάμαι ότι σχεδόν οι περισσότερες τροπολογίες Παρασκευή κατετίθεντο, όταν παραδίδονταν και η ημερήσια διάταξη. Επομένως τώρα μη θέλουμε να κάνουμε κριτική εκεί που δεν υπάρχει.
     Εν πάση περιπτώσει, είναι ένα αίτημα το οποίο διατυπώνεται. Εφ’ όσον τώρα μπαίνουν τα θέματα για την τροποποίηση του Κανονισμού, μπορείτε να το προτείνετε κατά τη διαδικασία που πρέπει.
     Έχει ζητήσει το λόγο ο κύριος Υπουργός για να κάνει κάποιες τροποποιήσεις.
     Ορίστε, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα καταθέσω κάποιες νομοτεχνικές βελτιώσεις και διορθώσεις στην τροπολογία με γενικό αριθμό 584 και ειδικό αριθμό 139. Υπάρχει και μία ουσιαστική, ότι η προθεσμία που προβλέπεται στο νόμο για τις 31.3.2006, δεδομένου ότι ο νόμος δεν θα δημοσιευθεί πριν από το τέλος Μαρτίου -θα δημοσιευθεί εντός του Απριλίου- μετατίθεται για ένα μήνα στις 30.4.2006. Αυτή είναι η ουσιαστική αλλαγή. Τα υπόλοιπα είναι νομοτεχνικά. 
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
     Είδα τον Υπουργό να έχει επιφυλάξεις σχετικά με τα όσα είπε η κ. Παπανδρέου όσον αφορά την πολιτική που ακολουθεί δύο χρόνια τώρα, νομοθετώντας μέσα από τροπολογίες. Δεν έχουμε δει ένα νομοσχέδιο του Υπουργείου Οικονομικών, που μέσα εκεί να έχει το σύνολο μιας συγκεκριμένης οικονομικής πολιτικής, πέρα από τον προϋπολογισμό. 
     Όμως, τι παρακολουθούμε, κύριε Υπουργέ; Παρακολουθούμε ότι σε νομοσχέδια που είναι στο σύνολό τους κυρώσεις οδηγιών της Ευρωπαϊκής Ένωσης φέρνετε σοβαρότατες τροπολογίες αν και κατ’ επανάληψη Υπουργοί της Κυβέρνησης -παραδείγματος χάρη ο κ. Σιούφας- είπαν ότι σε κυρώσεις κοινοτικών οδηγιών δεν βάζουμε θέματα τροπολογιών για να μην αλλάζει η φύση του περιεχομένου, μια και αυτά ψηφίζονται υποχρεωτικά από τη χώρα μας, γιατί ενσωματώνουν στο εθνικό δίκαιο το Ευρωπαϊκό Δίκαιο. 
     Και όμως, πέρα από τη συγκεκριμένη τροπολογία που είναι μια ουσιαστική τροπολογία που καθορίζει σε μεγάλο βαθμό την πορεία του ασφαλιστικού συστήματος της χώρας μας και δεν έχει να κάνει μόνο με ζητήματα των τραπεζοϋπαλλήλων, πριν από δέκα μέρες φέρατε τροπολογία πάλι Παρασκευή βράδυ, όταν ήταν προς συζήτηση θέμα που είχε να κάνει με το σύνολο της εισοδηματικής πολιτικής. Προφανώς, κύριε Υπουργέ, δεν είχατε την τόλμη να κάνετε, όπως τον προηγούμενο χρόνο εξαγγελία της εισοδηματικής πολιτικής. Τη στείλατε με φαξ στα Μέσα Μαζικής Ενημέρωσης και την καταθέσατε Παρασκευή βράδυ, το τριήμερο των Απόκρεω. Θα μπορούσα να φέρω και μια σειρά άλλες τέτοιες δικές σας νομοθετικές πρωτοβουλίες που ήταν με τη μορφή τροπολογιών, γιατί δεν είχατε την τόλμη να τις φέρετε με τη μορφή συγκεκριμένου νομοσχεδίου που μέσα από την κοινοβουλευτική πρακτική, τη συζήτηση στις επιτροπές και το χρόνο να τοποθετηθούν τα κόμματα και να ενημερωθεί έγκαιρα ο ελληνικός λαός. 
     Όμως, θα ήθελα να πω ότι και η συγκεκριμένη τροπολογία αποτελεί ένα επιμέρους τμήμα μιας συγκεκριμένης γενικότερης οικονομικής πολιτικής που έχετε εφαρμόσει δύο χρόνια τώρα. Ήδη η περιβόητη πλέον δημοσιονομική απογραφή είναι γνωστό τοις πάσι ότι ήταν μια απάτη και ένα φιάσκο. Η Κυβέρνηση της Νέας Δημοκρατίας μέσα από τη διαδικασία της απογραφής απαξίωσε το κύρος της χώρας, έθεσε την Ελλάδα και την οικονομία της σε επιτήρηση και προσπάθησε να αποφύγει τις συγκεκριμένες δεσμεύσεις που είχε εξαγγείλει προεκλογικά. 
     Εδώ και δύο χρόνια βλέπουμε να εφαρμόζεται μια συγκεκριμένη πολιτική στο σκέλος των εσόδων, κύριε Υπουργέ. Και σας ακούμε κατ’ επανάληψη να εξαγγέλλετε φορολογική πολιτική, άκουσον-άκουσον, για το 2007, το 2008 και το 2009 πάλι προεκλογικά, για να μην πω μετεκλογικά, για μια άλλη κυβέρνηση μετά τις εθνικές εκλογές, όποτε και αν γίνουν. Και σας ερωτώ: Εξαγγέλλετε προεκλογικά φορολογική πολιτική, γιατί δεν έχετε την τόλμη, δεν έχετε το θάρρος να δείτε την φορολογική πολιτική που ακολουθείτε δύο χρόνια; 
     Ποια είναι η πολιτική σας, κύριε Υπουργέ; Οκτώ νομοθετικές πρωτοβουλίες φορολογικού περιεχομένου, οκτώ δηλαδή φορολογικά νομοθετήματα, είκοσι επτά φορολογικές ρυθμίσεις που αποσκοπούσαν σε φοροαφαίμαξη μισθωτών και συνταξιούχων, φοροεπιδρομή στους μικρομεσαίους, φορολογική ελάφρυνση στους έχοντες και κατέχοντες, βιομηχάνους, τραπεζίτες, μεγαλοεισοδηματίες, σε φορολογική αμνηστία και επιβράβευση φοροφυγάδων με χαριστικές ρυθμίσεις και σε εξόφληση προεκλογικών γραμματίων μέσα από συγκεκριμένες φωτογραφικές ρυθμίσεις.
     Πήρατε μία πρωτοβουλία  και εκεί κάνατε πολιτική επένδυση για τη δήθεν μεταρρύθμιση του ευρύτερου δημόσιου τομέα. Άρα, η κυβέρνηση της Νέας Δημοκρατίας προσπαθεί απεγνωσμένα να βάλει τη μάσκα του μεταρρυθμιστή. Όμως, δεν πείθει κανένα. 
     Με το ασφαλιστικό των τραπεζών, με το ωράριο των καταστημάτων, με το εργασιακό που τα βάφτισε «μεταρρυθμίσεις,» έχει αποτύχει παταγωδώς. Η περιβόητη μεταρρύθμιση για τις Δ.Ε.Κ.Ο. απεκάλυψε, πέραν των άλλων, και το αυταρχικό πρόσωπο απέναντι στους εργαζόμενους. Με την πολιτική αυτή προχωρεί σε απορρύθμιση εργασιακών σχέσεων, καταργεί συλλογικές διαπραγματεύσεις, οδηγεί σε απαξίωση μεγάλους οργανισμούς του δημοσίου και στη συνέχεια τους προορίζει για ξεπούλημα σε «ημετέρους». 
     Δεν μπορεί, κύριε Υπουργέ και κύριοι της Κυβέρνησης, να κάνει μεταρρυθμίσεις μια κυβέρνηση που βάζει στο στόχαστρο τους εργαζόμενους και το κοινωνικό σύνολο, που αφαιρεί πόρους από τους πολλούς και πολλαπλασιάζει την ακρίβεια, την ανεργία και τη φτώχεια. 
     Για τη συγκεκριμένη τροπολογία, πρέπει να πω ότι πρόκειται για μία νομοθετική πρωτοβουλία που οδηγεί σε αυξήσεις των ορίων συνταξιοδότησης των ασφαλισμένων, σε μειώσεις των συντάξεων χωρίς διάλογο και αποτελεί προάγγελο για μια σειρά άλλες ασφαλιστικές ρυθμίσεις άλλων κατηγοριών ασφαλισμένων και καταργεί το αναφαίρετο δικαίωμα της προσφυγής στη δικαιοσύνη. 
     Η Κυβέρνηση της Νέας Δημοκρατίας με την κατάργηση της κλαδικής σύμβασης στις τράπεζες, με την ανατροπή του ασφαλιστικού των τραπεζοϋπαλλήλων ικανοποιεί μόνο μερικές διοικήσεις τραπεζών επιλεκτικά. Η τροπολογία που αποτελεί συνέχεια του νόμου που ψηφίσατε πριν από ένα χρόνο, με τον οποίο αναιρούνται συλλογικές συμβάσεις εργασίας, αφαιρούνται δικαιώματα από τους ασφαλισμένους, χαρίζονται ασφαλιστικές υποχρεώσεις πολλών δισεκατομμυρίων ευρώ από τους τραπεζίτες σε βάρος του Ι.Κ.Α., σε βάρος του Έλληνα πολίτη, σε βάρος των εργαζομένων και του προϋπολογισμού. 
     Με τις πολιτικές σας αυτές πρωτοβουλίες και με τη συγκεκριμένη τροπολογία επιβεβαιώνεται ότι δεν έχετε συγκεκριμένο σχέδιο και προγραμματισμό. Υπάρχει σοβαρή έλλειψη σχεδιασμού και πολιτικού προσανατολισμού ή  μάλλον έχετε προσανατολισμό αλλά αυτός αιωρείται κατά περίπτωση. 
     Η πολιτική της Νέας Δημοκρατίας, το εκκρεμές, Κυβέρνηση κ. Καραμανλή και Νέας Δημοκρατίας πάλλεται και αιωρείται προεκλογικά με την άκρατη υποσχεσιολογία και παροχολογία. Βρισκόσασταν στο άκρο αριστερό σημείο της παλιάς Λαϊκής Δεξιάς. Μετεκλογικά το εκκρεμές της Κυβέρνησης της Νέας Δημοκρατίας και του κ. Καραμανλή μετακινήθηκε στο κέντρο, στο μεσαίο χώρο, στο κοινωνικό κέντρο. Και σήμερα βρίσκεται στο άκρο δεξιό σημείο, το ακραίο νεοφιλελεύθερο σημείο, εκεί ακριβώς που είναι και ο εαυτός σας. Άρα, βρήκατε επιτέλους τον εαυτό σας. Όλες οι πολιτικές στοχεύουν στο βωμό του Θεού ιδιώτη, όλα για χάρη των ολίγων και ισχυρών, όλα για χάρη του Σ.Ε.Β. και των τραπεζιτών. 
     Η Κυβέρνηση της Νέας Δημοκρατίας με τις πολιτικές της οδηγεί σε κοινωνικές αντιδράσεις, σε εργασιακές εκρήξεις και εξεγέρσεις. Σπέρνετε ανέμους και θερίζετε θύελλες. 
     Πολύ γρήγορα, κύριοι της κυβέρνησης της Νέας Δημοκρατίας, σπαταλήσατε την εμπιστοσύνη και την ανοχή του λαού. Ακόμα πιο γρήγορα όμως εξαντλήσατε την υπομονή των πολιτών, κάτι που βιώνουμε όλοι σήμερα. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχουν καταθέσει ο κ. Βενιζέλος και ο κ. Τσόκας αίτηση με την οποία ζητούν το λόγο επί του Κανονισμού. 
     Ορίστε, κύριε Βενιζέλο. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, επικαλούμαι παραβίαση του  άρθρου 87 παράγραφος 2 του Κανονισμού που καθορίζει τον τρόπο και τις προθεσμίες ώριμου χρόνου για την κατάθεση τροπολογιών. 
     Γιατί η προσθήκη που επιχείρησε να ανακοινώσει προηγουμένως ο κύριος Υπουργός Οικονομίας και Οικονομικών δεν είναι μία νομοτεχνική βελτίωση της συζητούμενης αντισυνταγματικής τροπολογίας για το ασφαλιστικό των τραπεζών, αλλά είναι προσθήκη νέας ουσιαστικής ρύθμισης που αφορά τα όρια της ουσιαστικής ισχύος αυτής της διάταξης. 
     	Έχουμε πει κατ’ επανάληψη, κύριε Πρόεδρε, ότι η τροπολογία αυτή, όπως και ο βασικός νόμος του καλοκαιριού για το ασφαλιστικό των τραπεζών, είναι αντισυνταγματικός, αντικοινοτικός, αντιλαϊκός, αντισυνδικαλιστικός, μονομερής, ταξικός και θα καταπέσει και στα εθνικά δικαστήρια και ενώπιον των οργάνων της Ευρωπαϊκής Ένωσης, όπου έχουν ήδη προσφύγει οι εργαζόμενοι στην Εμπορική Τράπεζα με καταγγελία. 
     Ο κ. Αλογοσκούφης προσκόμισε χθες αυτή τη μικρή αρμαθιά γνωμοδοτήσεων νομομαθών που κρατώ στο δεξί μου χέρι. Θα μπορούσαμε να φέρουμε αυτήν τη μεγάλη αρμαθιά γνωμοδοτήσεων πολύ περισσοτέρων νομομαθών που κρατώ στο αριστερό μου χέρι, οι οποίοι έχουν γνωμοδοτήσει υπέρ της Ο.Τ.Ο.Ε. και των τραπεζοϋπαλλήλων. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, αυτό δεν έχει σχέση με τον Κανονισμό. 
     ΕΥΑΓΓΕΛΟΣ ΒΕΝΙΖΕΛΟΣ: Τώρα, έρχεται και προσθέτει μια ακόμα τυπική αντισυνταγματικότητα στο νόμο του και παραβιάζει τον Κανονισμό, εκθέτοντας και το Προεδρείο που ανέχεται αυτές τις καταστάσεις, αλλά και τους Βουλευτές της Νέας Δημοκρατίας που καλούνται να ψηφίζουν αυτές τις παλινωδίες. 
     Κύριε Πρόεδρε, έχετε υποχρέωση να θεωρήσετε ως εκπρόθεσμη και ως αντίθετη προς τον Κανονισμό αυτή την τροπολογία, η οποία παραβιάζει και τη ρητή διάταξη του άρθρου 75 του Συντάγματος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πρέπει, λοιπόν, να πείτε στον κύριο Υπουργό και δια του κυρίου Υπουργού στον κύριο Πρωθυπουργό ότι ο νόμος αυτός θα καταπέσει είτε τώρα, μέσα από τις προσφυγές των συνδικαλιστικών οργανώσεων είτε αργότερα, όταν ο κάθε μεμονωμένος ασφαλισμένος και συνταξιούχος θα καταφεύγει στα δικαστήρια και τα δικαστήρια, με την παράδοση που έχουν ως προς τη νομολογία τους, θα επεκτείνουν τις παλιές ασφαλιστικές διατάξεις και θα τινάξουν στον αέρα το σύστημα αυτό. Όμως, το αναλογιστικό βάρος θα το φορτωθεί το ΙΚΑ, θα το φορτωθεί το Ε.Τ.Ε.Α.Μ., θα το φορτωθεί το νέο Ε.Τ.Α.Τ.. Δεν θα το φορτωθεί η Εμπορική Τράπεζα και οι άλλες τράπεζες, οι οποίες ευνοούνται και απαλλάσσονται με έμμεση κρατική ενίσχυση, η οποία παραβιάζει τον ανταγωνισμό και τελικά στρέφεται εις βάρος των φορολογουμένων πολιτών. 
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, αλλά τώρα κάνετε κατάχρηση και του Κανονισμού και της καλοσύνης μας! 
     ΕΥΑΓΓΕΛΟΣ ΒΕΝΙΖΕΛΟΣ: Δώστε μου πέντε λεπτά, τώρα, κύριε Πρόεδρε, για να αναπτύξω σε τι συνίσταται η παραβίαση. Υπάρχει προφανής παραβίαση του Κανονισμού! 
     ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει καμία παραβίαση!
     ΕΥΑΓΓΕΛΟΣ ΒΕΝΙΖΕΛΟΣ: Εξήγησα γιατί παραβιάζεται το άρθρο 87 παράγραφος 2 του Κανονισμού. Τώρα θα μου δώσετε πέντε λεπτά για να αναπτύξω την ουσία της παραβίασης. 
     ΠΡΟΕΔΡΕΥΩΝ (Σωτήρης Χατζηγάκης): Μιλήσατε επί τρεισήμισι λεπτά! 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δώστε μου πέντε λεπτά για να τεκμηριώσω σε τι συνίσταται η παραβίαση. 
     ΠΡΟΕΔΡΕΥΩΝ (Σωτήρης Χατζηγάκης): Εφόσον κρίνει το Προεδρείο ότι υπάρχει παραβίαση. 
     ΕΥΑΓΓΕΛΟΣ ΒΕΝΙΖΕΛΟΣ: Όχι, δεν είναι έτσι. Εφόσον αντιλέγω και επιμένω, θα το αναπτύξω για να αποφασίσει το Σώμα. 
     ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: Διαβάστε τον Κανονισμό, κύριε Πρόεδρε, για να δείτε τι λέει για τη διαδικασία του παρεμπίπτοντος ζητήματος. 
     ΠΡΟΕΔΡΕΥΩΝ (Σωτήρης Χατζηγάκης): Διάβασα τον Κανονισμό και αυτό λέει! 
     ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, δώστε μου πέντε λεπτά να αναπτύξω την ένστασή μου επί του Κανονισμού επί της ουσίας. Στα δύο πρώτα λεπτά ανακοίνωσα τη νομική βάση. Τώρα θέλω πέντε λεπτά επί της ουσίας. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ: Όχι, κύριε Πρόεδρε, σας παρακαλώ! Παραβιάζετε κατάφωρα τον Κανονισμό! 
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε πάρα πολύ! Σας έδωσα το λόγο. 
     ΕΥΑΓΓΕΛΟΣ ΒΕΝΙΖΕΛΟΣ: Εξήγησα ποια είναι η βάση και τώρα θέλω πέντε λεπτά για να το αναπτύξω. 
     ΠΡΟΕΔΡΕΥΩΝ (Σωτήρης Χατζηγάκης): Το Προεδρείο κρίνει ότι δεν υπάρχει παραβίαση. 
     ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, στην Αίθουσα αυτή δεν υπάρχει μόνο ο κ. Βενιζέλος και το Προεδρείο! Παρακαλώ πολύ! 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, είναι δυνατόν να μου λέτε ότι όταν έχουμε αλλαγή των ουσιαστικών ορίων ισχύος του νόμου, δεν έχουμε νέα τροπολογία; Ας πρόσεχε ο κ. Αλογοσκούφης! 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο! 
     ΕΥΑΓΓΕΛΟΣ ΒΕΝΙΖΕΛΟΣ: Παρασύρει την Κυβέρνηση σε συνεχή λάθη, σε συνεχείς επανορθώσεις και συνεχή νέα αδιέξοδα. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο. Κάνετε συνεχείς παραβιάσεις! Συνεχίζουμε τη συζήτηση. 
     Το λόγο έχει ο κ. Τσιόγκας. 
     ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, κύριε Πρόεδρε. Σ’ αυτή την περίπτωση, η ευθύνη θα βαρύνει εσάς. Εσείς δεν έχετε λόγο να ταυτίζεστε με ατοπήματα της Κυβέρνησης. Σταθείτε στο ύψος της Έδρας σας! 
     ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, ξέρετε την πρακτική και ξέρετε και για τον Κανονισμό!
     Ορίστε, κύριε Υπουργέ. 
     ΕΥΑΓΓΕΛΟΣ ΒΕΝΙΖΕΛΟΣ: Γιατί δίνετε το λόγο στον κύριο Υπουργό; Για να απαντήσει σε μένα; 
     Αν θα απαντήσει σε μένα…
     ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, πώς κατηγορείτε…
     ΕΥΑΓΓΕΛΟΣ ΒΕΝΙΖΕΛΟΣ:…πρέπει να έχω αναπτύξει την ουσιαστική μου…
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Μα, κύριε Βενιζέλο, σας παρακαλώ πολύ! Εγείρετε μια ένσταση.
     ΕΥΑΓΓΕΛΟΣ ΒΕΝΙΖΕΛΟΣ: Όχι! Να εφαρμόσετε τον Κανονισμό! Για δύο λεπτά εξηγώ τη νομική βάση και θέλω πέντε λεπτά για ανάπτυξη επί της ουσίας. Αν μου απαντήσει ο κ. Αλογοσκούφης, θα έχετε κάνει και δεύτερη παραβίαση!
     ΠΡΟΕΔΡΕΥΩΝ (Σωτήρης Χατζηγάκης): Δηλαδή θέλετε να μιλήσετε εσείς. Κατηγορείτε την Κυβέρνηση και τον Υπουργό ότι κάνει παραβίαση και δεν θέλετε να ακουστεί!
     ΕΥΑΓΓΕΛΟΣ ΒΕΝΙΖΕΛΟΣ: Όχι! Αφού αναπτύξω εγώ την ουσία της ένστασής μου. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, …
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αν μου απαντήσει επί της ουσίας, θα έχετε εκτεθεί. Διότι θα αποδέχεται την ύπαρξη προβλήματος και θα απολογείται, θα απαντά σε μένα που δεν ανέπτυξα την ένστασή μου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχει δίκιο, κύριε Πρόεδρε. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, σας παρακαλώ! Δώστε μου πέντε λεπτά. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ, δώστε μου καθαρό χρόνο πέντε λεπτών!
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, εγώ ζητώ το λόγο, για να αναπτύξω τις θέσεις της Κυβέρνησης επί της ρύθμισης την οποία συζητούμε. Θεωρώ ότι το Προεδρείο είναι αρμόδιο για να απαντήσει στον κ. Βενιζέλο. Άλλωστε τις απαντήσεις τις πήρε χθες. 
     ΕΥΑΓΓΕΛΟΣ ΒΕΝΙΖΕΛΟΣ: Ας μη βιάζεται! Έχω γραφεί να μιλήσω και επί του άρθρου. Θα με ξανακούσει! Δεν θα τη γλιτώσει τόσο εύκολα!
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ ζητώ το λόγο…
     ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, κύριε Πρόεδρε. Τα πέντε λεπτά!
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Παρακαλώ να επιβληθεί η τάξη και να εφαρμοστεί ο Κανονισμός!
     ΕΥΑΓΓΕΛΟΣ ΒΕΝΙΖΕΛΟΣ: Α, μάλιστα! Πολύ ωραία! Συμφωνώ με τον κ. Αλογοσκούφη. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: Σας κάνει και υποδείξεις τώρα η Κυβέρνηση!
     ΠΡΟΕΔΡΕΥΩΝ (Σωτήρης Χατζηγάκης): Εδώ που φθάσαμε θα κάνουμε υποδείξεις σε όλους! 
     ΕΥΑΓΓΕΛΟΣ ΒΕΝΙΖΕΛΟΣ: Τώρα, αν δεχθείτε την επιτιμητική παρατήρηση του κ. Αλογοσκούφη, θα έχει μειωθεί το κύρος σας! Δώστε μου τα πέντε λεπτά! 
     ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Βενιζέλο! Δεν μειώνεται το κύρος μου, κύριε Βενιζέλο. Είναι καλά θωρακισμένο το κύρος μου. Δεν μειώνεται απ’ αυτό. Καθίστε σας παρακαλώ! Θα δώσω το λόγο στον κ. Τσιόκα. Δεν θα σας δώσω το λόγο. Καθίστε, παρακαλώ! 
     ΕΥΑΓΓΕΛΟΣ ΒΕΝΙΖΕΛΟΣ: Γιατί, κύριε Πρόεδρε; Με ποια αιτιολογία;  
     ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο …
     ΕΥΑΓΓΕΛΟΣ ΒΕΝΙΖΕΛΟΣ: Διαβάστε το άρθρο που οργανώνει τη διαδικασία των ενστάσεων.
     ΠΡΟΕΔΡΕΥΩΝ (Σωτήρης Χατζηγάκης): Το άρθρο λέει αυτό που σας λέω. 
     ΕΥΑΓΓΕΛΟΣ ΒΕΝΙΖΕΛΟΣ: Τι λέει; 
     ΠΡΟΕΔΡΕΥΩΝ (Σωτήρης Χατζηγάκης): Καθίστε και θα το διαβάσω. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να πάρω το λόγο; 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα παρακαλέσω πάρα πολύ το εξής: 
     Ο συνάδελφος κ. Βενιζέλος έθεσε θέμα παραβιάσεως του Κανονισμού και μάλιστα του άρθρου 87. Νομίζω ότι το Προεδρείο δεν μπορεί να κλείσει έτσι τη συζήτηση. Θα πρέπει τουλάχιστον να αναγνώσετε το σχετικό άρθρο και να εξηγήσετε, κύριε Πρόεδρε, στο Σώμα ποιο είναι το αντίθετο επιχείρημά σας προς τη θέση του κ. Βενιζέλου. Διότι δεν μπορείτε να αρκεστείτε στο ότι το Προεδρείο κρίνει απλώς ότι έληξε το θέμα. Πρέπει τουλάχιστον να δώσετε μία εξήγηση. Έτσι θα κατανοήσει το Σώμα γιατί δικαιολογείται η ένσταση του κ. Βενιζέλου. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη και κύριε Βενιζέλο, το άρθρο 67 λέει τα εξής: 
     «Ο επικαλούμενος σύμφωνα με τις προηγούμενες παραγράφους παρεμπίπτον ζήτημα οφείλει…»
     ΜΕΡΙΚΟΙ ΒΟΥΛΕΥΤΕΣ (από την πτέρυγα του ΠΑ.ΣΟ.Κ.): Το άρθρο 87, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ακούστε, κύριοι! Διαβάστε τον Κανονισμό. Για τη διαδικασία μιλάμε τώρα. 
     (Θόρυβος στην Αίθουσα από την πτέρυγα του ΠΑ.ΣΟ.Κ.)
     «…να το προσδιορίσει σε δύο (2) λεπτά της ώρας και να το στηρίξει σε συγκεκριμένη διάταξη του Κανονισμού. Διαφορετικά ο Πρόεδρος απορρίπτει την επίκληση.»
     ΕΥΑΓΓΕΛΟΣ ΒΕΝΙΖΕΛΟΣ: Το στήριξα. 
     ΠΡΟΕΔΡΕΥΩΝ (Σωτήρης Χατζηγάκης): Περιμένετε, κύριε Βενιζέλο. 
     «…Σε αντίθετη περίπτωση  του δίνει το λόγο για να αναπτύξει το παρεμπίπτον ζήτημα μέσα σε πέντε (5) λεπτά της ώρας.» 
     ΕΥΑΓΓΕΛΟΣ ΒΕΝΙΖΕΛΟΣ: Δώστε τον, λοιπόν! 
     ΠΡΟΕΔΡΕΥΩΝ (Σωτήρης Χατζηγάκης): Το Προεδρείο, λοιπόν, κρίνει ότι δεν υπάρχει θέμα παραβίασης του Κανονισμού. 
     ΕΥΑΓΓΕΛΟΣ ΒΕΝΙΖΕΛΟΣ: Κρίνετε ότι δεν το στήριξα; Δεν στήριξα το νόμω βάσιμο της ένστασής μου; Αυτό κρίνετε; 
     ΠΡΟΕΔΡΕΥΩΝ (Σωτήρης Χατζηγάκης): Αυτό κρίνω. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, εφόσον επικαλούμαι συγκεκριμένη διάταξη και είναι νομικά βάσιμη η ένστασή μου, πρέπει να μου δώσετε το λόγο για πέντε λεπτά. 
     ΠΡΟΕΔΡΕΥΩΝ (Σωτήρης Χατζηγάκης): Σας απάντησα. Και απαντώντας και στον κ. Καστανίδη…
     ΕΥΑΓΓΕΛΟΣ ΒΕΝΙΖΕΛΟΣ: Τώρα ξέρετε τι κάνετε; Χαραμίζετε δεκαπέντε λεπτά! 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, για την οικονομία του χρόνου, πάρτε το λόγο.
     ΕΥΑΓΓΕΛΟΣ ΒΕΝΙΖΕΛΟΣ: Α, μπράβο! 
     Λοιπόν, κύριε Πρόεδρε, η Κυβέρνηση με τη γνωστή, αυταρχική, αντισυνταγματική και αντικοινοβουλευτική τακτική που εφαρμόζει, κάνοντας διαρκώς μία επίδειξη πολιτικού αυταρχισμού τυφλού και αδιέξοδου, σχεδόν κάθε δεύτερη Παρασκευή φέρνει τη Βουλή σύσσωμη, την κοινοβουλευτική Πλειοψηφία και το Προεδρείο της Βουλής σε εξαιρετικά δύσκολη θέση, γιατί μείζονος σημασίας κοινωνικά, αναπτυξιακά και θεσμικά θέματα τα εισάγει με τροπολογία της τελευταίας στιγμής, χωρίς να έχει μεσολαβήσει η επεξεργασία και η βάσανος της Διαρκούς Επιτροπής. 
     Θέλει να καταλαμβάνει εξ απροόπτου τη Βουλή και την κοινή γνώμη. Άρα δεν σέβεται στοιχειώδεις αρχές ενός ευνομούμενου δημοκρατικού κοινοβουλευτικού πολιτεύματος. Και το κάνει αυτό μάταια. Γιατί ως τώρα ο μεταρρυθμιστικός οίστρος της Κυβέρνησης παρουσιάζει την εξής συνολική εικόνα: 
     Ανοίγει μεγάλα κοινωνικά μέτωπα. Φθείρεται. Συγκρούεται. Προκαλεί αντιδράσεις. Ανακόπτει την ανάπτυξη. Και τελικά βλέπει ότι μήνες μετά οι νόμοι αυτοί μένουν ανεφάρμοστοι και χρειάζεται δεύτερη και τρίτη γενιά διορθωτικών νόμων, μην τυχόν και ισχύσουν και εφαρμοστούν αυτές οι περιβόητες μεταρρυθμίσεις. 
     Βλέπουμε τώρα τι έγινε με το ασφαλιστικό των τραπεζών. Δεν εφαρμόστηκε ο νόμος, ούτε αυτός θα εφαρμοστεί, γιατί θα καταρρεύσει και δικαστικά και κοινωνικά και αναλογιστικά και οικονομικά. Παρατείνει συνεχώς ο κ. Αλογοσκούφης τον περιβόητο νόμο του για τις Δ.Ε.Κ.Ο.. Δεν εφαρμόζουν τη ρύθμιση για τη διευθέτηση του χρόνου εργασίας, δεν παράγεται κανένα αναπτυξιακό αποτέλεσμα. Η Κυβέρνηση γιατί το κάνει αυτό; Το κάνει γιατί  δεν μπορεί να διαμορφώσει άλλη πολιτική, γιατί ο κ. Καραμανλής δεν θέλει να ομολογήσει ότι έχει οδηγηθεί σε απόλυτο αδιέξοδο.
     ΑΠΟΣΤΟΛΟΣ ΣΤΑΥΡΟΥ:  Κύριε Πρόεδρε, τι είναι αυτά; Είναι επί του θέματος;
     ΕΥΑΓΓΕΛΟΣ ΒΕΝΙΖΕΛΟΣ: Εγκατέλειψε τη λογική της ήπιας προσαρμογής του κοινωνικού κέντρου και του μεσαίου χώρου και τώρα βρίσκεται αντιμέτωπος με τη διάψευση των θεμελιωδών προεκλογικών του επαγγελιών και υποσχέσεων. 
     ΒΑΣΙΛΕΙΟΣ  ΜΑΓΓΙΝΑΣ:  Αυτά δεν έχουν σχέση με την παραβίαση.
     ΕΥΑΓΓΕΛΟΣ  ΒΕΝΙΖΕΛΟΣ: Έρχονται, λοιπόν, φέρνουν το νόμο, που εξηγήσαμε γιατί είναι αντισυνταγματικός,…
     ΠΡΟΕΔΡΕΥΩΝ (Σωτήρης Χατζηγάκης):  Κύριε Βενιζέλο, τώρα δεν μιλάτε επί του Κανονισμού.
     ΕΥΑΓΓΕΛΟΣ  ΒΕΝΙΖΕΛΟΣ:  Να τελειώσει ο χρόνος μου.
     …επικαλούνται αυτάρεσκα τους δικούς τους δικηγόρους, οι οποίοι ασκούν ευόρκως το επάγγελμά τους και καλύπτουν υπερασπιστικά  τον πελάτη τους, τον εντολέα τους, την Κυβέρνηση και τις τράπεζες και δεν αντιλαμβάνονται….
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ καθίστε.
     ΕΥΑΓΓΕΛΟΣ  ΒΕΝΙΖΕΛΟΣ:  Παρακαλώ….
     ΠΡΟΕΔΡΕΥΩΝ ( Σωτήρης Χατζηγάκης): Όχι παρακαλείτε, τελειώσατε.
     ΕΥΑΓΓΕΛΟΣ  ΒΕΝΙΖΕΛΟΣ:  …είναι πέντε λεπτά ο χρόνος μου.
     ΠΡΟΕΔΡΕΥΩΝ ( Σωτήρης Χατζηγάκης):  Δεν είναι πέντε λεπτά, είστε εκτός θέματος.
     ΕΥΑΓΓΕΛΟΣ  ΒΕΝΙΖΕΛΟΣ:  Πέντε λεπτά έχω.
     …ότι έτσι ματαιοπονούν. Λοιπόν, επειδή έχουν αποθρασυνθεί, έρχονται τώρα, λίγες ώρες  πριν το τέλος και φέρνουν….
     ΠΡΟΕΔΡΕΥΩΝ ( Σωτήρης Χατζηγάκης):  Κύριε Βενιζέλο, καθίστε.
     ΕΥΑΓΓΕΛΟΣ  ΒΕΝΙΖΕΛΟΣ:  …και νέα τροπολογία.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, καθίστε.
     ΒΑΣΙΛΕΙΟΣ ΜΑΓΓΙΝΑΣ:  Κύριε Πρόεδρε, παρακαλώ, το λόγο.
     ΕΥΑΓΓΕΛΟΣ ΒΕΝΙΖΕΛΟΣ:  Αν το Προεδρείο της Βουλής και η πλειοψηφία της Βουλής δεν ανακόψει τον αυταρχικό και αντικοινοβουλευτικό κατήφορο της Κυβέρνησης, τότε το θύμα δεν θα είναι μόνο οι εργαζόμενοι, οι ασφαλισμένοι, οι συνταξιούχοι, αλλά θα είμαστε όλοι, γιατί το Σύνταγμα….
     ΠΡΟΕΔΡΕΥΩΝ (Σωτήρης Χατζηγάκης):  Καθίστε, κύριε Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ:  …υπάρχει υπέρ όλων μας και υπάρχει πρωτίστως  υπέρ της Αντιπολίτευσης.
     ΠΡΟΕΔΡΕΥΩΝ ( Σωτήρης Χατζηγάκης):  Καθίστε, κύριε Βενιζέλο.
     (Θόρυβος  - διαμαρτυρίες από την πτέρυγα του ΠΑ.ΣΟ.Κ. – Κωδωνοκρουσίες)
     ΕΥΑΓΓΕΛΟΣ  ΒΕΝΙΖΕΛΟΣ:  Πρέπει να είναι  καταγεγραμμένο στα Πρακτικά της Βουλής αυτό που λέω τώρα.
     ΒΑΣΙΛΕΙΟΣ  ΜΑΓΓΙΝΑΣ:  Κατεγράφη, κύριε συνάδελφε, όλα κατεγράφησαν.
     ΕΥΑΓΓΕΛΟΣ  ΒΕΝΙΖΕΛΟΣ:  Ό,τι και να κάνει η Κυβέρνηση, ο νόμος αυτός θα καταπέσει με διάφορους δικονομικούς  τρόπους. Δεν μπορείτε να εφαρμόσετε έτσι δήθεν μεταρρυθμίσεις.
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Μαγγίνας έχει το λόγο.
     ΒΑΣΙΛΕΙΟΣ  ΜΑΓΓΙΝΑΣ:  Κύριε Πρόεδρε….
     ΕΥΑΓΓΕΛΟΣ  ΒΕΝΙΖΕΛΟΣ:  Όλα αυτά θέλουν με σοβαρότητα σχεδιασμό, συναίνεση….
     ΠΡΟΕΔΡΕΥΩΝ (Σωτήρης Χατζηγάκης):  Κύριε Βενιζέλο, δεν έχετε το λόγο, τελειώσατε!
     ΕΥΑΓΓΕΛΟΣ  ΒΕΝΙΖΕΛΟΣ:  (Δεν ακούστηκε)
     ΒΑΣΙΛΕΙΟΣ  ΜΑΓΓΙΝΑΣ:  Κύριε Βενιζέλο, αν έχετε την καλοσύνη….
     ΠΡΟΕΔΡΕΥΩΝ (Σωτήρης Χατζηγάκης):  Να απευθύνεστε στο Προεδρείο, κύριε Μαγγίνα.
     ΒΑΣΙΛΕΙΟΣ  ΜΑΓΓΙΝΑΣ:  Κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης):  Από εδώ και πέρα να μη γράφεται τίποτα  από όσα λέει ο κ. Βενιζέλος.
     ΕΥΑΓΓΕΛΟΣ  ΒΕΝΙΖΕΛΟΣ:  ………………
     ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Μαγγίνα.
     ΒΑΣΙΛΕΙΟΣ  ΜΑΓΓΙΝΑΣ:  Κύριε Πρόεδρε, να επικρατήσει, παρακαλώ πολύ, στοιχειώδης σεβασμός.
     ΕΥΑΓΓΕΛΟΣ  ΒΕΝΙΖΕΛΟΣ:  …………
     ΒΑΣΙΛΕΙΟΣ  ΜΑΓΓΙΝΑΣ:  Είναι απαράδεκτο αυτό που κάνετε, κύριε Βενιζέλο.
     ΕΥΑΓΓΕΛΟΣ  ΒΕΝΙΖΕΛΟΣ:  ……
     ΠΡΟΕΔΡΕΥΩΝ (Σωτήρης Χατζηγάκης):  Παρακαλώ πάρα πολύ, εσείς θέλετε να κάνετε τη Βουλή τσιφλίκι!
     ΕΥΑΓΓΕΛΟΣ  ΒΕΝΙΖΕΛΟΣ:  …….
     ΠΡΟΕΔΡΕΥΩΝ (Σωτήρης Χατζηγάκης): Σας έδωσα το λόγο επεκτείνοντας πάρα πολύ τη διάταξη του Κανονισμού, διότι μπήκατε επί της ουσίας  και  όχι επί του Κανονισμού.
     ΒΑΣΙΛΕΙΟΣ  ΜΑΓΓΙΝΑΣ:    Διότι δεν είπατε τίποτα, κύριε Βενιζέλο, από αυτά τα οποία επικαλείστε περί παραβιάσεως.
     ΠΡΟΕΔΡΕΥΩΝ ( Σωτήρης Χατζηγάκης):  Να μη γράφεται τίποτα από όσα λέει ο κ. Βενιζέλος.
     (Θόρυβος στην Αίθουσα –διαμαρτυρίες από την πτέρυγα του ΠΑ.ΣΟ.Κ.)
     ΘΕΟΧΑΡΗΣ  ΤΣΙΟΚΑΣ:  Πώς δίνετε το λόγο στον κ. Μαγγίνα;
     ΠΡΟΕΔΡΕΥΩΝ (Σωτήρης Χατζηγάκης): Είναι Κοινοβουλευτικός Εκπρόσωπος, κύριε συνάδελφε.
     ΘΕΟΧΑΡΗΣ ΤΣΙΟΚΑΣ:  Κύριε Πρόεδρε, με συγχωρείτε, τώρα εγώ έχω το λόγο.
     ΠΡΟΕΔΡΕΥΩΝ (Σωτήρης Χατζηγάκης):  Κύριε Μαγγίνα, ορίστε.
     ΒΑΣΙΛΕΙΟΣ  ΜΑΓΓΙΝΑΣ:  Κύριε Πρόεδρε, λυπάμαι πάρα πολύ, διότι  ο κ. Βενιζέλος προσπαθεί να βρει τεχνάσματα και τερτίπια, για να ροκανίζει τον καιρό κι έχει την ελπίδα ότι θα δημιουργήσει πρόβλημα στην Κυβέρνηση. 
     Κύριε Βενιζέλο, σας ενοχλεί ο ένας μήνας που είπε ο κύριος Υπουργός. Γιατί το κάνετε αυτό -κατεβαίνετε τόσο χαμηλά- δεν έχετε άλλη επιχειρηματολογία; Αναπτύξατε χθες απόψεις περί αντισυνταγματικότητας, οι οποίες κατέρρευσαν και δεν κατέρρευσαν μόνο από την επιχειρηματολογία των Υπουργών ή τη δική μου ή άλλων συναδέλφων, κατέρρευσαν από κείμενα γνωμοδοτικά, επιστημονικά, ανθρώπων, των οποίων το κύρος ασφαλώς δεν αμφισβητείται.
     ΕΥΑΓΓΕΛΟΣ ΒΕΝΙΖΕΛΟΣ: Με τη λογική αυτή…
     ΒΑΣΙΛΕΙΟΣ ΜΑΓΓΙΝΑΣ: Καλά θα κάνετε, κύριε Βενιζέλο και κύριοι συνάδελφοι του ΠΑ.ΣΟ.Κ., να μην προσδένεστε κατά τον τρόπο που έχετε προσδεθεί εις τα συμφέροντα ολίγων συνδικαλιστών. Το είπα και χθες: δεν ξέρω αν υπακούει η Ο.Τ.Ο.Ε. σε εσάς, όμως σήμερα αποδεικνύεται ότι εσείς, ένα μεγάλο κόμμα με πολλά χρόνια στην ευθύνη διακυβέρνησης της χώρας, υπακούετε στην Ο.Τ.Ο.Ε.. Είναι κρίμα!
     (Χειροκροτήματα από την πτέρυγα της Νέας Δημοκρατίας)
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι να την κάνουμε την ΟΤΟΕ; 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη. Θα μιλήσετε κανονικά;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Υπουργέ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, ήθελα απλώς να ρωτήσω γιατί ενώ έχω ζητήσει το λόγο εδώ και τόση ώρα, δεν μου έχετε δώσει το λόγο για να αναπτύξω τις θέσεις της Κυβέρνησης. 
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Υπουργέ, δεν σας είδα, δεν σας κατάλαβα. 
     Έχετε ζητήσει το λόγο; 
     ΗΛΙΑΣ ΦΩΤΙΑΔΗΣ: Είχε ζητήσει το λόγο πριν από την κ. Παπανδρέου…
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω καμία απολύτως αντίρρηση αν θέλει να μιλήσει ο κύριος Υπουργός.
     ΠΡΟΕΔΡΕΥΩΝ (Σωτήρης Χατζηγάκης): Κύριε Αλογοσκούφη, ζητήσατε το λόγο; 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, είχα ζητήσει το λόγο πριν από την κ. Παπανδρέου και ενώ την άφησα να μιλήσει, μετά έγινε αυτή η παρεκτροπή από την πλευρά της Αξιωματικής Αντιπολίτευσης. Τελικά βρίσκομαι να μην έχω το λόγο, αλλά μετά τον Κοινοβουλευτικό Εκπρόσωπο…
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Υπουργέ. Έχουμε την κακοπιστία των άλλων. Δεν πιστεύω ότι…
     ΕΥΑΓΓΕΛΟΣ ΒΕΝΙΖΕΛΟΣ: Όχι την «κακοπιστία των άλλων», εμείς ασκούμε τα δικαιώματά μας!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βενιζέλο.
     (Θόρυβος από την πτέρυγα του ΠΑ.ΣΟ.Κ.)
     ΕΥΑΓΓΕΛΟΣ ΒΕΝΙΖΕΛΟΣ: Να ανακαλέσετε!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ!
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Καστανίδη, θα σας σβήσω το χρόνο. 
     Κύριε Υπουργέ, σας έδωσα το λόγο, κάνατε την τροποποίηση και πάνω στην τροποποίηση αυτή, έγινε η συζήτηση. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αν ο κύριος Υπουργός θέλει να προηγηθεί, πολύ ευχαρίστως. Δεν έχω κανένα πρόβλημα.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η Αντιπολίτευση στο σύνολό της έχει από την αρχή διακηρύξει ότι πρόβλημα αντισυνταγματικότητας αντιμετωπίζει και ο βασικός νόμος 3371/2005 και η επίμαχη τροπολογία, την οποία κατέθεσε η Κυβέρνηση. 
     Τα επιχειρήματα ακούστηκαν χθες. Δεν έχω λοιπόν πρόθεση να επανέλθω σε αυτά, θέλω όμως να απαντήσω στον κύριο Υπουργό Οικονομίας, ο οποίος έχων την ευκαιρία να μιλήσει τελευταίος, προχώρησε σε μια θεατρικού τύπου κίνηση, χωρίς να εξηγεί στους Βουλευτές περί τίνος ακριβώς πρόκειται. Θα θυμάστε ότι επικαλέστηκε γνωμοδοτήσεις των καθηγητών κυρίων Κασσιμάτη, Τσάτσου και Λεβέντη. Γνωμοδοτήσεις για τις οποίες αμέσως μετά θα εξηγήσω ποιο ήταν το ερώτημα στο οποίο απαντούσαν.
     Κυρίες και κύριοι συνάδελφοι, είναι επαγγελματικά και επιστημονικά θεμιτό όταν καλείται καθηγητής –τακτικός ή ομότιμος ή αναπληρωτής- να απαντά θετικά στο ερώτημα που του υποβάλλει ο εντολέας του. Είναι λοιπόν προφανές, όπως λένε οι καθηγητές κύριοι Κασσιμάτης, Τσάτσος και λοιποί…
     (Θόρυβος από την πτέρυγα της Νέας Δημοκρατίας)
     Έχετε την υπομονή να ακούσετε, κύριοι συνάδελφοι;
     Είναι λοιπόν προφανές ότι ετέθησαν συγκεκριμένα ερωτήματα από τη διοίκηση της Εμπορικής Τράπεζας και οι καθηγητές, ως όφειλαν, απήντησαν. Τι σημαίνει όμως αυτό για τη συνταγματικότητα της συζητουμένης τροπολογίας; 
     Έχω στα χέρια μου τις ακριβώς αντίθετες γνωμοδοτήσεις. Έχω γνωμοδότηση εξήντα τριών σελίδων, την οποία υπογράφουν οι καθηγητές κ. Μανιτάκης, Καζάκος και Τραυλός-Τζανετάτος. 
     Λένε χαρακτηριστικά: «Η διάλυση των υφισταμένων Ταμείων και λογαριασμών επικουρικής ασφάλισης των τραπεζοϋπαλλήλων με καταγγελία εκ μέρους του εργοδότη των συλλογικών συμβάσεων εργασίας και/ή ενοχικών συλλογικών συμφωνιών, με τις οποίες ιδρύθηκαν και λειτουργούν, που έχει ως αποτέλεσμα την αναγκαστική υπαγωγή των ασφαλισμένων σε άλλα ασφαλιστικά ταμεία με τη μορφή του νομικού προσώπου δημοσίου δικαίου, ιδίως εν όψει και των λοιπών δυσμενών συνεπειών σε βάρος των ασφαλισμένων, δεν είναι νόμιμη». Αυτή λοιπόν είναι γνωμοδότηση…
     ΑΝΑΣΤΑΣΙΟΣ ΚΑΡΑΜΑΡΙΟΣ: Γνώμη τους είναι. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, όπως είναι γνώμες και του κ. Κασιμάτη –αυτό σας λέω - και του κ. Τσάτσου, τις οποίες επικαλεστήκατε ως εάν ήσαστε σε θεατρική παράσταση. Αλλά ακούστε τώρα.
     Είναι μια γνωμοδότηση, λοιπόν, την οποία έχω στα χέρια μου…
     ΓΕΩΡΓΙΟΣ ΒΑΓΙΩΝΑΣ: Για άλλο θέμα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Είναι ακριβώς γι’ αυτό το θέμα, κύριε συνάδελφε. Δεν ξέρω εάν αντιλαμβάνεστε. Υποθέτω ότι αντιλαμβάνεστε. Είναι ακριβώς επί του θέματος. Μία γνωμοδότηση, λοιπόν, είναι αυτή και είναι στη διάθεση των συναδέλφων. Να καταγραφεί στα Πρακτικά. Εγώ καταθέτω τις γνωμοδοτήσεις.
     (Στο σημείο ο Βουλευτής κ. Χαράλαμπος Καστανίδης καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     	Μια άλλη γνωμοδότηση είναι των καθηγητών Χρυσόγονου, Στεργίου και Σωτηρέλη, η οποία καταλήγει: «Συμπερασματικά επισημαίνεται ότι δεν παρέχεται στην Εμπορική Τράπεζα της Ελλάδος το δικαίωμα να διαλύσει με μονομερή της πράξη το Τ.Ε.Α.Π.Ε.Τ.Ε. κι ότι τόσο η τυχόν απαλλαγή της από τις έναντι αυτού υποχρεώσεις της κ.λπ. αντιβαίνει στο Σύνταγμα και στο πρώτο άρθρο του πρώτου Πρωτοκόλλου της Ε.Σ.Δ.Α.». Μια ακόμη λοιπόν γνωμοδότηση, την οποία επίσης καταθέτω για τα Πρακτικά. 
     	(Στο σημείο ο Βουλευτής κ. Χαράλαμπος Καστανίδης καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     	ΑΝΑΣΤΑΣΙΟΣ ΚΑΡΑΜΑΡΙΟΣ: Θα αποφασίσουμε εμείς, η Βουλή θα αποφασίσει.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά να τα λέγατε στον Υπουργό σας. 
     (Θόρυβος από την πτέρυγα της Νέας Δημοκρατίας)
     Έχουμε επίσης τη γνωμοδότηση του καθηγητή κ. Παπαδημητρίου, ο οποίος…
     Παρακαλώ πολύ, κύριοι συνάδελφοι! Σας ακούσαμε με προσοχή. Ακούστε κι εσείς. Σας ενδιαφέρουν. 
     Έχουμε, λοιπόν, γνωμοδότηση του κ. Παπαδημητρίου, ο οποίος γράφει στις 31 Οκτωβρίου του 2002 -έχει σημασία αυτό- για την ίδια ακριβώς περίπτωση: «Η διάταξη του δεύτερου εδαφίου της παραγράφου κ.λπ.…αντίκειται στο Σύνταγμα». Καταθέτω και τη γνωμοδότηση του κ. Παπαδημητρίου.
     (Στο σημείο ο Βουλευτής κ. Χαράλαμπος Καστανίδης καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     	Τέλος, θέλω να σας διαβάσω άλλη ενδιαφέρουσα γνωμοδότηση, η οποία αφορά ακριβώς όμοια περίπτωση, δηλαδή τη διάλυση του επικουρικού ταμείου ασφαλίσεως της Τραπέζης Πίστεως και την υπαγωγή του σε κρατικό φορέα ασφάλισης, όπως προβλέφθηκε με το ν. 1902/1990. Τι λέει λοιπόν ο καθηγητής στη γνωμοδότησή του; «Ο νομοθέτης μπορεί να ρυθμίσει ελευθέρως τα θέματα που σχετίζονται με την οργάνωση  και λειτουργία των θεσμών της κοινωνικής ασφάλισης των εργαζομένων. Η ελευθερία όμως αυτή του νομοθέτη δεν εξικνείται ως τη δυνατότητα παραβιάσεως των επιταγών που απορρέουν από άλλες συνταγματικές διατάξεις και κυρίως για την αρχή της οικονομικής ελευθερίας». Και καταλήγει ο αξιότιμος κύριος καθηγητής: «Κατ’ εφαρμογήν των διατάξεων του άρθρου 5 παράγραφος 1 του Συντάγματος, που κατοχυρώνει την οικονομική ελευθερία και άρα την ελευθερία των συμβάσεων, δεν είναι συνταγματικώς επιτρεπτή η επέμβαση του νομοθέτη στο περιεχόμενο της σύμβασης, που έχει συναφθεί μεταξύ τράπεζας, ταμείου και συλλόγου». Για την υπογραφή, Προκόπης Παυλόπουλος.
      Το καταθέτω επίσης για τα Πρακτικά.
     	(Στο σημείο ο Βουλευτής κ. Χαράλαμπος Καστανίδης καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     Κυρίες και κύριοι συνάδελφοι, τώρα έρχομαι στις γνωμοδοτήσεις τις οποίες κράδαινε χθες ο κύριος Υπουργός. Είναι αυτές. Ποιο είναι το ερώτημα –προσέξτε- που έχει τεθεί στους τρεις αξιότιμους καθηγητές; Δικαιούται ο νομοθέτης για λόγους δημοσίου συμφέροντος ή για σπουδαίο λόγο να προχωρήσει με διάταξη νόμου στην υποκατάσταση ιδιωτικού φορέα ασφάλισης από κρατικό φορέα ασφάλισης; Στο γενικό αυτό ερώτημα λοιπόν, απαντούν οι καθηγητές: «Ναι, όταν υπάρχει πολύ σπουδαίος λόγος». Ποιος είναι σπουδαίος λόγος; Υπαινίσσεται η τροπολογία ή μάλλον λέγεται ευθέως στην εισηγητική έκθεση: για να διασφαλισθούν οι παροχές, συνταξιοδοτικές και άλλες, των εργαζομένων στην Εμπορική Τράπεζα και των ασφαλισμένων στο Τ.Ε.Α.Π.Ε.Τ.Ε.. Ερώτημα, το οποίο θέλω να διατυπώσω προς τον παριστάμενο Υπουργό Οικονομίας. Έχει την πεποίθηση ότι η Εμπορική Τράπεζα κινδυνεύει με την εφαρμογή των Διεθνών Λογιστικών Προτύπων και γι’ αυτό συναινεί στην κατάργηση των συλλογικών διαπραγματεύσεων; Υπάρχει σπουδαίος λόγος; Διότι αν το πιστεύει, πρέπει σήμερα να το δηλώσει. Χθες μόλις, στην ομιλία του ισχυρίστηκε το ακριβώς αντίθετο, ότι η Εμπορική Τράπεζα, μεταξύ των άλλων τραπεζών, πηγαίνει πάρα πολύ καλά, δεν αντιμετωπίζει κανένα απολύτως πρόβλημα. 
     Και όχι μόνο αυτό. Γνωρίζουμε όλοι μας ότι η κερδοφορία των τραπεζικών ιδρυμάτων, ιδιαίτερα την τελευταία περίοδο, είναι πολύ υψηλή. Άρα το επιχείρημα ότι σπουδαίος λόγος θα ήταν η αδυναμία καταβολής των παροχών δεν ισχύει.
     	Τέλος, κύριε Πρόεδρε, επισημαίνω για μια ακόμη φορά ότι όταν επί εκκρεμοδικίας επεμβαίνει η Κυβέρνηση, ακυρώνει τις διατάξεις του  άρθρου 25 του Συντάγματος περί διακρίσεως των εξουσιών. 
     Όπως ξέρετε, οι εργαζόμενοι προσέφυγαν ενώπιον του Μονομελούς Πρωτοδικείου Αθηνών κατά τη διαδικασία των εργατικών διαφορών. Ζητούν με τη διαδικασία αυτή, πρώτον, να αναγνωριστεί η «ακυρότητα» της καταγγελίας των συλλογικών συμφωνιών που έγινε μονομερώς από τη διοίκηση της Εμπορικής Τράπεζας και, δεύτερον, να υποχρεωθεί η εναγόμενη, δηλαδή η Εμπορική Τράπεζα, να καταβάλει στο Τ.Ε.Α.Π.Ε.Τ.Ε. όλες τις αξιώσεις που έχουν οι συνταξιούχοι και οι ασφαλισμένοι. 
     	Αν μετά από λίγους μήνες το δικαστήριο δικαιώσει τις απόψεις των εργαζομένων, κατά ποίον τρόπο θα αντιμετωπίσετε το θέμα, όταν τώρα με την τροπολογία σας καταργείτε το Ταμείο Επικουρικής Ασφάλισης των εργαζομένων στην Εμπορική Τράπεζα; Πώς θα το αντιμετωπίσετε; Έχετε αντιληφθεί ότι επεμβαίνετε σε ουσιαστική αρμοδιότητα της δικαιοσύνης; Έχετε αντιληφθεί αυτό που ισχυριζόμασταν από χθες, ότι επί εκκρεμοδικίας δεν μπορείτε να επέμβετε και να αλλάξετε την κατάσταση των πραγμάτων;
     	Κυρίες και κύριοι συνάδελφοι, χθες δήλωνα ότι δεν έχω πρόθεση να σχολιάσω τον κύριο Υπουργό, επειδή δεν κατανοεί. Είπα: αυτός ο οποίος δεν κατανοεί είναι ασχολίαστος. Το επιβεβαιώνω για άλλη μία φορά.
     	Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Καστανίδη.
     	Ο κ. Μαγγίνας έχει το λόγο.
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε…
     	ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ζητήσατε το λόγο;
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πόσες φορές πρέπει να τον ζητήσω, κύριε Πρόεδρε;
     	ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, με συγχωρείτε πάρα πολύ, σας ρώτησα προηγουμένως και μου είπατε όχι. Έχω κανένα λόγο να μη σας δώσω τη δυνατότητα να μιλήσετε;
     	Ορίστε, έχετε το λόγο.
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το γαρ πολύ της θλίψεως γεννά παραφροσύνη. 
     	ΧΑΡΑΛΑΜΠΟΣ ΚΑΣΤΑΝΙΔΗΣ: Το βλέπουμε προσωποποιημένο.
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λένε ότι όταν ο Ναπολέων έχασε τη μάχη του Βατερλό και εξορίστηκε στο νησί της Αγίας Ελένης, μέσα στο μυαλό του έκανε σχέδια για το πώς θα είχε κερδίσει τη μάχη του Βατερλό αν είχε μία ακόμη ευκαιρία.
     (Χειροκροτήματα από την πτέρυγα της Νέας Δημοκρατίας)
     	ΑΝΔΡΕΑΣ ΜΑΚΡΥΠΙΔΗΣ: Κάτι ξέρετε εσείς.
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό μου θυμίζει η συμπεριφορά της Αξιωματικής Αντιπολίτευσης, διότι δεν έχασε μόνο μία μάχη του Βατερλό χθες…
     	ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε μελετήσει το ρόλο!
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …αλλά έχασε και ο Αρχηγός της Αξιωματικής Αντιπολίτευσης από τον Πρωθυπουργό σήμερα κατά κράτος τη μάχη που προσπάθησε να δώσει. Το ΠΑ.ΣΟ.Κ. προσπαθεί ετεροχρονισμένα σήμερα να επανέλθει για να κερδίσει καινούργιες μάχες. Σκιαμαχείτε, κυρίες και κύριοι συνάδελφοι. 
     	Η ρύθμιση που συζητάμε σήμερα εντάσσεται σ’ ένα συγκεκριμένο νόμο, στο ν. 3371, τον οποίο ψηφίσαμε πέρσι τον Ιούνιο. Η ρύθμιση προβλέπεται από το ν. 3371…
     	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ως προς το ποσό μόνο.
     	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):… και αν η Αξιωματική Αντιπολίτευση είχε κάνει τον κόπο να τον διαβάσει, δεν θα επεδείκνυε και χθες και σήμερα τόσο προκλητική άγνοια μιλώντας για ανατροπές και αιφνιδιασμούς. Την ενοχλεί το ότι κατατέθηκε ημέρα Παρασκευή. Η Παρασκευή είναι τρεις ημέρες πριν από την Τρίτη που συζητούνται τα νομοσχέδια. Έτσι συμβαίνει στη Βουλή. Υπόσχομαι ότι θα καταβάλω κάθε προσπάθεια εφεξής να καταθέτουμε τις τροπολογίες την Πέμπτη.
     	Πού σκοπεύει ο ν. 3371; Στοχεύει στην επίλυση των προβλημάτων που αντιμετώπιζε και αντιμετωπίζει το ασφαλιστικό σύστημα των τραπεζοϋπαλλήλων και βέβαια και το ίδιο το τραπεζικό σύστημα. Κάναμε ένα μεγάλο βήμα με το νόμο αυτόν για να καταστήσουμε υγιές το τραπεζικό σύστημα. Είναι μία μεγάλη και δύσκολη μεταρρύθμιση, διότι αυτό το ζήτημα του ασφαλιστικού των τραπεζών και των τραπεζοϋπαλλήλων απασχολούσε και την προηγούμενη κυβέρνηση, απλώς δεν είχε το θάρρος, δεν είχε, αν θέλετε, την οξυδέρκεια, δεν είχε την επιμονή να προχωρήσει σε λύσεις. 
     	Η αντιμετώπιση του ασφαλιστικού προβλήματος των τραπεζοϋπαλλήλων επιτάσσει κάποιες λύσεις προς όφελος του δημοσίου συμφέροντος, προς όφελος της οικονομίας, προς όφελος της κοινωνίας. 
     Η ρύθμιση που συζητούμε σήμερα αναφορικά με την Εμπορική Τράπεζα και ένα μικρό μέρος με την Τράπεζα Πειραιώς αποτελεί το τελικό στάδιο στη διαδικασία ένταξης των τραπεζών, όπως προβλέπει ο ν. 3371. Αυτό γίνεται. 
     Να υπενθυμίσω ότι με τα άρθρα 57 έως και 69 του ν. 3371 που ρυθμίστηκαν τα θέματα ασφάλισης του προσωπικού των πιστωτικών ιδρυμάτων, προβλεπόταν ότι θα υπάρξει επιπλέον ρύθμιση που θα ρυθμίζει επί μέρους ένταξη ταμείων.
     Στο άρθρο 59 και στην περίπτωση γ’ του νόμου αυτού προβλέπεται ότι η εισφορά του εργοδότη για την κάλυψη της δαπάνης που προκαλείται από την ένταξη των συνταξιούχων και ασφαλισμένων των ταμείων επικουρικής ασφάλισης του προσωπικού των πιστωτικών ιδρυμάτων στο Ε.Τ.Ε.Α.Μ. καθορίζεται με νόμο μετά από την εκπόνηση ειδικής οικονομικής μελέτης.
     Επίσης, στο άρθρο 63 περίπτωση α’ του ιδίου νόμου προβλέπεται ότι το ποσό της εισφοράς κάθε πιστωτικού ιδρύματος για την κάλυψη των δαπανών του Ενιαίου Ταμείου Ασφάλισης Τραπεζοϋπαλλήλων, του Ε.Τ.Α.Τ., καθορίζεται με νόμο μετά από την εκπόνηση ειδικής οικονομικής μελέτης, όπως προβλέπει ο νόμος. Γιατί ο νόμος εφαρμόζεται. Εμείς δεν ψηφίζουμε τους νόμους για να μείνουν ανεφάρμοστοι, όπως έγινε με τον ν. 3029 και τις προβλέψεις του για το Ενιαίο Ταμείο των Τραπεζοϋπαλλήλων. 
     Προχωρήσαμε. Αναθέσαμε από το Υπουργείο Οικονομίας και Οικονομικών για τις τράπεζες Εμπορική και Πειραιώς που έκαναν αίτηση για ένταξη να γίνουν αυτές οι ειδικές οικονομικές μελέτες. Παραλήφθηκαν οι οικονομικές μελέτες και εγκρίθηκαν στις 13 Ιανουαρίου 2006 και στις 10 Φεβρουαρίου 2006, αντίστοιχα για τα δύο ταμεία. Εγκρίθηκαν και παραλήφθηκαν από επιτροπή που συστήθηκε για το σκοπό αυτό και πρόεδρος της επιτροπής ήταν ο πρόεδρος της Εθνικής Αναλογιστικής Αρχής.
     Ανακοινώσαμε την ολοκλήρωση της εκπόνησης των μελετών και την παραλαβή τους στις 17 Φεβρουαρίου 2006 με ανακοίνωση η οποία έλαβε και ευρεία δημοσιότητα. Ανακοινώσαμε και τα ποσά. Τα ποσά που προκύπτουν από τις μελέτες θα πρέπει να τα πληρώσουν οι τράπεζες. Γιατί ακούω ότι κάνουμε χαριστικές δήθεν ρυθμίσεις στις τράπεζες, κρατικού ενδιαφέροντος τράπεζες όπως η Εμπορική. Θα πληρώσουν αδρά, προκειμένου να καλυφθεί το επιπλέον κόστος που προκύπτει για τα ταμεία: 778,6 εκατομμύρια ευρώ θα είναι η εισφορά της Εμπορικής Τράπεζας στο ΕΤΕΑΜ, 377,3 εκατομμύρια ευρώ θα είναι η εισφορά της Εμπορικής Τράπεζας στο Ε.Τ.Α.Τ., 9,7 εκατομμύρια ευρώ η εισφορά της Τράπεζας Πειραιώς στο Ε.Τ.Ε.Α.Μ. και 49,9 εκατομμύρια ευρώ η εισφορά της Τράπεζας Πειραιώς στο Ε.Τ.Α.Τ..
     Με τη ρύθμιση, λοιπόν, που συζητούμε καθορίζονται οι ως άνω εισφορές των δύο αυτών τραπεζών, όπως ακριβώς επιτάσσει ο ν. 3371. Αυτή είναι η ουσία της ρύθμισης. Αποτελεί εφαρμογή του νόμου και όχι άλλο νόμο ουσιαστικά.
     Θέλω να επισημάνω με ιδιαίτερη έμφαση ότι για να ολοκληρωθεί η εξυγίανση της Εμπορικής και της Αγροτικής Τράπεζας, που είχε αφήσει σε κακά χάλια η προηγούμενη κυβέρνηση, χρειάστηκε να γίνει αύξηση κεφαλαίου περίπου 350.000.000 ευρώ στην Εμπορική και πάνω από 1.000.000.000 ευρώ στην Αγροτική Τράπεζα. 
     Τέτοιο ήταν το χάλι των δύο τραπεζών ειδικά της Αγροτικής, η οποία κινδύνευε με πλήρη κατάρρευση. Δεν θα μπορούσαν οι δύο αυτές τράπεζες σήμερα να καλύπτουν τους δείκτες κεφαλαιακής επάρκειας που απαιτούνται για να λειτουργήσουν. Θα είχαν καταρρεύσει ως πιστωτικά ιδρύματα και μαζί τους θα είχαν συμπαρασύρει και τους εργαζομένους σ’ αυτές και τα ταμεία τα οποία ήταν ιδιωτικού δικαίου.
     Σήμερα η πορεία και των δύο τραπεζών είναι πολύ καλή. Έχουν εξυγιανθεί. Συμβάλλουν θετικά στην οικονομία και στο τραπεζικό σύστημα. Η Α.Τ.Ε. συμβάλλει στην ανάπτυξη του αγροτικού τομέα. Είχε σημαντικό ρόλο στην αντιμετώπιση του προβλήματος με τα πανωτόκια για τον αγροτικό κόσμο και οι εργαζόμενοι και οι συνταξιούχοι και στις δύο αυτές τράπεζες έχουν σιγουριά για το μέλλον. Διότι εάν κατέρρεαν οι τράπεζες, θα κατέρρεαν και τα ασφαλιστικά τους ταμεία.
     Παράλληλα, υπάρχουν και κάποια άλλα στοιχεία στη σημερινή ρύθμιση. Συμπληρώνεται το άρθρο 62 του ν. 3371, ώστε να διευκολυνθεί η εφαρμογή του νόμου, δηλαδή η υπαγωγή στο Ε.Τ.Α.Τ. και να καταστεί δυνατή η εκπόνηση των ειδικών οικονομικών μελετών προ της εξετάσεως των αιτημάτων για ένταξη στο Ε.Τ.Α.Τ.. Δεδομένης της ήδη καταγγελίας του Τ.Ε.Α.Π.Ε.Τ.Ε. εφαρμόζεται άμεσα ως προς το ταμείο αυτό η υπαγωγή των ασφαλισμένων και των συνταξιούχων του στο Ε.Τ.Α.Τ.. Δεν διαλύεται το Τ.Ε.Α.Π.Ε.Τ.Ε.. Μένει ως νομικό πρόσωπο.
     Έχει καταγγελθεί βεβαίως από το ένα μέρος, από την Εμπορική Τράπεζα, αλλά η υπαγωγή των ασφαλισμένων πρέπει να γίνει στο Ε.Τ.Α.Τ., αλλιώς δεν θα υπάρχουν χρήματα για να πληρωθούν οι συντάξεις. Είναι προφανή αυτά. 
     Θέλω να επισημάνω με ιδιαίτερη έμφαση τον παραπλανητικό τρόπο με τον οποίο στελέχη της Αξιωματικής Αντιπολίτευσης χαρακτηρίζουν ως αντισυνταγματική την καταγγελία αυτή. Έγινε χθες ολοκληρωμένη συζήτηση πάνω σ’ αυτό το ζήτημα. Δεν είχαν να παρουσιάσουν άλλα επιχειρήματα. Αφού έχασαν τη μάχη των επιχειρημάτων, επανέρχονται σήμερα με επιπλέον δήθεν επιχειρήματα για αντισυνταγματικότητα. Απεφάνθη η Βουλή επ’ αυτού. Δεν χρειάζεται να αποφανθεί ξανά. Η απάντηση ήταν αποστομωτική. Και θεωρώ ότι είναι θλιβερό να τίθεται σε αμφισβήτηση το επιστημονικό κύρος καθηγητών, όπως ο κ. Τσάτσος, ο κ. Κασιμάτης, ο κ. Λεβέντης, ο κ. Γεωργιάδης, ο κ. Σπυρόπουλος. 
     Διότι –επειδή εγώ είμαι καθηγητής, κύριε Καστανίδη, και εσείς δεν είστε- εάν μου ζήταγαν μια οικονομική γνωμοδότηση …
     (Διαμαρτυρίες από την πτέρυγα του ΠΑ.ΣΟ.Κ.)
     … και δεν συμφωνούσα με απόψεις που πιθανόν να περίμενε ο πελάτης, δεν θα έπαιρνα τη δουλειά. Και είμαι βέβαιος ότι και όλοι αυτοί οι συνάδελφοι οι οποίοι είναι εκλεκτοί και έγκριτοι, εάν διαφωνούσαν με τις απόψεις τις οποίες εκφράζουν στη γνωμοδότησή τους, απλώς δεν θα εξέφραζαν καμία άποψη. Δεν θα αναλάμβαναν τη συγκεκριμένη αποστολή. 
     Δεν νομίζω ότι μπορεί κανείς να τους κατηγορήσει ότι μόνο και μόνο επειδή αμείβονται, θα πουν ό,τι θέλει ο εργοδότης τους. Αυτά είναι πρωτοφανή πράγματα. Δεν ξέρω αν χαρακτηρίζουν αυτούς που τα εκστομίζουν, πάντως σίγουρα δεν χαρακτηρίζουν αυτούς τους καθηγητές στους οποίους αναφερόμαστε. 
     (Χειροκροτήματα από την πτέρυγα της Νέας Δημοκρατίας)
     Ας σταματήσει, τέλος πάντων, η Αξιωματική Αντιπολίτευση να παραπλανά την κοινή γνώμη και τους εργαζομένους. Υπάρχουν όρια και τα ξεπεράσατε. Όρια που τα ξεπεράσατε, όταν αφήνετε να εννοηθεί ότι οι γνωμοδοτήσεις έγκριτων συνταγματολόγων ήταν αυτές που ήταν, μόνο και μόνο επειδή ήταν πληρωμένες. Δηλαδή τι θα έκαναν; Θα έδιναν άλλη γνωμοδότηση αν τους ανέθετε να μελετήσουν το θέμα κάποιος άλλος; Αυτό που κάνετε είναι συκοφαντικό κατ΄ αρχάς. Δεν μπορεί να λέγονται τέτοια πράγματα στη Βουλή.
     Κυρίες και κύριοι συνάδελφοι, το τραπεζικό μας σύστημα βρίσκεται μπροστά σε μεγάλες προκλήσεις. Προκλήσεις που προκύπτουν από την εφαρμογή των Διεθνών Λογιστικών Προτύπων ή από το διεθνή ανταγωνισμό.
     Είναι υποχρεωμένες, όπως γνωρίζετε, και οι κρατικές τράπεζες –η Αγροτική και η ημικρατική Εμπορική- αλλά και οι ιδιωτικές τράπεζες από πέρσι να αποτυπώνουν στους ισολογισμούς τους τις υποχρεώσεις που έχουν στα ασφαλιστικά τους συστήματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, θέλω τρία-τέσσερα λεπτά ακόμα, αν μου επιτρέπετε.
     Σε ορισμένες κρατικές τράπεζες, όπως είναι η Εμπορική και η Αγροτική, αν δεν γινόταν η ρύθμιση με το ν. 3371 θα εξαφανίζονταν τα ίδια τους τα κεφάλαια και θα έπρεπε να κλείσουν. Αυτό είναι το αδιέξοδο στο οποίο είχαν οδηγηθεί με την πολιτική του ΠΑ.ΣΟ.Κ.. Αυτό είναι το κόστος της ανεύθυνης πολιτικής των κυβερνήσεων που δημιουργούσαν ομάδες προνομιούχων, οι οποίες επιβάρυναν τους συμπολίτες τους και το δημόσιο ταμείο. 
     Θέλω να έρθω τώρα στο που οφείλεται το πρόβλημα που υπάρχει με τις τράπεζες. Επειδή έχουμε πολλούς υποστηρικτές των ταμείων αυτών, θα αναφέρω το εξής. 
     Τα ταμεία αυτά ήταν ιδιωτικού δικαίου. Πράγματι από την ώρα που τα κατήγγειλε το ένα μέρος, η ιδιωτική συμφωνία παύει να υπάρχει, διότι χρειάζονται και τα δυο μέρη να συμφωνούν για να συνεχίσει να λειτουργεί μια συμφωνία ιδιωτικού δικαίου. Ο νόμος έρχεται, αφού το ένα μέρος έχει καταγγείλει τη σύμβαση και έχει ζητήσει την ένταξη στο ενιαίο ταμείο. 
     Αλλά θέλω να γνωρίζουν όλοι ότι στον τραπεζικό τομέα εξακολουθούν να υπάρχουν –και υπάρχουν και μετά την εφαρμογή του ν. 3371 και θα εξακολουθήσουν να υπάρχουν γιατί δεν θίγουμε ώριμα συνταξιοδοτικά δικαιώματα- παραδείγματα που αποδεικνύουν ότι είχαν δημιουργηθεί οάσεις προνομιούχων που αποτελούσαν πρόκληση για ολόκληρη την ελληνική κοινωνία.
     Στην Εμπορική, ένας εργαζόμενος μπορούσε να πάρει σύνταξη μετά από είκοσι πέντε χρόνια εργασίας, στα πενήντα πέντε του. Γυναίκες χωρίς παιδιά μπορούσαν να πάρουν σύνταξη από τα σαράντα πέντε τους χρόνια μετά από μόλις είκοσι χρόνια εργασίας, όταν σε άλλες τράπεζες το όριο ηλικίας ήταν τα εξήντα χρόνια και τα είκοσι πέντε χρόνια εργασίας. Οι άγαμες ή οι διαζευγμένες θυγατέρες των συνταξιούχων μπορούσαν μετά το θάνατο του δικαιούχου, να κληρονομήσουν τη σύνταξή του χωρίς όριο ηλικίας και χωρίς κανένα χρονικό περιορισμό. 
     Τέτοια προνόμια δεν υπάρχουν ευρύτερα στο ασφαλιστικό σύστημα. Αυτά είναι προνόμια που απολαμβάνουν λίγοι σε βάρος των πολλών. 
     Και μ’ αυτά τα προνόμια τάσσεται η Αξιωματική Αντιπολίτευση; Διότι δεν είναι μόνο αυτά, υπάρχουν και άλλα προνόμια που απολαμβάνουν οι συνταξιούχοι της Εμπορικής. Σε σχέση με το I.K.A., η σύνταξη σαν ποσοστό των τακτικών αποδοχών φθάνει το 116%, αντί για 90%. Δηλαδή, η σύνταξη σαν ποσοστό των τακτικών αποδοχών στο I.K.A. είναι 90%, στην Εμπορική είναι 116%. Βγαίνεις, δηλαδή, στη σύνταξη και παίρνεις και παραπάνω χρήματα. Αυτό δεν υπάρχει σε κανένα άλλο ευνομούμενο κράτος και σε κανέναν άλλο ασφαλιστικό φορέα. 
     Οι εισφορές σε σχέση με το I.K.A. είναι πολύ μικρότερες. Ακόμα και για τους νέους ασφαλισμένους, από το 1993 και μετά, οι συνθήκες ασφάλισης στην Εμπορική Τράπεζα παραμένουν προσκολλημένες στο 1984. Για να το πω με απλά λόγια, αμείβονται οι συνταξιούχοι της Εμπορικής καλύτερα ως συνταξιούχοι παρά ως εργαζόμενοι. 
     Αυτό δεν είναι κοινωνική ασφάλιση. Αυτό είναι παγκόσμια πρωτοτυπία, είναι ένα παγκόσμιο παράδοξο, ένα μνημείο ανισότητας απέναντι στους συνταξιούχους του I.K.A., του Τ.Ε.Β.Ε., του Ο.Γ.Α. αλλά και των άλλων τραπεζών. 
     Αν, λοιπόν, παρέμενε η κατάσταση όπως έχει, η Εμπορική θα έκλεινε, δεν θα μπορούσαν δηλαδή να διατηρηθούν αυτά τα προνόμια. Κάνοντας τις αναγκαίες ρυθμίσεις, διασφαλίσαμε και την επιβίωση της τράπεζας και την ομαλή καταβολή των συντάξεων. Διασφαλίσαμε ότι όποιες αλλαγές γίνουν –γιατί αυτά δυστυχώς θα συνεχίσουν να υπάρχουν και στο νέο ταμείο- δεν θα ισχύουν για τους ασφαλισμένους μετά το 1993, για τους οποίους πρέπει να ισχύει ό,τι ισχύει και για τους άλλους εργαζόμενους του ιδιωτικού και δημόσιου τομέα. 
     Αυτό επιβάλλει η στοιχειώδης ασφαλιστική δικαιοσύνη και απορώ με τους συναδέλφους της Αξιωματικής Αντιπολίτευσης που πλειοδοτούν σε λαϊκισμό κατηγορώντας το ν. 3371. Αν σήμερα αφήναμε τα πράγματα ως έχουν, θα έπρεπε ο κάθε φορολογούμενος να φορτωθεί τις αμαρτίες του παρελθόντος, τις αμαρτίες του ΠΑ.ΣΟ.Κ. αν θέλετε. Θα έπρεπε ο κάθε εργαζόμενος να πληρώνει για τα συνταξιοδοτικά δικαιώματα των προνομιούχων. 
     Ποια είναι η λύση που προτείναμε με το νόμο; Η λύση αφορά αποκλειστικά τις επικουρικές συντάξεις και αποτελεί μια μεγάλη διαρθρωτική αλλαγή, η οποία θα εφαρμοστεί. Αντιμετωπίζει ένα μεγάλο πρόβλημα το οποίο παρέμενε σε επικίνδυνη εκκρεμότητα για πάρα πολλά χρόνια. Είναι αποτέλεσμα σχεδίου, είναι αποτέλεσμα προγραμματισμού και διαλόγου με όλους τους ενδιαφερομένους, τους οποίους ακούσαμε πολύ προσεκτικά επί πάρα πολύ χρόνο, γιατί ο διάλογος είναι κεντρική πολιτική της Κυβέρνησης. Ακούσαμε επί μήνες όλες τις απόψεις που εκφράστηκαν και κινηθήκαμε με γνώμονα το δημόσιο συμφέρον, το Σύνταγμα και τους νόμους, τους κανόνες του ασφαλιστικού συστήματος και τους κανόνες της Ευρωπαϊκής Ένωσης. Έτσι καταλήξαμε στο νόμο που ψηφίστηκε στη Βουλή τον περασμένο Ιούνιο. 
     Τι διασφαλίσαμε; Διασφαλίσαμε την εύρυθμη λειτουργία και τους ίσους όρους ανταγωνισμού στο τραπεζικό σύστημα, προσαρμόσαμε την κατάσταση των νέων εργαζομένων στις τράπεζες σε όσα ισχύουν και για τους υπόλοιπους μισθωτούς. 
     Δεν επιβαρύναμε το κράτος και τον φορολογούμενο, διότι οι τράπεζες πληρώνουν με τη ρύθμιση που ψηφίζουμε σήμερα. 
     Διασφαλίσαμε την καταβολή των συντάξεων, δεν θίξαμε ώριμα συνταξιοδοτικά δικαιώματα. 
     Στηρίξαμε τις κρατικές τράπεζες που θα είχαν καταρρεύσει και, βεβαίως, δεν προκύπτει καμία επιβάρυνση σύμφωνα με τις μελέτες για το I.K.A.-Ε.Τ.Ε.Α.Μ., καθώς η ανάληψη των υποχρεώσεων γίνεται από τις ίδιες τις τράπεζες. 
     Για την κύρια σύνταξη, δεν μπορούμε παρά να εφαρμόσουμε το ν. 3029, διότι ενδεχόμενη αναθεώρηση του νόμου θα σήμαινε το άνοιγμα του συνόλου του ασφαλιστικού με αποσπασματικό τρόπο. 
     Κυρίες και κύριοι συνάδελφοι, δεν υπάρχει καμία αμφιβολία ότι η ελληνική οικονομία βρίσκεται σε κρίσιμο σημείο. Τα λάθη και οι παραλείψεις του παρελθόντος ήταν πολύ μεγάλα και απαιτούν τομές και μεταρρυθμίσεις σε ολόκληρο το φάσμα της οικονομίας. Από τα πιο μεγάλα ως τα πιο μικρά, τα προβλήματα που παραλάβαμε απαιτούν συστηματική και μεθοδική αντιμετώπιση. Απαιτούν προσεκτική μελέτη και τεκμηριωμένες παρεμβάσεις. Δεν ήταν μόνο τα δημοσιονομικά ελλείμματα και το δημόσιο χρέος τα οποία απεκάλυψε η καταγραφή και η απογραφή που έκανε η Ευρωπαϊκή Στατιστική Υπηρεσία. Δεν είναι μόνο η ανάγκη για τη μείωση των ανισοτήτων στην αγορά εργασίας, στην οποία προχωρήσαμε το περασμένο καλοκαίρι ή η επιτακτική ανάγκη για αναδιοργάνωση των περισσοτέρων Δ.Ε.Κ.Ο..
     Δεν είναι μόνο η ανάγκη για εξασφάλιση της βιωσιμότητας και της αξιοπιστίας του ασφαλιστικού συστήματος ούτε η ανάγκη για μεταρρυθμίσεις στη φορολογία, στον τρόπο λειτουργίας του δημοσίου στο επενδυτικό περιβάλλον. 
     Είναι η ανάγκη για εξυγίανση δομών που συμβάλλουν καθοριστικά στη λειτουργία μιας σύγχρονης κοινωνίας και μιας σύγχρονης οικονομίας.
      Η Κυβέρνηση είναι προσηλωμένη σε αυτόν το δρόμο των μεταρρυθμίσεων με στόχο ανάταξη της οικονομίας, βελτίωση της κατάστασης στην κοινωνία, πρόοδο της χώρας. Συνεχίζουμε τις μεταρρυθμίσεις και εντείνουμε την προσπάθειά μας γιατί ξέρουμε καλά ότι μόνο έτσι θα αναδειχθούν οι δημιουργικές δυνάμεις της Ελλάδας.
     Με την πολιτική μας και με τις αποφάσεις μας αντιμετωπίζουμε με λύσεις τα λάθη και τις παραλείψεις του παρελθόντος και η οικονομία ανταποκρίνεται θετικά. Είχα την ευκαιρία να το πω και το πρωί στην προ ημερησίας διατάξεως συζήτηση. Η ανεργία μειώνεται, η ανάπτυξη δυναμώνει, οι εξαγωγές για πρώτη φορά μετά από πολλά χρόνια κινούνται ανοδικά. Αναλαμβάνουμε δύσκολες πρωτοβουλίες γιατί τα προβλήματα είναι μεγάλα και σύνθετα, ώστε να δημιουργήσουμε συνθήκες για μια υγιή και δυναμική αναπτυξιακή διαδικασία. Εργαζόμαστε συστηματικά για να διαμορφώσουμε με τις αποφάσεις μας συνθήκες σταθερής και καλύτερης προοπτικής για την οικονομία και την κοινωνία.
     Για όλους αυτούς τους λόγους, σας ζητώ να υπερψηφίσετε τη ρύθμιση που συζητούμε σήμερα. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, θα ήθελα να ενημερώσω το Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις φοιτητές και φοιτήτριες και μια συνοδός καθηγήτρια από τη Νομική Σχολή Αθηνών.
     Τους καλωσορίζουμε στο Κοινοβούλιο.
     (Χειροκροτήματα απ’ όλες τις πτέρυγες της Βουλής)
     Επίσης, ο Πρόεδρος κ. Σημίτης ζητεί άδεια απουσίας από τις εργασίες της Βουλής το διάστημα από 5.4.2006 έως 12.4.2006, λόγω μετάβασής του στο εξωτερικό.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
     Το λόγο ζήτησε ο Κοινοβουλευτικός Εκπρόσωπος του Κ.Κ.Ε. κ. Σκυλλάκος.
     ΘΕΟΧΑΡΗΣ ΤΣΙΟΚΑΣ: Κύριε Πρόεδρε, εγώ επειδή είμαι καθηγητής της μέσης εκπαίδευσης, δεν δικαιούμαι να μιλήσω; 
     ΠΡΟΕΔΡΕΥΩΝ (Σωτήρης Χατζηγάκης): Αυτό είναι αστείο, κύριε συνάδελφε;
     ΘΕΟΧΑΡΗΣ ΤΣΙΟΚΑΣ: Δεν είναι αστείο. Ο κύριος Υπουργός είπε ότι είναι καθηγητής πανεπιστημίου. 
     ΠΡΟΕΔΡΕΥΩΝ (Σωτήρης Χατζηγάκης): Καθίστε σας παρακαλώ κάτω. Να μη χάσουμε και το μέτρο σε αυτήν την Αίθουσα. 
     ΗΛΙΑΣ ΦΩΤΙΑΔΗΣ: Δεν αμφιβάλλει κανείς ότι είστε καθηγητής Θεολογίας.
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε εκ δεξιών, καθίστε και σεις κάτω.  
     Ορίστε, κύριε Σκυλλάκο, έχετε το λόγο.
     ΑΝΤΩΝΗΣ ΣΚΥΛΛΑΚΟΣ: Εμείς δεν θα ασχοληθούμε με τα ζητήματα διαδικασίας. Χθες είπαμε τη γνώμη μας για τη συνταγματικότητα, αλλά δεν συμφωνούμε ότι η αντιπαράθεση είναι κυρίως σε θέματα διαδικαστικά ή σε θέματα συνταγματικότητας. Εκτός αν κάποιος θέλει να μένει σε τέτοια ζητήματα και όχι να διαφωνεί επί της ουσίας. Εγώ θα ήθελα να υπάρχει διαφωνία επί της ουσίας, όχι με την τροπολογία, αλλά με το νόμο της Νέας Δημοκρατίας και με όλους τους προηγούμενους αντιασφαλιστικούς νόμους.
     Επί της τροπολογίας τώρα. Η Κυβέρνηση έφερε την τροπολογία αυτή για να επιταχύνει την εφαρμογή του ν. 3371. Δεν περίμενε να λυθεί η δικαστική διαφορά, όπως προβλέπει το άρθρο 62 παράγραφος 6, διότι όσο υπήρχε επιδικία -λέει αυτή η διάταξη- ούτε το ταμείο διαλύονταν ούτε θιγόταν η περιουσία του επικουρικού ταμείου της Εμπορικής Τράπεζας. Πρόκειται, λοιπόν, για συμπληρωματική διάταξη και όχι απλώς για μια διάταξη ρουτίνας, επειδή έγινε, τελείωσε κάποια οικονομική μελέτη. 
     Ταυτόχρονα επιταχύνει και τη διαδικασία εφαρμογής του ν. 3371 και για τα υπόλοιπα επικουρικά ταμεία, είτε συμφωνήσουν είτε δεν συμφωνήσουν. Αν δεν συμφωνήσουν οι εργαζόμενοι, εντός ενός μηνός να μπορεί να λυθεί το ζήτημα, σύμφωνα με τις επιθυμίες της Κυβέρνησης.
     Ποιες είναι οι αιτίες που έρχεται αυτή η τροπολογία και ποιες οι συνέπειες; Πρώτον, επιταχύνει τις διαδικασίες για να μπουν και τα ταμεία κύριας ασφάλισης στο ΙΚΑ. Διότι στο πρώτο άρθρο εκείνου του νομοσχεδίου, που είναι το άρθρο 57, προϋποτίθετο για να μπουν τα ταμεία κύριας ασφάλισης των τραπεζών στο Ι.Κ.Α., να έχουν μπει και τα επικουρικά, δηλαδή να έχει προχωρήσει και η υπόθεση των επικουρικών, σύμφωνα με το συγκεκριμένο νόμο. Όσο δεν προχωρούσαν τα επικουρικά -και χρειάστηκε αυτή η τροπολογία για να προχωρήσουν- καθυστερούσε και η ένταξη της κύριας ασφάλισης. Με ένα σμπάρο δυο τρυγόνια! Επιταχύνεται και η είσοδος των επικουρικών στο Ε.Τ.Ε.Α.Μ. και στο Ε.Τ.Α.Τ. και των ταμείων κυρίας ασφάλισης -και ήταν τέσσερις τράπεζες με το νόμο Ρέππα να μπουν στο Ι.Κ.Α.- δηλαδή να μην καθυστερούν, όπως θα καθυστερούσαν και τα επικουρικά. Το πρώτο είναι αυτό. Γενική επιτάχυνση όλων των ταμείων, επικουρικών και κυρίας ασφάλισης. 
     Δεύτερο ζήτημα. Γίνεται, για να γίνει πιο ελκυστική -και ίσως και πιο γρήγορα- η πώληση της Εμπορικής Τράπεζας. Είναι καθαρό αυτό. 
     Τρίτον, υπάρχει ένα ζήτημα για το αν κερδίζουν ή χάνουν οι εργαζόμενοι ή οι τράπεζες. Απ’ ό,τι φαίνεται, με αυτήν την επιτάχυνση κερδίζουν οι τράπεζες, όχι μόνο με το ν.3371 ή με το νόμο του ΠΑ.ΣΟ.Κ., με το «νόμο Ρέππα». Σε κάθε περίπτωση και σε εκείνους τους νόμους κέρδιζαν οι τράπεζες. Όμως, με αυτήν την επιτάχυνση τι κερδίζουν οι τράπεζες; Κάθε εξάμηνο καθυστέρησης, κάθε χρόνος καθυστέρησης ανάγκαζε τις τράπεζες, που είχαν επικουρικά ταμεία, να πληρώνουν περισσότερα χρήματα, διότι πλήρωναν και τις εργοδοτικές εισφορές, πλήρωναν και προσυνταξιοδοτικό καθεστώς, πλήρωναν και λειτουργικά έξοδα για τη λειτουργία των ταμείων. Παραδείγματος χάρη, η Εμπορική Τράπεζα, εάν δεν υπήρχε αυτή η τροπολογία, θα έδινε στο ταμείο επιπλέον 30.000.000 ευρώ. Από τα 60.000.000 ευρώ η εργοδοτική εισφορά τώρα μετατρέπεται σε 30.000.000 ευρώ. Τώρα δεν θα πληρώνει για τη λειτουργία του ταμείου. Το ίδιο λίγο-πολύ συμβαίνει σε όλες τις τράπεζες και άρα βγαίνουν κερδισμένοι με δεκάδες εκατομμύρια οι εργοδότες.
     Υπάρχει και ένα ζήτημα με τις οικονομικές μελέτες. Οι εργαζόμενοι δικαίως έλεγαν, μια και ψηφίστηκε ο νόμος, να υπάρχουν αναλογιστικές μελέτες και όχι απλώς οικονομικές μονόπλευρες μελέτες, χωρίς να συμμετέχει καθόλου το συνδικαλιστικό κίνημα. Αγνοήθηκαν οι συνδικαλιστικές οργανώσεις. Δεν ξέρουν τι συμβαίνει με αυτήν την οικονομική μελέτη. Την έκανε το Υπουργείο με στοιχεία και δεδομένα που καθόριζε η τράπεζα, η οποία αρνήθηκε να δώσει στους εργαζόμενους τα δεδομένα πάνω στα οποία στηρίχθηκε η μελέτη. 
     Άρα, λοιπόν, πολλοί λένε -και δεν μπορεί να αποκρουστεί εύκολα- ότι γλιτώνουν μερικές εκατοντάδες εκατομμύρια οι τράπεζες και η συγκεκριμένη τράπεζα από την οικονομική μελέτη. Εάν αυτό επαναληφθεί και στις άλλες οικονομικές μελέτες, θα γλιτώσουν πολλά χρήματα και οι άλλες τράπεζες, διότι τέτοιες μελέτες θα ισχύουν και για τις άλλες τράπεζες, που θα πρέπει να προγραμματιστούν μελέτες για τα επικουρικά τους ταμεία. Αυτά σχετικά με την τροπολογία.
     Η τροπολογία είναι, όμως, ένα κομματάκι της αντιασφαλιστικής πολιτικής. Εδώ υπάρχει μία μακρά πορεία και φαίνεται ότι υπάρχει και μια αντιδικία του ΠΑ.ΣΟ.Κ. και της Νέας Δημοκρατίας. Υπάρχει, όμως, αντιδικία; 
     Θέλετε να σχολιάσω και κάτι ακόμα; Υπάρχει αντιδικία της Ο.Τ.Ο.Ε.; Υπάρχει, γιατί η Ο.Τ.Ο.Ε. κατέβηκε σε απεργία για την τροπολογία και αντιτάχθηκε και στο ν.3371 της Νέας Δημοκρατίας. Όμως, στο νόμο του ΠΑ.ΣΟ.Κ., που ήταν αντιασφαλιστικός, έκανε τις πλάτες και συμφώνησε, γιατί αυτοί ήταν οι συσχετισμοί. 
     Τώρα θα αναφερθώ στα δυο κόμματα. Εγώ θα σας διαβάσω ορισμένα αποσπάσματα από τα συμπεράσματα της Προεδρίας του Συμβουλίου Κορυφής της Εαρινής Συνόδου, όπου μαζεύτηκαν όλα τα κράτη-μέλη διά των Πρωθυπουργών και έβγαλαν κάποια συμπεράσματα, στα οποία συμφώνησε και το Σοσιαλιστικό Κόμμα, στο οποίο ανήκει το ΠΑ.ΣΟ.Κ., και το Λαϊκό Κόμμα, στο οποίο ανήκει η Νέα Δημοκρατία. Τι λένε; Λένε ότι «το Ευρωπαϊκό Συμβούλιο δέχεται με ικανοποίηση τα εθνικά προγράμματα» –προσέξτε τα εθνικά προγράμματα- «μεταρρυθμίσεων βάσει των ολοκληρωμένων κατευθυντήριων γραμμών. Τα εθνικά προγράμματα είναι προσαρμοσμένα στις πραγματικές ανάγκες». Για ποια προγράμματα μιλάει; Για το πρόγραμμα μεταρρυθμίσεων της Νέας Δημοκρατίας, που μπορεί εσείς φωνάζετε στη Βουλή κατά του προγράμματος αυτού και να το αμφισβητείτε, όμως το Σοσιαλιστικό Κόμμα, στο οποίο ανήκετε ως ΠΑ.ΣΟ.Κ., συμμετέχει και λέει «μπράβο» σ’ αυτό το πρόγραμμα. Το Σοσιαλιστικό Κόμμα και οι εκπρόσωποί του λένε «ναι» στη Σύνοδο Κορυφής. Ένα το κρατούμενο.
     Δεύτερον, για τους νέους, για την εξέγερση στη Γαλλία και τις δηλώσεις Παπανδρέου στο Λαύριο θα πω κάτι που είναι σχετικό. Τι λέει; Σε κάθε νέο, που εγκαταλείπει το σχολείο και είναι άνεργος, να προσφέρεται εργασία, μαθητεία, συμπληρωματική μόρφωση για έξι μήνες. Βάζει στην ίδια κατηγορία την εργασία, τη μαθητεία και τη συμπληρωτική επιμόρφωση. Τι σημαίνει αυτό; Ειδικό καθεστώς εργασίας για τους νέους. Τουλάχιστον ένα εξάμηνο θα κρατάει αυτή η υπόθεση. Να γιατί ο κ. Παπανδρέου στο Λαύριο μίλησε για τις εισφορές, να μην πληρώνονται οι εισφορές, να γιατί ο Γάλλος Πρωθυπουργός λέει να απολύονται. Δεν ξέρω τι θα εφεύρει η Νέα Δημοκρατία, αν θα είναι Κυβέρνηση, όταν θα φέρει ανάλογα μέτρα για τους νέους.
     ΑΠΟΣΤΟΛΟΣ ΣΤΑΥΡΟΥ: Το ΠΑ.ΣΟ.Κ πάει σε θολά νερά. 
     ΑΝΤΩΝΗΣ ΣΚΥΛΛΑΚΟΣ: Το ΠΑ.ΣΟ.Κ ανήκει στο Σοσιαλιστικό Κόμμα και τη ψήφισε αυτήν τη διάταξη στα συμπεράσματα. Και εσείς ανήκετε στο κόμμα το λαϊκό και συμφωνείτε με τις ρυθμίσεις. 
     Για τους συνταξιούχους τώρα. Προκειμένου να καταστεί ελκυστικότερη η περαιτέρω παραμονή των εργαζομένων μεγαλύτερης ηλικίας στην εργασία, θα πρέπει να εφαρμοστούν στρατηγικές παράτασης του επαγγελματικού βίου. Ναι, το σοσιαλιστικό κόμμα, ναι, το λαϊκό κόμμα, παράταση του ορίου ηλικίας για το συνταξιοδοτικό. 
     Προχωράμε. Σε πολλά κράτη-μέλη απαιτούνται περαιτέρω συνολικές μεταρρυθμίσεις για τον εκσυγχρονισμό των συστημάτων κοινωνικής πρόνοιας και για την αντιμετώπιση των οικονομικών και δημοσιονομικών επιπτώσεων της γήρανσης του πληθυσμού. Μέσα σε αυτές τις χώρες που επιβάλλονται μεταρρυθμίσεις για να αυξηθούν τα όρια ηλικίας και να επανεξετάσουν το συνταξιοδοτικό, τα κόμματα στα οποία ανήκετε, έχουν υπογράψει τα συμπεράσματα. Αυτή είναι η στρατηγική της Λισαβόνας. Είναι επιβεβαίωση της στρατηγικής της Λισαβόνας. Συμφωνούν και τα δύο κόμματα. Έτσι εξηγείται γιατί η αντιπαράθεση πάει στο ποιος φωνάζει περισσότερο, δηλαδή στα διαδικαστικά ζητήματα και όχι επί της ουσίας. Ό,τι μέτρα αντιασφαλιστικά παίρνει ο ένας, όταν έρχεται στην κυβέρνηση, ο άλλος -ενώ τα κατήγγειλε, ως αντιπολίτευση- τα εφαρμόζει. 
     Μία ιστορική σύντομη αναδρομή. Νόμοι Σιούφα. Μειώνουν τις συντάξεις. Κι ας μην κλαίμε για τους χαμηλοσυνταξιούχους και τους προνομιούχους, όπως έκανε ο κύριος Υπουργός. Εγώ θα μπορούσα να συζητήσω, αν υπάρχουν προνομιούχοι. Αλλά στο όνομα ότι υπάρχουν προνομιούχοι κατέβηκαν στα κατώτερα όρια ηλικίας. Από είκοσι μεροκάματα στα δεκαπέντε. Συντάξεις πείνας επί Νέας Δημοκρατίας. Το 1992 με το νόμο του Σιούφα, όπου έκανε διαχωρισμό των εργαζομένων, με βάση το έτος 1983. Έρχεται ο Γιαννίτσης. Ξεσηκώνεται ο κόσμος και απορρίπτονται τότε τα σκληρά μέτρα Γιαννίτση, που είχε σκοπό η κυβέρνηση να εφαρμόσει και πάμε σε ένα ηπιότερο σύστημα αντιασφαλιστικό του κ. Ρέππα, με τη σύμφωνη γνώμη της Γ.Σ.Ε.Ε., της Α.Δ.Ε.Δ.Υ. και της Ο.Τ.Ο.Ε.. Τι γίνεται με αυτούς; Οι συντάξεις με βάση, όχι τον τελευταίο μισθό, αλλά με βάση την πενταετία. Από 70% των αποδοχών στο 60% των αποδοχών με μία προοπτική ανά εξάμηνο, όπως λέει ο σχετικός νόμος. 
     Τα κύρια ταμεία τεσσάρων τραπεζών, Αγροτικής, Εθνικής Ε.Τ.Β.Α., Ιονικής και Λαϊκής, στο Ι.Κ.Α. και νέος διαχωρισμός των εργαζομένων. Αυτοί που είναι πριν από το 1993 και αυτοί που είναι μετά το 1993 σε χειρότερη μοίρα. 
     Δέκα μέρες μετά τις εκλογές ψηφίζεται τροπολογία για να περάσει η Ιονική και η Λαϊκή στο Ι.Κ.Α., χωρίς να πληρώσουν τίποτα. Το καταγγέλλει η Νέα Δημοκρατία.  Όπως και το ΠΑ.ΣΟ.Κ. που κατήγγειλε τους νόμους Σιούφα αλλά τους εφάρμοσε. Η Νέα Δημοκρατία έρχεται και λέει: καταγγέλλω αυτό της Ιονικής και της Λαϊκής. Και το λέει και σήμερα. Γιατί το εφάρμοσε; Γιατί εφαρμόσατε την τροπολογία παραμονή των εκλογών και φορτώθηκε το Ι.Κ.Α. τα βάρη; Δεν πλήρωσε τίποτα η Ιονική και η Λαϊκή. Δεν είναι υπέρ των τραπεζιτών; Υπέρ του Κωστόπουλου που αγόρασε την Ιονική, χωρίς βάρη; Και μετά φτάνουμε στον ν.3371 της Νέας Δημοκρατίας που αυξάνει ουσιαστικά για πολλούς το όριο ηλικίας στους άνδρες, μέχρι και επτά χρόνια και σε γυναίκες μέχρι δεκαπέντε χρόνια. Μειώνει τις συντάξεις, κατά είκοσι ποσοστιαίες μονάδες, καθορίζει ότι η αύξηση των συντάξεων, θα βγαίνει μέσω υπουργικών αποφάσεων. Απαλλάσσει τους τραπεζίτες με πονηρό τρόπο  για τα χρήματα που θα δίνουν στα ταμεία και στο Ε.Τ.Ε.Α.Μ. και στο Ε.Τ.Α.Τ. και διατηρεί και διευρύνει το διαχωρισμό του εργαζόμενου, ανάλογα με το χρόνο ένταξης στα ταμεία. Είχαμε το 1983, είχαμε το 1993, τώρα μπήκε και το 2005. Μπήκαν τρεις ημερομηνίες διαχωρισμού κλιμάκωσης. Αυτή είναι η πολιτική. 
     Πού βρίσκεται το πρόβλημα. Τα δύο κόμματα συμφωνούν. Αν σήμερα ήταν το ΠΑ.ΣΟ.Κ στην κυβέρνηση, θα εφάρμοζε αυτό ανάλογα μέτρα. Η Νέα Δημοκρατία τα εφαρμόζει. 
     ΤΟΝΙΑ ΑΝΤΩΝΙΟΥ: Να πούμε εμείς τα εφαρμόζαμε, παρά εσείς; 
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε. 
     ΑΝΤΩΝΗΣ ΣΚΥΛΛΑΚΟΣ: Αυτό δεν φαίνεται μόνο από τι γίνεται,  από το τι ψηφίζουν οι Ευρωβουλευτές στο Ευρωκοινοβούλιο. Δεν φαίνεται μόνο από τις συνόδους κορυφής και  από τις συνόδους των Υπουργών, τι γινόταν παλαιότερα ή τι γίνεται και τώρα.
     Αυτό φαίνεται και από το τι διεκδικούν οι συνδικαλιστικές ηγεσίες που πρόσκεινται στα δυο κόμματα. Δηλαδή, ο ξεσηκωμός που έγινε εδώ θα έπρεπε να γίνει μόνο για την τροπολογία; Εντάξει, να μην περάσει η τροπολογία. Να μην καταργηθούν όλοι οι αντιασφαλιστικοί νόμοι: Σιούφα, Ρέππα, Αλογοσκούφη; 
     ΠΡΟΕΔΡΕΥΩΝ (Σωτήρης Χατζηγάκης): Κλείστε όμως.
     ΑΝΤΩΝΗΣ ΣΚΥΛΛΑΚΟΣ: Εντάξει, κύριε Πρόεδρε. Δεν θα πάρω δευτερολογία. 
     ΠΡΟΕΔΡΕΥΩΝ (Σωτήρης Χατζηγάκης): Έχετε πάρει ήδη την δευτερολογία σας. Εν πάση περιπτώσει.
     ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει. Το ΠΑ.ΣΟ.Κ. εμφανίζεται διαφοροποιημένο. Θα πρέπει να ξεκαθαρίσει. Έχει αλλάξει θέση; Πρέπει να καταργηθεί όλη η μέχρι σήμερα αντιασφαλιστική νομοθεσία, να γυρίσουμε στο καθεστώς προ του Σιούφα, όπως λέει το Κ.Κ.Ε.; Όλοι αυτοί οι νόμοι να καταργηθούν; 
     Δεύτερο ζήτημα, γιατί μιλάει με υπονοούμενα και για την Εμπορική Τράπεζα. Είναι κατά των ιδιωτικοποιήσεων; Γενικώς κατά των ιδιωτικοποιήσεων των τραπεζών; Κατά την ιδιωτικοποίησης της τράπεζας; Να ξεκαθαρίσουν αυτά τα πράγματα, γιατί πρόκειται περί υποκρισίας. Δεν πρόκειται να ξεκαθαριστούν.
     Ποια είναι η δική μας θέση. Ένα λεπτό και τελειώνω. Κατάργηση όλων των αντιασφαλιστικών νόμων σε συνδυασμό με τη συγκρότηση δυο ταμείων αποκλειστικά για τους τραπεζοϋπαλλήλους. Το ένα ταμείο θα είναι για την κύρια ασφάλιση και το άλλο για την επικουρική ασφάλιση. Επειδή ο κύριος Υπουργός είπε «αυτό κάνουμε και εμείς σ΄ ένα ταμείο», εμείς λέμε να καταργηθούν όλοι οι αντιασφαλιστικοί νόμοι, που είναι πολύ διαφορετικό από τα ταμεία, το περιεχόμενο των ταμείων και τους όρους που θα λειτουργεί το ταμείο, όπως υπάρχει στην ισχύουσα νομοθεσία. Ταυτόχρονα το συνδυάζουμε και με αιτήματα, όπως το αίτημα στα τριάντα χρόνια εργασίας να παίρνουν σύνταξη, ανεξαρτήτως ορίου ηλικίας. Το όριο ηλικίας που χρειάζεται θα είναι πενήντα πέντε για τις γυναίκες και εξήντα για τους άντρες και οι τραπεζοϋπάλληλοι θα παίρνουν το 80% του μισθού του τελευταίου μήνα συν 20% το επικουρικό. Αυτή είναι η δική μας άποψη, που ανταποκρίνεται στις ανάγκες και στα δικαιώματα και στις όποιες κατακτήσεις είχαν για διαφόρους λόγους οι τραπεζοϋπάλληλοι. 
     Μ’ αυτήν την έννοια, λοιπόν, διαφωνούμε με την τροπολογία. Διαφωνούμε με την ασφαλιστική πολιτική και της Νέας Δημοκρατίας και της Αντιπολίτευσης και με το περιεχόμενο και το περίγραμμα της αντιπολίτευσης του ΠΑ.ΣΟ.Κ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο. Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας, ο κ. Μαγγίνας. 
     Ορίστε, κύριε Μαγγίνα, έχετε το λόγο.
     ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, θα προσπαθήσω να ρίξω τους τόνους, διότι πραγματικά συζητάμε ένα πολύ σοβαρό θέμα και δεν θα έπρεπε να υπάρχει αυτή η οξύτητα. Αρχίζω από μερικές σύντομες παρατηρήσεις. 
     Τα όσα αναφέρθηκαν απόψε, κυρίες και κύριοι συνάδελφοι, γύρω από την αντισυνταγματικότητα νομίζω ότι είναι εκτός χρόνου και περιττά, διότι απεδείχθη χθες -και τυπικά έκλεισε με της χθεσινή ψηφοφορία- το θέμα της συνταγματικότητας. 
     Θέλω να αναφερθώ -και λυπάμαι που το έκανε ο σοβαρός και προσεκτικός συνάδελφος  κ. Καστανίδης- σ΄ έναν υπαινιγμό γύρω από το ποια είναι σήμερα η οικονομική ευρωστία της Εμπορικής Τράπεζας, παρερμηνεύοντας κάτι το οποίο είπε ο Υπουργός Εθνικής Οικονομίας. Κυρίες και κύριοι συνάδελφοι, η Εμπορική Τράπεζα είναι ένα μεγάλο χρηματοπιστωτικό ίδρυμα και πρέπει με πολλή προσοχή να συζητάμε για το ποια είναι η ευρωστία μεγάλων τραπεζών. Υπάρχουν κεφάλαια, υπάρχουν καταθέτες, υπάρχουν μετοχές αυτής της Τραπέζης και πρέπει πολύ προσεκτικά να προσεγγίζουμε αυτά τα θέματα και να μη δίνουμε από εδώ μηνύματα, τα οποία δεν είναι ακριβή. 
     Ελέχθη, από ορισμένους συναδέλφους επίσης, κάτι γύρω από την εκκρεμοδικία και ότι δήθεν η Κυβέρνηση έρχεται σήμερα, ενώ εκκρεμοδικούν κάποιες υποθέσεις να φέρει την τροπολογία αυτή. Αν γίνει δεκτός αυτός ο ισχυρισμός, κύριοι συνάδελφοι, δεν θα έπρεπε ποτέ να νομοθετούμε. Διότι οποτεδήποτε γίνεται νομοθετικό έργο, οποτεδήποτε παράγεται νομοθεσία, δεκάδες και εκατοντάδες πρώτου και δευτέρου βαθμού δικαστήρια εκδικάζουν υποθέσεις, πολλές από τις οποίες ασφαλώς και έχουν σχέση ή πιθανότατα έχουν σχέση με διατάξεις και ρυθμίσεις, οι οποίες παράγονται κατά τη νομοθετική εργασία. 
     Τι σημαίνει, λοιπόν, ότι όταν εκκρεμοδικεί η άλφα υπόθεση, δεν μπορεί ο νομοθέτης να νομοθετήσει; 
     Αυτό που είναι ορθό και δεν θίγεται, κάθε άλλο, ούτε από το νόμο ούτε από την τροπολογία, είναι το δικαίωμα καθενός που έχει έννομο συμφέρον, να προσφύγει στη δικαιοσύνη. 
     Αν οι προσφυγές, που τώρα εκκρεμοδικούν, κριθούν –δεν το ξέρω αυτό, είναι θέμα της δικαιοσύνης- ως άνευ αντικειμένου, επί της νέας νομοθεσίας, οιοσδήποτε αισθάνεται ότι θίγεται, μπορεί να προσφύγει. 
     Ελέχθη επίσης ένα επιχείρημα χωρίς αξία, αλλά είμαι υποχρεωμένος να το κάνω, αν και αποφεύγω να αναφέρομαι στο παρελθόν, ότι κατετέθη η τροπολογία νύχτα, Παρασκευή κ.λπ.. 
     Κυρίες και κύριοι συνάδελφοι, έχω στοιχεία για τουλάχιστον δέκα τροπολογίες, που έχουν κατατεθεί Παρασκευή απόγευμα προς βράδυ. Αλλά αυτό δεν είναι τίποτα. 
     ΄Εχω στοιχεία για πολύ περισσότερες τροπολογίες, μετά το 2002, μετά δηλαδή τη συνταγματική αναθεώρηση και μετά την αλλαγή του Κανονισμού της Βουλής, που έχουν κατατεθεί το Σάββατο και μάλιστα ορισμένες από αυτές έχουν κατατεθεί στις 3 Ιανουαρίου 2003, δύο ημέρες μετά την Πρωτοχρονιά. Υπάρχει τροπολογία η οποία έχει κατατεθεί τη Μεγάλη Πέμπτη 9 Μαΐου 2002. Έχει κατατεθεί τροπολογία στις 2 Ιανουαρίου 2004, τη δεύτερη ημέρα της Πρωτοχρονιάς. 
     Κατά συνέπεια, χωρίς να υποστηρίζω ότι κατ’ ανάγκη πρέπει να καταθέτουμε τροπολογίες Παρασκευή, είναι μια κατάσταση, την οποία, δυστυχώς, δεν μπορείτε να αναφέρετε, διότι κατά κόρον έχετε κάνει χρήση με τη Βουλή κλειστή. 
     Κυρίες και κύριοι συνάδελφοι, η επιχειρηματολογία που έχει αναπτυχθεί, είναι κατά την άποψή μου απολύτως αστήρικτη. Κινηθήκατε μεταξύ της τροπολογίας και του νόμου 3371/2005 και δεν διατυπώσατε κανένα σοβαρό επιχείρημα. 
     Ελέχθη πολλές φορές ότι συντάξεις δεν περικόπτονται, όρια συνταξιοδότησης δεν αλλάζουν, κεκτημένα δικαιώματα δεν θίγονται. Απλά, εφαρμόζονται χωρίς καθυστέρηση τρεις νόμοι. Ο ν. 2084/92, ο ν. 3029/02 και ο ν. 3371/05. 
     Θα διερωτηθεί κάποιος, αφού τίποτα δεν αλλάζει, γιατί αντιδρά η Ο.Τ.Ο.Ε., γιατί το ΠΑ.ΣΟ.Κ. διαρρηγνύει τα ιμάτιά του; Για έναν πολύ απλό λόγο. Διότι η τροπολογία αυτή θέτει σε εφαρμογή τις διατάξεις. Και φοβάμαι πολύ ότι η Ο.Τ.Ο.Ε. νόμισε –και το ΠΑ.ΣΟ.Κ. το νόμισε- ότι το νόμο 3371 τον ψήφισε η Κυβέρνηση για τα μάτια. Και πίστεψαν πολλοί ότι δεν είχε σκοπό να προχωρήσει, με αποτέλεσμα να πάμε στα δικαστήρια, να κωλυσιεργούμε και να μη μπορέσει ποτέ να εφαρμοστεί ο νόμος. Ε, αυτό έρχεται και κάνει η τροπολογία με καθαρές κουβέντες, για να μην πλανάται καμιά υποψία και για να μη νομίσετε ότι υπάρχει τίποτα κρυφό. Ναι, γίνεται για να εφαρμοστεί ο ν. 3371.
     Κυρίες και κύριοι συνάδελφοι, σας είπε ο κύριος Υπουργός Οικονομίας μια σειρά από προνόμια, μερικά από τα οποία πιστεύω όλοι να συμφωνούμε ότι είναι εξωφρενικά. Και διερωτώμαι, κύριοι συνάδελφοι του ΠΑ.ΣΟ.Κ: Αυτά τα προνόμια υποστηρίζετε; Το να το κάνει ο Πρόεδρος και το Συμβούλιο της Ο.Τ.Ο.Ε. το καταλαβαίνω. Εσείς, ως ένα μεγάλο κόμμα –παραλείπω την σοσιαλιστική σας κατεύθυνση- που εκυβέρνησε για πολλά χρόνια τον ελληνικό λαό,  ως ένα μεγάλο κόμμα, που σήμερα εκπροσωπεί ένα μεγάλο κομμάτι του ελληνικού λαού, αυτά τα προνόμια υποστηρίζετε; Ξεχνάτε ότι μας ακούν και μας βλέπουν, και ακούν και βλέπουν τις δικές σας τοποθετήσεις εργαζόμενοι των 400 και των 600 ευρώ, μας ακούν και μας βλέπουν συνταξιούχοι των 300 ευρώ, προπαντός δε μας ακούν και μας βλέπουν και σας ακούν που υποστηρίζετε αυτές τις ακραίες θέσεις εκατοντάδες χιλιάδες άνεργοι, που σε μεγάλο βαθμό -κάποιοι από αυτούς, όχι ασφαλώς όλοι- είναι άνεργοι βάσει των δικών σας πολιτικών. Πώς τολμάτε και παίρνετε αυτές τις θέσεις; 
     Και λυπούμαι, αγαπητέ κύριε Σκυλλάκο, που και εσείς, ως Κομμουνιστικό Κόμμα Ελλάδας, δεν εναντιωθήκατε σε θέσεις που υπηρετούν εξωφρενικά προνόμια και αφήνουν απέξω χαμηλόμισθους, χαμηλοσυνταξιούχους και προπαντός χιλιάδες νέους ανέργους.
     ΑΓΓΕΛΟΣ ΤΖΕΚΗΣ: Δεν τον ακούσατε φαίνεται, κύριε Μαγγίνα.
     ΒΑΣΙΛΕΙΟΣ ΜΑΓΓΙΝΑΣ: Κυρίες και κύριοι συνάδελφοι, πρέπει να γίνει αντιληπτό ότι η Κυβέρνηση Καραμανλή πήρε το Μάρτιο του 2004 μια πολύ συγκεκριμένη λαϊκή εντολή για μια σειρά μεταρρυθμίσεων, που πολλοί μάλιστα υποστηρίζουν ότι τις προσεγγίζουμε με ήπιο τρόπο και ότι θα έπρεπε να είναι πιο ριζικές. Να είστε απολύτως βέβαιοι ότι αυτές οι μεταρρυθμίσεις και θα προχωρήσουν και θα ολοκληρωθούν. Επίσης να ξέρετε ότι αυτές οι μεταρρυθμίσεις στηρίζουν τα συμφέροντα και την προοπτική των πολλών και βεβαίως, δέχομαι ότι ξεβολεύουν σε κάποιο βαθμό μια πολύ μικρή μειοψηφία χωρίς ωστόσο να στερούν τα κεκτημένα της δικαιώματα. Υπηρετούμε τους πολλούς και οι μεταρρυθμίσεις θα προχωρήσουν είτε σας αρέσει, κύριοι συνάδελφοι του ΠΑ.ΣΟ.Κ, είτε δεν σας αρέσει. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μαγγίνα.
     Παρακαλώ πολύ, κύριοι συνάδελφοι, επειδή είναι γραμμένοι κάπου είκοσι ομιλητές, να τηρείτε το χρόνο των οκτώ λεπτών από δω και πέρα. 
     ΤΟΝΙΑ ΑΝΤΩΝΙΟΥ: Από τις έξι μέχρι τις εννιά δεν έχει μιλήσει Βουλευτής. Μόνο δύο.
     ΠΡΟΕΔΡΕΥΩΝ (Σωτήρης Χατζηγάκης): Τι να κάνω; Νομίζω ότι θα πρέπει να αποταθείτε και στη δική σας πλευρά, διότι, όταν γίνεται συζήτηση επί του Κανονισμού και εγείρετε μείζον θέμα, τότε είναι επόμενο να φτάσουμε εκεί που φτάσαμε. 
     ΤΟΝΙΑ ΑΝΤΩΝΙΟΥ: Μια διαπίστωση έκανα.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τσιόκας.
     ΘΕΟΧΑΡΗΣ ΤΣΙΟΚΑΣ: Πάντως, κύριε Πρόεδρε, δεν το θεωρώ και πολύ κομψό, όταν σε όλους είναι χαλαρός ο χρόνος, ξαφνικά να αναφέρεται ότι ο χρόνος ομιλίας για τη συνέχεια είναι περιορισμένος. Δεύτερον, το σχετίζω και με το γεγονός ενός υπαινιγμού που έκανα πριν, όταν είπα αν δικαιούμαι να ομιλήσω εγώ, επειδή είμαι καθηγητής μέσης εκπαίδευσης, για να θυμίσω ότι αυτό το Κοινοβούλιο εκφράζει τη λαϊκή θέληση. Δεν είναι η Βουλή των Λόρδων. Αυτό ήθελα να πω και το υπογραμμίζω με την παρέμβασή μου.
     Παρακολουθώντας τη συζήτηση, κύριοι συνάδελφοι της Νέας Δημοκρατίας, αναρωτιόμουν σε πόσο άσχημη θέση θα βρισκόμουν, εάν συμμετείχα στην αναγκαιότητα να ψηφίσω για τρίτη φορά την τροποποίηση ενός νόμου μέσα από τον οποίο καλείστε να «μεταρρυθμίσετε» το ασφαλιστικό σύστημα και στην ουσία να οργανώσετε δήθεν ξανά τις Δ.Ε.Κ.Ο. Για τρίτη φορά αναξιοπιστία και έπεται συνέχεια. Και αναρωτιέμαι: Γιατί άραγε τόση αλαζονεία, τόση σκληρότητα, τόση προχειρότητα στην εφαρμογή τέτοιων πρωτοβουλιών;
     Την ώρα που μιλούσε ο Υπουργός Εθνικής Οικονομίας, ξεφύλλιζα την Έκθεση του Γενικού Λογιστηρίου του Κράτους. Και ακούστε, κύριοι συνάδελφοι, το εξής: Η έκθεση του Γενικού Λογιστηρίου του Κράτους φέρει υπογραφή 17 Μαρτίου του 2006. Η Κυβέρνηση στις 17 Μαρτίου του 2006 είχε όλα τα δεδομένα στα χέρια της και είχε το χρόνο, σεβόμενη τη δημοκρατία, την οργάνωση του Κοινοβουλίου, να ενημερώσει τους κοινωνικούς φορείς για να διοργανωθεί μία δημιουργική συζήτηση. Κατέθεσε, λοιπόν, τροπολογία στις 24 του μηνός, ημέρα που δεν λειτουργούσε το Κοινοβούλιο. 
     Αυτό κινείται στα όρια της νομιμότητας! Κινείται στα όρια της δημοκρατικής νομιμότητας! Τι ντρέπεται άραγε η Νέα Δημοκρατία; Τι ήθελε να κρύψει; Ασφαλώς ήθελε να κρύψει την αλαζονεία, ότι…
     ΒΑΣΙΛΕΙΟΣ ΜΑΓΓΙΝΑΣ: Φαίνεται ότι δεν με ακούσατε, κύριε συνάδελφε. Είπα κάτι για το πότε κατατέθηκε.
     ΘΕΟΧΑΡΗΣ ΤΣΙΟΚΑΣ: Άκουσα, αλλά σας απάντησε και κάποιος συνάδελφος, κύριε Κοινοβουλευτικέ Εκπρόσωπε, που είπε ότι και όταν ακόμα συνέβησαν αυτές οι υπερβολές επί κυβερνήσεων ΠΑ.ΣΟ.Κ., τουλάχιστον τα κόμματα και οι κοινωνικοί φορείς είχαν ένα δεκαήμερο για να το κουβεντιάσουν. Και πάρτε όλα τα Πρακτικά  για να το δείτε.
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ μη διακόπτετε. Αφήστε να μιλήσει ο κύριος συνάδελφος.
     ΘΕΟΧΑΡΗΣ ΤΣΙΟΚΑΣ: Το θέμα, λοιπόν, δεν είναι να κάνουμε βήμα προς τα πίσω. Το θέμα είναι να κάνουμε βήματα προς τα μπρος, γιατί μόλις πρόσφατα ηχούν στα αυτιά μου οι δεσμεύσεις του Προέδρου της Κυβερνήσεως που έλεγε ότι όλα πρέπει να γίνονται με ήπιο τρόπο και μέσα από κοινωνικό διάλογο, μέσα από κοινωνική διαβούλευση. 
     Πού «συμμετέχει», λοιπόν, ο κοινωνικός διάλογος; Πού «συμμετέχει» η κοινωνική διαβούλευση; Έχει ή δεν έχει δίκιο ο Γιώργος Παπανδρέου όταν λέει ότι κυβερνάτε με δύο προγράμματα; Στην ουσία κυβερνάτε μ΄ ένα πρόγραμμα υποσχεσιολογικό ότι θα τα κάνετε όλα από το 2008 και μετά και με ένα τωρινό πρόγραμμα, με το οποίο ρυθμίζετε τα πάντα ετεροβαρώς και κατά πώς σας βολεύει υπέρ των ολίγων, παίρνετε τις αποφάσεις άμεσα για τους λίγους! 
     Από αυτό φαίνεται πάρα πολύ καθαρά το πώς θέλετε να αντιμετωπίσετε το ασφαλιστικό. Φέτα – φέτα προσπαθείτε να οριοθετήσετε ρυθμίσεις με ετεροβαρή τρόπο. Στο τέλος θα φορτώσετε τα πάντα στο Ι.Κ.Α.. Στο τέλος θα καλέσετε τον ελληνικό λαό ή να πληρώσει επιπλέον –θα του φορτώσετε δηλαδή φορολογικά βάρη- ή θα πάτε σε προσεγγίσεις, οι οποίες θα είναι επώδυνες για τους πολλούς χαρίζοντας στις ιδιωτικές ασφαλιστικές εταιρείες μερίδιο αγοράς!
     Το ερώτημα, λοιπόν, είναι το εξής: Σε ποιες δυνάμεις θέλετε να θυσιάσετε τους ανθρώπους και τις οικογένειες; Αυτό είναι το πολιτικό ερώτημα. Αυτό αναδεικνύουμε δύο ημέρες τώρα. Γι’ αυτό σας εγκαλούμε.
     Τι συζητάμε λοιπόν; Συζητάμε για την Εμπορική; Για τη διάλυση του επικουρικού ταμείου; Δεν συζητάμε μόνο γι’ αυτό. Συζητάμε για ένα θέμα που αφορά ολόκληρη την κοινωνία, γιατί ανατρέπει με βίαιο τρόπο κοινωνικές ισορροπίες. Είναι μία ρύθμιση που πέρα από την αντισυνταγματικότητά της, εισάγει αντικοινωνικές ρυθμίσεις, παραβιάζει κανόνες κατακτημένους από το συνδικαλιστικό και κοινωνικό κίνημα. Δεν νομιμοποιείται στη βάση της ελληνικής κοινωνίας. Πυροδοτεί κοινωνικές εκρήξεις και ανοίγει την πόρτα του εργασιακού Μεσαίωνα, γιατί διαχειρίζεται ετεροβαρώς περιουσιακά στοιχεία όχι του κράτους, όχι απλώς του ελληνικού λαού, αλλά δύο συγκεκριμένων εταίρων: Των εργαζομένων και των εργοδοτών. Και τα διαχειρίζεται η Κυβέρνηση ετεροβαρώς τη στιγμή που εκκρεμοδικούν. Και αυτό είναι ακόμα χειρότερο.
     Αυτό, λοιπόν, δημιουργεί συνθήκες ανασφάλειας για τη βιωσιμότητα του δημόσιου συστήματος. Διότι αν έτσι φορτώνετε πρόχειρα με μελέτες που υποτίθεται ότι εγκρίνει η αναλογιστική αρχή, αλλά κρύβονται από τους κοινωνικούς εταίρους για να υποβάλουν τις σημειώσεις τους, τότε γιατί να μην αναρωτιέται άραγε ο απλός εργαζόμενος τι επιπτώσεις θα έχει στα συνταξιοδοτικά του, τι επιπτώσεις θα έχει στα ασφαλιστικά του, τι επιπτώσεις θα έχει πάνω στις εισφορές σε λίγο καιρό, όταν θα ανοίξει βίαια ο διάλογος για το ασφαλιστικό σύστημα;
     Γιατί, λοιπόν, τα κάνει όλα αυτά η Νέα Δημοκρατία; Γιατί θυσιάζει τους ανθρώπους, τους εργαζομένους, τις οικογένειες στο όνομα του φτιασιδώματος των τραπεζών; 
     Στην ουσία -η απάντηση δόθηκε πολλές φορές και θα την επαναλάβω κι εγώ τώρα- γίνεται για δύο λόγους. Ο πρώτος είναι για να εκποιηθούν οι τράπεζες άνευ βαρών και υποχρεώσεων. Ο δεύτερος –και βασικότερος από όλους- είναι για να δημιουργήσει προϋποθέσεις, ώστε να κλείσει τη μαύρη τρύπα που δημιούργησε η πολιτική της Νέας Δημοκρατίας στην εθνική οικονομία.
     Ο διάλογος, λοιπόν, για το ασφαλιστικό της Νέας Δημοκρατίας δείχνει τα όριά του. Δείχνει ότι είναι μονομερής. Δείχνει ότι θέλει στην ουσία να υποσκάψει κάθε κοινωνική κατάκτηση. Δεν σέβεται την αναλογιστική μελέτη, ως πλαίσιο διαλόγου, μεταξύ των κοινωνικών φορέων. Φορτώνει στο δημόσιο μια σειρά από βάρη. Γι’ αυτόν το λόγο υπάρχουν οι κοινωνικές αντιδράσεις, γι’ αυτόν το λόγο εμείς σήμερα διαφωνούμε, γι’ αυτόν το λόγο σας καλούμε επιτέλους να σεβαστείτε τις δικές σας δεσμεύσεις. Να οργανωθεί κοινωνικός και πολιτικός διάλογος με την εμπλοκή όλων των εταίρων, για να υπάρξουν οι αναγκαίες λύσεις, που θα είναι βιώσιμες, θα είναι παραγωγικές και αναπτυξιακές. 
     Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόκα. 
     Η κ. Τόνια Αντωνίου έχει το λόγο. 
     ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε. 
     Κύριοι Υπουργοί, κυρίες και κύριοι συνάδελφοι, στο νομοσχέδιο που συζητάμε σήμερα, η μεγάλη πέτρα του σκανδάλου είναι η τροπολογία, που κατέθεσαν την περασμένη εβδομάδα, νύχτα και μάλιστα παραμονής γιορτής, οι Υπουργοί Οικονομίας και Απασχόλησης. Είναι η τροπολογία με την οποία οι ασφαλισμένοι και οι συνταξιούχοι του Ταμείου Επικουρικής Ασφάλισης του προσωπικού της Εμπορικής Τράπεζας υπάγονται υποχρεωτικά στο Ε.Τ.Ε.Α.Μ. και στο Ε.Τ.Α.Τ..
     Κύριοι της Κυβέρνησης, όχι μόνο εμείς, αλλά όλοι οι Έλληνες πολίτες σας κατηγορούν, σας καταγγέλλουν για πολιτική ανευθυνότητα και για διαχειριστική ανικανότητα, διότι σήμερα έρχεστε με τρίτη νομοθετική ρύθμιση να προσπαθήσετε να υλοποιήσετε τις περιβόητες δήθεν μεταρρυθμίσεις σας. Δικαιωθήκαμε πάρα πολύ σύντομα, ως ΠΑ.ΣΟ.Κ., όταν λέγαμε ότι αυτές οι πολιτικές σας δεν μπορούν να υλοποιηθούν. Και βέβαια, αυτό συνέβη γιατί πρώτα απ’ όλα ήσασταν ανέτοιμοι. Πρόχειρα και με ανευθυνότητα αντιμετωπίσατε τόσο κρίσιμα ζητήματα. Αντιμετωπίσατε με προχειρότητα το ασφαλιστικό θέμα, που αφορά τους εργαζόμενους στον τραπεζικό κλάδο, που αφορά πάνω από εκατό χιλιάδες εργαζόμενους, που αφορά το ίδιο το ασφαλιστικό σύστημα. 
     Γι’ αυτόν το λόγο, αυτή η τροπολογία, κύριοι της Κυβέρνησης, πρέπει να αποσυρθεί ακόμη και τώρα. Είναι μια ρύθμιση που ευνοεί μόνο τους τραπεζίτες και βλάπτει τους εργαζόμενους, που είναι σήμερα ασφαλισμένοι στο Ι.Κ.Α.. Αυτοί είναι που φορτώνονται όλα αυτά τα βάρη και τις υποχρεώσεις των τραπεζών. Αυτό που έχουν αρχίσει να καταλαβαίνουν οι πολίτες αυτής της χώρας, είναι ότι σήμερα προωθείτε ρυθμίσεις για χάρη των τραπεζών και αύριο θα έρθετε και θα μιλήσετε για αύξηση του χρόνου εργασίας και των ορίων συνταξιοδότησης. Τελικά, όλες αυτές τις ρυθμίσεις σας ποιος θα τις πληρώσει; Θα τις πληρώσουν σίγουρα οι εργαζόμενοι και σίγουρα η νέα γενιά. 
     Κύριε Υπουργέ, ακόμα και τώρα, όταν ομιλούμε απ’ αυτό το Βήμα, καλό θα είναι να σέβεστε τους ομιλητές. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τους σέβομαι.  
     ΤΟΝΙΑ ΑΝΤΩΝΙΟΥ: Όχι, δεν τους σέβεστε, γιατί ενοχλείτε. Μιλάτε και δεν μπορούμε να τοποθετηθούμε. Σεβαστείτε κάποια στιγμή και το ελληνικό Κοινοβούλιο. Προσπαθούμε από τις 18.00΄ η ώρα να μιλήσουμε. Έχουν μιλήσει μόνο τρεις Βουλευτές. Μιλάνε εκπρόσωποι της Κυβέρνησης συνεχώς. Καλό είναι να ακούτε κιόλας. Δεν ακούτε τους φορείς, δεν ακούτε την κοινωνία, δεν ακούτε τα κόμματα. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Αντωνίου, μου επιτρέπετε; 
     ΤΟΝΙΑ ΑΝΤΩΝΙΟΥ: Όχι, δεν σας επιτρέπω. Θα πάρετε μετά το λόγο να μιλήσετε. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Με συγχωρείτε, σας ακούω με σεβασμό. 
     ΤΟΝΙΑ ΑΝΤΩΝΙΟΥ: Εγώ θέλω να με σεβαστείτε, κύριε Υπουργέ. 
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κυρία Αντωνίου. 
     ΤΟΝΙΑ ΑΝΤΩΝΙΟΥ: Έχετε και εσείς ευθύνες, κύριε Πρόεδρε, για να υπάρχει ησυχία και να μπορούμε να μιλήσουμε. Από τις 18.00΄ η ώρα είμαστε εδώ. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακάλεσε ο κύριος Υπουργός να σας διακόψει. Είπατε όχι. Εντάξει, προχωρήστε. 
     Μπορείτε, κύριε Υπουργέ, μετά να κάνετε παρέμβαση πεντάλεπτη. 
     ΤΟΝΙΑ ΑΝΤΩΝΙΟΥ: Όπως έλεγα, έρχεστε να φορτώσετε όλα τα βάρη στη νέα γενιά. Δεν σας φτάνει που η ανεργία είναι στα ύψη, δεν σας αρκεί που έχετε αποτύχει να δημιουργήσετε νέες θέσεις εργασίας, έρχεστε να κατεβάσετε το κόστος εργασίας στον πιο κερδοφόρο κλάδο της οικονομίας, στις τράπεζες. 
     Ε, αυτό, κύριοι της Κυβέρνησης, είναι κοινωνική πρόκληση. Είναι μεγάλη κοινωνική πρόκληση να μιλάμε για ελλείμματα στις τράπεζες. Είναι απίστευτη πρόκληση να ζητάτε από τον ασφαλισμένο του Ι.Κ.Α. να στηρίξει τους τραπεζίτες. Η σημερινή τροπολογία, όπως και όλες οι προηγούμενες ρυθμίσεις που είχατε φέρει, είναι κοινωνικά μονομερής, ταξική και άδικη. 
     Οι ρυθμίσεις υπέρ των λίγων και ισχυρών, υπέρ των εχόντων και των κατεχόντων είναι αυτές που συνθέτουν σταθερά πλέον όλο το δήθεν μεταρρυθμιστικό έργο της Κυβέρνησης. Είναι η συνέχεια μιας σειράς πρωτοβουλιών, πράξεων και παραλείψεων της Κυβέρνησής σας, που αποτελούν κανονικές βόμβες στα θεμέλια του ασφαλιστικού μας συστήματος. Είναι το θέατρο του παραλόγου μιας κυβέρνησης που τη μία ανοίγει το διάλογο για το ασφαλιστικό και την άλλη τον κλείνει. Μιας κυβέρνησης που δεν εμφανίζει τις προτάσεις της, δεν εφαρμόζει τους νόμους για το ασφαλιστικό που έχει ψηφίσει η ελληνική Βουλή. Υποχρηματοδοτεί το σύστημα. Δεν παίρνει μέτρα για την εισφοροδιαφυγή και για την αδήλωτη εργασία. Και αφήνει το σύστημα να βουλιάζει και ταυτόχρονα το υπονομεύει συνειδητά.
     Τη μία στιγμή ανακοινώνει ότι οι κρίσιμες αποφάσεις για το ασφαλιστικό παραπέμπονται στην επόμενη κυβέρνηση, την άλλη στιγμή, όμως, προχωρεί σε ρυθμίσεις για το ασφαλιστικό με τη μέθοδο της σαλαμοποίησης μία με τις τράπεζες, μία με τον Ο.Τ.Ε., Γιατί λόγω της πολιτικής σας στον Ο.Τ.Ε. θα έχουμε σοβαρές εξελίξεις στο Τ.Α.Π.-Ο.Τ.Ε. και στο ασφαλιστικό μας σύστημα και αύριο με άλλα ταμεία. 
     Το τραγικό, όμως, για σας είναι ότι όλες οι μέχρι σήμερα πρωτοβουλίες σας είναι ανεφάρμοστες, γιατί είναι και αντισυνταγματικές, είναι και αντικοινοτικές, είναι πρόχειρες και δεν βασίζονται και σε καμία αναλογιστική μελέτη. Και στις τράπεζες και στον Ο.Τ.Ε. βλέπουμε στους οκτώ τελευταίους μήνες να υπάρχουν διαφορετικές προσεγγίσεις και διαφορετικά ποσά, που πρέπει να πληρωθούν. Μελέτη της Εμπορικής Τράπεζας μιλούσε για πολύ μεγαλύτερο ποσό απ’ ό,τι εσείς σήμερα έρχεστε και αναφέρετε στη Βουλή. 
     Γι’ αυτό πιστεύουμε ότι πρέπει να αποσύρετε την τροπολογία για την Εμπορική Τράπεζα. Σας καλούμε να αποσύρετε το νόμο για το ασφαλιστικό των τραπεζοϋπαλλήλων. Και βέβαια καλούμε την Κυβέρνηση να παρέμβει και να πιέσει τους τραπεζίτες για να προσέλθουν σε διάλογο με τους εργαζομένους.
     Ο κύριος Υπουργός Απασχόλησης όταν ανέλαβε το Υπουργείο είπε «παροτρύνουμε». Σήμερα ο κ. Υπουργός Οικονομίας κ. Αλογοσκούφης είπε ότι έρχομαι με αυτήν την τροπολογία, παραβιάζω το νόμο που εγώ δημιούργησα και παρεμβαίνω μονομερώς, διότι από τα δύο μέρη ο ένας δεν πήγε. 
     Ποιοι δεν πήγαν, κύριοι Υπουργοί της Κυβέρνησης; Δεν πήγαν οι τραπεζίτες που εσείς διορίσατε, οι πολιτικοί σας υπάλληλοι. Άρα υπήρχε πολιτική κατεύθυνση. 
     Και όλα αυτά συμβαίνουν για ποιο λόγο; Ποια είναι η δικαιολογία της Κυβέρνησης; Για την ανταγωνιστικότητα της ελληνικής οικονομίας. Όμως, κύριοι Υπουργοί, δεν μπορείτε να πείσετε, διότι η ανταγωνιστικότητα της ελληνικής οικονομίας δεν βελτιώνει τους ρυθμούς της και δεύτερον, οι εργαζόμενοι γνωρίζουν πάρα πολύ καλά ότι με αυτές τις πολιτικές σας δεν δημιουργείται ούτε νέες θέσεις εργασίας, ούτε δημιουργείτε προϋποθέσεις για ανάπτυξη στην ελληνική κοινωνία. Το μόνο που κάνετε είναι να συγκρούεστε με την κοινωνία και να μη συγκρούεστε με τις λογικές της αδράνειας, με τις λογικές του βραχυπρόθεσμου κέρδους, με τις λογικές της μειωμένης κοινωνικής ευθύνης και της αυθαιρεσίας. Όμως, δεν το κάνετε γιατί δεν έχετε ούτε κοινωνική ευαισθησία ούτε αναπτυξιακό όραμα ούτε σχέδιο και στρατηγική. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Είστε μία νεοσυντηρητική και αυταρχική κυβέρνηση, είστε δέσμιοι σε συμφέροντα και λογικές, που εμποδίζουν την κοινωνική, την οικονομική και την περιφερειακή ανάπτυξη στη χώρα. Αυτά τα συμφέροντα υπηρετείτε, κύριοι της Κυβέρνησης, και λυπάμαι πολύ όταν ο Υπουργός Οικονομίας, απ’ αυτό το Βήμα, ισχυρίζεται ότι κάνει αυτές τις αλλαγές με κοινωνική συναίνεση, με διάλογο. Αν γινόταν διάλογος, όλοι οι εργαζόμενοι, όλος ο κόσμος δεν θα ήταν στο δρόμο, δεν θα ήταν στο πεζοδρόμιο. Και εκεί δεν είναι οι άνθρωποι, που έχουν ψηφίσει ΠΑ.ΣΟ.Κ., ΚΚΕ, Συνασπισμό ή άλλα κόμματα. Είναι πρώτα απ’ όλα τα δικά σας συνδικαλιστικά στελέχη, οι δικοί σας ψηφοφόροι, που διαπιστώνουν ότι άλλα λέγατε προεκλογικά και άλλα πράττετε σήμερα.
     Γι’ αυτό αλλάξτε τις πολιτικές σας και πάρτε πίσω την τροπολογία.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο για μια παρέμβαση.
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μια πολύ σύντομη παρέμβαση θα κάνω, κύριε Πρόεδρε.
     Κυρία Αντωνίου, σας άκουγα και σας ακούω με ιδιαίτερο και αυτονόητο σεβασμό. Δεν κατάλαβα προς τι η παρατήρησή σας. Σας άκουγα. Και επειδή σας άκουγα, οφείλω να αντιδράσω αμέσως, λέγοντας ότι τα «δέσμιοι σε συμφέροντα» σας τα επιστρέφουμε. Εσείς εξυπηρετήσατε συμφέροντα όταν εν κρυπτώ, μία εβδομάδα προ των εκλογών, ήρθατε να χρεώσετε με 800.000.000 ευρώ το Ι.Κ.Α. 
     (Θόρυβος στην Αίθουσα)
     ΕΜΜΑΝΟΥΗΛ ΣΤΡΑΤΑΚΗΣ: Γιατί τα πληρώσατε;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν είδα ούτε εσείς να αντιδράτε ούτε αυτούς που υποκινείτε, σηκώνοντας δήθεν τα λάβαρα της επανάστασης, να αντιδρούν. Κατάπιατε τη γλώσσα σας τότε! Αυτό ήταν εξυπηρέτηση συμφερόντων!
     (Θόρυβος στην Αίθουσα)
     Άρα, λοιπόν, κριτική από το ΠΑ.ΣΟ.Κ. ότι η Κυβέρνηση της Νέας Δημοκρατίας εξυπηρετεί συμφέροντα σας την επιστρέφουμε και λυπούμαι για την ένταση. 
     Θα παρακαλούσα, λοιπόν, τους νέους συναδέλφους να είναι πάρα πολύ προσεκτικοί όταν για την Κυβέρνηση της Νέας Δημοκρατίας και του Κώστα Καραμανλή αναφέρονται σε συμφέροντα. Έλεος! Από το ΠΑ.ΣΟ.Κ. δεν δεχόμαστε αυτήν την κριτική!
     Προχωρώ. Και λυπούμαι πάρα πολύ...
     ΤΟΝΙΑ ΑΝΤΩΝΙΟΥ: Κύριε Πρόεδρε, το λόγο επί προσωπικού!
     ΠΡΟΕΔΡΕΥΩΝ (Γεώργιος Σούρλας): Δεν έχετε το λόγο, κυρία Αντωνίου. Παίρνετε αυθαίρετα το λόγο. 
     ΤΟΝΙΑ ΑΝΤΩΝΙΟΥ: Πρώτα-πρώτα είναι πολύ κακό από έναν Υπουργό να λέει ότι οι νέοι Βουλευτές θα πρέπει ...
     ΠΡΟΕΔΡΕΥΩΝ (Γεώργιος Σούρλας): Όχι, κυρία Αντωνίου. Παίρνετε αυθαίρετα το λόγο. Δεν λειτουργεί το Κοινοβούλιο έτσι! 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Αντωνίου, εάν ενοχληθήκατε, ανακαλώ. Δεν είχα καμία πρόθεση να κάνω διάκριση ανάμεσα σε νέους και παλαιούς Βουλευτές. Κάποιοι είχαμε υποστεί επί πολλά χρόνια τέτοιου είδους διακρίσεις. Αλλά δεν ήσασταν τότε σ΄ αυτήν την Αίθουσα.
     Συνεχίζω λέγοντας ότι απόψε...
     ΤΟΝΙΑ ΑΝΤΩΝΙΟΥ: ...
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ πάρα πολύ. 
     ΤΟΝΙΑ ΑΝΤΩΝΙΟΥ: ...
     ΠΡΟΕΔΡΕΥΩΝ (Γεώργιος Σούρλας): Δεν έχετε το δικαίωμα να διακόπτετε. Έχετε το δικαίωμα επί προσωπικού από τον Κανονισμό. Θα σας δώσω το λόγο. Είναι αυτή τώρα συζήτηση που κάνουμε στη Βουλή; Το θέλετε, όταν μιλάτε εσείς, από τον οποιονδήποτε συνάδελφο; 
     ΤΟΝΙΑ ΑΝΤΩΝΙΟΥ: ...
     ΠΡΟΕΔΡΕΥΩΝ (Γεώργιος Σούρλας): Το λέω γενικώς. Δεν μιλάω σ΄ εσάς κυρία Αντωνίου. Σας παρακαλώ να μην ξαναδιακόψετε. Έχει το δικαίωμα να εκφράζει τη γνώμη του. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Νομίζω ότι σας κάλυψα.
     Είδαμε απόψε, κυρίες και κύριοι συνάδελφοι, τον κ. Βενιζέλο και το ΠΑ.ΣΟ.Κ., μη μπορώντας να αποδεχθούν τη χθεσινή πανωλεθρία τους, να ξαναέρχονται σε αυτήν την Αίθουσα και να θέτουν θέμα συνταγματικότητας. Αυτό εκρίθη χθες. Και πρέπει να πω ότι με συνταγματικούς και νομικούς ακροβατισμούς το ΠΑ.ΣΟ.Κ. βρέθηκε χθες το βράδυ στο κενό. Η Κυβέρνηση δεν σας ακολουθεί σε αυτόν το δρόμο. Η Κυβέρνηση προχωρά αποφασιστικά στην πολιτική των μεταρρυθμίσεών της, μία πολιτική που είναι προς όφελος όλης της ελληνικής κοινωνίας. 
     Προχωρούμε, κυρίες και κύριοι συνάδελφοι, αφουγκραζόμενοι την κοινωνία και όχι αυτούς που ισχυρίζονται ότι δήθεν την εκφράζουν, μη αποδεχόμενοι τη δημοκρατική νομιμοποίηση μίας κυβέρνησης να προχωρά το προγραμματικό και κυβερνητικό της έργο. Και προχωρούμε λογοδοτώντας στην κοινωνία, γιατί εκεί στηριζόμαστε ούτε σε συμφέροντα ούτε στους ισχυρούς στους οποίους στηρίχθηκαν άλλοι πριν από μας. Αυτό που κάνει η Κυβέρνηση για το ασφαλιστικό των τραπεζοϋπαλλήλων αποτελεί στοιχειώδη και αυτονόητη προσπάθεια μεταρρύθμισης ενός συστήματος, που πρακτικά ήταν αδύνατο να συνεχίσει να λειτουργεί, όπως λειτουργούσε.
     Πρόκειται για  μία μεταρρύθμιση, η οποία στηρίζεται από μία πολύ μεγάλη πλειοψηφία του ελληνικού λαού. Αντιδράσεις και ένα θέατρο παραλόγου, που έρχεται από την πλευρά κάποιων, εμείς δεν το λαμβάνουμε υπόψη μας. Ακόμη και απόψε στελέχη του ΠΑ.ΣΟ.Κ. λένε απίθανες ανακρίβειες στον ελληνικό λαό μέσα από το ραδιοτηλεοπτικό πεδίο. Λένε ότι κάποιοι θα χάσουν τις συντάξεις τους, ότι κάποιοι άλλοι θα φθάσουν στα 65 για τη σύνταξη. Έλεος! Η πολιτική των ανακριβειών και του ψεύδους σε τέτοια ευαίσθητα ζητήματα στο πλαίσιο μιας προσπάθειας να τρομοκρατήσουμε τον ελληνικό λαό έχει κοντά ποδάρια. Μη συνεχίζετε αυτήν την πολιτική.
     Εμείς μ’ αυτήν την τροπολογία δεν αναιρούμε τίποτα, δεν αλλάζουμε τίποτα. Εφαρμόζουμε αυτονοήτως την ισχύουσα νομοθεσία. Το ΠΑ.ΣΟ.Κ. επιλέγοντας την τακτική της όξυνσης και του λαϊκισμού πριμοδοτεί με χαρακτηριστική ευκολία τη διατάραξη της εργασιακής και της κοινωνικής ειρήνης. Δεν είδαμε τότε αντιδράσεις από την πλευρά αυτών, που τώρα σηκώνουν τα λάβαρα της επανάστασης, επί είκοσι χρόνια σε εποχές που άλλα κράτη και άλλες κοινωνίες πριμοδοτούσαν το κοινωνικό τους μοντέλο με τα χρήματα του τότε, όταν οι κυβερνήσεις του ΠΑ.ΣΟ.Κ. έκαναν δήθεν κοινωνική πολιτική χρεώνοντας κράτος και κοινωνικά ταμεία και κάνοντας αγροτική πολιτική χρέωναν τις συνεταιριστικές οργανώσεις. Το ΠΑ.ΣΟ.Κ. βολευόταν. Χρέωνε, μέσω των ταμείων, το αύριο.
     Και έρχεται αυτή η Κυβέρνηση να πληρώσει τα δικά σας χρέη και να εξορθολογήσει τη δική σας αναρχία και στο χώρο των ασφαλιστικών ταμείων. Αντί για αυτοκριτική, αφού δεν θέλετε να κάνετε και δεν μπορείτε, επιλέξτε τουλάχιστον τη σιωπή. Το να προχωρήσετε, όμως, σε ανακρίβειες επιχειρώντας για να τρομοκρατήσετε τον ελληνικό λαό δεν θα σας το επιτρέψουμε. Για τα υπόλοιπα θα επανέλθω, όταν ζητήσω το λόγο.
     ΚΙΜΩΝ ΚΟΥΛΟΥΡΗΣ: Μας κατακεραυνώσατε, κύριε Υπουργέ. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σας μιμούμαι, κύριε Κουλούρη.
     ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο.
     ΚΩΝΣΤΑΝΤΙΝΟΣ ΒΡΕΤΤΟΣ: Σε άκουσα Κίμωνα. Πράγματι φάνηκε, ότι ο κύριος Υπουργός, προσπαθεί να παρουσιάσει την Κυβέρνηση ως προστάτη των λαϊκών συμφερόντων. Και επειδή σήμερα είχαμε έκλειψη ηλίου, έχω την αίσθηση ότι όσον αφορά στα λαϊκά συμφέροντα έχουμε εδώ στην Ελλάδα διετή κυβερνητική έκλειψη. 
     Η τροπολογία αυτή μας δίνει την ευκαιρία να δούμε τι ακριβώς συμβαίνει στο ελληνικό τραπεζικό σύστημα. Όπως ξέρετε οι τράπεζες δανείζονται με φθηνά επιτόκια από το ευρωπαϊκό διατραπεζικό σύστημα και από τους μικροαποταμιευτές και δανείζουν με υψηλά επιτόκια. Αυτή η ψαλίδα ανάμεσα σε επιτόκια δανεισμού και σε επιτόκια χορηγήσεων είναι διπλάσια από αυτήν που έχουν οι τράπεζες των χωρών της ευρωζώνης. Παράλληλα οι τράπεζες χρεώνουν υπέρογκες παράτυπες και καταχρηστικές προμήθειες. Ακόμη δεν πληρώνουν πρόστιμα, τα οποία τους επιβάλλουν τα δικαστήρια, όταν καταφεύγουν σ’ αυτά οι καταναλωτές για να βρουν το δίκιο τους.
     Η υψηλή κερδοφορία των τραπεζών αυξάνει τις προσδοκίες στο Χρηματιστήριο. Είδαμε πού έχουν φθάσει οι τιμές των μετοχών ορισμένων εξ αυτών. Αναφέρομαι στις πέντε μεγάλες τράπεζες. Η κερδοφορία τους έφθασε το 2,1 δισεκατομμύρια ευρώ δηλαδή το 1,2% του Α.Ε.Π.. Η Κυβέρνηση ασκεί αυτήν τη φιλοτραπεζική πολιτική επιχειρώντας να πετύχει δύο στόχους. Ο ένας στόχος είναι να αυξήσει την κατανάλωση και μέσα απ’ αυτήν να σταθεροποιήσει ένα αυξημένο Ακαθάριστο Εθνικό Προϊόν.
     Ο δεύτερος στόχος είναι να πετύχει καλύτερες αποκρατικοποιήσεις. Και βέβαια, στην πορεία αυτή, μαζί με τα «ξερά» ευνοούνται και τα «χλωρά». Αυτό σημαίνει ότι πάμε να ευνοήσουμε ορισμένες τράπεζες, που έχουν κρατικό ενδιαφέρον και ευνοούμε και όλες τις άλλες ιδιωτικές τράπεζες, που λειτουργούν στη χώρα μας. 
     Έτσι, λοιπόν, στα πλαίσια αυτής της πολιτικής, θα σας πω ένα παράδειγμα. Δίνουμε στις τράπεζες το δικαίωμα να παίρνουν το 3% από τη διαχείριση των έργων του Γ΄ Κοινοτικού Πλαισίου Στήριξης. Δίνουμε τη δυνατότητα στις τράπεζες να μπορούν να διαπραγματεύονται τις συλλογικές συμβάσεις με τον τρόπο που αυτές θέλουν και κυρίως, εκχωρούμε στις τράπεζες τη δυνατότητα να αναπτύσσουν ένα ιδιότυπο ολιγοπώλιο –για να μην πω ένα ιδιότυπο καρτέλ- μέσα από το οποίο ασκείται μία αντιλαϊκή αφ’ ενός και αφ’ ετέρου αντιαναπτυξιακή πολιτική. 
     Αυτή η πολιτική είναι αντιλαϊκή, διότι με τον τρόπο αυτό, με τα υψηλά επιτόκια, επιβαρύνεται ο απλός πολίτης και αυξάνεται η ακρίβεια, ενώ είναι προφανές ότι το καλάθι της νοικοκυράς δεν είναι μόνο αυτό που αυξάνει την ακρίβεια. Το καλάθι των υπηρεσιών είναι αυτό που κυρίως αυξάνει την ακρίβεια. Και η τράπεζα είναι ο ισχυρότερος συντελεστής για την αύξηση της τιμής του καλαθιού των υπηρεσιών. 
     Δεύτερον, είναι αντιαναπτυξιακή πολιτική, γιατί τα υψηλά επιτόκια επιβαρύνουν κυρίως τις μικρομεσαίες επιχειρήσεις, οι οποίες δεν μπορούν να απευθυνθούν στην αγορά του εξωτερικού και να πάρουν χαμηλά δάνεια, όπως μπορούν να κάνουν οι μεγάλες επιχειρήσεις. Έτσι, λοιπόν, πιέζουμε τους μικρομεσαίους μ’ αυτήν την πολιτική. 
     Αυτό, κύριε Υπουργέ –επειδή βρίσκεστε κάτω και έχω τη δυνατότητα να σας το απευθύνω- δεν μπορεί να συνεχιστεί! Δεν μπορεί να τροφοδοτούμε τις τράπεζες με τη δική μας προστασία και να γίνεται μία άνευ προηγουμένου αντιανταγωνιστική πολιτική. Δεν υπάρχει πλέον ανταγωνισμός στις ελληνικές τράπεζες και περιμένουμε ξένες τράπεζες να μπουν στο χώρο για να μπορέσουμε να αναπτύξουμε ανταγωνισμό. Αυτό είναι λίγο τρελό αν το αξιολογήσει κάποιος. 
     Η τροπολογία που φέρνει σήμερα η Κυβέρνηση κατατείνει σ’ αυτό. Η τροπολογία κάνει δύο πράγματα. Πρώτον, επεμβαίνει σε μία δικαστική διαδικασία υπέρ μιας συγκεκριμένης τράπεζας και δεύτερον, είναι προφανέστατο ότι χαρίζει χρήματα σ’ αυτήν την τράπεζα, διότι το ίδιο το Υπουργείο κάνει μία μελέτη με στοιχεία που του έδωσε η τράπεζα. Κατά την άποψή μου, η ίδια η τράπεζα έχει κάνει τη μελέτη, μία μελέτη αδιαφανή, όχι αναλογιστική και μία μελέτη, που όταν ζήτησαν οι εργαζόμενοι να πάρουν στοιχεία, δεν τους τα έδωσαν. 
     Είμαι βέβαιος και δεν θέλω να υπερβάλλω –δεν είμαι από τους ανθρώπους που υπερβάλλουν- ότι ο κόσμος θα πληρώσει εκατοντάδες εκατομμύρια ευρώ απ’ αυτήν τη ρύθμιση. Συνεπώς αυτή η τροπολογία αποτελεί μία άλλη χαριστική ενέργεια, που κάνει η Κυβέρνηση προς τις τράπεζες. 
     Πιστεύω, κυρίες και κύριοι συνάδελφοι, ότι στο πλαίσιο αυτής της συζήτησης θα πρέπει να δούμε τι θα πρέπει να γίνει τελικά με τις τράπεζες. Δεν μπορεί να συνεχιστεί αυτό.  Πρέπει να επέμβουμε αποτελεσματικά. Πρώτα-πρώτα, οι τράπεζες πρέπει να πειθαρχήσουν στους νόμους και να πληρώνουν τα πρόστιμα, τα οποία δεν πληρώνουν. Η Τράπεζα της Ελλάδος πρέπει να πάρει έναν άλλο ρόλο πιο ανθεκτικό και πιο αποφασιστικό, ώστε να μπορεί να επεμβαίνει για τη λειτουργία των τραπεζών. 
     Τρίτον, η Κυβέρνηση θα πρέπει να καταλάβει ότι δεν μπορεί να καταστρατηγεί τον ανταγωνισμό, τον οποίο υποτίθεται ότι είναι υποχρεωμένη να υποστηρίξει. Αυτό που κάνει είναι εναντίον του ελεύθερου ανταγωνισμού. Γι’ αυτό πιστεύω ότι πρέπει να καταψηφιστεί η τροπολογία και ότι η Κυβέρνηση πρέπει να αναλάβει τις ευθύνες της.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βρεττό. 
     Το λόγο έχει ο κ. Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, σας ρωτήσαμε, γιατί καταθέσατε την τροπολογία στις 24 Μαρτίου. Βεβαίως, δεν πήραμε απάντηση και μας είπατε ότι θα φροντίσετε να καταθέτετε από δω και στο εξής ημέρα Πέμπτη και όχι Παρασκευή. Έχω, όμως, μια απορία, γιατί σύμφωνα με το κείμενο της τροπολογίας η έκθεση του Γενικού Λογιστηρίου του Κράτους υπογράφεται από τη γενική διευθύντρια στις 17 Μαρτίου. Από τις 17 Μαρτίου γιατί δεν καταθέσατε την τροπολογία, έτσι ώστε να ενημερωθούν τα κόμματα, οι ενδιαφερόμενοι, αλλά περιμένατε την 24η Μαρτίου, παραμονή της εθνικής επετείου, για να καταθέσετε την τροπολογία και να μεσολαβεί και η τριήμερη αργία, έτσι ώστε τη Δευτέρα να πάρουμε χαμπάρι ότι κάτι γίνεται για να ψηφιστεί την Τρίτη η τροπολογία. Υπάρχει δόλος ή δεν υπάρχει; Αν υπάρχει κάποιος συνάδελφος της Νέας Δημοκρατίας να μου πει ότι δεν υπάρχει δόλος, τότε θα πω ότι είναι αφελής ο συνάδελφος. Άρα, υπήρχε δόλος, η Κυβέρνηση ήθελε να αποκρύψει τις πραγματικές τις προθέσεις, δεν ήθελε να παρουσιάσει έγκαιρα στον ελληνικό λαό ότι η τροπολογία αυτή θα ερχόταν για ψήφιση, γιατί γνώριζε ότι θίγει συμφέροντα κάποιων κοινωνικών ομάδων και εφόσον θίγει συμφέροντα ήταν επόμενο ότι θα αντιδράσουν. 
     Το δεύτερο Άκουσα προηγουμένως τον Κοινοβουλευτικό Εκπρόσωπο της Νέας Δημοκρατίας εν τη ρύμη τού λόγου του να μας λέει «το ΠΑ.ΣΟ.Κ. να μην προσδένεται στο άρμα ολίγων συνδικαλιστών». Το σημείωσα. 
     Κύριε συνάδελφε, σας εκτιμώ ιδιαίτερα, αλλά εμείς προτιμάμε να προσδενόμαστε στο άρμα των συνδικαλιστών, παρά ολίγων τραπεζιτών, που προσδένεστε εσείς. Εάν εσείς επιθυμείτε κάτι τέτοιο με γεια σας με χαρά σας. Όμως, αυτό να το πείτε ευθαρσώς προς τον ελληνικό λαό. Όμως, δεν σας ψήφισαν οι τραπεζίτες, σας ψήφισαν και οι τραπεζικοί. Τα συμφέροντα των τραπεζιτών….
     ΒΑΣΙΛΕΙΟΣ ΜΑΓΓΙΝΑΣ: Αν μου επιτρέπετε, κύριε συνάδελφε, και το επιτρέπει και ο Πρόεδρος θέλω να σας πω κάτι.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας επιτρέπω, κύριε συνάδελφε.
     ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε της Νέας Δημοκρατίας, αν επιτρέπει και το Προεδρείο! 
     ΒΑΣΙΛΕΙΟΣ ΜΑΓΓΙΝΑΣ: Βεβαίως, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας):  Ορίστε έχετε το λόγο, κύριε Μαγγίνα.
     ΒΑΣΙΛΕΙΟΣ ΜΑΓΓΙΝΑΣ: Κύριε συνάδελφε, και εγώ σας εκτιμώ ιδιαιτέρως, θέλω, όμως, να σας θυμίσω, επειδή έχει λεχθεί πολλές φορές, πότε άλλοτε από οποιαδήποτε εργοδοσία, όχι την τραπεζική, οποιαδήποτε άλλη, μεταφέρθηκε 1,2 δισεκατομμύρια ευρώ υπέρ της κοινωνικής ασφάλισης; Αν αυτό ….
     ΚΙΜΩΝ ΚΟΥΛΟΥΡΗΣ:  Η Ιονική Τράπεζα.
     ΒΑΣΙΛΕΙΟΣ ΜΑΓΓΙΝΑΣ: Για την Ιονική ελέχθη. Δεν θέλω να το επαναλάβω. Ποτέ άλλοτε, αγαπητέ συνάδελφε, δεν συνέβη αυτό και αν το θεωρείτε ότι είναι πρόσδεση της σημερινής Κυβέρνησης στους τραπεζίτες ή ότι η σημερινή Κυβέρνηση κάνει δώρα στους τραπεζίτες, επιτρέψτε μου να πω ότι σφάλετε. Ποτέ άλλοτε δεν συνέβη αυτό.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας ευχαριστώ, κύριε συνάδελφε.
     Προφανώς, δεν έχετε παρακολουθήσει την ακρόαση φορέων μεταξύ αυτών και του κ. Βαρθολομαίου του Διοικητή του Ι.Κ.Α. στην αρμοδία Κοινοβουλευτική Επιτροπή, που όταν τον ρωτήσαμε τι θα στοιχίσει αυτή η αλλαγή αυτού του ασφαλιστικού συστήματος στις τράπεζες, η απάντηση που έδωσε ήταν ότι θα στοιχίσει 13.000.000.000 ευρώ. Αυτά τα 13.000.000.000 ευρώ, που θα πλήρωναν οι τράπεζες, τώρα θα τα πληρώσει το Ι.Κ.Α.. Προσδένεστε, λοιπόν ή όχι στο άρμα των τραπεζιτών; Είναι το 1,1 δισεκατομμύριο που θα δώσουν στο ασφαλιστικό σύστημα, όπως λέτε ότι δεν είναι πρόσδεση στο άρμα των τραπεζιτών, αλλά είναι πρόσδεση στο άρμα της κοινωνικής ασφάλισης;
     Νομίζω ότι κάνετε τεράστιο λάθος μ’ αυτήν τη ρύθμιση που εισάγετε εδώ για να ψηφιστεί. Βλέπετε, λοιπόν, ότι τα πράγματα δεν έχουν μία όψη. Το λέω και για το συνάδελφο, που φώναζε για το ταμείο της Ιονικής-Λαϊκής. 
     Ακούσαμε, όμως, εδώ και άλλα πράγματα. Παραδείγματος χάρη ακούσαμε από τον αγαπητό Υπουργό Απασχόλησης και Κοινωνικών Ασφαλίσεων ότι στο παρελθόν υπήρξαν μεθοδεύσεις, για να μην ομιλούν οι Βουλευτές της Αντιπολίτευσης. 
     Ποιες ήταν, κύριε Υπουργέ, οι μεθοδεύσεις αυτές, που δεν σας επέτρεπαν στο παρελθόν να ομιλήσετε; Γιατί έτσι προσβάλλετε το κοινοβουλευτικό μας σύστημα. Πότε δεν σας επέτρεψε ο προηγούμενος Πρόεδρος να πάρετε το λόγο; Είστε λαλίστατος. Έχετε πάρει το λόγο εκατοντάδες -για να μην πω χιλιάδες- φορές εδώ σ' αυτό το Κοινοβούλιο. Πότε, λοιπόν, δεν σας επέτρεψε να πάρετε το λόγο, όπως ισχυρίζεστε σήμερα; 
     Μιλήσατε ακόμα και για συνταγματικούς ακροβατισμούς και για πανωλεθρία. Ποιοι είναι οι συνταγματικοί ακροβατισμοί το είδαμε σήμερα. Γιατί εσάς σας ενδιαφέρει να ακούτε τη μία άποψη. Όμως, πρέπει να ακούτε και την άλλη. Χθες ανέγνωσε, ο κύριος Υπουργός, τις γνωμοδοτήσεις τριών εγκρίτων καθηγητών. Σήμερα, όμως, εδώ είδαμε τις γνωμοδοτήσεις δέκα εγκρίτων καθηγητών, που λένε ακριβώς τα αντίθετα. 
     ΑΘΑΝΑΣΙΟΣ ΜΠΟΥΡΑΣ: Για άλλο θέμα. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καθόλου για άλλο θέμα. Επί του ιδίου θέματος και μάλιστα το είχε διαπράξει και αυτό ο κ. Προκόπης Παυλόπουλος. Είχε γνωμοδοτήσει υπέρ της άποψης, την οποία ισχυρίζεται το ΠΑ.ΣΟ.Κ. Για ποιους, λοιπόν, συνταγματικούς ακροβατισμούς μιλάτε; 
     Και θα σας πω τα εξής: Να μη δεχτώ ούτε τη μία ούτε την άλλη άποψη ή να δεχθώ και τις δύο απόψεις. Το δέχομαι. Γιατί δεν αφήνουμε τα δικαστήρια να κρίνουν ποια απ’ αυτές τις απόψεις είναι συνταγματική και ποια αντισυνταγματική; Όταν επεμβαίνετε και λέτε ότι σε εκκρεμοδικίες θα πρέπει να φύγουν από τα δικαστήρια οι διάφορες υποθέσεις, δεν βάζετε εμπόδια σε αυτήν τη διαδικασία; Έχουν προσφύγει ή δεν έχουν προσφύγει οι συνδικαλιστές στη δικαιοσύνη και ζητούν να αποφανθεί η δικαιοσύνη αν πράγματι είναι συνταγματικοί ή όχι οι νόμοι; Δεν βάζετε εμπόδια; Ποιος ο λόγος, λοιπόν, να βάζετε αυτά τα εμπόδια; Αυτό σας λέμε: Αφήστε το φυσικό κριτή του οποιουδήποτε πολίτη ή της οποιασδήποτε οργάνωσης να κριθεί από τα δικαστήρια. 
     Δεν λέμε ότι η δική μας άποψη είναι η σωστή και η δική σας είναι λάθος. Σας λέω ότι ειλικρινά θλίβομαι, που μπαίνουν θέματα τέτοιας διαδικασίας, όταν έχουν επιληφθεί τα δικαστήρια. Ποιος ο λόγος; Άρα κάτι υπάρχει. 
     Μα, μπορεί να μου πείτε ότι βιάζεται η Κυβέρνηση να πουλήσει την Εμπορική και την Αγροτική. Ε τι να κάνουμε; Υπάρχουν και τα ανθρώπινα δικαιώματα. Δεν βιάζεται μόνο η Κυβέρνηση. Υπάρχει και η ανθρώπινη αξιοπρέπεια.
     Με την τροπολογία γίνεται μία διευθέτηση συμφερόντων για τη λύση του ασφαλιστικού, όπως λέτε. Ουσιαστικά, όμως, κατά την άποψή μας,  γίνεται ελάφρυνση συγκεκριμένων επιχειρήσεων. Γίνεται αύξηση των ορίων ηλικίας, παρά τα όσα περί του αντιθέτου λέτε. Γίνεται μείωση των συντάξεων και αύξηση των εισφορών. Πώς, λοιπόν, όλα αυτά δεν έχουν σχέση και διερωτάσθε, γιατί εξανίστανται και ξεσηκώνονται οι εργαζόμενοι; Αν ήταν τόσο δίκαια και τόσο καλά και τίποτα δεν άλλαζε, τόσο αφελείς θα ήταν οι τραπεζοϋπάλληλοι, ώστε να βγαίνουν στους δρόμους; Γιατί δεν έβγαιναν και πριν; Τους υποκινεί κάποιος; 
     Δεν υποκινείται κανένας σήμερα, κύριοι συνάδελφοι. Τους υποκινεί μονάχα η αδικία, όταν θίγονται τα συμφέροντά τους. Υποκινούνται και βγαίνουν στους δρόμους, γιατί ουσιαστικά όλες οι διατάξεις, που έχουν ψηφιστεί τα δύο τελευταία χρόνια είναι εναντίον των εργατικών δικαιωμάτων. 
     Από εδώ και στο εξής συνέχεια, επειδή θα αρχίσουν να εφαρμόζονται αυτές οι αντισυνταγματικές και αντεργατικές διατάξεις, θα αντιλαμβάνονται περισσότερο οι εργαζόμενοι πόσο θίγονται τα δικαιώματά τους και τόσο περισσότερο θα πυκνώνουν τις τάξεις των απεργών. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γεωργακόπουλε. 
     Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, συζητάμε σήμερα εδώ ένα σχέδιο νόμου, το οποίο στην επιτροπή, από ό,τι λέγεται, πέρασε με ομοφωνία σχεδόν και όμως εδώ προσπαθούμε να συζητήσουμε και αυτό γίνεται μετά δυσκολίας κατορθωτό, γιατί η Κυβέρνηση κυρίως έχοντας στο μυαλό της ότι πρέπει επικοινωνιακά να λειτουργεί και στο Κοινοβούλιο έχει αναλώσει όλο το χρόνο, τον κρίσιμο χρόνο από τις έξι η ώρα και μέχρι τώρα που είναι σχεδόν εννιάμισι-δέκα η ώρα, σε αντιδικίες και αντιπαραθέσεις για να δικαιολογήσει τα αδικαιολόγητα. 
     Και για να έρθω επί του σχεδίου νόμου: Φέρατε ένα σχέδιο νόμου στα πλαίσια προσαρμογής της ελληνικής νομοθεσίας με την κοινοτική οδηγία 2002/87 των Ευρωπαϊκών Κοινοτήτων, που από αυτήν προβλέπεται συμπληρωματική εποπτεία στις ρυθμιζόμενες επιχειρήσεις, και εμείς την ψηφίσαμε αυτήν στην επιτροπή. Όμως φέρατε την τελευταία στιγμή -και αυτό είναι το παράδοξο- μια προχειροφτιαγμένη τροπολογία. Αυτό αποδεικνύεται εξάλλου από τις συνεχείς διορθώσεις, που κάνει από χθες εδώ ο κύριος Υπουργός Οικονομικών. Δεν ξέρω βέβαια αν αυτό είναι ίδιον των κυρίων καθηγητών, όπως με πολλή ματαιοδοξία μας ανακοίνωσε εδώ προ ολίγου. Και το φέρατε αυτό την τελευταία στιγμή μόνο και μόνο για να ξεγελάσετε τον κόσμο. Διότι επισημάνθηκε από τον κ. Γεωργακόπουλο, τον προηγούμενο ομιλητή, ότι η έκθεση του Λογιστηρίου του Κράτους είναι από τις 17 Μαρτίου. Εσείς την καταθέσατε στις 23 του μηνός. Στις 15 Μαρτίου τελείωσε η συζήτηση στην επιτροπή, άρα η τροπολογία ήταν φτιαγμένη, ήταν ετοιμασμένη. Θα μπορούσε, λοιπόν, να είχε κατατεθεί εκείνη τη στιγμή, προκειμένου να λάβουν γνώση οι Βουλευτές, να λάβουν γνώση οι εμπλεκόμενοι φορείς, και να μην υπάρχει αυτή η διαδικασία.
     Προσπαθείτε μέσα από αυτήν την τροπολογία να καταργήσετε το ταμείο κυρίως της επικουρικής ασφάλισης προσωπικού της Εμπορικής Τράπεζας. Και γιατί το κάνετε; Το κάνετε για τον εξής απλούστατο λόγο. Γιατί στα πλαίσια της πολιτικής σας για φθηνό εργατικό δυναμικό -γιατί αυτό μας έχετε δείξει ότι επιδιώκετε με κάθε τρόπο να δημιουργήσετε- θέλετε να διορθώσετε ό,τι υπάρχει ακόμη σε εκκρεμότητα από το παρελθόν υπέρ των εργαζομένων ή σε συμφωνία με τους εργαζόμενους, για να μην έχουν οι αγοραστές –και φαίνεται ότι αυτό το απαιτούν κιόλας- καμία δέσμευση και καμία υποχρέωση. Με αυτόν τον τρόπο όμως, κύριε Υπουργέ της Οικονομίας, υπηρετείτε συγκεκριμένα συμφέροντα, συμφέροντα ξένα, γιατί θέλετε να πουλήσετε τις μετοχές των τραπεζών χωρίς τις υποχρεώσεις που προκύπτουν στις τράπεζες από τις προηγούμενες διαπραγματεύσεις και τις προηγούμενες συμφωνίες που υπήρχαν.
     Και ταυτόχρονα βέβαια εδώ βλέπουμε μία απέλπιδα προσπάθεια από τον Υπουργό Εργασίας να συκοφαντήσει τους εργαζόμενους, αλλά ακούσαμε κι εσάς τον ίδιο στη δευτερολογία σας εδώ, όπου μιλήσατε για «ρετιρέ», ότι είναι αυτοί οι οποίοι παίρνουν πολλές συντάξεις και αποδεικνύεται άμεσα και όχι έμμεσα, με αυτόν τον τρόπο, ότι εσείς θέλετε εργαζόμενους άλλης κατηγορίας, θέλετε εργαζόμενους που να μην αμείβονται, να αμείβονται με το χαμηλότερο δυνατό ποσόν, γιατί ακριβώς αυτό απαιτούν αυτοί που αγοράζουν τις τράπεζες. Δεν το λέτε, όμως, καθαρά, το κρύβετε, και αυτό είναι το μεγάλο πρόβλημα.
     Και λέτε βέβαια εδώ: Πώς είναι δυνατόν να συμβαίνει αυτό, τη στιγμή που οι τράπεζες και συγκεκριμένα η Εμπορική θα πληρώσει 1,1 εκατομμύρια ευρώ και κάτι παραπάνω, γι΄ αυτήν την ιστορία, με βάση τη συμφωνία που υπάρχει, με βάση την οικονομική μελέτη; Μα δεν την υποχρεώνετε να πληρώσει τα λίγα, που πρέπει να πληρώσει για να πάρουν συντάξεις όσοι δικαιούνται να πάρουν συντάξεις μέσα από το συγκεκριμένο ταμείο επικουρικής ασφάλισης και την καθοδηγείτε να προσφύγει στα δικαστήρια. Γιατί αυτό κάνατε, προκειμένου να φθάσετε εδώ. Την έχετε καθοδηγήσει να προσφύγει στα δικαστήρια, όπως προβλέπεται από τους νόμους, προκειμένου να φθάσετε εδώ με την τροπολογία αυτή. Βέβαια δεν σέβεστε ούτε αυτήν την προσφυγή, που την καθοδηγήσατε να κάνει, γιατί αν τη σεβόσασταν θα έπρεπε να περιμένετε την απόφαση του δικαστηρίου για να δείτε τι απόφαση θα βγάλει σε σχέση με την προσφυγή αυτήν για την κατάργηση του ταμείου. 
     Θα υπήρχε, βέβαια, κάποια δικαιολογία σε όλα αυτά που λέτε, γιατί τα επικαλεστήκατε κάποια στιγμή και μάλιστα επικαλεστήκατε τα Διεθνή Λογιστικά Πρότυπα και τα άλλα γνωστά, που έχουμε συνηθίσει εδώ να ακούμε από σας. Λέτε δηλαδή ότι δήθεν η τράπεζα έχει πρόβλημα. Ξεκαθαρίστε μας: Έχει η τράπεζα πρόβλημα; Γιατί αν η τράπεζα είχε πρόβλημα, τότε ενδεχομένως θα έλεγε κάποιος κάτι διαφορετικό.
     Όμως, εδώ παρακολουθούμε το εξής, ότι τα κέρδη των τραπεζών δεν είναι απλά κέρδη αλλά υπερκέρδη, κύριε Υπουργέ. Και εσείς εδώ έρχεσθε να μας πείτε ότι ρυθμίζετε θέματα, που ενδεχομένως οι τράπεζες δεν μπορούν να καλύψουν.
     Το ίδιο κάνετε και με τις συλλογικές συμβάσεις και δίνετε εντολή στους διοικητές, που διορίζετε, να μην υπογράψουν τις συμβάσεις, γιατί ακριβώς θέλετε να οδηγήσετε τα πράγματα στην ίδια κατεύθυνση, να έχετε το ίδιο αποτέλεσμα, πώς δηλαδή θα απορυθμισθούν πλήρως οι εργασιακές σχέσεις και πώς θα πάμε με κάθε τρόπο σε φθηνό εργατικό δυναμικό. Αυτή είναι η προσταγή που έχετε από αυτούς, που θέλετε να βάλετε μέσα στην οικονομία, αγοράζοντας τις ελληνικές επιχειρήσεις και αυτό υλοποιείτε. Πείτε το καθαρά, διότι αυτό είναι στην πράξη και έτσι το καταλαβαίνει ο απλός κόσμος.
     Τα επικουρικά ταμεία των τραπεζών, κύριε Υπουργέ, ρυθμίζονται με το άρθρο 11 του ν.3029, το οποίο, όμως, σέβεται τη συλλογική αυτονομία και θεσπίζει εθελούσιες διαδικασίες. Εσείς κάνετε μόνο προσχηματικό διάλογο σε κάθε περίπτωση και αυτό αποδεικνύεται καθημερινά. 
     Με το δικό σας δε νόμο, το ν.3371/2005, διευθετήσατε οικονομικά συμφέροντα και δεν αντιμετωπίσατε ούτε λύσατε το ασφαλιστικό ζήτημα. Ελαφρύνατε συγκεκριμένες επιχειρήσεις από το ασφαλιστικό και το εργασιακό κόστος. Αυξήσατε τα όρια ηλικίας. Αυξήσατε τις εισφορές. Μειώσατε τις συντάξεις και επιβαρύνετε το Ι.Κ.Α. μετακυλίοντας το κόστος στο κοινωνικό σύνολο. Παρά το ότι θέλετε να βγείτε και να πείτε γι’ αυτό –μίλησα για επικοινωνιακά τερτίπια- ότι λέγονται στα παράθυρα διάφορα πράγματα που δεν ισχύουν, αυτά ισχύουν και διαβάστε το νόμο καλά να δείτε τι συμβαίνει.
     Υπάρχει, λοιπόν, ένα μείζον πρόβλημα και βέβαια διαπιστώνουμε ότι εγκαταλείπετε την τακτική της ήπιας προσαρμογής, όπως τη βαφτίζατε, που υποστηρίζατε τόσο διάστημα και που ακολουθούσε η Κυβέρνηση δήθεν στο ν.3371 με δράσεις αυταρχικές και απροκάλυπτες, με την άμεση κατάργηση ενός νομικού προσώπου ιδιωτικού δικαίου, που προστατεύεται από το άρθρο 12 του Συντάγματος και την 67 διεθνή σύμβαση εργασίας και βέβαια η Κυβέρνηση κτυπά με αυτόν τον τρόπο άμεσα και ακαριαία το σκληρό πυρήνα του δικαιώματος της συλλογικής αυτονομίας.
     Αυτό που κάνετε σήμερα για την Εμπορική θα το κάνετε αύριο, κύριε Υπουργέ, για την Αγροτική. Γιατί ενώ λέγατε, για παράδειγμα –και έχουμε απαντήσεις σε πάρα πολλές ερωτήσεις μας στο παρελθόν, όταν πρωτοαναλάβατε την εξουσία- ότι δεν θα πουλήσετε, την πουλάτε καθημερινά ή κατά περίπτωση με τη λογική των δεκατημορίων. Κάθε φορά 10%, 10% κ.ο.κ. μέχρι να τη δώσετε όλη.
     Έχετε ακολουθήσει, κύριοι Υπουργοί, τον ολισθηρό δρόμο σε βάρος της χώρας, της οικονομίας και της εξέλιξής της και αυτό πρέπει να το αντιληφθείτε. Ο ελληνικός λαός, ευτυχώς, άρχισε να το αντιλαμβάνεται. Υπηρετείτε ασύστολα και χωρίς κανέναν ενδοιασμό συμφέροντα των ολίγων, παρά τις αντιδράσεις σας, κύριε Τσιτουρίδη, που λέτε εδώ «ότι δεν υπηρετείται συμφέροντα» και επικαλείσθε την Ιονική. Γιατί υλοποιήσατε αυτόν το νόμο, αφού νομίζατε ότι υπηρετεί συμφέροντα, εσείς που είσθε υπερασπιστές των συμφερόντων των πολλών και όχι των ολίγων, όπως διατείνεσθε;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Υπάρχουν παραδείγματα –και δεν έχω το χρόνο να τα αναπτύξω- που ακόμα και όταν έχετε τη δυνατότητα να προσφύγετε προς όφελος του δημοσίου στα δικαστήρια, δεν το κάνετε. Παίρνετε γνωμοδοτήσεις –μιας και μιλούσατε εδώ για γνωμοδοτήσεις- τέτοιες που θέλετε, άλλες τη μια φορά, άλλες την άλλη και ευτυχώς κατά περίπτωση έχετε την πρόνοια και βάζετε πολλές φορές τους γενικούς γραμματείς να υπογράφουν, για να μην έχετε εσείς την ευθύνη. Υπάρχουν τέτοια παραδείγματα. Θα σας τα φέρουμε εδώ, γιατί δείχνετε πραγματικά με τις πράξεις σας καθημερινά ότι υπηρετείτε μόνο συγκεκριμένα συμφέροντα ολίγων και όχι τα καλώς εννοούμενα, τα συμφέροντα του τόπου.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, κύριε Υπουργέ, προσπαθούσε χθες ο κ. Αλογοσκούφης στην παρέμβασή του, για το χαρακτήρα της τροπολογίας, να μας πείσει ότι πρόκειται για μια διαχειριστικού χαρακτήρα ρύθμιση, μια ρύθμιση που προβλεπόταν δηλαδή από το νόμο που ψήφισε η ίδια η Κυβέρνηση και που έπρεπε να έλθει στη Βουλή για να εκπληρώσουν οι τράπεζες τα χρέη τους ή τις υποχρεώσεις τους προς τα ταμεία, λες και εμείς όταν η Κυβέρνηση έφερε αυτό το νόμο δεν είχαμε αναδείξει το χαρακτήρα της ρύθμισης, ότι δηλαδή η Κυβέρνηση από τότε νομοθετούσε προνομιακά για τους τραπεζίτες σε βάρος των εργαζομένων και των ταμείων τους, λες και από τότε εμείς δεν είχαμε τονίσει τα αδιέξοδα της κυβερνητικής πολιτικής και δεν είχαμε σημειώσει ότι αυτές οι ρυθμίσεις θα είναι ανεφάρμοστες.
     Κύριε Υπουργέ των Κοινωνικών Ασφαλίσεων, η Κυβέρνηση, αφού αμφιταλαντεύτηκε για ένα σημαντικό διάστημα, δήλωσε εδώ στη Βουλή ότι θα σεβαστεί τις ρυθμίσεις του λεγόμενου «νόμου Ρέππα» και με βάση αυτές θα προσπαθήσει να υλοποιήσει το πλαίσιο το οποίο έθετε ο νόμος Ρέππα, μια και είναι γνωστό ότι μ’ εκείνο το νόμο οριοθετήθηκαν οι παραμετρικές αλλαγές, δηλαδή, τα όρια ηλικίας, οι προϋποθέσεις συνταξιοδότησης και τα ποσοστά αναπλήρωσης. Νομίζω ότι οικοδομήθηκε ένα σύστημα κοινωνικής ασφάλισης από τα πιο προοδευτικά στην Ευρώπη. 
     Ήταν υποχρέωση της Κυβέρνησης και η χρηματοδότηση του 1% του Α.Ε.Π., που προβλέπει ο νόμος να αποδίδει στο Ι.Κ.Α., και να υλοποιήσει το πλαίσιο των οργανωτικών αλλαγών που έβαζε ο νόμος, βλέποντας μπροστά και αναγνωρίζοντας την ανάγκη να υπάρξει ενοποίηση ασφαλιστικών ταμείων. 
     Η Κυβέρνηση, όμως, ακολουθεί μία άλλη τακτική. Αφήνει τα πράγματα ως έχουν, για να δημιουργεί αδιέξοδα, τα οποία επικαλείται κινδυνολογώντας για να πάρει μέτρα σε βάρος των ασφαλισμένων και των συνταξιούχων. 
     Θα έλεγα, κύριε Υπουργέ, ότι και σήμερα κινδυνολογήσατε. Και πιστεύω ότι οι πλάτες σας ως Υπουργός Κοινωνικής Ασφάλισης είναι μικρές, για να σηκώσετε την ιστορία του κοινωνικοασφαλιστικού συστήματος, το οποίο οικοδομήθηκε με πάρα πολλούς αγώνες από τους εργαζόμενους και με πολιτικές αποφάσεις που σηματοδότησαν το χαρακτήρα που οι προοδευτικές και οι σοσιαλιστικές δυνάμεις θέλουν να έχει το κοινωνικοασφαλιστικό σύστημα στη χώρα μας. 
     Κινδυνολογείτε, λοιπόν, ασύστολα για τα ελλείμματα. Και συγκροτείτε μία «Επιτροπή Σοφών», για να συζητήσει τι; Και δηλώνετε σήμερα ότι δεν συζητείτε τα όρια ή τις προϋποθέσεις συνταξιοδότησης εφόσον, λέτε, παταχθεί η εισφοροδιαφυγή, νοικοκυρευτούν τα ταμεία, μαζευτούν οι σπατάλες. Δηλαδή τις υποχρεώσεις της Κυβέρνησης που προκύπτουν από το υπάρχον νομοθετικό πλαίσιο, τις κάνετε όρους ενός διαλόγου και τρομοκρατώντας τους εργαζόμενους, δίνετε αυτές τις διαβεβαιώσεις. 
     Όμως, δεν μπορεί να σας πιστέψει κανένας. Και φαίνεται ότι δεν σας πιστεύει κανένας, αν δούμε τα στοιχεία που δείχνουν την έξοδο και τις συνταξιοδοτήσεις των εργαζομένων από την ώρα που αναλάβατε την Κυβέρνηση. Αυτά δείχνουν ότι έχουμε μία πολύ υψηλή συνταξιοδότηση και μείωση των ορίων ηλικίας των συνταξιοδοτουμένων, διότι επικρατεί μια ανασφάλεια που προκύπτει από την πολιτική σας. Και δεν μπορεί να σας πιστέψει κανένας, διότι φέρνετε ρυθμίσεις «αλά καρτ» είτε για τις Δ.Ε.Κ.Ο., όταν χρειάζεται να κάνετε παρεμβάσεις, είτε όπως σήμερα για τις τράπεζες, για να διευκολύνετε την εκποίησή τους. 
     Και έχετε το θάρρος –«θράσος» θα το ονομάσω- να λέτε εδώ απευθυνόμενος στην Αντιπολίτευση ότι είναι δέσμια ολίγων συνδικαλιστών. Και σας απάντησε προηγουμένως ο συνάδελφός μου σ’ αυτό εδώ το Βήμα ότι προτιμούμε να είμαστε στην ίδια ρότα με τους συνδικαλιστές που αγωνίζονται για κατοχυρωμένα κοινωνικοασφαλιστικά δικαιώματα, παρά με τους λίγους, τους ελάχιστους τραπεζίτες που εξυπηρετείτε. 
     Κυρίες και κύριοι συνάδελφοι, είναι φανερό ότι αυτά τα 522.000.000 ευρώ περίπου που προκύπτουν ως διαφορά από τις υποχρεώσεις της Εμπορικής Τράπεζας προς τα ταμεία των εργαζομένων, τα οποία η Κυβέρνηση δεν αναλαμβάνει την ευθύνη να τα καταβάλει, θα τα χρεωθεί και θα είναι σε βάρος του Ι.Κ.Α..
     Και όπως υποχρηματοδοτείτε το Ι.Κ.Α.  -και σας αποδείξαμε με στοιχεία όταν έγινε η συζήτηση εδώ στη Βουλή ότι και πέρσι και φέτος η χρηματοδότηση του 1% είναι ελλειμματική-  είναι βέβαιο ότι θα πολλαπλασιάσετε τα προβλήματά του. Τα έχει εντοπίσει ο κ. Βαρθολομαίος, όταν εκλήθη στην επιτροπή της Βουλής να μιλήσει  για τις επιπτώσεις του νόμου αυτού στο Ι.Κ.Α.. Και με βάση τη μεγέθυνση των προβλημάτων και των αδιεξόδων, θα έρθετε εδώ να σώσετε το Ι.Κ.Α. με μέτρα που θα είναι σε βάρος των ορίων ηλικίας, σε βάρος των προϋποθέσεων συνταξιοδότησης και σε βάρος των ποσοστών αναπλήρωσης. Είναι βέβαιο  πού το πάτε -κι έχει γίνει αντιληπτό-  γι’ αυτό αντιδρούν οι εργαζόμενοι. Και δεν αντιδρούν μόνο οι εργαζόμενοι στις τράπεζες που θίγονται άμεσα, επικρατεί ανησυχία στο σύνολο των εργαζομένων. Σας παραπέμπω να δείτε τους ρυθμούς συνταξιοδότησης και πώς κτυπάνε τα τηλέφωνα στις συνδικαλιστικές οργανώσεις από ανθρώπους που είναι στα όρια της συνταξιοδότησης και  που σήμερα φοβούνται τις πολιτικές σας. 
     Άκουσα τον εισηγητή της Πλειοψηφίας να λέει  ότι ουδέποτε αυτή η Κυβέρνηση άλλαξε όρια, μείωσε συντάξεις ή έκανε παρεμβάσεις. Αγαπητέ συνάδελφε, δεν έχουμε τίποτα προσωπικά -ξέρω την ιστορία σας στο συνδικαλιστικό κίνημα- αλλά θέλω  να σας θυμίσω ότι την περίοδο 1990-1993 έφθασε αυτή εδώ η παράταξη διά του κ. Έβερτ να απαγορεύσει την έξοδο των εργαζομένων προς συνταξιοδότηση, για να επιβάλλει τις  αντιασφαλιστικές ρυθμίσεις των νόμων 1902 και 2084. Νομίζετε ότι τα έχουν ξεχάσει αυτά οι εργαζόμενοι και νομίζετε ότι δεν γνωρίζουν πάρα πολύ καλά ότι αυτές σας οι αποφάσεις δεν μπορούν  να σταθούν ούτε στα δικαστήρια; Διότι όπως κατέρρευσε αυτή η ρύθμιση του κ. Έβερτ στα δικαστήρια, έτσι θα καταρρεύσουν και οι δικές σας ρυθμίσεις, διότι είναι προδήλως και αντισυνταγματικές και σε τελική ανάλυση, με βάση τη νομολογία των δικαστηρίων, δεν μπορούν  να σταθούν. Είσαστε διπλά καταδικασμένοι, κύριοι συνάδελφοι: και πολιτικά με τις πράξεις σας και σε σχέση με την αποτελεσματικότητα των ρυθμίσεών σας και θα αναγκαστείτε το επόμενο διάστημα να φέρετε άλλου είδους ρυθμίσεις επικαλούμενοι τα αδιέξοδα της δικής σας πολιτικής. 
     Σε αυτόν τον επαναλαμβανόμενο κύκλο των αδιεξόδων, που σας σπρώχνει συνεχώς προς τα κάτω, δεν θα βρείτε συμπαραστάτες, δεν θα βρείτε συνεργούς, θα σας καταγγείλουμε, θα σας καταδικάσουμε και αυτό θα το κάνουν ολοένα πιο πυκνά οι εργαζόμενοι με τις κινητοποιήσεις τους.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κουτσούκο.
     	Ο Βουλευτής κ. Βασίλειος Γερανίδης ζητά ολιγοήμερη άδεια απουσίας του στο εξωτερικό. 
     	Η Βουλή εγκρίνει;
     	ΟΛΟΙ  ΟΙ  ΒΟΥΛΕΥΤΕΣ:  Μάλιστα, μάλιστα.
     	ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
     	Ο κ. Κωνσταντίνος Σπηλιόπουλος έχει το λόγο. Απών διαγράφεται.
     	ΣΑΒΒΑΣ ΤΣΙΤΟΥΡΙΔΗΣ (Υπουργός  Απασχόλησης και Κοινωνικής Προστασίας):  Κύριε Πρόεδρε, θα ήθελα να κάνω μία μικρή παρέμβαση.
     	ΠΡΟΕΔΡΕΥΩΝ (Γεώργιος Σούρλας):   Ορίστε, έχετε το λόγο.
     	ΣΑΒΒΑΣ ΤΣΙΤΟΥΡΙΔΗΣ (Υπουργός  Απασχόλησης και Κοινωνικής Προστασίας):  Επειδή άκουσα τον κ. Κουτσούκο να μιλά περί αδυναμίας της πλάτης κάποιων να σηκώσουν το οποιοδήποτε βάρος, ήθελα να διευκρινίσω πως αν κάποιος εδώ μέσα αμφισβητεί τη νομιμοποίηση της Κυβέρνησης να κυβερνά  και της Βουλής να νομοθετεί, είναι πολύ επικίνδυνο αυτό. Σε ποιον αναφερόσαστε; Ποιος δεν αντέχει; Δηλαδή δεν νομιμοποιείτε την Κυβέρνηση να εκτελεί  το πρόγραμμά της, κύριε Κουτσούκο;
     ΚΙΜΩΝ ΚΟΥΛΟΥΡΗΣ:  Δεν είπε αυτό.
     ΓΙΑΝΝΗΣ ΚΟΥΤΣΟΥΚΟΣ:  Κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας):   Κύριε Κουτσούκο, δεν νομίζω ότι υπάρχει λόγος να απαντήσετε. Πολιτική αντιπαράθεση γίνεται, προσωπική δεν έγινε….
     ΓΙΑΝΝΗΣ ΚΟΥΤΣΟΥΚΟΣ:  Δεν έχω τίποτα προσωπικό.
      Έχουμε αγωνιστεί για τη δημοκρατία, τους ρόλους του Κοινοβουλίου και τους ρόλους των Υπουργών και της Κυβερνήσεως. Η τοποθέτησή μου ήταν καθαρά πολιτική, ότι μία Κυβέρνηση, δηλαδή, που έχει έναν περιορισμένο ορίζοντα και με την πολιτική της θίγει το κοινωνικοασφαλιστικό σύστημα, δεν μπορεί να σηκώσει το βάρος αυτής της μεγάλης κατάκτησης της κοινωνίας.
     ΒΑΣΙΛΕΙΟΣ  ΜΑΓΓΙΝΑΣ:  Το κάνατε χειρότερα τώρα.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο. Αυτονόητο, αλλά καλά κάνετε και το επιβεβαιώνετε.
     Ο συνάδελφος κ. Κίμων Κουλούρης έχει το λόγο.
     ΚΙΜΩΝ ΚΟΥΛΟΥΡΗΣ:  Μου αρέσει που τονίζετε το «Κίμων».
     ΠΡΟΕΔΡΕΥΩΝ (Γεώργιος Σούρλας):   Το «Κίμων» είναι ένα όνομα που πρέπει να ακούγεται. Μην ξεχάσουμε και την αρχαία Ελλάδα.
     ΚΙΜΩΝ ΚΟΥΛΟΥΡΗΣ: Αν είχα πολύ χρόνο, κύριε Πρόεδρε, θα έλεγα και λίγο την ιστορία γύρω από το ναύαρχο Κίμωνα με τη Σαλαμίνα.
     Ας προσγειωθούμε, όμως, στη σύγχρονη εποχή. Δεν θέλω να επαναλάβω επιχειρήματα τα οποία άλλοι συνάδελφοί μου παρουσίασαν πάρα πολύ καλά.
     Αυτό που πίστευα και πιστεύω βαθύτατα, είναι ότι αυτή η Κυβέρνηση δεν έχει πορεία, δεν έχει κατεύθυνση, δεν έχει φάρο, δεν έχει όραμα. Νομοθετεί με τη λογική του «βλέποντας και κάνοντας». Νομοθετεί με τη λογική 
«ποιους θα εξυπηρετήσουμε αυτή την περίοδο, τι παρεμβάσεις θα κάνουμε», είτε για να εκπληρώσει υποχρεώσεις είτε από τον τυφλό φανατισμό της, είτε από την αγωνία της, γιατί ξέρει ότι «μετράει» μήνες. 
     Συνειδητοποιούν κάθε μέρα ότι ο λαός τους κατάλαβε, ότι ο λαός απογοητεύεται, ότι ο λαός βλέπει τι υποσχέθηκαν -δεν θα επαναλάβω αν τα υλοποίησαν ή όχι. Αλλά δεν έχουν καταλάβει και οι ίδιοι τι υποσχέθηκαν. Είχαν αδυναμία ακόμα και σαν Αντιπολίτευση να επεξεργαστούν ένα πρόγραμμα, που εν πάση περιπτώσει με κάποιες μαγικές κινήσεις θα κατόρθωναν να πουν ότι το υλοποιούν. 
     Όμως, μετά από δεκατρία χρόνια από τότε που έφυγε ο κ. Μητσοτάκης από την πρωθυπουργία, διαπιστώνω με οδύνη ότι αν κάτι έχετε κρατήσει με συνέπεια είναι αυτό το πρόσωπο της βαθιάς λογικής της δεξιάς. Παρουσιαστήκατε σαν μεσαίος χώρος και εξαπατήσατε τους κεντρώους. Παρουσιαστήκατε με ένα πρόσωπο περίπου παρθένο, λέγοντας πως δεν ξέρατε τίποτα για το χθες, πως εκφράζετε το νέο, το ανανεωμένο. Αλλά δυστυχώς παραμένετε ένα κόμμα της παλιάς δεξιάς.
     Με αυτή τη λογική επιχειρήσατε να κυβερνήσετε, μόνο που οι εποχές άλλαξαν. Ο κόσμος γρήγορα καταλαβαίνει και γι’ αυτό σας απομονώνει. Το λέω ειλικρινά με λύπη, γιατί απ’ αυτό εδώ το ίδιο Βήμα -και όχι μόνο- έχω μιλήσει κριτικά πολλές φορές και για την παράταξή μου. Θέλω να κρατήσω αυτό το δικαίωμα και αυτή τη δυνατότητα στην προσπάθειά μου όλοι να βελτιωνόμαστε.
     Όποτε μιλάω στη Βουλή, δεν ανεβαίνω στο Βήμα για να ρίξω κεραυνούς. Με αυτή την ευκαιρία όμως θα ήθελα να πω τα εξής: Είναι μεταρρύθμιση όλα όσα έχετε κάνει μέχρι τώρα; Τι ακριβώς είναι η μεταρρύθμιση; Όχι τροπολογίες και νομοθετικές πρωτοβουλίες στο πόδι αλλά ένας ολοκληρωμένος σχεδιασμός στον οποίο να λέει αυτή η Κυβέρνηση «ελληνικέ λαέ, εκεί σε πάω, με αυτά τα βήματα σε πηγαίνω», αυτό που λέγαμε εμείς, οι παλιοί παπανδρεϊκοί και πασόκοι, το όραμα. Ποιο είναι το δικό σας όραμα;
     Είναι μεταρρύθμιση, λοιπόν, και των άλλων φιλελεύθερων κομμάτων που σήμερα ηγεμονεύουν την Ευρώπη όλες οι αποφάσεις, κύριε Υπουργέ, αγαπητοί μου φίλοι, που πήγαν προχθές στις Βρυξέλλες; Επανέλαβαν ουσιαστικά τη Λισαβόνα, δηλαδή ένα ευχολόγιο. Από τα δέκα χρόνια που είχαν μέχρι το 2010 να πετύχουν μέσο όρο ανάπτυξης του 3%, και αύξηση 3% ετησίως για έρευνα, τεχνολογία και διά βίου μάθηση κ.λπ.. Έχασαν τα έξι χρόνια και σε όλα τα μεγέθη έχουν αποτύχει. Επιχειρούν –είπαν προχθές στις Βρυξέλλες- τα υπόλοιπα τέσσερα χρόνια που απομένουν να καλύψουν όλο αυτό το χαμένο χρόνο. Ή το άλλο, όπου ουσιαστικά υιοθέτησαν, αγαπητέ Κοινοβουλευτικέ Εκπρόσωπε και παλιέ μου φίλε, κύριε Μαγγίνα, που τα συζητούσαμε στο Στρασβούργο, την οδηγία Μπόλκενσταϊν. Ουσιαστικά την υιοθέτησαν αυτοί οι ηγέτες. Απέναντι σ’ έναν Κολ, σ’ έναν Μιτεράν, σ’ έναν Οζάλ, σ’ έναν Ανδρέα Παπανδρέου έβλεπες τις φιγούρες τύπου Μπερλουσκόνι και τύπου Μπλερ –δεν έχω αντίρρηση- να θέλουν να ανοίξουν όραμα για την Ευρώπη.
     	Αλλά επειδή –λέω- κυβερνούν σήμερα οι νεοφιλελεύθεροι σε ολόκληρη την Ευρώπη, γι’ αυτό αναφέρομαι. Υιοθέτησαν ουσιαστικά και αυτήν την οδηγία του Μπόλκενσταϊν που λέει τι, για να το μάθει ο ελληνικός λαός; Ότι ένας Λιθουανός, Εσθονός, Πολωνός ή οτιδήποτε –αύριο θα μπει και η Βουλγαρία- πάει και δουλέψει στην Αγγλία ή στη Γερμανία ή στην Ελλάδα, δεν θα πληρώνεται με βάση τους μισθούς, και τις παροχές της Ελλάδας ή της Αγγλίας, αλλά βάσει της χώρας καταγωγής του. Εκεί οδηγούν την Ευρώπη. Κι εσείς χειροκροτάτε; 
     	Εγώ θα παραμείνω, λοιπόν, μοναχικός καβαλάρης να λέω και επί εποχής Ανδρέα Παπανδρέου και επί εποχής Σημίτη και επί εποχής Γιώργου Παπανδρέου τα ίδια πράγματα γιατί θέλω να είμαι συνεπής με τις αρχές μου, συμβάλλοντας όσο μπορώ με τις δυνάμεις μου στο να προχωρά μπροστά αυτός ο τόπος.
     	Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουλούρη.
     	Το λόγο έχει ο κ. Βενιζέλος.
     	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, αντιλαμβάνομαι τους βαθύτατα ψυχολογικούς λόγους για τους οποίους η Κυβέρνηση παρασύρει την κοινοβουλευτική της πλειοψηφία σ’ αυτό το αδιέξοδο των δήθεν μεταρρυθμιστικών νόμων, γιατί νιώθει την ανάγκη να υπερβεί το αδιέξοδο αυτό με μία φυγή προς τα μπρος. Στην περίπτωση όμως του αδιεξόδου η φυγή προς τα μπρος σε ρίχνει σ’ έναν τοίχο και σου προκαλεί πάρα πολύ συχνά βαριά σωματική βλάβη. 
     Το λέω αυτό γιατί δεν μπορώ να αντιληφθώ πώς είναι δυνατόν η Κυβέρνηση τη στιγμή που θέλει να κλείσει κοινωνικά μέτωπα, τη στιγμή που βλέπει τις έρευνες της κοινής γνώμης να της καταλογίζουν ευθύνες και να καταγράφουν μία πτωτική τάση και του κύρους του Πρωθυπουργού ατομικά και της Κυβέρνησης συνολικά, να θέλει να ανοίξει το μείζον μέτωπο που είναι το ασφαλιστικό. Δεν μπορώ να εξηγήσω την αντίφαση στη στάση της Κυβέρνησης που από τη μία μεριά κραδαίνει κλάδο ελαίας, αποτάσσεται το Σατανά της επίλυσης του ασφαλιστικού, το παραπέμπει στην επόμενη Βουλή, σ’ έναν μακρύ και –θα έλεγα- απροκατάληπτο δήθεν κοινωνικό διάλογο και από την άλλη υπονομεύει την αξιοπιστία της και προκαλεί ένταση ακριβώς στο μέτωπο του ασφαλιστικού συστήματος με τις ρυθμίσεις αυτές για το ασφαλιστικό των τραπεζών.
     Δεν μπορώ να καταλάβω πώς είναι δυνατόν η Κυβέρνηση να εμφανίζεται ως αξιόπιστη και τη στιγμή που είναι τόσο σκληρή απέναντι στους τραπεζοϋπαλλήλους, στο θέμα της εθελουσίας εξόδου των εργαζομένων του Ο.Τ.Ε. είναι έτοιμη να μειώσει τα όρια ηλικίας, να αναγνωρίσει πλασματικά έτη και να επιβαρύνει το Τ.Α.Π.-Ο.Τ.Ε.. 
     Κυρίες και κύριοι Υπουργοί, πρέπει να είστε απολύτως βέβαιοι ότι αυτή τη στιγμή παίζετε με τη φωτιά, όπως ακριβώς έγινε και με το «Βασικό Μέτοχο», όπως ακριβώς έγινε και με την προηγούμενη ρύθμιση για την εθελουσία έξοδο στον Ο.Τ.Ε.. Όπως ακριβώς αναγκαστήκατε να επιβαρύνετε τελικά τον Ο.Τ.Ε. προκειμένου να καλυφθούν τα βάρη του Τ.Α.Π.-Ο.Τ.Ε. –γιατί διαφορετικά η ρύθμιση θα προσέκρουε στο Ευρωπαϊκό Κοινοτικό Δίκαιο, θα εκλαμβανόταν ως παράνομη, έμμεση κρατική ενίσχυση- έτσι και τώρα θα αναγκαστείτε να επανορθώσετε μετά από λίγους μήνες, όταν η Ευρωπαϊκή Επιτροπή εξετάζοντας την καταγγελία που έχει ήδη υποβληθεί από το σύλλογο των εργαζομένων στην Εμπορική Τράπεζα θα κρίνει ότι η ρύθμιση αυτή είναι αντίθετη προς το άρθρο 77 της Συνθήκης για την Ευρωπαϊκή Κοινότητα ότι παραβιάζει το δίκαιο του ανταγωνισμού της Ευρωπαϊκής Ένωσης και είναι έμμεση, παράνομη κρατική ενίσχυση. 
     Γιατί το κάνετε αυτό; Ο ομολογημένος σκοπός του νόμου καθιστά αυτόματα αντισυνταγματική τη ρύθμιση γιατί έχετε ομολογήσει ρητά και απερίφραστα πως αυτό δεν γίνεται για τις ανάγκες του ασφαλιστικού συστήματος, δεν γίνεται για να καλύπτονται ασφαλιστικά πλήρως οι τραπεζοϋπάλληλοι και οι συνταξιούχοι τραπεζοϋπάλληλοι, γιατί το γενικό πρόβλημα των ασφαλιστικών ταμείων το παραπέμπετε με τις πολιτικές σας δηλώσεις σε μακροπρόθεσμο διάλογο. 
     Άρα, ποιος είναι ο δεδηλωμένος σκοπός του νόμου που ελέγχεται στο πλαίσιο του δικαστικού ελέγχου της συνταγματικότητας των νόμων; Η διευκόλυνση και η σωτηρία των τραπεζών. Η δυνατότητα εξωραϊσμού των ισολογισμών των τραπεζών, οι οποίες έτσι θα απαλλαγούν από την υποχρέωση να κάνουν τις αναγκαίες προβλέψεις λόγω των αναλογιστικών τους υποχρεώσεων και άρα ο δεδηλωμένος σκοπός σας αφορά συγκεκριμένες τραπεζικές επιχειρήσεις και όχι τους ασφαλισμένους και τα ασφαλιστικά ταμεία.
     Αντιλαμβάνεστε ότι έτσι εσείς οι ίδιοι τινάζετε στον αέρα την ειλικρίνεια του πολιτικού σας λόγου, αλλά και τη συνταγματικότητα της ρύθμισής σας; Έχετε αντιληφθεί ότι πέρα από την Ευρωπαϊκή Ένωση και πέρα από τις δίκες που αφορούν τη διαδικασία ένταξης των ασφαλιστικών ταμείων των τραπεζοϋπαλλήλων στο Ε.Τ.Ε.Α.Μ., θα υπάρξουν στη συνέχεια πάμπολλες ατομικές προσφυγές δικαιούχων σύνταξης που θα ζητούν διακανονισμό των συντάξεών τους με βάση τα σημερινά ισχύοντα; Και τα δικαστήρια στην περίπτωση αυτή, επειδή είναι πάντα έτοιμα να τείνουν ευήκοον ους σ’ αυτόν που προσφεύγει ατομικά για τα ασφαλιστικά του δικαιώματα, θα επεκτείνουν τις διατάξεις, θα παραμερίζουν τις δυσμενείς διατάξεις και θα επεκτείνουν τις παλιές ευνοϊκές διατάξεις και έτσι θα οδηγήσουν σε αναλογιστικό αδιέξοδο το Ι.Κ.Α. και το Ε.Τ.Ε.Α.Μ.; 
     Θυμάστε τι κάνατε με τα οικογενειακά επιδόματα στο δημόσιο και τι κάνατε με την παρακράτηση του Λ.Α.Φ.Κ.Α.; Ενθαρρύνατε κύματα προσφυγών και τελικά, επειδή σπείρατε θύελλες, εισπράξατε τις καταιγίδες των δικαστικών αυτών αποφάσεων, που ορθά παραμέρισαν ως αντισυνταγματικές τις διατάξεις αυτές και επέβαλαν ουσιαστικά στον κρατικό προϋπολογισμό ένα τεράστιο αναδρομικό βάρος. Μόνο που τώρα ομιλούμε για το Ι.Κ.Α., για τα δικαιώματα εκατομμυρίων ασφαλισμένων του Ι.Κ.Α., για τα δικαιώματα των συνταξιούχων του Ι.Κ.Α..
     Κυρίες και κύριοι συνάδελφοι, η Κυβέρνηση ουσιαστικά εμφανίστηκε εδώ με έναν αυταρχικό οίστρο που με φοβίζει. Δεν με εκπλήσσει, αλλά με φοβίζει γιατί θέτει παρωπίδες σ’ αυτούς που είναι υποχρεωμένοι να οργανώσουν έναν κοινωνικό διάλογο και να επιμείνουν στη λογική αυτή του κοινωνικού διαλόγου.
     Εξαντλήθηκαν, κύριοι Υπουργοί, τα όρια του διαλόγου με τους τραπεζικούς υπαλλήλους; Η Κυβέρνηση, πριν πάρει αυτές τις μονομερείς νομοθετικές πρωτοβουλίες, είναι βέβαιη ότι εξήντλησε τις δυνατότητες να διαμορφωθεί μια συναινετική λύση; Δεν θα μπορούσαν να βρεθούν άλλες λύσεις, όπως  η μετατροπή των ταμείων αυτών, από ταμεία εγγυημένων παροχών σε ταμεία εγγυημένων εισφορών; Δεν θα μπορούσε η Κυβέρνηση να διαμορφώσει νομικά πρόσωπα δημοσίου δικαίου, αλλά ταυτόχρονα να σεβαστεί τις συλλογικές συμβάσεις, τα αλληλοβοηθητικά ταμεία, τους ειδικούς λογαριασμούς και έτσι να διαμορφώσει ένα καθεστώς πολύ πιο απλό από το καφκικό σύστημα  που διαμορφώνει τώρα με κύριο ταμείο, με πρώτο επικουρικό, με δεύτερο επικουρικό, επικουρικό του επικουρικού, με πολλά νομικά πρόσωπα να λειτουργούν παράλληλα, το ένα για να παρέχει συντάξεις, το άλλο για να συμπληρώνει τις συντάξεις και το τρίτο για να συνεχίζει τις δίκες; 
     Έχετε αντιληφθεί το νομικό τραγέλαφο που έχετε διαμορφώσει αυτή τη στιγμή; Έχετε συζητήσει ποτέ με τους συναδέλφους σας στο Υπουργικό Συμβούλιο; Έχετε ρωτήσει το φίλο μου και συνάδελφό μου, τον κ. Παυλόπουλο, όχι μόνο για τις γνωμοδοτήσεις του της δεκαετίας του 2000, αλλά και για τις γνωμοδοτήσεις του της δεκαετίας του 1990; 
     Γιατί πέρα από τις γνωμοδοτήσεις των κυρίων Παυλόπουλου, Παπαδημητρίου, Μανιτάκη, Καζάκου, Τραυλού, Τζανετάτου, Χρυσόγονου, Στεργίου, Σωτηρέλη, Ματθαίου, Χριστιανού, που τάσσονται υπέρ των απόψεων της Ο.Τ.Ο.Ε., υπάρχουν και γνωμοδοτήσεις του κ. Παυλόπουλου από το 1992, η γνωμοδότηση του κ. Κουκιάδη από το 1991, άλλη γνωμοδότηση του κ. Παπαδημητρίου από το 1991, γνωμοδότηση του κ. Σπυριδάκη που είναι τώρα Διευθυντής Δικαστικού και Πρόεδρος του Νομικού Συμβουλίου της Εμπορικής Τράπεζας από το 1991, γνωμοδότηση του καθηγητή κ. Κρεμαλή από το 1991 ….
     	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βενιζέλο παρακαλώ. 
     	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ολοκληρώνω σε ένα λεπτό.
     	ΠΡΟΕΔΡΕΥΩΝ (Γεώργιος Σούρλας): Αν έχετε την καλοσύνη, ολοκληρώστε. 
     	ΕΥΑΓΓΕΛΟΣ ΒΕΝΙΖΕΛΟΣ: Αντιλαμβάνεστε, λοιπόν, κυρίες και κύριοι συνάδελφοι, ότι η δευτέρα πλάνη είναι πάντα χείρων της πρώτης. Όπως έρχεστε τώρα και ουσιαστικά συμμαζεύετε τα λάθη της προηγούμενης ρύθμισης, έτσι θα έρθετε μετά από ένα μήνα για τις Δ.Ε.Κ.Ο., μετά από δυο μήνες για τη διευθέτηση του χρόνου εργασίας, μετά από τρεις μήνες για το Τ.Α.Π.-Ο.Τ.Ε., αν στο μεταξύ φυσικά δεν έχει αλλάξει ριζικά το  πολιτικό σκηνικό. Και συμπαρασύρετε σ’ αυτό το πρόβλημα και τις τράπεζες που δήθεν ωφελούνται. 
     	ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, παρακαλώ.
     	ΕΥΑΓΓΕΛΟΣ ΒΕΝΙΖΕΛΟΣ: Για σκεφθείτε τι θα συμβεί αν το αποτέλεσμα των διαδικασιών ιδιωτικοποίησης της Εμπορικής Τράπεζας δεν είναι ικανοποιητικό γι’ αυτούς που διεκδικούν σήμερα τη συμμετοχή τους στο μετοχικό κεφάλαιο και αν άλλες εμπορικές τράπεζες της χώρας μας προσφύγουν στην Ευρωπαϊκή Ένωση, καταγγέλλοντας την παράνομη έμμεση κρατική ενίσχυση της Εμπορικής.
     	ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Βενιζέλο.
     	ΕΥΑΓΓΕΛΟΣ ΒΕΝΙΖΕΛΟΣ: Θα βρεθεί η Κυβέρνηση με δυο τεράστιες καυτές πατάτες που δεν θα μπορέσει να διαχειριστεί. Από τη μια το πρόβλημα του ασφαλιστικού συστήματος και από την άλλη το πρόβλημα του τραπεζικού συστήματος. 
     	Ενός κακού μύρια έπονται, κυρίες και κύριοι της Νέας Δημοκρατίας. 
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο.
     	ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, δυο σκέψεις μόνο.
     	Είπε ο κ. Βενιζέλος ότι ανοίγει το ασφαλιστικό. Αυτό είναι απολύτως ανακριβές. Εκείνο το οποίο ανοίγει είναι το να καταγράψουμε και να συμφωνήσουμε στο ποιο ακριβώς και ποιας έκτασης ακριβώς είναι το ασφαλιστικό πρόβλημα της χώρας. Εκτός αν ο κ. Βενιζέλος και το ΠΑ.ΣΟ.Κ. υποστηρίζουν ότι δεν υπάρχει ασφαλιστικό πρόβλημα. Αλλά αν υποστηρίξουν κάτι τέτοιο τώρα, πώς υπάρχει ο νόμος Ρέππα, ο οποίος επιχειρεί κάποια πράγματα, πολλά από τα οποία είναι θετικά; 
     	ΕΥΑΓΓΕΛΟΣ ΒΕΝΙΖΕΛΟΣ: Κύριε Μαγγίνα, μου επιτρέπετε;
     	ΒΑΣΙΛΕΙΟΣ ΜΑΓΓΙΝΑΣ: Ένα λεπτό, κύριε συνάδελφε. 
     	ΠΡΟΕΔΡΕΥΩΝ (Γεώργιος Σούρλας): Δεν είναι μόνο ο κ. Μαγγίνας εδώ. Υπάρχει και το Προεδρείο.
     	ΒΑΣΙΛΕΙΟΣ ΜΑΓΓΙΝΑΣ: Δεν ανοίγει, λοιπόν, κανένα ασφαλιστικό. Υπάρχει κατ’ επανάληψη ρητή δήλωση και του ίδιου του Πρωθυπουργού ότι μέχρι το πέρας αυτής, της τρεχούσης, τετραετίας δεν τίθεται θέμα ασφαλιστικού. Αλλά υπάρχει θέμα, αγαπητέ κύριε Βενιζέλο, να συμφωνήσουμε ποιο είναι το πρόβλημα.
     Είπατε για τον Ο.Τ.Ε.. Ο Ο.Τ.Ε. δεν πρέπει να είναι ανταγωνιστικός; Υπέστη μία οικονομική καθίζηση από μία σειρά επιχειρήσεων, τις οποίες κάνατε, σε κοινές δράσεις, σε διάφορες βαλκανικές χώρες. Οι περισσότερες απέτυχαν –δεν θέλω να αποδώσω άλλο χαρακτηρισμό- και ο Ο.Τ.Ε. πρέπει να γίνει ανταγωνιστικός. Ένας από τους τρόπους, για να γίνει ανταγωνιστικός, είναι να ελαφρύνει το προσωπικό, να αποχωρήσει κάποιος σημαντικός αριθμός. Εσείς δεν θα το κάνατε; 
     Είπατε, όμως, και κάτι άλλο, το οποίο πάλι κρίνετε εσείς ως αντισυνταγματικό. Είπατε ότι υπάρχει ομολογημένη δήθεν θέση της Κυβέρνησης, ότι οι νομοθετικές ρυθμίσεις, περιλαμβανομένης και αυτής της τροπολογίας που συζητάμε, αποσκοπούν εις τη διευκόλυνση των τραπεζών και μάλιστα ορισμένων τραπεζών.   
     ΕΥΑΓΓΕΛΟΣ ΒΕΝΙΖΕΛΟΣ: Δεν υπάρχει, κύριε Μαγγίνα;
     ΒΑΣΙΛΕΙΟΣ ΜΑΓΓΙΝΑΣ: Αφήστε με να ολοκληρώσω. 
     ΕΥΑΓΓΕΛΟΣ ΒΕΝΙΖΕΛΟΣ: Πείτε εν τιμή, δεν υπάρχει;
     ΒΑΣΙΛΕΙΟΣ ΜΑΓΓΙΝΑΣ: Όχι, αλλά θα σας πω ότι διά την οικονομίαν του λόγου θα δεχθώ ότι υπάρχει. 
     ΕΥΑΓΓΕΛΟΣ ΒΕΝΙΖΕΛΟΣ: Μου αρκεί αυτό.
     ΒΑΣΙΛΕΙΟΣ ΜΑΓΓΙΝΑΣ: Όμως, πριν από αυτό, θα σας πω ότι διασώζονται ελλειμματικά επικουρικά ταμεία. Ναι ή όχι; 
     ΕΥΑΓΓΕΛΟΣ ΒΕΝΙΖΕΛΟΣ: Όχι.
     ΒΑΣΙΛΕΙΟΣ ΜΑΓΓΙΝΑΣ: Θα μπορούσε η Εμπορική Τράπεζα, ιδίως αυτή, να ανταποκριθεί στις υποχρεώσεις της; Διασφαλίζονται ή όχι με τις ρυθμίσεις αυτές τα δικαιώματα συνταξιούχων και εργαζομένων; 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μου επιτρέπεται μία διακοπή;
     ΠΡΟΕΔΡΕΥΩΝ (Γεώργιος Σούρλας): Μα, κύριε Βενιζέλο, δεν το επιτρέπει ο ίδιος, πώς να το επιτρέψω εγώ; 
     ΕΥΑΓΓΕΛΟΣ ΒΕΝΙΖΕΛΟΣ: Μα, τον ρωτώ αν μου επιτρέπει μία διακοπή.
     ΠΡΟΕΔΡΕΥΩΝ (Γεώργιος Σούρλας): Μα, δεν το επιτρέπει. Σας ακούει.
     ΒΑΣΙΛΕΙΟΣ ΜΑΓΓΙΝΑΣ: Όμως, θέλω να μου πείτε ποια είναι η συνταγματική διάταξη, η οποία απαγορεύει σε μία πολιτεία -που σημαίνει σε μία κυβέρνηση, που σημαίνει σε μία βουλή- να παίρνει μέτρα για τη διάσωση ή για τη βελτίωση της καταστάσεως χρηματοπιστωτικών ιδρυμάτων, τα οποία απασχολούν χιλιάδες εργαζομένους. Πέστε μου ποια είναι αυτή η διάταξη. 
     ΕΥΑΓΓΕΛΟΣ ΒΕΝΙΖΕΛΟΣ: Το άρθρο 87 της Συνθήκης της Ευρωπαϊκής Κοινότητας.
     ΒΑΣΙΛΕΙΟΣ ΜΑΓΓΙΝΑΣ: Πείτε μου ποια κυβέρνηση δεν θα έκανε αυτήν την προσπάθεια.
     ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, κύριε Μαγγίνα, αλλά μου επιτρέπετε να σας απαντήσω;
     ΒΑΣΙΛΕΙΟΣ ΜΑΓΓΙΝΑΣ: Κλείνω και αμέσως μετά.
     ΕΥΑΓΓΕΛΟΣ ΒΕΝΙΖΕΛΟΣ: Δεν θα μου δίνει το λόγο μετά ο κύριος Πρόεδρος.
     ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ.
     ΒΑΣΙΛΕΙΟΣ ΜΑΓΓΙΝΑΣ: Κλείνω, λέγοντας κάτι για την Ευρώπη, το οποίο είπε ο συνάδελφος κ. Κουλούρης. 
     ΕΥΑΓΓΕΛΟΣ ΒΕΝΙΖΕΛΟΣ: Αν θέλετε πραγματικά απάντηση, επιτρέψτε μου μία διακοπή.
     ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, αφού δεν το επιτρέπει ο ίδιος, δεν μπορείτε να τον διακόψετε. 
     ΕΥΑΓΓΕΛΟΣ ΒΕΝΙΖΕΛΟΣ: Θα μου δώσετε το λόγο μετά για ένα λεπτό, κύριε Πρόεδρε.
     ΒΑΣΙΛΕΙΟΣ ΜΑΓΓΙΝΑΣ: Κύριε συνάδελφε, ο πρώτος, ο οποίος άσκησε κριτική υπαινικτικά, αλλά πολύ υπεύθυνα και σοβαρά διά τα όσα απεφασίσθησαν στην τελευταία Σύνοδο Κορυφής, είναι ο Έλληνας Πρωθυπουργός. Εάν διαβάσετε προσεκτικά τις δηλώσεις Καραμανλή μετά την τελευταία Σύνοδο Κορυφής, σίγουρα θα διαπιστώσετε ότι δεν ήταν ικανοποιημένος από αυτά που απεφασίσθησαν. Βεβαίως είχε το χρέος να τα διατυπώσει αυτά υπαινικτικά, υπεύθυνα και σοβαρά. Τώρα, αν μου αντιλέξετε ότι έπρεπε να βάλει τις φωνές, όπως –λυπούμαι- έχει συμβεί στο απώτατο παρελθόν από άλλους Έλληνες Πρωθυπουργούς, ε, αυτοί οι παλλικαρισμοί ούτε τότε έπαιξαν κανένα ρόλο ούτε σήμερα θα επηρέαζαν τίποτα. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουσελάς. 
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, εγώ δεν θα μιλήσω πάνω στην αντισυνταγματικότητα της συγκεκριμένης τροπολογίας. Κάλυψαν επαρκώς το θέμα ο κ. Βενιζέλος πριν από λίγο και ο Κοινοβουλευτικός Εκπρόσωπος του ΠΑ.ΣΟ.Κ.. Θα σας διαβάσω ένα μικρό απόσπασμα από έναν πολιτικό εν ενεργεία, που είναι σήμερα μέσα στη Βουλή. Λέει τα εξής: «Τα ταμεία, που λειτουργούν στα πλαίσια του τραπεζικού συστήματος ως νομικά πρόσωπα ιδιωτικού δικαίου σωματειακής μορφής ή ενώσεις προσώπων ή λογαριασμοί, είναι αυτοδιοικούμενα και αυτοδιαχειριζόμενα. Συνεπώς δεν είναι δυνατή η οποιασδήποτε μορφής παρέμβαση στην εν γένει λειτουργία τους και ειδικότερα στη σύσταση, διοίκηση ή κατάργησή τους». Αυτά τα λέει ο Υφυπουργός Νίκος Αγγελόπουλος στις 17 Ιανουαρίου 2005.
     Τώρα βέβαια, ο κ. Αγγελόπουλος, δεν είναι στα έδρανα της Κυβέρνησης. Δεν ξέρω, κύριε Υπουργέ, εάν η απουσία του από τα έδρανα της Κυβέρνησης, οφείλεται σε αυτή του τη στάση και σε αυτή του τη γνωμοδότηση, που έστειλε στα ασφαλιστικά ταμεία. Πάντως, όπως καταλαβαίνετε, η συγκεκριμένη επιστολή, η οποία είναι μία επίσημη επιστολή -και θα την καταθέσω στα Πρακτικά- είναι επιστολή μέλους της Κυβέρνησης. Και σας διαψεύδει κατηγορηματικά και εσάς και όλη τη φιλοσοφία σας και όλα αυτά που είπατε πριν, σχετικά με τα συγκεκριμένα ταμεία. 
     (Στο σημείο αυτό, ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
     Φέρνετε, κύριοι της Κυβέρνησης, μια τροπολογία με στόχο, όχι να αντιμετωπίσετε -όπως λέτε- το πρόβλημα του ασφαλιστικού στο χώρο των τραπεζών. Γιατί το πρόβλημα του ασφαλιστικού στο χώρο των τραπεζών είχε αντιμετωπιστεί και μάλιστα με αποτελεσματικότητα, τουλάχιστον σε ό,τι αφορά τη θεσμική του μορφή, από το ν. 3029. Προέβλεπε για την κύρια σύνταξη μια διαδικασία στα πλαίσια της οποίας τα ταμεία κύριας σύνταξης εντάσσονταν στο Ι.Κ.Α., με βάση τους όρους των καταστατικών τους και υπήρχε το άρθρο 11 στο ν. 3029, το οποίο σαφέστατα προέβλεπε τη δημιουργία ενός ενιαίου επικουρικού ταμείου για όλους τους τραπεζοϋπαλλήλους, με σεβασμό στην αυτονομία των επί μέρους ταμείων. Ο στόχος σας είναι άλλος. Δεν είναι, λοιπόν, να δώσετε λύση, όπως λέτε στο ασφαλιστικό. Άλλωστε, όχι μόνο δεν δίνετε χρήματα, αλλά παίρνετε. Βάζετε το χέρι βαθιά στην τσέπη των ασφαλιστικών ταμείων. Ο στόχος σας είναι να ελαφρύνετε, να απαλλάξετε τις τράπεζες –συγκεκριμένες τράπεζες, κύριε Δούκα- προκειμένου να γίνουν πιο ελκυστικές και να πωληθούν αύριο στους υποψηφίους αγοραστές. Και μπροστά σ’ αυτή σας την επιλογή, κατεδαφίζετε ασφαλιστικά ταμεία που έχουν συνομολογηθεί με συλλογικές συμβάσεις εργασίας, την ίδια στιγμή που λέτε, ότι δεν παρεμβαίνετε στις συλλογικές διαπραγματεύσεις. Σας κατέθεσα χθες το καταστατικό του ενός ταμείου. Σήμερα σας καταθέτω και το καταστατικό του ταμείου Τ.Ε.Α.Π.Ε.Τ.Ε. της Εμπορικής, που όπως θα δείτε –να μοιραστεί παρακαλώ-  υπογράφει ο Σύλλογος των εργαζομένων και η Εμπορική Τράπεζα και είναι σωματειακής μορφής.
     (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Περικόπτετε ασφαλιστικά δικαιώματα, από την άλλη, και ευνουχίζετε κυριολεκτικά τους νέους ανθρώπους, τους αυριανούς νέους εργαζόμενους. Και εδώ βέβαια, θα πρέπει να συνεννοηθείτε και μεταξύ σας. Από τη μία πλευρά ο κ. Μαγγίνας, ο Κοινοβουλευτικός Εκπρόσωπος της Νέας Δημοκρατίας, λέει «καλά κάνουμε, σε σχέση με το ζήτημα αυτό και γιατί εσείς στηρίζετε τους εργαζόμενους», ο δε κ. Τσιτουρίδης, μας έψεξε απόψε, λέγοντας ότι στελέχη βγαίνουν στα Μέσα Ενημέρωσης και λένε ανακρίβειες, ότι αυξάνονται τα όρια ηλικίας, μειώνονται οι συντάξεις κ.λπ.. 
     ΑΘΑΝΑΣΙΟΣ ΜΠΟΥΡΑΣ: Αλήθεια είναι αυτό.
     ΔΗΜΗΤΡΙΟΣ ΚΟΥΣΕΛΑΣ: Χθες το βράδυ, κύριε Υπουργέ, σας απέδειξα με συγκεκριμένα στοιχεία ότι χαρίζετε δισεκατομμύρια στις τράπεζες. Οι υποχρεώσεις της Εμπορικής Τράπεζας, με βάση τη μελέτη της «Bacon and Goodrow» ήταν 1.678.000.000 ευρώ. Αυτά τα οποία εσείς υποχρεώνετε σήμερα να πληρώσει η Εμπορική Τράπεζα στο Ε.Τ.Α.Τ. και στο Ε.Τ.Ε.Α.Μ., είναι μόλις 1.156.000.000. Υπάρχει μια διαφορά 522.000.000 ευρώ, κύριοι συνάδελφοι, που είναι το δωράκι -ο μποναμάς- που κάνετε στην Εμπορική Τράπεζα και δεν το κάνετε αχρεωστήτως. Δεν βάζετε τα λεφτά από την τσέπη σας. Θα τα πληρώσει το Ε.Τ.Ε.Α.Μ., θα τα πληρώσουν οι εργαζόμενοι. Δεν είναι δικά σας λεφτά αυτά. 
     Δεν πήραμε, λοιπόν -και περιμένουμε ακόμη- καμία απάντηση. Αντί αυτού έχουμε μια αλαζονική συμπεριφορά, από χθες μέχρι σήμερα, που δεν προκαλεί εμάς, προκαλεί ολόκληρη την κοινωνία, προκαλεί τους εργαζόμενους. 
     ΑΘΑΝΑΣΙΟΣ ΜΠΟΥΡΑΣ: Και για το Τ.Α.Π.Ι.Λ.Τ. να μας πείτε ποιος πλήρωσε.
     ΔΗΜΗΤΡΙΟΣ ΚΟΥΣΕΛΑΣ: Και προσπαθείτε από πάνω να μας πείσετε, ότι κάνετε μεταρρυθμίσεις, οι οποίες θα ωφελήσουν -λέει- την κοινωνία, ότι θα ωφεληθούν οι πολίτες.
     Και εγώ ερωτώ ειλικρινά. Πώς θα ωφεληθούν οι πολίτες όταν επιβαρύνεται το Ι.Κ.Α.; Όταν το Ι.Κ.Α. μέσα απ’ όλες αυτές τις αλλαγές, πέρα από τα 522.000.000 θα πληρώσει πάνω από 2.000.000.000. Θα σας τα βγάλουμε πάνω από 2.000.000.000. Μόνο για τα επικουρικά ταμεία. Πώς θα ωφεληθούν οι πολίτες όταν από το φετινό προϋπολογισμό χρωστάτε στα ασφαλιστικά ταμεία 1,8 δισεκατομμύριο ευρώ; Η διαφορά, δηλαδή, των χρημάτων που προβλέπει ο φετινός προϋπολογισμός από το σύνολο των θεσμοθετημένων υποχρεώσεων για τα ασφαλιστικά ταμεία είναι 1,8 δισεκατομμύριο ευρώ. Πώς ωφελούνται οι πολίτες από την πολιτική σας όταν η εισφοροδιαφυγή και η εισφοροκλοπή περνάει τα 3.000.000.000 και δεν κάνετε τίποτα, μα τίποτα, για να τα αντιμετωπίσετε; Και μετά, κύριε Υπουργέ, έρχεστε εδώ, έρχεται ο Κοινοβουλευτικός σας Εκπρόσωπος, έρχονται οι Υπουργοί σας και μιλάνε για διάλογο για το ασφαλιστικό; Ποιο διάλογο για το ασφαλιστικό; Για ποιο διάλογο για το ασφαλιστικό μιλάτε; 
     Έχετε πάρει τις αποφάσεις σας. Και οι αποφάσεις σας είναι συγκεκριμένες. Θέλετε να ανατρέψετε τον νόμο Ρέππα, το ν. 3029. Θέλετε να αυξήσετε τα όρια ηλικίας, θέλετε να μειώσετε τις συντάξεις, θέλετε να αυξήσετε παραπάνω τις εισφορές αλλά επειδή δεν μπορείτε να το κάνετε άμεσα, θέλετε να μας πείτε μέσα απ’ όλη αυτή την πολιτική που ακολουθείτε για το ασφαλιστικό ότι ο νόμος Ρέππα, κύριοι συνάδελφοι, είναι ανεπαρκής για να αντιμετωπίσει το πρόβλημα του ασφαλιστικού. Άρα, θα πρέπει να πάμε σε μια ανατροπή του. 
     Όμως, επειδή ο νόμος αυτός έχει γίνει μετά από κινητοποιήσεις των εργαζόμενων, αυτό δεν τολμάτε να το πείτε ευθέως το πάτε εκ του πλαγίου. Το πάτε μέσα απ’ αυτή τη διαδικασία. Φορτώνετε στο Ι.Κ.Α. τα πάντα. Ουσιαστικά βουλιάζετε το Ι.Κ.Α. και μετά μιλάτε κιόλας για μεταρρυθμίσεις. 
     Ο στόχος βέβαια δεν είναι απλός. Έχει παραπέρα προεκτάσεις. Ουσιαστικά αυτό που θέλετε να κάνετε -και το είπε ο κ. Αλογοσκούφης- είναι να δώσετε κίνητρα στην ιδιωτική ασφάλιση, στην ιδιωτική κερδοσκοπική ασφάλιση και να της δώσετε τη δυνατότητα να παίξει το ρόλο του δεύτερου πυλώνα. Όμως σ’ αυτή σας την πολιτική, να είστε σίγουροι ότι δεν θα βρείτε μόνο μπροστά σας τους εργαζόμενους στις τράπεζες, θα βρείτε μπροστά σας το σύνολο του ελληνικού λαού ο οποίος θα ανακόψει μέσα από τη θέλησή του όποτε και αν εκφραστεί αυτή αυτές τις αντιασφαλιστικές και αντικοινωνικές σας επιλογές. 
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
     Ζητάει το λόγο επί προσωπικού ο κ. Αγγελόπουλος. Έγινε μια αναφορά από τον κ. Κουσελά. Θα μας εξηγήσετε, κύριε Αγγελόπουλε, σε ένα λεπτό σε τι συνίσταται το προσωπικό για να πάρετε το χρόνο των πέντε λεπτών που προβλέπεται για να το αναπτύξετε. 
     ΝΙΚΟΛΑΟΣ ΑΓΓΕΛΟΠΟΥΛΟΣ: Ο συνάδελφος κ. Κουσελάς κατά την διάρκεια της ομιλίας του αναφέρθηκε σε μια απαντητική επιστολή την οποία είχα υπογράψει κατά τη διάρκεια της θητείας μου ως Υφυπουργός. Επειδή θεωρώ ότι η όποια αναφορά έκανε δεν μπαίνει στην ουσία της απάντησης αφ’ ενός και αφ’ ετέρου δε με τον τρόπο με τον οποίο αναφέρθηκε στην εν λόγω απαντητική επιστολή συσχετίζει την απομάκρυνσή μου από την Κυβέρνηση, γιατί η παρουσία  μου θα ήταν ενδεχόμενα εμπόδιο στον όποιο προγραμματισμό του νομοθετικού έργου της Κυβέρνησης, ζητάω το λόγο, κύριε Πρόεδρε, επί προσωπικού για να διατυπώσω τη δική μου άποψη και θέση. 
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Αγγελόπουλε. 
     ΝΙΚΟΛΑΟΣ ΑΓΓΕΛΟΠΟΥΛΟΣ: Θα παρακαλούσα τους κυρίους συναδέλφους να διαβάσουν με ιδιαίτερη προσοχή πρώτα απ’ όλα την απαντητική επιστολή και ιδιαίτερα την τελευταία παράγραφο: «Συνεπώς δεν είναι δυνατή η οποιασδήποτε μορφής παρέμβαση στην εν γένει λειτουργία τους και ειδικότερα στη σύσταση, διοίκηση ή την κατάργησή τους». Θα ήθελα, λοιπόν, να πω ότι η Κυβέρνηση επειδή ακριβώς γνωρίζει αυτό το πράγμα δεν καταργεί κανένα ταμείο. Αν δεν το κατάλαβαν οι συνάδελφοι τότε θα τους παρακαλέσω να διαβάσουν με ιδιαίτερη προσοχή και τη διάταξη της τροπολογίας και τις διατάξεις του ν. 3371/2005.
     Αλλά πέρα από τις όποιες νομικές ενστάσεις μπαίνουν από τη μια ή από την άλλη πλευρά, με αφορμή που ζήτησα το λόγο, θα ήθελα να πω στους συναδέλφους δύο πράγματα για να τελειώνουμε άπαξ διά παντός μ’ αυτή τη συζήτηση: 
     Πρώτον, με βάση την τροπολογία και το ν. 3371 οι τράπεζες πληρώνουν πολύ περισσότερα χρήματα για την κάλυψη των ελλειμμάτων των ταμείων για τα οποία συζητούμε από ό,τι αρχικά είχε υπολογιστεί και σε αντίθεση με ό,τι είχε συμβεί με την ένταξη του Τ.Α.Π.Ι.Λ.Τ. στο Ι.Κ.Α.-Ε.Τ.Α.Μ. δέκα ημέρες πριν από τις εκλογές, με κοινή υπουργική απόφαση του Υφυπουργού Εθνικής Οικονομίας και του Υφυπουργού Απασχόλησης και Κοινωνικής Προστασίας, όπου τότε φόρτωσαν 600.000.000 ευρώ στο Ι.Κ.Α. Ε.Τ.Α.Μ., -επειδή λέμε ότι εξυπηρετούνται συμφέροντα τραπεζών και τραπεζιτών- χωρίς να πληρώσει ο συγκεκριμένος επιχειρηματίας ούτε ένα ευρώ. Ένα το κρατούμενο.
     (Θόρυβος-διαμαρτυρίες από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Αγγελόπουλε, δεν αφορά  αυτό την υπόθεση του κ. Κουσελά. Επεκτείνεστε και σε άλλα ζητήματα. 
     ΝΙΚΟΛΑΟΣ ΑΓΓΕΛΟΠΟΥΛΟΣ: Πώς δεν αφορά την υπόθεση; Δεύτερον...
     ΠΡΟΕΔΡΕΥΩΝ (Γεώργιος Σούρλας): Δεν υπάρχει δεύτερον...
     ΝΙΚΟΛΑΟΣ ΑΓΓΕΛΟΠΟΥΛΟΣ: Ο κ. Κουσελάς συσχέτισε την απομάκρυνσή μου από την Κυβέρνηση...
     ΠΡΟΕΔΡΕΥΩΝ (Γεώργιος Σούρλας): Σ' αυτό μόνο να περιοριστείτε.
     ΝΙΚΟΛΑΟΣ ΑΓΓΕΛΟΠΟΥΛΟΣ: ...γιατί ενδεχόμενα οι θέσεις μου και οι προτάσεις μου για το ασφαλιστικό των τραπεζών να αποτελούσαν εμπόδιο στο νομοθετικό έργο της Κυβέρνησης. 
     Διευκρίνισα και πριν, επειδή πρέπει να αποκατασταθεί επιτέλους η αλήθεια σ’ αυτή την Αίθουσα, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Δεν θα γενικεύσουμε την αναφορά.
     ΝΙΚΟΛΑΟΣ ΑΓΓΕΛΟΠΟΥΛΟΣ: ...ότι πρώτον οι τράπεζες πληρώνουν, δεύτερον δεν καταστρατηγούνται κεκτημένα δικαιώματα των εργαζομένων, διότι εντάσσονται στο νέο καθεστώς με τις καταστατικές τους διατάξεις και τρίτον εξασφαλίζεται η χρηματοδότηση του νέου καθεστώτος με τα χρήματα τα οποία πληρώνουν οι τράπεζες.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΔΗΜΗΤΡΙΟΣ ΚΟΥΣΕΛΑΣ: Θα ήθελα να πάρω το λόγο, κύριε Πρόεδρε...
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το λόγο παρακαλώ, κύριε Πρόεδρε, επί προσωπικού...
     ΠΡΟΕΔΡΕΥΩΝ (Γεώργιος Σούρλας): Όχι, κύριε Χριστοδουλάκη, δεν έχετε το λόγο επί προσωπικού...
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλω το λόγο επί προσωπικού, γιατί αναφέρθηκε σε αποφάσεις που έλαβε η προηγούμενη κυβέρνηση...
     ΠΡΟΕΔΡΕΥΩΝ (Γεώργιος Σούρλας): Δεν έχετε το λόγο. Παρακαλώ καθίστε κάτω. Ο κ. Αγγελόπουλος αναφέρθηκε στον κ. Κουσελά, ο οποίος και θα πάρει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αναφέρθηκε και στην προηγούμενη κυβέρνηση...
     ΠΡΟΕΔΡΕΥΩΝ (Γεώργιος Σούρλας): Δεν μπορείτε να μιλάτε έτσι, κύριε Χριστοδουλάκη. Είστε παλιός κοινοβουλευτικός και θα έπρεπε να ξέρετε τον Κανονισμό. 
     Παρακαλώ να μη γράφονται στα Πρακτικά αυτά που λέει ο κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ...
     ΠΡΟΕΔΡΕΥΩΝ (Γεώργιος Σούρλας): Δεν αναφέρθηκε σε σας ο κ. Αγγελόπουλος. Δεν έχετε το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ...
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Θα μάθετε να ακούτε; Πήρε το λόγο ο κ. Αγγελόπουλος επί προσωπικού, διότι ο κ. Κουσελάς κατέθεσε ένα έγγραφο που αφορά τον κ. Αγγελόπουλο όταν ήταν Υφυπουργός και άφησε υπαινιγμούς ότι μπορεί να απομακρύνθηκε από την Κυβέρνηση γι’ αυτόν το λόγο. Δεν πρέπει να απαντήσει ο κ. Κουσελάς, κύριε Χριστοδουλάκη; 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ...
     ΠΡΟΕΔΡΕΥΩΝ (Γεώργιος Σούρλας): Μετά από δύο συναδέλφους μιλάτε εσείς, κύριε Χριστοδουλάκη. Δεν μπορούμε να το πάμε επί προσωπικού συνέχεια. Γίνεται κατάχρηση του Κανονισμού. 
     Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Θα είμαι πολύ σύντομος, κύριε Πρόεδρε.
     Κατ’ αρχάς χαίρομαι που ο κ. Αγγελόπουλος με επιβεβαιώνει. Διάβασε ακριβώς αυτό το απόσπασμα που διάβασα και εγώ στη Βουλή και δεν παίρνει τίποτα πίσω απ’ αυτά που έχει γράψει και ισχύουν στο ακέραιο.
     Δεύτερον, το αν έφυγε γι’ αυτούς τους λόγους από την Κυβέρνηση ή όχι, δεν είναι αρμόδιος ο κ. Αγγελόπουλος να μας το πει, γιατί προφανώς δεν το ξέρει. Αρμόδιος για να απαντήσει επ’ αυτού, είναι ο κύριος Πρωθυπουργός, ο οποίος τον έβγαλε από την Κυβέρνηση και όχι ο κ. Αγγελόπουλος ο οποίος βρίσκεται σε δύσκολη θέση. Και τρίτον, αυτό που θέλω να πω είναι ότι η Κυβέρνηση και το Υπουργείο Εργασίας είχαν στη διάθεσή τους όλο το χρονικό διάστημα μέχρι και την 1η Ιουνίου 2004, προκειμένου να τροποποιήσουν την υπουργική απόφαση που λέει για το Τ.Α.Π.Ι.Λ.Τ., αν αυτή δεν τους άρεσε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουσελά. 
     Απλά, θέλω να κάνω μια παρατήρηση ότι στην Κυβέρνηση και σε καμία κυβέρνηση δεν είναι κανένας μόνιμος, όλοι είναι διερχόμενοι. Άμα, το καταλάβουν αυτό, είναι χρήσιμο για όλους. Άλλοι μπαίνουν και άλλοι βγαίνουν. Τι να κάνουμε δηλαδή; Όσοι δεν το κατάλαβαν αυτό, έχουν πρόβλημα. 
     Το λόγο έχει ο κ. Αθανάσιος Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, διερωτώνται οι εργαζόμενοι γιατί νομοθετεί η Κυβέρνηση με τέτοια προχειρότητα, γιατί αυτές τις νομοθετικές πρωτοβουλίες που αφορούν ατομικά δικαιώματα και περιουσίες των εργαζομένων, τις παίρνετε με τέτοιο πρόχειρο τρόπο. Διερωτώνται οι εργαζόμενοι, γιατί νομοθετείτε με αυταρχισμό, χωρίς διάλογο και συναίνεση. Εν τω μεταξύ επικαλείστε εσείς και ο κύριος Πρωθυπουργός την ανάγκη του διαλόγου. Διερωτώνται οι εργαζόμενοι, γιατί δεν σέβεστε τη συλλογική αυτονομία και τις συλλογικές συμβάσεις. Διερωτώνται οι εργαζόμενοι γιατί παρεμβαίνετε σε αυτοδιαχειριζόμενα ταμεία που προέκυψαν μετά από συμφωνία εργοδοτών και εργαζομένων, ταμεία στα οποία δεν υπάρχει κοινωνικός  πόρος, ταμεία στα οποία δεν υπάρχει κρατική εισφορά, ταμεία για τα οποία δεν υπάρχει εγγύηση του δημοσίου. Διερωτώνται οι εργαζόμενοι γιατί, παρεμβαίνετε σε σωματεία και βουτάτε τα περιουσιακά στοιχεία των εργαζομένων. Δεν απαντάτε σ’ αυτά τα «γιατί» στους εργαζόμενους. 
     Εμείς, όμως, οφείλουμε να πούμε γιατί το κάνετε. Γιατί όσοι ξέρουν από τράπεζες, ξέρουν ότι ο ένας από τους μετόχους στην Εμπορική Τράπεζα χρόνια τώρα και με την κυβέρνηση του ΠΑ.ΣΟ.Κ. διεκδικεί την ελάφρυνσή του ως δυνάμει αγοραστής απ’ αυτά τα βάρη, αλλιώς λέει, δεν την αγοράζει. Δεν θέλω να πω το όνομα. Και θέλετε να απαλλάξετε, λοιπόν, τον αγοραστή αυτόν που είναι ήδη μέτοχος, για να αγοράσει σε φθηνή τιμή την τράπεζα, μπιρ παρά, που λένε στο χωριό μου. Γιατί, κύριε Υπουργέ; Για να πουλήσετε όπως-όπως την Εμπορική και τμήμα της Αγροτικής. Υπολογίζετε μάλιστα ότι θα εισπράξετε περίπου 4.000.000.000 ευρώ απ’ αυτήν την πώληση. Μάλιστα κάνετε υπολογισμούς πόσο από το δημόσιο έλλειμμα θα καλύψετε. Αυτή είναι η ουσία του πράγματος. Τίποτε περισσότερο. 
     Ελάτε, όμως, που τώρα δεν πουλάτε μόνο τα ασημικά της οικογένειας, αλλά και το οικοδόμημα. Θα ξηλώσετε και τους νεροχύτες, τα πλακάκια, και θα τα πουλήσετε για να καλύψετε το δημόσιο χρέος και το έλλειμμα, για το οποίο είστε υπεύθυνοι εσείς που αυξήθηκε τα τελευταία χρόνια μετά την κατάρρευση των δημοσίων εσόδων και τη δυσπραγία να εισπράξετε επί δύο χρόνια φόρους, και να εξυγιάνετε τα οικονομικά της χώρας, όπως ισχυρίζεστε. 
     ΑΘΑΝΑΣΙΟΣ ΜΠΟΥΡΑΣ: Τα τελευταία είκοσι χρόνια...
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα, κύριε Υπουργέ, πρέπει να σας πω ότι χαρίζετε στις τράπεζες, στους εν δυνάμει αγοραστές, τα 522.000.000, όπως λέει η «BACON» στη μελέτη της, για να ελαφρυνθεί, για να πάρει τελικά ο εν δυνάμει αγοραστής αυτά τα 522.000.000. 
     Και θα σας πω και κάτι άλλο. Είναι φαινόμενο αυτό που γίνεται στη χώρα μας. Και επειδή υπηρέτησα σε τράπεζα, θέλω να πω ότι το 1,5% του Α.Ε.Π. είναι η κερδοφορίες των τραπεζών. Οι τράπεζες έχουν τους χαμηλότερους φορολογικούς συντελεστές. Εσείς, που λέτε ότι είστε με τους πολλούς, είστε με τους λίγους. Κρύβεστε πίσω από τις τράπεζες, οι οποίες κερδοσκοπούν. Ζούμε ένα σύγχρονο Ελ Ντοράντο στη χώρα μας, διότι αγοράζουν το χρήμα με 1% και το πουλάνε στα καταναλωτικά και τα προσωπικά με 14%. Αυτή είναι η αλήθεια. Και στοιχίζεστε πίσω από αυτούς. 
     Φυσικά θέλω να σας πω δύο κουβέντες, για την Αγροτική. Ακούστε, κύριοι συνάδελφοι, τι έκανε ο κ. Δούκας. Ήρθε στην Επιτροπή Οικονομικών και παρουσίασε για την Αγροτική δείκτη φερεγγυότητας -2,5%. Πριν από δέκα μέρες η διοίκηση της Τράπεζας της Ελλάδος, που ελέγχει τη φερεγγυότητα των πιστωτικών ιδρυμάτων, είχε στείλει γράμμα στη διοίκηση της Α.Τ.Ε. και έλεγε ότι ο δείκτης φερεγγυότητας είναι 9,6%. Η διοίκηση της Αγροτικής Τράπεζας –ακούστε εξαπάτηση- προς το Χρηματιστήριο έλεγε ότι ο δείκτης φερεγγυότητας είναι 14%. Αυτά γίνονται μέσα σε ένα μήνα. Δεν πρέπει να μας απαντήσετε, κύριε Δούκα για το θέμα, γιατί εσείς το φέρατε και στην ερώτησή μας δεν απαντάτε;
     Δεύτερον: Ποιος εξαπατά τους πολίτες; Ο κ. Αλογοσκούφης ή εμείς; 
     Κύριε Αλογοσκούφη, δεν κάνατε αύξηση του μετοχικού κεφαλαίου της Αγροτικής για να εξυγιάνετε την τράπεζα και να αυξήσετε το δείκτη φερεγγυότητας. Ξέρετε τι κάνατε; Από τη ρύθμιση των πανωτοκίων διέγραψε η τράπεζα 320.000.000 δραχμές, περίπου 1.000.000 ευρώ. Ακριβώς αυτό δώσατε στην τράπεζα με την αύξηση του μετοχικού κεφαλαίου, για να μη διαταραχθεί η ισορροπία και η υγεία της τράπεζας. Γιατί; Διότι αν ο δείκτης έπεφτε εκεί που λέει ο κ. Δούκας, θα έπρεπε στην Ευρωπαϊκή Τράπεζα να πούμε πότε θα την κλείσουμε την τράπεζα. Αυτό είναι το colpo grosso. Και λέτε τώρα: «Ποιοι; Εμείς; Εξυγιάναμε τις τράπεζες.» Δεν εξυγιάνατε καμία τράπεζα. 
     Κάτι τελευταίο για την Αγροτική. Δεν θέλω να πω περισσότερα για λόγους ευαισθησίας. 
     Η ίδια η «UBS», που έχει αναλάβει το placement, όπως λέγεται, έλεγε πριν από λίγες ημέρες ότι η μετοχή θα πάει στο 7,5 ευρώ. Τώρα λέει ότι θα πάει στα 6,5 ευρώ. Εν τω μεταξύ η μετοχή κατρακυλάει. 
     Πήγατε και κάνατε παρουσιάση της τράπεζας στα χρηματιστήρια της Νέας Υόρκης και του Λονδίνου και σας γύρισαν πίσω τις παρουσιάσεις. Η τράπεζα καταρρέει. Και δεν μιλάτε γι’ αυτά. Σας φταίνε οι προηγούμενοι. 
     Θα πούμε, όμως, εν καιρώ το τι γίνεται στην Αγροτική Τράπεζα. Θα τα πούμε.
     Θέλω επίσης να παραμείνω σε δύο ζητήματα. 
     Κυρίες και κύριοι, αυτή η ρύθμιση εν τω συνόλω της, με τις όποιες τροποποιήσεις, ουσιαστικά αυξάνει τα όρια συνταξιοδότησης -δεκαπέντε χρόνια στις γυναίκες, οκτώ ή δέκα αντίστοιχα- και φυσικά μειώνει τις επικουρικές συντάξεις από 45% έως 65%. 
     Και διερωτάται κανείς: Ωραία, τα όρια συνταξιοδότησης, μπορεί να πει κανείς, τα διευρύνει, γιατί θέλει να εξυγιάνει το ασφαλιστικό σύστημα. Με ποιο δικαίωμα μειώνετε τις επικουρικές συντάξεις, που είναι εισφορές των εργαζομένων. Είναι ταμεία τα οποία έχτισαν οι εργαζόμενοι με το αίμα τους, είναι απότοκο της δουλειάς τους; Δεν είναι χρηματοδότηση του δημοσίου. Δεν είναι κοινωνικός πόρος. Αυτά τα ταμεία δεν λειτουργούν με την εγγύηση του δημοσίου.
     Κύριοι Υπουργοί, θέλετε να σας κάνω μία πρόβλεψη; Δεν θα πουλήσετε ούτε ένα κομμάτι από την Αγροτική Τράπεζα ούτε θα μπορέσετε να εισπράξετε από την Εμπορική αυτά που προσδοκάτε. Δεν θα το κάνετε, γιατί όλο αυτόν τον καιρό έχετε δυσφημίσει τις τράπεζες. 
     Ο κ. Γιακουμάτος περιφέρεται και μας βάζει φυλακή κάθε μέρα. Δεν θα μας βάλετε φυλακή. Και όταν τελειώσει αυτή η προσωπική μου περιπέτεια, τότε θα τα πούμε, κύριε Γιακουμάτο.
     Ευχαριστώ πάρα πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, ολοκληρώνεται μία συζήτηση πάνω σε ένα πολύ κρίσιμο ζήτημα που αφορά το ασφαλιστικό των εργαζομένων στον τραπεζικό κλάδο. 
     Και λέμε ότι είναι πολύ σημαντικό, γιατί για εμάς δεν θα σταματήσει την ασφαλιστική της μεταρρύθμιση η Κυβέρνηση στο ταμείο της Εμπορικής ή στον τραπεζικό κλάδο γενικότερα. Διότι αν χθες είχαμε την Ιονική, σήμερα έχουμε την Εμπορική. Και αύριο είναι σίγουρο ότι θα έχουμε το ασφαλιστικό του Ο.Τ.Ε., το ασφαλιστικό της Δ.Ε.Η. και των άλλων ειδικών ταμείων.
     Μην ξεχνάμε, κυρίες και κύριοι Βουλευτές, ότι προηγήθηκαν οι μακροχρόνιες ασφαλιστικές μεταρρυθμίσεις στο Ι.Κ.Α. και στο δημόσιο, με σημαντικές συνέπειες, βέβαια, σε βάρος των εργαζομένων τόσο όσον αφορά το ύψος και την αύξηση του ορίου συνταξιοδότησης όσο και τη μείωση των συντάξεων. 
     Γι’ αυτό καταλογίσαμε και ευθύνες στις συνδικαλιστικές ηγεσίες, που όλα αυτά τα χρόνια, ενώ έβλεπαν τον ένα νόμο να διαδέχεται τον άλλο σε βάρος των εργαζομένων, δεν έκαναν το αυτονόητο: Να ξεσηκώσουν το λαό, τους εργαζομένους για να αντιμετωπίσουν αυτή την ασφαλιστική λαίλαπα σε βάρος των εργαζομένων.
     Βέβαια, καλές είναι οι δικαστικές προσφυγές για την επίλυση τέτοιων ζητημάτων. Εμείς, όμως, πιστεύουμε ότι ανατροπές τέτοιων διατάξεων όπως η σημερινή, αλλά και του ν. 3371/2005, του ν. 3029/2002, των νόμων Σιούφα, δεν μπορούν να γίνουν μόνο με δικαστικές προσφυγές.
     Εκεί χρειάζεται, λοιπόν, ο παράγοντας συνδικαλιστικό-εργατικό κίνημα, σωστά προσανατολισμένο, σωστά οργανωμένο για να ανατρέψει τέτοιους νόμους. 
     Και βέβαια ο λαϊκός παράγοντας είναι εκείνος που μπορεί  να ανατρέψει τέτοιες καταστάσεις. Γιατί; Διότι η στρατηγική που εφαρμόζεται εδώ και δεκαπέντε χρόνια στο ασφαλιστικό, είναι συγκεκριμένη και προέρχεται από αποφάσεις της Ευρωπαϊκής Ένωσης, που ξεκίνησαν από τη Συνθήκη του Μάαστριχτ, μέσα από το περίφημο Άσπρο Βιβλίο, για να συνεχιστούν και να εξειδικευτούν ακόμα περισσότερο στην απόφαση της Λισαβόνας και να έχουμε τη Σύνοδο Κορυφής προχθές με τις συγκεκριμένες αποφάσεις ότι πρέπει να προχωρήσουν πιο γρήγορα οι μεταρρυθμίσεις, δηλαδή, να αυξηθεί το όριο συνταξιοδότησης στα πλαίσια της αύξησης του εργάσιμου βίου, να προχωρήσουν οι ευέλικτες μορφές εργασίας, που στόχο βέβαια έχουν τη μείωση των δαπανών για την κοινωνική ασφάλιση, την ενίσχυση των επαγγελματικών ταμείων και ιδίως την ενίσχυση της ιδιωτικής ασφάλισης. Η σημερινή Κυβέρνηση, όπως και οι προηγούμενες, στην ετήσια γενική συνέλευση των εταιρειών ιδιωτικής ασφάλισης έδωσε την υπόσχεση –το επεσήμαναν οι σημερινοί κυβερνώντες- ότι σημαντικό ρόλο στην ασφάλιση και στο συνταξιοδοτικό πρόγραμμα των εργαζομένων έχουν να παίξουν οι ιδιωτικές ασφαλιστικές εταιρείες. Παρέμβαση, δηλαδή, κυβερνητική και σήμερα για να ενισχύσουμε τους επιχειρηματικούς ομίλους, είτε τραπεζικούς είτε ασφαλιστικούς. Αυτά λέει η απόφαση της Λισαβόνας, με κάθε τρόπο ενίσχυση της κερδοφορίας του κεφαλαίου.
     Ακούστηκε από τον εκπρόσωπο της Νέας Δημοκρατίας, που απευθύνθηκε στον κ. Βενιζέλο ότι υπάρχει ασφαλιστικό πρόβλημα. Ποτέ δεν ανοίξαμε στη Βουλή ένα θέμα για να δούμε εάν υπάρχει και πώς δημιουργήθηκε το ασφαλιστικό πρόβλημα. Δεν είπε τίποτε ο εκπρόσωπος της Νέας Δημοκρατίας, όπως δεν έλεγαν και τόσα χρόνια οι προηγούμενοι κυβερνώντες, για το ότι χρωστάνε οι κυβερνήσεις στο κράτος, στο Ι.Κ.Α. και στα άλλα ταμεία 20.000.000.000.000 δραχμές, γιατί επί δεκαετίες τα αποθεματικά των ταμείων ήταν στην Κεντρική Τράπεζα άτοκα. Αυτά τα λεφτά τα έπαιρναν οι επιχειρηματίες δήθεν για να επενδύσουν και βέβαια δεν προσέφεραν κανένα τόκο στα ταμεία αυτά. 
     Γι’ αυτά δεν λέει κανείς κουβέντα. Δεν ακούσαμε σήμερα τον εκπρόσωπο της Νέας Δημοκρατίας, όπως δεν ακούγαμε και τους προηγούμενους κυβερνώντες να λένε ότι αθέτησε το κράτος, δηλαδή οι κυβερνήσεις, τις επιχορηγήσεις βάσει των νόμων που εσείς ψηφίζατε για να ενισχύονται τα ταμεία και ιδίως το Ι.Κ.Α. Δισεκατομμύρια ευρώ, λοιπόν, ελλειμματικά αυτά τα ταμεία.
     Η εισφοροδιαφυγή είναι πολύ σημαντικό ζήτημα για να έρχεστε εδώ μέσα όλοι οι κυβερνώντες, σημερινοί και χθεσινοί, και να κάνετε διακανονισμό όσων όφειλαν ιδίως οι μεγάλοι επιχειρηματικοί όμιλοι προς το Ι.Κ.Α. και τα άλλα ταμεία. Δισεκατομμύρια ευρώ έχαναν τα ταμεία. Η μαύρη εργασία, η ανεργία είναι αυτά που προσθέτουν στο ασφαλιστικό πρόβλημα και όχι οι εργαζόμενοι. 
     Κανείς, όμως, από εσάς τους σημερινούς ή τους προηγούμενους κυβερνώντες δεν ανέλαβε την πολιτική ευθύνη να παραδεχθεί τις σοβαρές πολιτικές ευθύνες. Και έρχεστε στη Βουλή να νομοθετήσετε νόμους για να την πληρώνουν πάντοτε οι εργαζόμενοι. Πάντοτε τα θύματα είναι οι εργαζόμενοι. Γιατί; Διότι εκπροσωπείτε και οι δύο σήμερα τα συμφέροντα των τραπεζιτών, των βιομηχάνων, των εφοπλιστών. 
     Και αναφέρομαι στους εφοπλιστές για να δείξω προς την Κυβέρνηση τις μεγάλες ευθύνες για τα ταμεία. Το Ν.Α.Τ. είναι ελλειμματικό, γιατί δεν επιχορηγείται. Ξέρετε τι έκανε η σημερινή Κυβέρνηση; Απάλλαξε τους εφοπλιστές από τις εργοδοτικές εισφορές. Ποιος ευνοήθηκε; Ο ναυτεργάτης ή ο εφοπλιστής; Αυτή είναι η ουσία της ταξικής πολιτικής και όχι αυτή η αντιπαράθεση που γίνεται εάν είναι συνταγματική ή αντισυνταγματική η διάταξη.
     Ο κ. Αλογοσκούφης μίλησε για δημόσιο συμφέρον. Και βέβαια το δημόσιο συμφέρον το προσαρμόζει ακριβώς στα πλαίσια των συμφερόντων των τραπεζικών ομίλων. Γι’ αυτό φέρνει και τη σημερινή διάταξη, για να κάνει ακόμη χειρότερα τις διατάξεις που αναφέρονται στο ν. 3371/2005.
     Δεν είναι το δημόσιο συμφέρον ταυτισμένο με το συμφέρον των εργαζομένων. Είναι ταυτισμένο στη συγκεκριμένη περίπτωση με το συμφέρον των τραπεζιτών. Και εδώ έχει δημιουργηθεί ένα καρτέλ των τραπεζών που αυτό επιβάλλει σήμερα όπως και χθες τους όρους. Έτσι οι κυβερνήσεις νομοθετούν για να εξυπηρετήσουν αυτούς τους όρους. 
     Και άκουσα τον Υπουργό Απασχόλησης να αναφέρεται στην κοινωνική δικαιοσύνη, ότι δεν μπορεί λέει να ανεχθούμε τους προνομιούχους και να αναφέρεται στους χαμηλοσυνταξιούχους του I.K.A. Οποία υποκρισία! 
     Να υπενθυμίσω στον αρμόδιο Υπουργό, στην Κυβέρνηση και σε όλους μας ποιοι ήταν κυβέρνηση όταν έπαιρναν την απόφαση να μειώσουν την κατώτατη σύνταξη του I.K.A. από τα είκοσι μεροκάματα του ανειδίκευτου εργάτη στα δεκαπέντε, δηλαδή, από το 80% στο 60%. Δεν ήσασταν εσείς κυβέρνηση; Και τότε τι επικαλεσθήκατε; Γιατί δεν βλέπατε ότι υπάρχουν οι προνομιούχοι και μειώνατε τις συντάξεις των χαμηλοσυνταξιούχων;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Άρα χρησιμοποιείτε αυτήν την αντίθεση για να βάλετε τον έναν εργαζόμενο απέναντι στον άλλο. Είναι πάγια η τακτική που ακολουθείτε για χρόνια μέσα σ’ αυτήν την Αίθουσα.
     Το ζήτημα για μας είναι ότι θέλουμε να έχουμε συντάξεις όπως παίρνουν και οι τραπεζοϋπάλληλοι. Και σας είπα προηγούμενα ότι υπάρχει πακτωλός χρημάτων, αλλά εσείς αθετήσατε και υποσκάψατε το ασφαλιστικό σύστημα στη χώρα μας. Ναι, μπορεί να είναι η κατώτερη σύνταξη στα 1.050 ευρώ και βέβαια να βγαίνουν πιο μπροστά οι εργαζόμενοι στη σύνταξη, στα τριάντα χρόνια, χωρίς όριο  ηλικίας. Γιατί δεν το συνδέετε αυτό με τη μεγάλη ανεργία; Όταν θέλετε έναν εργαζόμενο μέχρι τα εβδομήντα, ο νέος πού θα πάει να δουλέψει; Για το νέο ευέλικτες μορφές εργασίας και να δουλεύει και ανασφάλιστος και να τον απολύουν όπως θέλουν, όπως είπατε εξάλλου και οι δύο.
     Αυτός ο διαχωρισμός ανάμεσα στις ημερομηνίες δεν είναι τυχαίος. Πραγματικά είχε ως κύριο στόχο να διασπάσει τους εργαζόμενους για να μην υπάρξει ενιαίο μέτωπο. Εκεί ακριβώς είναι οι ευθύνες της συνδικαλιστικής ηγεσίας, Γ.Σ.Ε.Ε., Α.Δ.Ε.Δ.Υ. αλλά και τραπεζιτών.
     Αυτά τα δάκρυα για το I.K.A. θα πρέπει να σταματήσουν. Δεν πιάνουν αυτά πλέον. 
     Το ζήτημα για εμάς είναι το εξής. Σας είπαν και χθες άλλοι συνάδελφοι, σας το λέμε και εμείς, ότι βάσει μελέτης που έγινε για λογαριασμό των τραπεζών,  οι υποχρεώσεις της Εμπορικής Τράπεζας προς το Τ.Ε.Α.Π.Ε.Τ.Ε. ήταν 1.678.000.000 ευρώ. Εσείς μας φέρατε μια μελέτη και μας λέτε ότι είναι 1.156.000.000 ευρώ, δηλαδή κάπου 522.000.000 ευρώ διαφορά. Αυτά δεν τα σημειώνετε; Ποιος θα τα πληρώσει; Θα τα πληρώσει, όπως έκανε και η προηγούμενη κυβέρνηση με την Ιονική και τη Λαϊκή Τράπεζα, το I.K.A., ο εργαζόμενος λαός, οι ασφαλισμένοι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και κλείνω με το εξής: Η πολιτική υποκρισία πλέον μέσα σ’ αυτήν την Αίθουσα πρέπει να σταματήσει, γιατί ανάλογα σε ποια θέση είστε ενεργείτε. Όταν είστε στην αντιπολίτευση πλειοδοτείτε υπέρ των εργαζομένων και ονομάζετε την πολιτική της κυβέρνησης ταξική, όταν όμως είστε στα έδρανα της κυβέρνησης τότε εφαρμόζετε διαφορετική πολιτική όχι υπέρ των εργαζομένων, αλλά υπέρ των τραπεζιτών, των εφοπλιστών και των βιομηχάνων, δηλαδή, σκληρή, ταξική πολιτική κατά των εργαζομένων. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
     ΑΓΓΕΛΟΣ ΤΖΕΚΗΣ: Κλείνω, κύριε Πρόεδρε.
     Καταψηφίζουμε τη συγκεκριμένη τροπολογία. Σας λέμε να την πάρετε και πίσω. Και καλούμε τον εργαζόμενο λαό να βγει στους δρόμους. Εκεί ανατρέπονται σκληρές ταξικές πολιτικές και όχι μέσα σ’ αυτήν την Αίθουσα με ψευτοαντιπαραθέσεις για αντισυνταγματικότητα ή μη. Όποιος θέλει πραγματικά να δείξει ποια συμφέροντα εκπροσωπεί, στο πεζοδρόμιο θα δώσει τη μάχη.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χριστοδουλάκης
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα υπό το κράτος πιέσεων μία τροπολογία η οποία θα αποτελέσει σταθμό στην οικονομική πολιτική της Νέας Δημοκρατίας, διότι θα πείσει και τον πιο δύσπιστο, επιφυλακτικό Έλληνα πολίτη ότι η Νέα Δημοκρατία όχι μόνο δεν προωθεί μεταρρυθμίσεις, αλλά το μόνο το οποίο την ενδιαφέρει να κάνει είναι να επανέλθει στο καθεστώς εκείνο των βίαιων, αιφνιδιαστικών και απροσδόκητων ανατροπών σε βάρος των εργαζομένων χωρίς να δίνει λογαριασμό ούτε στους κοινωνικούς εταίρους ούτε στο Κοινοβούλιο ούτε στον ελληνικό λαό με βάση τα όσα υποσχέθηκε η ίδια πριν τις εκλογές. 
     Θέλω όμως, κύριοι συνάδελφοι, πρώτα να δώσω μια οριστική απάντηση σε αυτό το παραμύθι το οποίο διαρκώς ακούμε και ακούσαμε και σήμερα από τη Νέα Δημοκρατία ότι δήθεν η κυβέρνηση του ΠΑ.ΣΟ.Κ. χάρισε, με ρυθμίσεις τις οποίες έκανε, εκατομμύρια ευρώ σε τράπεζα, εντάσσοντας το ταμείο της στο Ι.Κ.Α.. Πρόκειται για την απόφαση του Γενικού Λογιστηρίου την οποία υπέγραψαν ο Υφυπουργός Οικονομίας και Οικονομικών και ο Υφυπουργός Κοινωνικών Ασφαλίσεων το 2004 για την ένταξη του Επικουρικού Ταμείου της Τράπεζας ALPHA στο Ι.Κ.Α., όπως ρητά προέβλεπε ο ασφαλιστικός νόμος του 2002 που είχε ψηφίσει η Κυβέρνηση εν απουσία της Νέας Δημοκρατίας και με βάση συγκεκριμένη μελέτη η οποία έγινε και απεδείκνυε ότι η ένταξη αυτή θα είναι ομαλή χωρίς χρηματοδοτικές επιβαρύνσεις του Ι.Κ.Α.. Αυτή ήταν μια απλή και αυτονόητη απόφαση των δύο Υφυπουργών. Προέβλεπε δε και μεταγενέστερες φάσεις υλοποίησης, οι οποίες θα είχαν και το κύριο βάρος του καθορισμού της χρηματοδότησης. 
     Εάν η Νέα Δημοκρατία είχε την παραμικρή αμφιβολία είτε για τη νομιμότητα είτε για τη σκοπιμότητα είτε για τη βιωσιμότητα αυτής της απόφασης του ΠΑ.ΣΟ.Κ., γιατί προχώρησε τέσσερις μήνες μετά στην πλήρη υιοθέτησή της και στην εφαρμογή της; Μήπως σεβάστηκε τη συνέχιση της πολιτείας και των αποφάσεών της; Μα, εδώ ανέτρεψε τα πάντα. Μήπως σεβάστηκε τις κοινοβουλευτικές διαδικασίες; Μα, η σημερινή τροπολογία δείχνει τον πραγματικό αλλά ανύπαρκτο σεβασμό που έχει στις θεσμικές διαδικασίες. Μήπως σεβάστηκε τα κεκτημένα και δεν ήθελε να τα παραγκωνίσει; Μα, εδώ ανέτρεψε πολύ σοβαρότερα δεδομένα της ελληνικής οικονομίας. 
     Ξεχνάτε, κυρίες και κύριοι συνάδελφοι της Συμπολίτευσης, ότι εσείς ανατρέψατε τον αναπτυξιακό νόμο που είχε ψηφίσει η Βουλή και αφήσατε τη χώρα επί ενάμιση χρόνο χωρίς επενδυτικές ενισχύσεις; Ξεχνάτε ότι εσείς καταργήσατε τον ψηφισμένο νόμο για τα αφορολόγητα αποθεματικά και δημιουργήσατε πολλαπλά αδιέξοδα στις επιχειρήσεις που ήθελαν να κάνουν επενδύσεις και να δημιουργήσουν νέα απασχόληση; Ξεχάσατε ότι εσείς αποσύρατε το ψηφισμένο φορολογικό σύστημα που καταργούσε τους ελέγχους και καθιέρωνε το point-system, δίνοντας ξανά την ευκαιρία για παρεμβάσεις -αυθαίρετες πολλές φορές- των φοροελεγκτικών αρχών στις μικρομεσαίες επιχειρήσεις; Ξεχάσατε ότι εσείς καταργήσατε την ψηφισμένη μερική απασχόληση στο δημόσιο, διατηρώντας έτσι σε ανεργία επί ένα και πλέον έτος περίπου είκοσι πέντε χιλιάδες άτομα, τα οποία διαφορετικά θα είχαν προσληφθεί; Και εν πάση περιπτώσει ξεχάσατε τη μεγάλη ανατροπή που κάνατε, ακυρώνοντας πολιτικά την ένταξη στην ΟΝΕ με αυτή την άθλια καταγγελία περί πολιτικής απάτης την οποία εκστομίσατε, για να έλθει σήμερα ο Πρωθυπουργός και να μας πει ότι επί δικής του κυβερνήσεως θα εκπληρωθούν τα κριτήρια και να λέμε μετά ότι στην Ε.Ο.Κ. μας έβαλε ο Καραμανλής και στην ΟΝΕ μας έβαλε ο άλλος Καραμανλής; 
     Άρα, έχετε κάνει ανατροπές, οι οποίες είναι σε βάρος των εργαζομένων, σε βάρος των επιχειρήσεων, σε βάρος της ανταγωνιστικότητας, σε βάρος όλης της ελληνικής οικονομίας. Αν είχατε την παραμικρή υπόνοια, θα έπρεπε να έλθετε εδώ, να αλλάξετε τη σύμβαση αυτή και τη συμφωνία και όχι να την προωθήσετε και να την υλοποιήσετε. Αλλά το μόνο το οποίο σας ενδιαφέρει εσάς είναι να φωνάζετε, να δημιουργείτε τεχνητούς μύθους, έτσι ώστε να καλύπτετε τις δικές σας επιδιώξεις. Και ποιες είναι αυτές παρακαλώ; Είναι ότι θέλετε πάση θυσία να διασφαλίσετε συγκεκριμένους όρους που έχουν τεθεί από ενδιαφερόμενους επενδυτές για την πώληση της Εμπορικής Τράπεζας και ενδεχομένως της Αγροτικής.
     Γιατί θα πρέπει, κυρίες και κύριοι συνάδελφοι, να έλθει το κράτος να επιλύσει και να χρηματοδοτήσει με λεφτά των φορολογουμένων τις όποιες τυχόν υποχρεώσεις έχει το ασφαλιστικό ταμείο της Εμπορικής Τράπεζας και δη το επικουρικό; Εάν θέλετε να κάνετε μία διαφανή αποκρατικοποίηση της Εμπορικής Τράπεζας, γιατί δεν προκηρύσσετε ένα διεθνή διαγωνισμό, ο οποίος θα περιγράφει με σαφήνεια τα τυχόν ανοίγματα που έχει το ταμείο, πράγμα το οποίο μπορεί να το εκτιμήσει και ο ενδιαφερόμενος επενδυτής, να το συνυπολογίσει στο τίμημα και να γίνει κανονικά η αποκρατικοποίηση της Εμπορικής Τράπεζας; 
     Έτσι άλλωστε είχε επιχειρηθεί να γίνει και επί κυβερνήσεων ΠΑ.ΣΟ.Κ. μέσω μιας διαδικασίας που δεν εμπεριείχε καμία κρατική ανάμειξη στην χρηματοδοτική ρύθμιση των προβλημάτων του επικουρικού ταμείου. Εσείς την εγκαταλείψατε στο δρόμο. 
     Το μόνο το οποίο κάνετε με τη σημερινή τροπολογία δεν είναι ούτε για να λύσετε προβλήματα των ασφαλισμένων, ούτε για να λύσετε προβλήματα της Εμπορικής Τράπεζας αλλά για να ικανοποιήσετε συγκεκριμένους όρους μελλοντικών αγοραστών. Ταυτόχρονα όμως σας δίνετε και η ευκαιρία να επιβάλλετε αυτό που θέλετε, ότι εσείς αποφασίζετε και διατάσσετε και ότι όλοι οι άλλοι είναι υποχρεωμένοι να συμμορφώνονται στις αντιλαϊκές, αντιεργατικές, εξωθεσμικές επιλογές σας. Όμως, αυτό αργά ή γρήγορα θα στραφεί εναντίον σας διότι σήμερα όλοι κατάλαβαν ότι ήρθε το τέλος των δήθεν μεταρρυθμίσεων που επαγγέλλεται η Νέα Δημοκρατία. Σήμερα, όλοι οι πολίτες κατάλαβαν ότι ήρθε το τέλος των υποσχέσεων και των προσδοκιών και ότι επανήλθε η σκληρή πραγματικότητα της καταρράκωσης των δικαιωμάτων της αμφισβήτησης των κοινωνικών θεσμών, της κατάργησης της κοινωνικής συναίνεσης απλώς και μόνο για να περάσει το δικό σας. Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, εάν έχετε την καλοσύνη να περιμένετε γιατί είναι εγγεγραμμένος για να μιλήσει για προτασσόμενη δευτερολογία ο κ. Μαγκριώτης. Ακόμη έχει ζητήσει το λόγο και ο πρώην Πρόεδρος κ. Κακλαμάνης.
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Η Κυβέρνηση αφού επί δύο χρόνια κυνηγούσε ανεμόμυλους βύθισε την οικονομία στην ύφεση, απομείωσε την αγοραστική δύναμη της μεγάλης πλειοψηφίας του ελληνικού λαού και αποδόμησε σε μεγάλο βαθμό όσο πρόλαβε το κοινωνικό κράτος, ξαφνικά ανακάλυψε τη νέα μεγάλη ιδέα, την πολιτική και ιδεολογική της ναυαρχίδα της νέας διετίας τις περίφημες μεταρρυθμίσεις.
     Μεταρρυθμίσεις ονομάζονται οι πολιτικές οι οποίες έχουν ένα συγκεκριμένο αναπτυξιακό στόχο και ένα συγκεκριμένο κοινωνικό αποτέλεσμα. Ειδικά εδώ ποιος είναι ο αναπτυξιακός στόχος της εφαρμοζόμενης πολιτικής, αυτής που νομοθετήσαμε και νομοθετούμε που αφορά τα ασφαλιστικά ταμεία των τραπεζών και ειδικότερα εδώ το επικουρικό ταμείο της Εμπορικής Τραπέζης. Ποιο είναι το κοινωνικό ισοδύναμο, δηλαδή, αυτό που θα εισπράξουν οι εργαζόμενοι, το κοινωνικό σύνολο, οι ασφαλισμένοι από αυτό που θα προσφέρουν, γιατί είναι πρόδηλο ότι προσφέρουν. Τους αφαιρούνται πόροι από τα ασφαλιστικά τους ταμεία και εργασιακά δικαιώματα.  Και βεβαίως υπονομεύεται η επιβίωση των ασφαλιστικών τους ταμείων. Δεν υπάρχει κανένα κοινωνικό ισοδύναμο.
     Ποια είναι η αλήθεια; Η Κυβέρνηση νομοθετεί μονομερώς υπέρ των τραπεζών και εις βάρος της ελληνικής οικονομίας και του κοινωνικού συνόλου γιατί ο κρατικός προϋπολογισμός και ο φορολογούμενος Έλληνας πολίτης  πληρώνουν αυτές τις μεταρρυθμίσεις. Νομοθετεί και εις βάρος των ασφαλιστικών ταμείων και εις βάρος των ασφαλιστικών δικαιωμάτων των εργαζομένων.
     Τι έκανε η Κυβέρνηση για την Εμπορική και για την Αγροτική Τράπεζα; Προχώρησε σε αυξήσεις του μετοχικού τους κεφαλαίου τις οποίες πλήρωσε ο κρατικός προϋπολογισμός, δηλαδή ο φορολογούμενος Έλληνας πολίτης, 1.000.000.000 ευρώ για την Αγροτική Τράπεζα και 330.000.000 ευρώ, για την Εμπορική Τράπεζα. Αυτά τα χρήματα τα χρησιμοποιεί τώρα η μεν Εμπορική Τράπεζα για να πληρώσει υποτίθεται σε δέκα χρόνια και άτοκα το επικουρικό ταμείο ή τα ταμεία που δημιουργεί η Κυβέρνηση με το συζητούμενο νομοσχέδιο και φυσικά η Αγροτική Τράπεζα για να αποκτήσει ακόμα πιο ελκυστική τιμή, ώστε να πουληθεί ένα μεγάλο πακέτο μετοχών για να καλύψετε τη μαύρη τρύπα της οικονομικής σας πολιτικής.
     Αυτή είναι η πολιτική που ασκήσατε. Με χρήματα του φορολογούμενου Έλληνα πολίτη κάνατε τις αυξήσεις του μετοχικού κεφαλαίου για να πληρώσετε στη συνέχεια τις ασφαλιστικές εισφορές τις οποίες επί πολλά χρόνια δεν πλήρωναν οι τράπεζες και κερδοσκοπούσαν εις βάρος των ασφαλιστικών ταμείων, γιατί αξιοποιούσαν αυτά τα χρήματα.
     Ασφαλιστικές εισφορές οι οποίες είναι πολύ λιγότερες και από τη μελέτη που έκανε η εταιρεία την οποία πλήρωσε η Εμπορική Τράπεζα κατά το 1/3. Ασφαλιστικές εισφορές που θα πληρώσει σε δέκα χρόνια και άτοκα σε ανάλογες ισόποσες δόσεις. Δηλαδή τελικά και με χρήματα του κράτους, του φορολογούμενου Έλληνα πολίτη κάνουν υποτίθεται μεταρρυθμίσεις οι τράπεζες και βεβαίως θα βγάλουν και κέρδος στο τέλος, όχι ότι θα επιβαρυνθούν πληρώνοντας μελλοντικά τις ασφαλιστικές τους εισφορές. Ποιος είναι ο χαμένος; Τον κερδισμένο τον ξέρουν όλοι, είναι οι τράπεζες. Χαμένος βέβαια, είναι η ελληνική οικονομία, ο φορολογούμενος Έλληνας πολίτης και τα ασφαλιστικά ταμεία. 
     Είναι, λοιπόν, μονομερής η πολιτική σας, κύριοι της Κυβέρνησης, υπέρ των τραπεζών και σε βάρος της μεγάλης πλειοψηφίας του ελληνικού λαού ή όχι; Αυτή είναι μεταρρύθμιση ή αντιμεταρρύθμιση; Οι απαντήσεις είναι απλές και ευνόητες. 
     Κύριε Πρόεδρε, τελειώνοντας, λέω ότι αν η Ευρωπαϊκή Ένωση στην πρώτη προσφυγή μιας ανταγωνιστικής Εμπορικής Τράπεζας αποφανθεί ότι αυτά που κάνετε, οι αυξήσεις των μετοχικών κεφαλαίων είναι έμμεσες κρατικές ενισχύσεις ή αν ένας δικαστής, -παρόλο που προσπαθείτε να προλάβετε αυτές τις αποφάσεις- αποφασίσει πως αυτό το νομοθέτημα είναι αντισυνταγματικό, τότε θα καταρριφθεί όλη η υποτιθέμενη μεταρρυθμιστική σας προσπάθεια, καθώς και εκείνη της προσαρμογής της ελληνικής οικονομίας στις συνθήκες του προγράμματος σταθερότητας. 
     Γι’ αυτό, λοιπόν, η πολιτική σας είναι αντιμεταρρυθμιστική, οδηγεί σε ύφεση την οικονομία, την πληρώνουν οι πολλοί και επωφελούνται οι λίγοι. Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο τέως Πρόεδρος της Βουλής κ. Κακλαμάνης έχει το λόγο. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, εγώ δεν θα εισφέρω στη συζήτηση επί της τροπολογίας αυτής πράγματα πιο σημαντικά από όσα ως τώρα έχουν ακουστεί. Γι’ αυτό προτιμώ να αναφερθώ σε κάτι το οποίο το θεωρώ μείζον. 
     Χθες ήταν κατάμεστη η Αίθουσα γιατί έπρεπε η πλειοψηφία που στηρίζει την Κυβέρνηση να προσέλθει εδώ εν σώματι για να ψηφίσει ότι η τροπολογία αυτή είναι σύμφωνη με το Σύνταγμα. Αντιλαμβάνεστε υποθέτω, αγαπητοί συνάδελφοι της πλειοψηφίας, γι’ αυτό απευθύνομαι σε σας, εγώ συνηθίζω πάντοτε ως Βουλευτής της Αντιπολιτεύσεως απευθύνομαι στην Κυβέρνηση και το τονίζω για άλλη μια φορά δεν καταλαβαίνω γιατί οι Βουλευτές όταν αγορεύουν από το Βήμα δεν απευθύνονται στην Κυβέρνηση. Η Βουλή έχει απέναντί της την Κυβέρνηση είτε να την επαινέσει είτε για να την ψέξει, αλλά απευθύνονται στις κοινοβουλευτικές ομάδες των κομμάτων και απευθύνουν εκεί τους επαίνους ή το κατηγορητήριό τους. 
     Εδώ, λοιπόν, είμαι βέβαιος ότι οι πλείστοι των συναδέλφων έκαναν απλώς το κομματικό τους καθήκον και δεν ξέρω μάλιστα αν υπήρχε και θέμα κομματικής πειθαρχίας, γιατί υποθέτω πως δεν είναι ένα θέμα αρχής, ώστε να μη αποστεί ο Βουλευτής βασικών αρχών του κόμματος, που εξελέγη με την εντολή του λαού. Προφανέστατα εδώ ήρθατε κύριοι συνάδελφοι της πλειοψηφίας για να δικαιολογήσετε με την ψήφο σας, κάτι το οποίο εκθέτει το Κοινοβούλιο και εκθέτει όλους μας, γιατί ο απλός πολίτης δεν είναι πάντοτε σε θέση να καταλάβει τι ακριβώς γίνεται σ’ αυτές τις διαδικασίες. 
     Έχουμε, λοιπόν, την κυβέρνηση που έχει τη νομοθετική πρωτοβουλία να καταθέτει την παραμονή της εθνικής επετείου σε ώρα που είναι γνωστό ότι έχουν κλείσει οι εφημερίδες και της Κυριακής. Είναι μεν Παρασκευή, αλλά γνωρίζουμε ότι έχουν κλείσει οι εφημερίδες και της Κυριακής, σε ώρες που λόγω της παραμονής και τα προγράμματα τα ραδιοτηλεοπτικά, μάλλον για το ραδιόφωνο θα μιλήσω, γιατί η τηλεόραση είναι η γνωστή την οποία χαιρόμαστε και στηρίζουμε όσοι περιερχόμεθα δίκην οποιασδήποτε άλλης ιδιότητας παρά του εκπροσώπου του ελληνικού λαού και παρέχουμε θέαμα, ψυχαγωγία, αλλά και ευτελισμό της ιδιότητός μας ως εκπροσώπων του λαού από τα διάφορα παράθυρα. 
     Και τώρα, αγαπητοί συνάδελφοι, απευθύνομαι στους συναδέλφους της Νέας Δημοκρατίας οι οποίοι θα έρθουν και θα ψηφίσουν αυτή την τροπολογία. Διερωτώμαι, λοιπόν, γιατί θα πρέπει να μας σέβεται ο ελληνικός λαός -όσο αξίζει- για το θεσμό που υπηρετούμε, για το ρόλο μας και γι’ αυτό στο οποίο με τις όποιες αδυναμίες μας προσπαθούμε να ανταποκριθούμε; Γιατί ανεχόμαστε αυτήν την κατάσταση, η οποία δεν είναι θέμα του Προεδρείου; Το Προεδρείο πάντοτε ανθίσταται και ελπίζω το ίδιο να γίνεται και τώρα. Αυτό, λοιπόν, είναι θέμα της Κυβέρνησης. Η Κυβέρνηση καταθέτει τις τροπολογίες, η Κυβέρνηση ήρθε στις οκτώ η ώρα το βράδυ της Παρασκευής και κατέθεσε αυτή την τροπολογία.
     ΑΠΟΣΤΟΛΟΣ ΚΩΣΤΟΠΟΥΛΟΣ: …
     ΑΠΟΣΤΟΛΟΣ ΚΑΚΛΑΜΑΝΗΣ: Δεν ξέρω, κάποιος ίσως λέει τι γινόταν στο παρελθόν. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ήταν μία και τέταρτο!
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Υπουργέ. Καταθέσατε τη δική σας μία και τέταρτο και οκτώ παρά είκοσι καταθέσατε την τροπολογία που συζητάμε. 
     Σημασία έχει ότι θέλατε ερήμην ακόμα και των Βουλευτών που στηρίζουν την Κυβέρνηση να φέρετε μία ρύθμιση…
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αντιστρόφως κατατέθηκαν οι τροπολογίες ως προς την ώρα.
     ΑΠΟΣΤΟΛΟΣ ΚΑΚΛΑΜΑΝΗΣ: Εν πάση περιπτώσει, κύριε Πρόεδρε, αυτό δεν αλλάζει τα πράγματα. Η ουσία είναι ότι ενώ τα κόμματα της Αντιπολιτεύσεως ζητούν η αυριανή συζήτηση της προτάσεως νόμου να πάει την επόμενη εβδομάδα, η Βουλή υποχρεώνεται να συζητήσει σε εμβόλιμη συνεδρίαση και μια ημέρα που υποτίθεται ότι η Κυβέρνηση έχει την  πρωτοβουλία να γίνει συζήτηση για την περιφερειακή ανάπτυξη της χώρας σε επίπεδο Αρχηγών. Και υποθέτω ότι υπάρχει κάποιο ενδιαφέρον όταν η Κυβέρνηση κάνει χρήση αυτού του δικαιώματός της από τον Κανονισμό, δηλαδή να κάνει μία προ ημερησίας διατάξεως συζήτηση για την οικονομία και την περιφερειακή ανάπτυξη. 
     Και ερχόμαστε, λοιπόν, την Τετάρτη το απόγευμα σε εμβόλιμη συνεδρίαση και συζητάμε μέχρι αυτήν τη στιγμή, όπου ουσιαστικά μονολογεί η Αντιπολίτευση, διότι –σας τιμώ όλους, αγαπητοί συνάδελφοι- μόλις έγινε η ψηφοφορία, άδειασε η Αίθουσα. Σας δικαιολογώ βέβαια, διότι ούτε η Κυβέρνηση σας είχε ενημερώσει για το θέμα, αλλά ούτε το είχατε συζητήσει στα διάφορα όργανά σας και επομένως, αυτό αποφάσισε και αυτό έφερε. Μάλιστα, όπως άκουσα από τον Υπουργό Εθνικής Οικονομίας, τροποποίησε και αυτή την τροπολογία.
     Τώρα, με ποια διάταξη του Κανονισμού γίνεται ουσιαστικά μία και δεύτερη τροπολογία πάνω σε τροπολογία που έχει κατατεθεί, έστω προ τριών ημερών και μάλιστα ημερών κατά τις οποίες είναι κλειστή η Βουλή. 
     Θέλω να καταλήξω ότι κάποτε πρέπει να μπει τέρμα σ’ αυτή την τακτική που ευτελίζει το Κοινοβούλιο. Στο παρελθόν, έγιναν τεράστιες προσπάθειες για να περιοριστεί αυτό το κακό και εάν στο παρελθόν υπήρξαν και περιπτώσεις μη σωστές, αυτό δεν είναι λόγος να συνεχίζουμε τόσο προκλητικά αυτή την τακτική. 
     Πολύ σύντομα, θα ήθελα να σας πω και μία σκέψη μου. Όμως, όταν προανήγγειλα στον κ. Σιούφα ότι πρόκειται να πω κάτι πάνω σ’ αυτά που είπε το πρωί με πολύ πάθος και πολύ ορμή, αποχώρησε.
     Αγαπητοί συνάδελφοι, πολύς λόγος γίνεται για τις Τράπεζες, για τα πανωτόκια, για τα υψηλά επιτόκια δανεισμού και για όλες εκείνες τις διαδικασίες που ακολουθούν και συσσωρεύουν κέρδη. Όμως, προφανώς, δεν έχουμε ακόμη συνειδητοποιήσει ότι όλα αυτά τα κέρδη των Τραπεζών δεν επενδύονται στην Ελλάδα. Οι αποταμιεύσεις και ο πληθωρισμός δεν καλύπτονται από τα επιτόκια καταθέσεων. Επίσης, όλα τα κέρδη από τα καταναλωτικά και τα στεγαστικά δάνεια θα έλεγα στον κ. Σιούφα ότι δεν επενδύονται εδώ. 
     Άκουσα και τον Υφυπουργό Εξωτερικών κ. Στυλιανίδη να υπερηφανεύεται ότι έχουμε κάνει τόσα δισεκατομμύρια ευρώ  επενδύσεις εδώ στη Βαλκανική. Ο κ. Σιούφας το πρωί, απαντώντας στον Πρόεδρο του ΠΑΣΟΚ, είπε ότι και το νούμερο των 979.000.000 εκροών των Τραπεζών είναι κατά κανόνα οι περιπτώσεις επενδύσεων που έκαναν στην περιοχή των Βαλκανίων, ενισχύοντας τη διεθνή οικονομική παρουσία της χώρας. 
     Διερωτώμαι: Έτσι θα υπάρξει ανάκαμψη; Έτσι η συνεχιζόμενη αποβιομηχάνιση της χώρας θ’ ανακοπεί	; Το πρόβλημα, λοιπόν, πέραν του προβλήματος της τροπολογίας, του προβλήματος των ασφαλιστικών ταμείων, του τι κερδίζουν αυτοί που θα αγοράσουν την Εμπορική Τράπεζα, κατά τη γνώμη μου, είναι αυτό που σας θέσω αυτήν τη στιγμή. 
     Αυτήν τη στιγμή, το 2005, δηλαδή το έτος ανταγωνισμού, έχουμε αρνητική επίδοση στις επενδύσεις. Έχουμε περισσότερες εκροές χρημάτων του ελληνικού λαού. Αν βάλετε και τα 2,5 δισεκατομμύρια ευρώ που πριν από δεκαπέντε μέρες τα ξένα funds πήραν από το Χρηματιστήριο με τα παιχνίδια που κάνουν, αυτές είναι ληστείες στο Χρηματιστήριο που πρέπει να τις δούμε. 
     Όλο αυτό το χρήμα δεν επενδύεται, κυρίες και κύριοι συνάδελφοι, στην Ελλάδα. Επενδύεται εκεί όπου το κέρδος μπορεί να αυξηθεί ακόμη περισσότερο. Εδώ λέμε ότι αν περιορίσουμε τα εργασιακά δικαιώματα, αν καταργήσουμε ουσιαστικά το συνδικαλισμό –διότι άκουσα και αυτό- τι χρειάζεται η ΟΤΟΕ;  Τι χρειάζονται οι ομοσπονδίες και τα εργατικά κέντρα; Τι χρειάζεται η Γενική Συνομοσπονδία Εργατών Ελλάδος; Να καταργήσουμε αυτά, όπως και το οκτάωρο. Να κάνουμε ελαστικότατα όλα τα ωράρια. 
     Όταν, λοιπόν, είχα την τιμή ως Υπουργός Εργασίας να εισηγηθώ το νόμο της οικουμενικής κυβέρνησης του Πρωθυπουργού Ζολώτα για τις ελεύθερες συλλογικές διαπραγματεύσεις, είχαμε διαπιστώσει όλοι ότι το πρόβλημά μας δεν ήταν η συμμετοχή της εργασίας στα κέρδη των επιχειρήσεων -είμαστε στις χώρες του Ο.Ο.Σ.Α. στις τελευταίες θέσεις- αλλά η συμμετοχή του κεφαλαίου στα κέρδη. Και αν θέλουμε και ανάπτυξη, αν θέλουμε να προχωρήσουμε και σε μια καλύτερη κοινωνική πολιτική, όποιος και αν είναι στην Κυβέρνηση, πρέπει να ρίξουμε το βάρος μας στην υποδομή των επιχειρήσεων, στην εκπαίδευσή τους, να φύγουμε δηλαδή από τις οικογενειακές επιχειρήσεις, να «υποχρεωθούν», όπως είπε ο κ. Χριστοδουλάκης. 
     Το 25% απαλλαγής από τα κέρδη των επιχειρήσεων για επενδύσεις, γιατί το καταργήσατε, κύριοι της Κυβέρνησης; Τέτοια μέτρα χρειάζονται, ώστε να αλλάξει το κλίμα, ένα κλίμα που έγινε καταθλιπτικό, από την ώρα που δηλώσατε σε ολόκληρη την Ευρώπη –και φυσικά και εδώ, στον ελληνικό λαό- ότι «επτωχεύσαμεν». Και επαναλαμβάνετε τώρα ότι κακώς μπήκαμε και στην Ο.Ν.Ε.. Ποιο κλίμα είναι αυτό που θα διευκολύνει τους Έλληνες επιχειρηματίες, τους Έλληνες πολίτες να επενδύσουν, να κάνουν νέες δουλειές, να υπάρξει απασχόληση, να υπάρξει πραγματική αύξηση του Α.Ε.Π. και όχι αύξηση του 1,5%, που έχει φθάσει ήδη από τα κέρδη και μόνο των τραπεζικών επιχειρήσεων;
     Ας αλλάξει τακτική η Κυβέρνηση, να σεβαστεί περισσότερο το Κοινοβούλιο, να σεβαστεί περισσότερο εκείνους που έδωσαν την εντολή στη Νέα Δημοκρατία να κυβερνήσει, ελπίζοντας σε κάτι καλύτερο. Όχι ότι θα κάνει με το παραπάνω τα όποια λάθη έκανε το ΠΑ.ΣΟ.Κ., ότι θα μηδενίσει ό,τι θετικό έγινε ως τώρα, αλλά ότι θα κάνει κάτι καλύτερο να πάμε πιο μπροστά.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, με όλο το σεβασμό και την εκτίμηση και τη σύμφωνη γνώμη όλων ότι θέλετε να αναβαθμίσουμε τη λειτουργία του Κοινοβουλίου, επειδή είπατε γι’ αυτό που γίνεται σήμερα το πρωί προ ημερησίας διάταξης συζήτηση και τώρα νομοθετική εργασία, από το αρχείο προκύπτει ότι έχει γίνει πολλές φορές κατά το παρελθόν και το 2001 και στις 28 Ιανουαρίου 2004 το πρωί  έχουμε  νομοθετική εργασία και το απόγευμα γίνεται προ ημερησίας διάταξη συζήτηση. Στις 12 Μαΐου πρωί έχουμε νομοθετική εργασία και το απόγευμα έχουμε προ ημερήσιας διάταξης συζήτηση. Δεν είναι η πρώτη φορά που γίνεται αυτό.
     ΑΠΟΣΤΟΛΟΣ ΚΑΚΛΑΜΑΝΗΣ: Και λοιπόν; Τι σημαίνει αυτό;
     ΠΡΟΕΔΡΕΥΩΝ (Γεώργιος Σούρλας): Σημαίνει αυτό που σημαίνει.
     ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή, θα συνεχίσουμε να καταθέτουμε εν αγνοία της Βουλής και να βάζουμε εμβόλιμες συνεδριάσεις;
     ΠΡΟΕΔΡΕΥΩΝ (Γεώργιος Σούρλας): Σημαίνει ότι πρέπει το Προεδρείο να πει αυτά που έχουν συμβεί μέχρι σήμερα….
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας):  …σαν μία προσπάθεια αυτό να το αποφεύγουμε.
     ΑΠΟΣΤΟΛΟΣ ΚΑΚΛΑΜΑΝΗΣ: Θα πρέπει να καταλάβει η εκάστοτε κυβέρνηση –αυτό είπα εκεί- ότι και αν κάτι στραβό γινόταν, να μη συνεχίζεται. 
     ΠΡΟΕΔΡΕΥΩΝ (Γεώργιος Σούρλας): Επειδή αυτά τα ρυθμίζει το Προεδρείο κατά κύριο λόγο, υπάρχει ένα παρελθόν.
     Ο κύριος Υπουργός  έχει το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να επισημάνω, κύριε Πρόεδρε, ότι στα έντεκα χρόνια που προεδρεύατε στην Εθνική Αντιπροσωπεία, η Παρασκευή ήταν εργάσιμη μέρα για τη Βουλή. Δεν είναι η ώρα να κάνουμε συμψηφισμούς. Να συμφωνήσουμε ότι  μπορούμε να βελτιώσουμε ορισμένα ζητήματα. Όμως, το να δεχόμαστε κριτική γιατί κατατέθηκε η τροπολογία Παρασκευή…
     ΑΠΟΣΤΟΛΟΣ ΚΑΚΛΑΜΑΝΗΣ: Το βράδυ της Παρασκευής είναι εργάσιμη μέρα;
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ο κύριος Υπουργός  δεν σας διέκοψε. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Από εσάς που προεδρεύατε επί έντεκα χρόνια και μπορούμε να μετρήσουμε δεκάδες τροπολογίες που κατατέθηκαν Παρασκευή βράδυ, εντάξει… σταματώ εδώ.
     ΑΠΟΣΤΟΛΟΣ ΚΑΚΛΑΜΑΝΗΣ: Το ίδιο πράγμα είναι, κύριε Υπουργέ;
     ΠΡΟΕΔΡΕΥΩΝ (Γεώργιος Σούρλας): Κύριε Κακλαμάνη, θερμή παράκληση, μη διακόπτετε τον κύριο Υπουργό, αφήστε τον να μιλήσει ελεύθερα.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, εσείς που ήσασταν χρόνια στο Προεδρείο του Σώματος εκτιμώ ότι κακώς βγάζετε συμπεράσματα για τα κίνητρα των Βουλευτών της κυβερνώσης παράταξης. Η Κυβέρνησή μας προχωρά αποφασιστικά στην πολιτική των μεταρρυθμίσεών της, μεταρρυθμίσεων για τις οποίες πήρε εντολή από τον ελληνικό λαό,  μεταρρυθμίσεων οι οποίες είναι προς όφελος της μεγάλης πλειοψηφίας του ελληνικού λαού. 
     Προχωρούμε αφουγκραζόμενοι την ελληνική κοινωνία, προχωρούμε λογοδοτώντας στην κοινωνία και προχωρούμε αυτονοήτως με την ομόθυμη στήριξη της Κοινοβουλευτικής μας Ομάδας ως Κυβέρνησης, γιατί εμείς λογοδοτούμε, κυρίες και κύριοι συνάδελφοι του ΠΑ.ΣΟ.Κ., σ’ αυτούς που μας εξέλεξαν. Και αυτοί που μας εξέλεξαν, μας έδωσαν την εντολή να προχωρήσουμε εφαρμόζοντας το κυβερνητικό μας πρόγραμμα.
     Σε ό,τι αφορά λοιπόν, την πρωτοβουλία της Κυβέρνησής μας, αυτή δεν κάνει τίποτε άλλο από το να μεριμνήσει για την απρόσκοπτη εφαρμογή της ισχύουσας νομοθεσίας. Δεν αναιρεί τίποτε, δεν προσθέτει τίποτε, δεν αλλάζει τίποτε. Η Κυβέρνηση στο ασφαλιστικό των τραπεζών εφαρμόζει την ισχύουσα νομοθεσία. 
     Δεν θα επανέλθω στη συζήτηση για την αντισυνταγματικότητα της προτεινόμενης ρύθμισης. Η συζήτηση αυτή έκλεισε χθες με απόφαση της Εθνικής Αντιπροσωπείας και κακώς ορισμένοι -μη αποδεχόμενοι ότι οι νομικοί τους και συνταγματικοί τους ακροβατισμοί  δεν οδηγούν πουθενά- επανέφεραν το ζήτημα αυτό. 
     Δεν θα επανέλθω επίσης στη συζήτηση για την τροπολογία. Σε πολλές πτυχές που έχουν παρουσιαστεί εδώ, έχουν δοθεί πολλές απαντήσεις χθες και σήμερα. Η συζήτηση, όμως, αυτή είναι μία καλή ευκαιρία να προβώ και να προβούμε σε ορισμένες επισημάνσεις συνολικά για το ασφαλιστικό, γιατί τις τελευταίες μέρες ακούστηκαν πάρα πολλά, τα οποία είναι ανακριβή και τα οποία βεβαίως καταλογίζονται στην Κυβέρνηση, χωρίς να είναι οι προθέσεις της Κυβέρνησής μας. 
     Θα πρέπει, λοιπόν, να ξεκαθαρίσουμε ορισμένα πράγματα και βεβαίως τη θέση της Κυβέρνησης.
     Πρώτον, σε ό,τι αφορά το ασφαλιστικό, βεβαίως διατηρούμε το σύστημα της κοινωνικής ασφάλισης.
     Ο χαρακτήρας παραμένει δημόσιος, υποχρεωτικός, αναδιανεμητικός. 
     Δεύτερον, είμαστε εδώ, για να εγγυηθούμε τη διασφάλιση της βιωσιμότητας του συστήματος της κοινωνικής ασφάλισης. 
     Τρίτον, είμαστε εδώ για να εκσυγχρονίσουμε ένα σύστημα που επί είκοσι χρόνια, με τις πολιτικές και πρακτικές ΠΑ.ΣΟ.Κ., απαξιώθηκε.
      Επί είκοσι χρόνια, σε εποχές που άλλα κράτη της Ευρωπαϊκής Ένωσης ενίσχυαν το κοινωνικό τους κράτος, εδώ είχαμε αποκλείσεις. Είχαμε δήθεν, κοινωνική πολιτική από τις κυβερνήσεις του ΠΑ.ΣΟ.Κ. χρεώνοντας και το κράτος και τα ασφαλιστικά ταμεία, όπως είχαμε δήθεν αγροτική πολιτική του ΠΑ.ΣΟ.Κ. χρεώνοντας συνεταιριστικές οργανώσεις. 
     Αυτό το σύστημα μας παραδώσατε, δεκάδες ελλειμματικά και απαξιωμένα ταμεία, τη διαχείριση των οποίων έπρεπε να θέσουμε σε άλλη βάση, δεκάδες ταμεία χωρίς ένα κεντρικό σύστημα ελέγχου στα ταμεία αυτά, επί πολλά χρόνια και ταμεία τα οποία υπέστησαν τα «μύρια όσα» από τις πολιτικές ΠΑ.ΣΟ.Κ., από κυβερνήσεις οι οποίες εύκολα χρέωναν το αύριο δημιουργώντας ελλείμματα στα ταμεία.  
     Πριν από δυο χρόνια, κυρίες και κύριοι συνάδελφοι, εμείς πήραμε εντολή από τον ελληνικό λαό να αλλάξουμε σελίδα και αυτή την προσπάθεια ξεκινήσαμε. Θα περιμέναμε λοιπόν -και με αφορμή αυτή τη συζήτηση- να ακούγαμε αυτοκριτική από το ΠΑ.ΣΟ.Κ. ή τουλάχιστον να σιωπά το ΠΑ.ΣΟ.Κ. για την κατάσταση στην οποία μας παρέδωσε τα ασφαλιστικά ταμεία.
     Σε ό,τι αφορά τις επιμέρους προτάσεις μας, θα πω και με την ευκαιρία αυτή ότι η Κυβέρνησή μας απεφάσισε, στη βάση της εντολής που πήρε, να κάνει το αυτονόητο, να εφαρμόσει την ισχύουσα νομοθεσία, να νοικοκυρέψει τα ταμεία, να ενοποιήσει ταμεία, να ξεκινήσει να εντείνει τον αγώνα ενάντια στην εισφοροδιαφυγή που ταλάνισε επί δυο τουλάχιστον δεκαετίες και περισσότερο τον τόπο αυτό και το ασφαλιστικό μας σύστημα, να προχωρήσει το ταχύτερο δυνατόν στον επανακαθορισμό της λίστας των βαρέων και ανθυγιεινών επαγγελμάτων, να δημιουργήσει τις σταθερές εκείνες επί των οποίων θα στηριχθούν επικαιροποιημένες αναλογιστικές μελέτες που θα αποτελέσουν τη βάση των όποιων αλλαγών θα γίνουν στα επόμενα χρόνια.
     Τη διάγνωση αυτή του προβλήματος η Κυβέρνηση θα μπορούσε να την κάνει από μόνη της. Για να αποφύγουμε τις περιπέτειες, στις οποίες θελήσατε να βάλετε τον τόπο αμφισβητώντας την απογραφή –η οποία ορθώς έγινε, καλώς έγινε όπως έγινε, η απογραφή ήταν υποχρέωση της Κυβέρνησής μας να επαναφέρει την κοινή λογική  και την διαφάνεια στο δημόσιο βίο του τόπου- για να στερηθούμε, κόμματα και κοινωνικές δυνάμεις, κάθε επιχειρήματος, η Κυβέρνηση έκανε και επαναλαμβάνει ένα μεγάλο προσκλητήριο, να κάνουμε τη διάγνωση του προβλήματος, αν δεχόμαστε ότι υπάρχει. Όποιος δέχεται ότι δεν υπάρχει πρόβλημα στο ασφαλιστικό σύστημα, να μας το πει εδώ όποια στιγμή θέλει, να κάνουμε τη διάγνωση όλοι μαζί, κόμματα και κοινωνικοί εταίροι.
     ΑΓΓΕΛΟΣ ΤΖΕΚΗΣ: Έχει γίνει, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αν νομίζετε ότι έχει γίνει…
     ΑΓΓΕΛΟΣ ΤΖΕΚΗΣ: Κατακλέφτηκαν τα ταμεία, τα ρήμαξαν. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κάποιοι εκτιμούμε ότι δεν έγινε αυτό που έπρεπε. 
     Θέλω να ξεκαθαρίσω και κάτι άλλο. Εκτιμούμε ότι η εκκίνηση απαιτεί να προχωρήσουμε όλοι μαζί –θα επαναλάβω- κάνοντας τη διάγνωση. Είμαστε βέβαιοι ότι εφαρμόζοντας –για να απαντήσω και σε ορισμένες άλλες αιτιάσεις- την ισχύουσα νομοθεσία και εντατικοποιώντας την προσπάθειά μας δεν θα χρειαστεί οι κυβερνήσεις των επόμενων τετραετιών να πάρουν αποφάσεις που θα θίξουν όρια ηλικίας και ύψος συντάξεων. 
     Νομίζω, ο κύριος Κουτσούκος είπε, ότι δεν είναι προϋπόθεση αυτή για να έρθουμε σε διάλογο. Μπορεί και να έχουμε ευχάριστες και θετικές προκλήσεις, αν προχωρήσουμε στο νοικοκύρεμα των ταμείων μας. Άρα, λοιπόν, αν πράξουμε 
     –και αυτό είναι δική μας ευθύνη- αυτό το οποίο πρέπει, οι επόμενες γενεές δεν θα έχουν πρόβλημα να συζητάνε για αύξηση ορίου ηλικίας ή μείωση των συντάξεων.
     Κυρίες και κύριοι συνάδελφοι, είναι εμφανές ότι ο Πρόεδρος του ΠΑ.ΣΟ.Κ. και η Αξιωματική Αντιπολίτευση τις τελευταίες μέρες μας έδωσε την εντύπωση ότι αναζητεί προσχήματα και τακτικούς ελιγμούς που θα της επιτρέψουν να απόσχει από τον προτεινόμενο διάλογο για το ασφαλιστικό. 
     Οι λόγοι που οδηγούν μέχρι στιγμής το ΠΑ.ΣΟ.Κ. σε μία τέτοια στείρα τακτική άρνησης αρχίζουν να γίνονται εμφανείς. Ο κ. Παπανδρέου, παρά τη ρητορική του ότι το ΠΑ.ΣΟ.Κ. διεκδικεί τη θετική ψήφο των πολιτών βλέποντας μπροστά, παραμένει εγκλωβισμένο στο χθες. Ίσως αντιλαμβάνεται επίσης ότι τυχόν συμμετοχή του ΠΑ.ΣΟ.Κ. στο διάλογο για το ασφαλιστικό θα ανασύρει στην επιφάνεια και τις μεγάλες ευθύνες των κυβερνήσεων στις οποίες επί είκοσι χρόνια μετείχε, αλλά και τις βαθιές επιθετικές προσεγγίσεις των κορυφαίων στελεχών του αναφορικά με τις απαραίτητες διορθωτικές παρεμβάσεις στο υφιστάμενο ασφαλιστικό σύστημα το οποίο προσεγγίζει τα όρια των αντοχών του. Αν ο κ. Παπανδρέου και το ΠΑ.ΣΟ.Κ. επιλέξουν την αποχή, θα κάνουν λάθος και θα είναι επιζήμιοι για τον ελληνικό λαό και για το κόμμα τους. 
     Το ασφαλιστικό κατ’ εμάς, συνιστά το σημαντικότερο ίσως διαρθρωτικό πρόβλημα της ελληνικής οικονομίας και η αντιμετώπισή του δεν είναι δυνατό να παραπέμπεται εσαεί στις ελληνικές καλένδες προκειμένου κάποιες πολιτικές ηγεσίες και κόμματα να καθίστανται αρεστά στο σώμα των ψηφοφόρων ή έτσι να νομίζουν.
     Εμείς έχουμε βαθιά τη πεποίθηση ότι εξυπηρετούμε τα πραγματικά και ουσιαστικά συμφέροντα των πολλών Ελλήνων της γενιάς μας, αλλά και της γενιάς που έρχεται, μία γενιά η οποία δεν εκπροσωπείται στο παρόν κοινωνικό και πολιτικό γίγνεσθαι, αλλά κάποιοι οφείλουμε να νοιαζόμαστε γι’ αυτήν. 
     Κυρίες και κύριοι συνάδελφοι, θα μας κρίνει όλους ο ελληνικός λαός. Το ασφαλιστικό είναι μία πολύ σημαντική ευκαιρία να δείξουμε όλοι τον πολιτικό και κοινωνικό μας πολιτισμό και, όσο και αν αυτό δεν αρέσει σε κάποιους τα συμφέροντα των οποίων θίγονται, να είστε βέβαιες και βέβαιοι, κυρίες και κύριοι συνάδελφοι του ΠΑ.ΣΟ.Κ., ότι ο δρόμος των μεταρρυθμίσεων δεν θα είναι μία μικρή παρένθεση σε μία μακρά περίοδο συντηρητισμού που ταλάνισε τον τόπο επί κυβερνήσεων ΠΑ.ΣΟ.Κ., αλλά θα είναι ένας μακρύς δρόμος επ’ ωφελεία των πολλών Ελλήνων. Αν θέλετε να τον διαβούμε όλοι μαζί, τόσο το καλύτερο για τον τόπο. Αν μείνετε στη χορεία των αντιμεταρρυθμιστών, η Κυβέρνηση θα προχωρήσει μόνη της μπροστά.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Κύριε Κακλαμάνη, θέλετε το λόγο;
     ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κακλαμάνη.
     ΑΠΟΣΤΟΛΟΣ ΚΑΚΛΑΜΑΝΗΣ: Σχετικά μ’ αυτό που είπατε πριν, όταν επικαλούμεθα εμβόλιμη συνεδρίαση η άσχετη τροπολογία που εισήχθη και συζητήθηκε, θα σας παρακαλέσω θερμά οι συνεργάτες σας να κοιτάζουν στα πρακτικά και τότε θα διαπιστώνουν ότι εμβόλιμη συνεδρίαση μόνο ομοφώνως, ποτέ αρνούμενης της Αντιπολιτεύσεως δεν αποφάσισε το Προεδρείο. Το ίδιο και για τροπολογίες που ήταν άσχετες με το συζητούμενο νομοσχέδιο.
     ΠΡΟΕΔΡΕΥΩΝ (Γεώργιος Σούρλας): Εγώ θα δεχόμουν…
     ΑΠΟΣΤΟΛΟΣ ΚΑΚΛΑΜΑΝΗΣ: Επειδή αναφέρατε αυτές τις περιπτώσεις, σας παρακαλώ…
     ΠΡΟΕΔΡΕΥΩΝ (Γεώργιος Σούρλας): Το «ομοφώνως» όμως, κύριε Πρόεδρε, δεν σήμαινε ότι όλοι οι Βουλευτές συμφωνούν. 
     ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω: Ομοφώνως, χωρίς να υπάρξει αντίδραση των κομμάτων. Θέλω να πω ότι το σωστό είναι, αν κάνουμε μία εξαίρεση, να συμφωνεί το Σώμα. Αυτό δεν έγινε τώρα.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Πρόεδρο.
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο για μία σύντομη παρέμβαση. Τρία λεπτά σας αρκούν;
     ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε, σας ευχαριστώ.
     Κύριε Υπουργέ, έχετε άγνοια στοιχείων που εξηγεί τα όσα είπατε προηγουμένως ή εντάσσεστε –επιθυμώ να πιστεύω το αντίθετο- στην κατηγορία των κυβερνητικών στελεχών που δεν έχουν συναίσθηση της ευθύνης τους; 
     Πριν από λίγο ισχυριστήκατε για μία ακόμη φορά ότι το ασφαλιστικό σύστημα κατέρρευσε στη διάρκεια της εικοσαετίας του ΠΑ.ΣΟ.Κ. και ότι παραλάβατε μία εξαιρετικά δυσμενή κατάσταση στις 7 Μαρτίου του 2004. 
     Πρέπει να γνωρίζει η Βουλή των Ελλήνων ότι οι συνολικές υποχρεώσεις του Δημοσίου προς το ασφαλιστικό μας σύστημα στις 7 Μαρτίου του 2004 ήταν 2,4 δισεκατομμύρια ευρώ.
     Πριν από δυο μήνες οι συνολικές υποχρεώσεις του ελληνικού δημοσίου προς το ασφαλιστικό σύστημα ανήλθαν στο ποσό των 5,2 δισεκατομμυρίων ευρώ. Δηλαδή, μέσα σε είκοσι δυο μήνες διπλασιάσατε τις μη καταβληθείσες υποχρεώσεις σας. Εξάλλου, ενώ η θεσμοθετημένη υποχρέωσή σας για το τρέχον έτος είναι πολύ μεγαλύτερη, στον προϋπολογισμό εγγράψατε δαπάνη μικρότερη κατά 1,7 δις ευρώ! Λοιπόν, αντιλαμβάνεστε την ευθύνη σας;
     Θα κλείσω, κύριε Πρόεδρε, μ’ ένα γενικό σχόλιο. Όταν, κύριε Υπουργέ, εσείς και οι συνάδελφοί σας σχολιάζετε γενικώς την κυβερνητική διαδρομή των είκοσι ετών του ΠΑ.ΣΟ.Κ., θα πρέπει να θέσετε σε κάποιον εσωτερικό μονόλογό σας ένα απλό ερώτημα. Γιατί ο ελληνικός λαός έδιδε τη ψήφο του και μάλιστα με υψηλά ποσοστά στο ΠΑ.ΣΟ.Κ.; Διότι σε συνεχείς εκλογικές αναμετρήσεις δικαίωνε την πολιτική του. 
     Δεν είναι δυνατόν μια ολόκληρη εικοσαετία να κρίνεται στην εκλογική αναμέτρηση της 7ης Μαρτίου. Εμείς έχουμε αποδεχθεί το χρέος μας και κάνουμε όσα πρέπει για να καταστούμε στην επόμενη εκλογική αναμέτρηση και πάλι Κυβέρνηση.
     Σε ό,τι αφορά το διάλογο για το ασφαλιστικό. Κύριε Υπουργέ, ο διάλογος προϋποθέτει ότι γνωρίζετε τι θέλετε να συζητήσετε. Το ΠΑ.ΣΟ.Κ. δεν αρνείται το διάλογο. Αρνείται όμως τη γενική και νεφελώδη συζήτηση περί ασφαλιστικού, διότι έτσι το μόνο που προκαλείτε είναι σύγχυση και ανασφάλεια στον ελληνικό λαό. Πείτε μας πρώτα ποια είναι η συγκεκριμένη ημερήσια διάταξή σας και θα έχετε πολύ συγκεκριμένες απαντήσεις. Μέχρι τότε, θα κρύβεστε πίσω από γενικότητες και αοριστίες. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο ως Κοινοβουλευτικός εκπρόσωπος του Κ.Κ.Ε., για τρία λεπτά.
     ΑΓΓΕΛΟΣ ΤΖΕΚΗΣ: Ακούσαμε τον κύριο Υπουργό …
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μισό λεπτό. 
     Κύριοι συνάδελφοι, δεν είναι δυνατόν να αγορεύει ένας συνάδελφος και να μην ακούγεται. Δεν μπορεί να συνεχίσει έτσι η συνεδρίαση.
      Λοιπόν, θα καθίσετε όλοι στα καθίσματά σας ή θα βγείτε έξω. Δεν θα μιλάτε μεταξύ σας. Είστε κουρασμένοι –κατανοητό αυτό- αλλά πρέπει να κρατήσουμε το επίπεδο του Κοινοβουλίου. 
     Παρακαλώ, καθίστε και μην συζητάτε μεταξύ σας. 
     Ορίστε, κύριε Τζέκη, έχετε το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Ακούσαμε τον Υπουργό Απασχόλησης σήμερα και ήταν αποκαλυπτικός. Και το πνεύμα και την πορεία της Κυβέρνησης ξεκαθάρισε. 
     Δήλωσε ότι αυτή η Κυβέρνηση θα προχωρήσει αποφασιστικά και δυναμικά τις μεταρρυθμίσεις. Εμείς θα προσθέσουμε βέβαια και αυταρχικά, γιατί τον αυταρχισμό τον έχει δείξει. Οι ναυτεργάτες είναι κάτω από την πολιτική επιστράτευση. Οι τραπεζοϋπάλληλοι που έδωσαν τον αγώνα τους και τον δίνουν για συλλογική σύμβαση εργασίας, αντιμετωπίστηκαν δεόντως από τις δυνάμεις καταστολής του Υπουργείου Δημόσιας Τάξης. Οι εργαζόμενοι στα φωσφορικά λιπάσματα διεκδικώντας την εργασία τους αντιμετωπίστηκαν ανάλογα. 
     Άρα, αλλάζει το σύνθημα η Κυβέρνηση. Από το «σεμνά και ταπεινά» περνάει στο «αποφασιστικά, δυναμικά και αυταρχικά». Γιατί η διευθέτηση του εργάσιμου χρόνου με δέκα και δώδεκα ώρες απασχόληση χωρίς υπερωρίες κτυπώντας το οκτάωρο με μείωση μισθών, θέλει δυναμική και αυταρχική συμπεριφορά. Η διάταξη για τις Δ.Ε.Κ.Ο., που διαχωρίζει τους εργαζόμενους και έχει έναν εργασιακό μεσαίωνα για τους νεοεισερχόμενους, θέλει δυναμική και αυταρχική συμπεριφορά. 
     Και βέβαια, ο κύριος Υπουργός είπε για τα ασφαλιστικά ταμεία ότι υπάρχει πρόβλημα, ότι πρέπει να κάνουμε διάγνωση. Ναι, όταν είναι νεκρό το σώμα, χρειάζεται διάγνωση ιατροδικαστών. Αλλά τέτοιες διαγνώσεις μέσα σ’ αυτή την Αίθουσα έγιναν πολλές στο παρελθόν, κύριε Πρόεδρε, και αποδείχθηκε πολλές φορές ότι οι εργαζόμενοι πλήρωσαν. Πλήρωσαν εισφορές, πλήρωσαν το μόχθο τους, πλήρωσαν τον ιδρώτα τους και πολλές φορές το αίμα τους για να έχουν τα ασφαλιστικά ταμεία. 
     Επομένως, οι κυβερνήσεις είναι που ορίζουν το κράτος. Έχουν κατακλέψει τα ασφαλιστικά ταμεία από δεκαετίες, όπως είπα και προηγούμενα, που δεν πλήρωσαν εντόκως αυτά τα αποθεματικά που τα έδωσαν στους μεγάλους επιχειρηματικούς ομίλους. Είναι μεγάλη η εισφοροδιαφυγή που υπάρχει, ο διακανονισμός που γίνεται με τους εργοδότες, δισεκατομμύρια δραχμές η απαίτηση…
     (Θόρυβος στην Αίθουσα)
     ΜΙΛΤΙΑΔΗΣ ΕΒΕΡΤ: Δεν είναι δυνατόν, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, έχω υποβάλλει την παράκληση σε όλους τους συναδέλφους. 
     ΜΙΛΤΙΑΔΗΣ ΕΒΕΡΤ: Δεν είναι δυνατόν! Δεν σέβονται τον Κανονισμό. Συζητάμε συγκεκριμένη τροπολογία και βγάζουν λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Έβερτ, έχω υποβάλλει την παράκληση κατ’ επανάληψη και αντιλαμβάνεστε ότι το Προεδρείο δεν μπορεί να έχει αστυνομικά καθήκοντα.
     ΑΓΓΕΛΟΣ ΤΖΕΚΗΣ: Επανέρχομαι, λοιπόν και λέω ότι δισεκατομμύρια είναι αυτά που δεν δίνουν -ως όφειλαν- οι κυβερνήσεις, από τους νόμους που θέσπιζαν οι ίδιες και ιδίως η μεγάλη ληστεία που έγινε μέσω του Χρηματιστηρίου τη διετία 1999-2002, που εκεί έπαιξαν τα αποθεματικά ταμείων και χάθηκαν δισεκατομμύρια δραχμές.
     Άρα, λοιπόν, κύριε Πρόεδρε -και κλείνω με αυτό- είναι γνωστό το ποιος οφείλει σε ποιους. Είναι οι κυβερνήσεις, είναι οι εργοδότες που οφείλουν στους εργαζόμενους. Οι εργαζόμενοι δεν οφείλουν πλέον να πληρώσουν ούτε δραχμή. Και βέβαια, μπροστά στις εκλογές που θα έρθουν ή αυτές που είναι μπροστά μας, ο λαός ας κάνει και την επιλογή του, ποιον θα αφήσει και με  ποιον θα πορευτεί. Ιδίως, ας βγει στο δρόμο. Εκεί θα δοθεί και η μεγάλη μάχη και γι’ αυτή τη διάταξη. Λίγο-πολύ πλέον είναι γνωστές οι πολιτικές προθέσεις της σημερινής Κυβέρνησης, όπως και των προηγούμενων κυβερνήσεων. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Το Κομμουνιστικό Κόμμα Ελλάδας δηλώνει για μια ακόμη φορά ότι δεν συμβιβάζεται και με αυτή τη διάταξη και θα είναι εκεί που θα είναι και το εργατικό κίνημα. Και θα το νιώσουν όλοι και θα τρέμουν από τη συνοχή του, από την οργάνωσή του, όπως τρέμει και η Κυβέρνηση της Γαλλίας γι’ αυτούς τους συγκεκριμένους αντεργατικούς νόμους. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Το λόγο έχει ο κ. Μαγγίνας.
     ΜΙΛΤΙΑΔΗΣ ΕΒΕΡΤ: Κυρία Πρόεδρε, τροπολογία συζητάμε.
     ΠΡΟΕΔΡΟΣ (Άννα Μπενάκη-Ψαρούδα): Τι να κάνουμε, κύριε Πρόεδρε; Βλέπετε ότι υπάρχει ενδιαφέρον.
     ΜΙΛΤΙΑΔΗΣ ΕΒΕΡΤ: Παραβιάζουμε τον Κανονισμό. Το λέω και προς τους συναδέλφους του Κόμματός μου. 
     ΠΡΟΕΔΡΟΣ (Άννα Μπενάκη-Ψαρούδα): Δεν είναι μόνο τροπολογίες. Είναι και όλα τα άρθρα, κύριε Πρόεδρε. Αν υπάρχει ενδιαφέρον, δεν μπορούμε να σταματήσουμε τη συζήτηση. 
     Ορίστε, κύριε Μαγγίνα, έχετε το λόγο.
     ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, ο Κοινοβουλευτικός Εκπρόσωπος του ΠΑ.ΣΟ.Κ. αναφέρθηκε σε ορισμένους αριθμούς οι οποίοι υποτίθεται ότι αποτελούσαν το χρέος και τα ελλείμματα.
     Κύριε Καστανίδη, οι αριθμοί που αναφέρατε δεν είναι ακριβείς. Είναι μεγαλύτεροι. Αλλά αυτό ακριβώς είναι αντεπιχείρημα στις σκέψεις σας, διότι δείχνει πόσο οξύ είναι το ασφαλιστικό πρόβλημα της χώρας. Γι’ αυτό σας καλούμε επ’ αυτού να συζητήσουμε, να συμφωνήσουμε ποιο είναι το πρόβλημα και στην επόμενη Βουλή, την επόμενη τετραετία να το επιλύσουμε.
     Είπατε ότι παίρνατε τις εκλογές. Βεβαίως τις παίρνατε, με την ψήφο του ελληνικού λαού και αυτό είναι σεβαστό. Αλλά, κύριε Καστανίδη, κάνατε κομματικό στρατό και παραπλανούσατε τους Έλληνες σε αυτές τις επαναληπτικές εκλογικές επιτυχίες.
     Το ερώτημα δεν είναι αν παίρνατε τις εκλογές. Το ερώτημα είναι ποια είναι η σημερινή Ελλάδα και η σημερινή κοινωνία. Η ακρίβεια, η ανεργία, τα ελλείμματα και τα χρέη δεν τα δημιούργησε η Κυβέρνηση Καραμανλή στα δυο χρόνια. Τα προκάλεσαν οι αλόγιστες και οι απερίγραπτες δικές σας πολιτικές. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Κηρύσσεται περαιωμένη η συζήτηση επί της ενότητας των άρθρων από 1 έως και 25 και της τροπολογίας με γενικό αριθμό 584 και ειδικό 139 και θα γίνει η ψήφισή τους χωριστά. 
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 1 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 2 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 3 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 4;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 4 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 5;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 5 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 6;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 6 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 7;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 7 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 8;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 8 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 9;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 9 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 10;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 10 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 11;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 11 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 12;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 12 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 13;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 13 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 14;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 14 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 15;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 15 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 16;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 16 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 17;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 17 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 18;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 18 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 19;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 19 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 20;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 20 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 21;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 21 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 22;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 22 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 23;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 23 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 24;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 24 έγινε δεκτό  κατά πλειοψηφία.
     Ερωτάται το Σώμα: Γίνεται δεκτό το άρθρο 25;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΑΓΓΕΛΟΣ ΒΕΝΙΖΕΛΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο 25 έγινε δεκτό  κατά πλειοψηφία.
     Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί της τροπολογίας με γενικό αριθμό 584 και ειδικό αριθμό 139, της οποίας το κείμενο έχει ως εξής:
                                                                             «Αθήνα 29 Μαρτίου 2006
     ΑΙΤΗΣΗ
     ΟΝΟΜΑΣΤΙΚΗΣ ΨΗΦΟΦΟΡΙΑΣ
     Οι υπογράφοντες Βουλευτές ζητούν να γίνει ονομαστική ψηφοφορία επί της τροπολογίας με γενικό αριθμό 584 και ειδικό αριθμό 139 στο Νομοσχέδιο του Υπουργείου Οικονομίας και Οικονομικών «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων».
     Οι Βουλευτές
     Χριστοφιλοπούλου Παρασκευή 
     Μαγκριώτης Ιωάννης
     Κουσελάς Δημήτριος
     Μακρυπίδης Ανδρέας
     Ανδρουλάκης Δημήτριος
     Παπανδρέου (Βάσω) Βασιλική 
     Δημαράς Ιωάννης
     Στρατάκης Εμμανουήλ 
     Τσιόκας Θεοχάρης 
     Χωρέμης Αναστάσιος 
     Ράπτη Αναστασία, Συλβάνα 
     Τζουμάκας Στέφανος 
     Παπαγεωργίου Αθανάσιος 
     Χριστοδουλάκης Νικόλαος 
     Βενιζέλος Ευάγγελος
     Κοσμίδης Σωκράτης
     Φλωρίδης Γεώργιος 
     Κουτσούκος Ιωάννης 
     Φραγκιαδουλάκης Μάνος 
     Γεωργακόπουλος Δημήτριος 
     Οικονόμου Βασίλειος
     Κουλούρης Κίμων
     Τσακλίδης Ιωάννης
     Βέρρας Μιλτιάδης
     Βλατής Ιωάννης
     Ντόλιος Γεώργιος
     Παρασκευάς Ιωάννης
     Περλεπέ-Σηφουνάκη Αικατερίνη
     Τζάκρη Θεοδώρα
     Μερεντίτη Αθανασία
     Ρέππας Δημήτριος
     Καστανίδης Χαράλαμπος»
     Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
     Η κ. Χριστοφιλοπούλου. Παρούσα. 
     Ο κ. Μαγκριώτης. Παρών. 
     Ο κ. Κουσελάς. Παρών.
     Ο κ. Μακρυπίδης. Παρών.
     Ο κ. Ανδρουλάκης. Παρών.
     Η κ. Παπανδρέου. Απούσα. 
     Ο κ. Δημαράς. Παρών.
     Ο κ. Στρατάκης. Απών. 
     Ο κ. Τσιόκας. Απών. 
     Ο κ. Χωρέμης. Παρών. 
     Η κ. Ράπτη. Παρούσα. 
     Ο κ. Τζουμάκας. Απών. 
     Ο κ. Παπαγεωργίου Αθανάσιος. Παρών. 
     Ο κ. Χριστοδουλάκης. Απών. 
     Ο κ. Βενιζέλος. Παρών.
     Ο κ. Κοσμίδης. Παρών.
     Ο κ. Φλωρίδης. Παρών. 
     Ο κ. Κουτσούκος. Παρών. 
     Ο κ. Φραγκιαδουλάκης. Παρών. 
     Ο κ. Γεωργακόπουλος. Παρών. 
     Ο κ. Οικονόμου. Παρών.
     Ο κ. Κουλούρης. Παρών.
     Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
     Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
     (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, επαναλαμβάνεται η διακοπείσα συνεδρίαση.
     Θα γίνει ονομαστική ψηφοφορία επί της τροπολογίας με γενικό αριθμό 584 και ειδικό 139. 
     Οι αποδεχόμενοι την τροπολογία λέγουν «ΝΑΙ».
     Οι μη αποδεχόμενοι την τροπολογία λέγουν «ΟΧΙ».
     Οι αρνούμενοι ψήφο λέγουν «ΠΑΡΩΝ».
     Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και η κ. Συλβάνα Ράπτη από το ΠΑ.ΣΟ.Κ.
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΟΣ (Άννα Μπενάκη-Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς. 
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
     (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
     Ψήφισαν 262 Βουλευτές.
     Υπέρ της τροπολογίας, δηλαδή, «ΝΑΙ» ψήφισαν 153 Βουλευτές.
     Κατά της τροπολογίας, δηλαδή, «ΟΧΙ» ψήφισαν 109 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
     “Ονομαστική ψηφοφορία επί της τροπολογίας με γενικό αριθμό 584 και ειδικό 139
     							        NAI                OXI
     ΕΠΙΚΡΑΤΕΙΑΣ               Έβερτ Μιλτιάδης     +          Σουφλιάς Γεώργιος     -          Μπερνιδάκη- Άλντους Ελευθερία     +          Ρουσόπουλος Θεόδωρος     +          Βαληνάκης Ιωάννης     +          Καρύδη Χρυσή     +          Διαμαντοπούλου Άννα          +     Δαμανάκη Μαρία          +     Μάνος Στέφανος          -     Ανδρουλάκης Δημήτρης (Μίμης)          +     Ανδριανόπουλος Ανδρέας          -     Κοσμίδης Σωκράτης          +                    Α΄ ΑΘΗΝΩΝ                Αβραμόπουλος Δημήτριος     -          Κακλαμάνης Νικήτας     +          Βουλγαράκης Γεώργιος     +          Αλογοσκούφης Γεώργιος     +          Παυλόπουλος Προκόπιος     +          Γιαννάκου Mαριέττα     +          Μπενάκη-Ψαρούδα Άννα     +          Κωνσταντάρας Δημήτριος     +          Κουντουρά Έλενα     +          Σκανδαλίδης Κωνσταντίνος          +     Παπουτσής Χρήστος          +     Αλευράς Αθανάσιος (Νάσος)          +     Τσούρας Αθανάσιος          +     Ράπτη Αναστασία-Συλβάνα          +     Παπαντωνίου Ιωάννης (Γιάννος)          -     Κανέλλη Γαρυφαλλιά (Λιάνα)          -     Κωνσταντόπουλος Νικόλαος          +                    Β΄ ΑΘΗΝΩΝ               Τζαννετάκης Τζαννής     +          Μητσοτάκης Κυριάκος     +          Σπηλιωτόπουλος Αριστόβουλος (Άρης)     -          Καμμένος Παναγιώτης (Πάνος)     -          Μεϊμαράκης Ευάγγελος - Βασίλειος     +          Παναγιωτόπουλος Παναγιώτης (Πάνος)     +          Παπακώστα-Σιδηροπούλου Κατερίνα     +          Πολύδωρας Βύρων     +          Βαρβιτσιώτης Μιλτιάδης     +          Γιακουμάτος Γεράσιμος     +          Λιάπης Μιχάλης - Γιώργος     +          Βούλτεψη Σοφία     +          Πετραλιά-Πάλλη Φάνη     +          Ζαγορίτης Ελευθέριος (Λευτέρης)     +          Σταθάκης Αριστοτέλης (Άρης)     +          Παπαθανασίου Γιάννης     +          Κασσίμης Θεόδωρος     +          Ανδρεουλάκος Απόστολος     +          Καρράς Κώστας     +          Αποστολάκη Ελένη-Μαρία(Μιλένα)          +     Λοβέρδος Ανδρέας          +     Δημαράς Ιωάννης           +     Παπανδρέου Βασιλική (Βάσω)          +     Κακλαμάνης Απόστολος          +     Ευθυμίου Πέτρος          +     Παπαδόπουλος Αλέξανδρος (Αλέκος)          +     Χυτήρης Τηλέμαχος          +     Κουλούρης Κίμων          +     Γείτονας Κωνσταντίνος          +     Κούρκουλα Ελένη          +     Πρωτόπαπας Χρήστος          +     Ανωμερίτης Γεώργιος          +     Μπένος Σταύρος-Ιωάννης          +     Κατσέλη Ελεονώρα (Νόρα)          +     Παπαϊωάννου Μιλτιάδης          -     Τζουμάκας Στέφανος          +     Παπαρήγα Αλεξάνδρα          -     Κολοζώφ Ορέστης          -     Σκυλλάκος Αντώνιος          -     Αλαβάνος Αλέξανδρος          -     Κουβέλης Φώτιος-Φανούριος          +     Δραγασάκης Ιωάννης          -                    ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ               Σαλμάς Μάριος     +          Καραγκούνης Ανδρέας     +          Αγγελόπουλος Νικόλαος     +          Μαγγίνας Βασίλειος     +          Κωστόπουλος Απόστολος     +          Βερελής Χρίστος          +     Μωραΐτης Αθανάσιος(Θάνος)          +     Μακρυπίδης Ανδρέας          +                    ΝΟΜΟΣ ΑΡΓΟΛΙΔΟΣ                Μανώλης Ιωάννης     +          Παπαδημητρίου Ελισάβετ (Έλσα)     -          Μανιάτης Ιωάννης          +                    ΝΟΜΟΣ ΑΡΚΑΔΙΑΣ               Τατούλης Πέτρος     +          Λυκουρέντζος Ανδρέας     +          Ρέππας Δημήτριος          +                    ΝΟΜΟΣ ΑΡΤΗΣ               Καραμπίνας Κωνσταντίνος     +          Παπαγεωργίου Γεώργιος     +          Κολιοπάνος Θεόδωρος          +                    ΝΟΜΟΣ ΑΤΤΙΚΗΣ               Βλάχος Γεώργιος     +          Μπούρας Αθανάσιος     +          Δούκας Πέτρος     +          Κατσιγιάννης Αθανάσιος     +          Κατσίκης Θεόδωρος     +          Σταύρου Απόστολος     +          Πάγκαλος Θεόδωρος          +     Βρεττός Κωνσταντίνος (Ντίνος)          +     Χριστοφιλοπούλου Παρασκευή (Εύη)          +     Οικονόμου Βασίλειος          +     Παπαηλίας Ηλίας          -     Λεβέντης Αθανάσιος          +                    ΝΟΜΟΣ ΑΧΑΪΑΣ               Σπηλιωτόπουλος Σπήλιος     +          Νικολόπουλος Νικόλαος     -          Βασιλείου Θεόφιλος     +          Μπεκίρης Μιχαήλ     +          Φούρας Ανδρέας          +     Βέρρας Μιλτιάδης          +     Σπηλιόπουλος Κωνσταντίνος          +     Κατσιφάρας Απόστολος          +     Κοσιώνης Παναγιώτης          -                    ΝΟΜΟΣ ΒΟΙΩΤΙΑΣ               Μπασιάκος Ευάγγελος     +          Γιαννάκης Μιχαήλ     +          Ακριβάκης Αλέξανδρος          -     Τόγιας Βασίλειος          +     ΝΟΜΟΣ ΓΡΕΒΕΝΩΝ                Φώλιας Χρήστος     +                         ΝΟΜΟΣ ΔΡΑΜΑΣ               Δαϊλάκης Σταύρος     -          Τζίμας Μαργαρίτης     +          Αηδόνης Χρήστος          +                    ΝΟΜΟΣ ΔΩΔΕΚΑΝΗΣΟΥ                Παυλίδης Αριστοτέλης     +          Καραμάριος Αναστάσιος     +          Χρύσης Βασίλειος     +          Καΐσερλης Κωνσταντίνος          +     Παρασκευάς Ιωάννης          +                    ΝΟΜΟΣ ΕΒΡΟΥ               Δερμεντζόπουλος Αλέξανδρος     +          Κελέτσης Σταύρος     +          Φωτιάδης Απόστολος          -     Ντόλιος Γεώργιος          +                    ΝΟΜΟΣ ΕΥΒΟΙΑΣ                Λιάσκος Αναστάσιος     +          Κεδίκογλου Συμεών (Σίμος)     +          Μαρκόπουλος Κωνσταντίνος     +          Περλεπέ-Σηφουνάκη Αικατερίνη          +     Παπαγεωργίου Γεώργιος          +     Πιπεργιάς Δημήτριος          -                    ΝΟΜΟΣ ΕΥΡΥΤΑΝΙΑΣ               Τσιαμάκης Δημοσθένης     +                         ΝΟΜΟΣ ΖΑΚΥΝΘΟΥ               Βαρβαρίγος Δημήτριος          +                    ΝΟΜΟΣ ΗΛΕΙΑΣ               Αδρακτάς Παναγιώτης     +          Κοντογιάννης Γεώργιος     +          Κανελλοπούλου Κρινιώ     +          Κουτσούκος Γιάννης          +     Αντωνακόπουλος Παναγιώτης          +     Γεωργακόπουλος Δημήτριος          +                    ΝΟΜΟΣ ΗΜΑΘΙΑΣ               Χαλκίδης Μιχαήλ     +          Φωτιάδης Ηλίας     +          Χρυσοχοΐδης Μιχαήλ          +     Σιδηρόπουλος Αναστάσιος          +                    ΝΟΜΟΣ ΗΡΑΚΛΕΙΟΥ                Κεφαλογιάννης Εμμανουήλ     +          Δεικτάκης Γεώργιος     +          Μπαντουβάς Κωνσταντίνος     +          Στρατάκης Εμμανουήλ          +     Σχοιναράκη-Ηλιάκη Ευαγγελία          +     Φραγκιαδουλάκης Μάνος          +     Ματζαπετάκης Στυλιανός          +     Κεγκέρογλου Βασίλειος          +                    ΝΟΜΟΣ ΘΕΣΠΡΩΤιΑΣ               Μπέζας Αντώνιος     +                         Α΄ ΘΕΣΣΑΛΟΝΙΚΗΣ               Καραμανλής Κωνσταντίνος     -          Γκιουλέκας Κωνσταντίνος     +          Ιωαννίδης Ιωάννης     +          Ορφανός Γεώργιος     +          Παπαθεμελής Στυλιανός- Άγγελος     -          Ράπτη Ελένη     +          Καλαφάτης Σταύρος     +          Σπηλιόπουλος Αναστάσιος     +          Παπανδρέου Γεώργιος          -     Καστανίδης Χαράλαμπος          +     Βενιζέλος Ευάγγελος          +     Αράπογλου Χρυσή          +     Τσοχατζόπουλος Απόστολος-Αθανάσιος          +     Μαγκριώτης Ιωάννης          +     Χουρμουζιάδης Γεώργιος          -     Ξηροτύρη-Αικατερινάρη Ασημίνα          +                    Β΄ ΘΕΣΣΑΛΟΝΙΚΗΣ                Ρεγκούζας Αδάμ     +          Σαλαγκούδης Γεώργιος     +          Καράογλου Θεόδωρος     +          Γαλαμάτης Δημήτριος     +          Γερανίδης Βασίλειος          +     Τσιόκας Θεοχάρης          +     Τζέκης Άγγελος          +                    ΝΟΜΟΣ ΙΩΑΝΝΙΝΩΝ               Καλογιάννης Σταύρος     +          Τασούλας Κωνσταντίνος     +          Φούσας Αντώνιος     +          Αργύρης Ευάγγελος          +     Παντούλας Μιχαήλ          +                    ΝΟΜΟΣ ΚΑΒΑΛΑΣ               Καλαντζής Γεώργιος     +          Χριστοφιλογιάννης Δημήτρης      +          Τσακλίδης Ιωάννης          +     Εμμινίδης Σάββας          +                    ΝΟΜΟΣ ΚΑΡΔΙΤΣΗΣ                Σιούφας Δημήτριος     +          Ταλιαδούρος Σπυρίδων     +          Τσιάρας Κωνσταντίνος     +          Ρόβλιας Κωνσταντίνος          +     Σαλαγιάννης Νικόλαος          +                    ΝΟΜΟΣ ΚΑΣΤΟΡΙΑΣ               Αγγελής Ανέστης     +          Πετσάλνικος Φίλιππος          +                    ΝΟΜΟΣ ΚΕΡΚΥΡΑΣ               Γεωργιάδης Νικόλαος     +          Δένδιας Νικόλαος-Γεώργιος     +          Γκερέκου Αγγελική (Άντζελα)          +                    ΝΟΜΟΣ ΚΕΦΑΛΛΗΝΙΑΣ                Αλιβιζάτος Πέτρος -Παύλος     +                         ΝΟΜΟΣ ΚΙΛΚΙΣ               Κιλτίδης Κωνσταντίνος     +          Τσιτουρίδης Σάββας      +          Φλωρίδης Γεώργιος          +                    ΝΟΜΟΣ ΚΟΖΑΝΗΣ               Τσιαρτσιώνης Νικόλαος     -          Παπαδόπουλος Μιχάλης     +          Κασαπίδης Γεώργιος     +          Λωτίδης Λάζαρος          +     Βλατής Ιωάννης          +                    ΝΟΜΟΣ ΚΟΡΙΝΘΙΑΣ               Παπαληγούρας Αναστάσιος-Πέτρος     +          Κόρκα-Κώνστα Αθηνά     +          Μανωλάκης Άγγελος          +     Χωρέμης Αναστάσιος          +                    ΝΟΜΟΣ ΚΥΚΛΑΔΩΝ               Χωματάς Ιωάννης     +          Μανούσου-Μπινοπούλου Αριάδνη     +          Ρήγας Παναγιώτης          +                    ΝΟΜΟΣ ΛΑΚΩΝΙΑΣ               Σκανδαλάκης Παναγιώτης     +          Δαβάκης Αθανάσιος     +          Γρηγοράκος Λεωνίδας          +                    ΝΟΜΟΣ ΛΑΡΙΣΗΣ               Ζώης Χρήστος     +          Χαρακόπουλος Μάξιμος     +          Γαρουφαλιάς Γεώργιος     +          Αγοραστός Κωνσταντίνος     +          Έξαρχος Βασίλειος          +     Νασιώκας Έκτορας          +     Χατζημιχάλης Νικόλαος- Φώτιος          +     Τσιόγκας Δημήτριος          -                    ΝΟΜΟΣ ΛΑΣΙΘΙΟΥ               Πλακιωτάκης Ιωάννης     +          Καρχιμάκης Μιχαήλ          +                    ΝΟΜΟΣ ΛΕΣΒΟΥ               Γιαννέλης - Θεοδοσιάδης Ιωάννης     +          Καλογήρου Χριστιάνα     +          Σκοπελίτης Σταύρος           -                    ΝΟΜΟΣ ΛΕΥΚΑΔΑΣ               Βεργίνης Ξενοφών     +                         ΝΟΜΟΣ ΜΑΓΝΗΣΙΑΣ               Νάκος Αθανάσιος     +          Μακρή Ζωή (Ζέττα)     +          Σούρλας Γεώργιος     +          Ζήση Ροδούλα           +     Γκατζής Νικόλαος          -                    ΝΟΜΟΣ ΜΕΣΣΗΝΙΑΣ               Σαμπαζιώτης Δημήτριος     +          Καλαντζάκου Σοφία     +          Λαμπρόπουλος Ιωάννης     +          Κουσελάς Δημήτριος          +     Κατσιλιέρης Πέτρος          +                    ΝΟΜΟΣ ΞΑΝΘΗΣ               Κοντός Αλέξανδρος     +          Τσαλίδης Φίλιππος     +          Σγουρίδης Παναγιώτης          +                    Α΄ ΠΕΙΡΑΙΩΣ               Μαντούβαλος Πέτρος     -          Μιχαλολιάκος Βασίλειος     +          Καλός Γεώργιος      -          Μελάς Παναγιώτης     +          Σημίτης Κωνσταντίνος          +     Παντελάκη Ελπίδα          -                    Β΄ ΠΕΙΡΑΙΩΣ               Νεράντζης Αναστάσιος     +          Τραγάκης Ιωάννης     +          Βασιλείου Γεώργιος     +          Κουράκος Ιωάννης     +          Νιώτης Γρηγόριος           +     Λιντζέρης Δημήτριος          +     Διαμαντίδης Ιωάννης          -     Νικολαίδου Βαρβάρα (Βέρα)          -                    ΝΟΜΟΣ ΠΕΛΛΗΣ               Καρασμάνης Γεώργιος     +          Τζαμτζής Ιορδάνης (Δάνης)      +          Φουντουκίδου-Θεοδωρίδου Παρθένα     +          Τζάκρη Θεοδώρα          +                    ΝΟΜΟΣ ΠΙΕΡΙΑΣ               Κωνσταντόπουλος Γεώργιος     +          Πολύζος Ευάγγελος     +          Καρπούζας Αντώνιος     +          Παπαγεωργίου Αθανάσιος          +                    ΝΟΜΟΣ ΠΡΕΒΕΖΗΣ               Τσαντούλας Δημήτριος     +          Παπαχρήστος Ευάγγελος          +                    ΝΟΜΟΣ ΡΕΘΥΜΝΗΣ               Κεφαλογιάννης Ιωάννης     -          Όθωνας Εμμανουήλ          -                    ΝΟΜΟΣ ΡΟΔΟΠΗΣ               Στυλιανίδης Ευριπίδης     +          Αχμέτ Ιλχάν     +          Μανωλιά Χρυσάνθη          +                    ΝΟΜΟΣ ΣΑΜΟΥ               Θαλασσινός Θαλασσινός     +                         ΝΟΜΟΣ ΣΕΡΡΩΝ               Χαϊτίδης Ευγένιος     +          Λεονταρίδης Θεόφιλος     +          Κόλλια - Τσαρουχά Μαρία     +          Τσιπλάκης Κωνσταντίνος     +          Καριπίδης Αναστάσιος      +          Μουσιώνης Αριστείδης          +     Μπόλαρης Μάρκος          +                    ΝΟΜΟΣ ΤΡΙΚΑΛΩΝ               Λέγκας Νικόλαος     +          Σκρέκας Θεόδωρος     +          Χατζηγάκης Σωτήριος     +          Χάϊδος Χρήστος          +     Μερεντίτη Αθανασία          +                    ΝΟΜΟΣ ΦΘΙΩΤΙΔΑΣ                Γιαννόπουλος Αθανάσιος     +          Καλλιώρας Ηλίας     +          Σταυρογιάννης Νικόλαος     +          Αντωνίου Αντωνία (Τόνια)          +     Παπαδήμας Λάμπρος          +                    ΝΟΜΟΣ ΦΛΩΡΙΝΗΣ               Κορτσάρης Νικόλαος     +          Λιάνης Γεώργιος          +                    ΝΟΜΟΣ ΦΩΚΙΔΟΣ               Μπούγας Ιωάννης     +                         ΝΟΜΟΣ ΧΑΛΚΙΔΙΚΗΣ                Βαγιωνάς Γεώργιος     +          Πάππας Βασίλειος     +          Δριβελέγκας Ιωάννης          +                    ΝΟΜΟΣ ΧΑΝΙΩΝ               Μαρκογιαννάκης Χρήστος     +          Νικηφοράκης Στυλιανός     +          Χριστοδουλάκης Νικόλαος          +     Σκουλάκης Εμμανουήλ          +                    ΝΟΜΟΣ ΧΙΟΥ               Πίττας Ιωάννης     +          Τσουρή Ελπίδα»)          +     ΓΕΝΙΚΟ ΣΥΝΟΛΟ: 	«ΝΑΙ» 153
     ΓΕΝΙΚΟ ΣΥΝΟΛΟ:	«ΟΧΙ» 109
                                                                   ΣΥΝΟΛΟ ΨΗΦΙΣΑΝΤΩΝ: 262
     Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ»
     ΠΡΟΕΔΡΟΣ (Άννα Μπενάκη – Ψαρούδα): Συνεπώς η τροπολογία με γενικό αριθμό 584 και ειδικό 139 έγινε δεκτή όπως τροποποιήθηκε κατά πλειοψηφία και εντάσσεται στο νομοσχέδιο ως ίδιον άρθρο.
     Κύριε Υπουργέ, πρέπει να προστεθούν στον τίτλο του νομοσχεδίου οι λέξεις «και άλλες διατάξεις». 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Συμφωνούμε, κυρία Πρόεδρε.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς, προστίθενται στον τίτλο του νομοσχεδίου οι λέξεις «και άλλες διατάξεις».
     Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη - Ψαρούδα): Το ακροτελεύτιο άρθρο του νομοσχεδίου έγινε δεκτό.
     Συνεπώς το νομοσχέδιο του Υπουργείου Οικονομίας και Οικονομικών «Προσαρμογή της ελληνικής νομοθεσίας προς τις διατάξεις της Οδηγίας 2002/87 του Ευρωπαϊκού Κοινοβουλίου και του Συμβουλίου, σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 17 Μαρτίου 2006, της Δευτέρας 20 Μαρτίου 2006 και της Τετάρτης 22 Μαρτίου 2006 και ερωτάται το Σώμα εάν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς τα Πρακτικά των συνεδριάσεων της Παρασκευής 17 Μαρτίου 2006, της Δευτέρας 20 Μαρτίου 2006 και της Τετάρτης 22 Μαρτίου 2006 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.18΄ λύεται η συνεδρίαση για σήμερα ημέρα Πέμπτη 30 Μαρτίου 2006 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση προτάσεων νόμων, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
                                                                       3

