
ΣΥΝΕΔΡΙΑΣΗ ΝΗ' 
Τρίτη 21 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν φοιτητές του
Παντείου Πανεπιστημίου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Τετάρτης 22
Νοεμβρίου 2000,
4. Συζήτηση αναφορών και ερωτήσεων:
α) Προς τον Υπουργό Τύπου και Μέσων Μαζικής Ενημέρωσης, σχετικά με
τις οφειλές των ιδιωτικών καναλιών πανελλαδικής εμβέλειας στα ασφαλιστικά ταμεία και τους δημόσιους οργανισμούς,
β) Προς τον Υπουργό Δημόσιας Τάξης, σχετικά με τη θεσμοθέτηση ως έδρας της Γενικής Αστυνομικής Διεύθυνσης Κρήτης των Χανίων Κρήτης,
Β. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Γεωργίας της Ελληνικής Δημοκρατίας και του Υπουργείου Γεωργίας και Μεταποίησης της Δημοκρατίας της Μολδαβίας για οικονομική, επιστημονική και τεχνική συνεργασία στον τομέα της γεωργίας και των τροφίμων,
2. Ψήφιση στο σύνολο του σχεδίου νόμου του Υπουργείου Μεταφορών και
Επικοινωνιών: "Οργάνωση και λειτουργία των Τηλεπικοινωνιών και άλλες διατάξεις",
3. Συζήτηση επί της αρχής του σχεδίου νόμου του Υπουργείου Οικονομικών: "Φορολογικές ελαφρύνσεις και απλουστεύσεις και άλλες διατάξεις",
ΟΜΙΛΗΤΕΣ
Α. Επί των αναφορών και ερωτήσεων:
ΚΕΦΑΛΟΓΙΑΝΝΗΣ Ε.,
ΚΡΗΤΙΚΟΣ Π.,
ΡΕΠΠΑΣ Δ.,
ΧΡΥΣΟΧΟΙΔΗΣ Μ.,
Β. Επί του σχεδίου νόμου του Υπουργείου Οικονομικών:
ΑΛΟΓΟΣΚΟΥΦΗΣ Γ.,
ΑΡΣΕΝΗ Μ.,
ΓΕΩΡΓΑΚΟΠΟΥΛΟΣ Δ.,
ΓΚΑΤΖΗΣ Ν.,
ΚΕΔΙΚΟΓΛΟΥ Β.,
ΚΩΣΤΟΠΟΥΛΟΣ Ν. Δ.,

ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΜΑΚΡΥΠΙΔΗΣ Α.,
ΡΕΓΚΟΥΖΑΣ Α.,
ΣΚΥΛΛΑΚΟΣ Α.,
ΦΩΤΙΑΔΗΣ Α.,

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΝΗ'
Τρίτη 21 Νοεμβρίου 2000
--------------------------------
Αθήνα, σήμερα στις 21 Νοεμβρίου 2000, ημέρα Τρίτη και ώρα 18.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής

κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,

αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Γεώργιο Αμπατζόγλου,
Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω
την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 22 Νοεμβρίου 2000.
ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής) 1. Η με αριθμό 314/17.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εθνικής Παιδείας και Θρησκευμάτων, Εξωτερικών, σχετικώς με την απόφαση των Υπουργών Εθνικής Παιδείας των κρατών μελών του Συμβουλίου της Ευρώπης για την εισαγωγή "Ημέρας του Ολοκαυτώματος" στα ευρωπαϊκά σχολεία.
2. Η με αριθμό 306/15.11.2000 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Υγείας και Πρόνοιας, σχετικώς με την αύξηση του αριθμού των χρηστών και των θανάτων από τα ναρκωτικά, τη βελτίωση του συστήματος πρόληψης, θεραπείας κλπ.
3. Η με αριθμό 320/20.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Εμπορικής Ναυτιλίας, σχετικώς με τη λήψη μέτρων για την επίλυση συνταξιοδοτικών αιτημάτων των ναυτεργατών κλπ.
4. Η με αριθμό 318/20.11.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση της εκπαίδευσης των παιδιών των τσιγγάνων στο πρώην στρατόπεδο Γκόνου στη Θεσσαλονίκη κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν. Βουλής)
1. Η με αριθμό 310/16.11.2000 επίκαιρη ερώτηση του Βυολευτή του
Πανελλήνιου Σοσιαλιστικού Κινήματος κ. Σπυρίδωνος Βούγια προς τον Υπουργό Εξωτερικών, σχετικώς με την υλοποίηση του προγράμματος συνεργασίας της Αιματολογικής Κλινικής του Νοσοκομείου "ΠΑΠΑΝΙΚΟΛΑΟΥ" της Θεσσαλονίκης και του Νοσοκομείου "ΚΥΡΙΛΟΣ ΚΑΙ ΜΕΘΟΔΙΟΣ" των Σκοπίων.
2. Η με αριθμο 315/17.11.2000 επίκαιρη ερώτηση του Βυλευτή της Νέας
Δημοκρατίας κ. Αντωνίου Μπέζα προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με το σχεδιασμό του Υπουργείου για την κατασκευή παραλιακού οδικού άξονα δυτικής Ελλάδος.
ΠΡΟΕΔΡΟΣ (Απόστολος Κακλαμάνης) Κύριοι συνάδελφοι, εσερχόμαστε στη
συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-ερωτήσεις πρώτου κύκλου:
Πρώτη είναι η με αριθμό 2242/11-9-2000 ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Τύπου και Μέσων Μαζικής Ενημέρωσης, σχετικώς με τις οφειλές των ιδιωτικών καναλιών πανελλαδικής εμβέλειας στα ασφαλιστικά ταμεία και σε δημόσιους οργανισμούς.
Η ερώτηση του κ. Κρητικού έχει ως εξής:
"Ειναι γνωστό ότι τα ιδιωτικά κανάλια πανελλαδικής εμβέλειας οφείλουν σημαντικά ποσά τόσο στο Δημόσιο (εφορία), όσο και σε άλλους δημόσιους οργανισμούς και ταμεία.
Ερωτώνται οι κύριοι Υπουργοί, να πληροφορήσουν τη Βουλή, τι ποσά χρωστάνε τα ιδιωτικά κανάλια πανελλαδικής εμβέλιας και ειδικότερα:
α) Πόσα χρωστάνε στον Ο.Τ.Ε. για τα παρεχόμενα κυκλώματα που
χρησιμοποιούν για τις μεταδόσεις τους (να αναφερθεί το καθένα κανάλι χωριστά).
β) Πόσα χρωστάνε στην ΕΡΤ για τις παρεχόμενες συχνότητες, τις οποίες χρησιμοποιούν (επίσης το καθένα χωριστά).
γ) Πόσα οφείλουν στα ασφαλιστικά ταμεία ή άλλους δημόσιους οργανισμούς, καθώς και στο Δημόσιο (Δ.Ο.Υ.) (επίσης το καθένα χωριστά). 
δ) Τι ποσά οφείλουν στη Δ.Ε.Η. για κατανάλωση ηλεκτρικού ρεύματος. Ερωτώνται επομένως οι κύριοι Υπουργοί, να πληροφορήσουν τη Βουλή ποια
ποσά οφείλουν τα εν λόγω κανάλια στα διάφορα ταμεία και οργανισμούς, ως ανωτέρω."
Ο Υπουργός Τύπου και Μέσων Μαζικής Ενημέρωσης, κ. Ρέππας, έχει το
λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, υπάρχει μια αρκετά διαδεδομένη εντύπωση η οποία είναι απολύτως ψευδής. Η εντύπωση ότι οι τηλεοπτικοί σταθμοί ελεύθερης λήψης, που τα προγράμματά τους εκπέμπονται μέσω συχνοτήτων δεν καταβάλλουν το αντάλλαγμα χρήσης που προβλέπεται στο ν. 2328/95 ή δεν έχουν αναλάβει άλλες σχετικές οικονομικές υποχρεώσεις στις οποίες πρέπει να ανταποκριθούν.
Επαναλαμβάνω ότι η εντύπωση αυτή είναι ψευδής. Η πολιτική μας θέση είναι σαφής. Τα ηλεκτρονικά μέσα ενημέρωσης ασκούν μια κατά παραχώρηση δημόσια υπηρεσία, δοθέντος ότι οι συχνότητες που χρησιμοποιούν αποτελούν μια κοινωνική και εθνική περιουσία.
Ο ν. 2328/95 στο άρθρο 1 παράγραφος 21 προβλέπει ότι οι σταθμοί πανελλαδικής εμβέλειας θα πρέπει να καταβάλουν ετησίως το 2% των ακαθαρίστων εσόδων τους ως αντάλλαγμα χρήσης για τις συχνότητες που τους έχουν διατεθεί.
Από την ώρα που ανέλαβα καθήκοντα, έχω εκδώσει το σύνολο των διοικητικών αποφάσεων που είναι απαραίτητες, προκειμένου τα μέσα να κληθούν να καταβάλουν τα αντίστοιχα ποσά.
Πρέπει να σας ότι έχω εκδώσει συνολικά τριάντα επτά αποφάσεις, ως Υπουργός Τύπου, για το χρονικό διάστημα που αφορά τις υποχρεώσεις των τηλεοπτικών σταθμών από 3-8-95, όταν άρχισε να εφαρμόζεται ο νόμος που προανέφερα, μέχρι το τέλος του 1999. Το συνολικό ύψος του ποσού αυτού ανέρχεται στα έξι δισεκατομμύρια πεντακόσια τριάντα δύο εκατομμύρια (6.532.000.000) δραχμές. 'Εχει καταβληθεί ένα ποσό ύψους δύο δισεκατομμυρίων επτακοσίων εβδομήντα εκατομμυρίων (2.770.000.000) δραχμών. Επίσης έχει ζητηθεί από τις αρμόδιες οικονομικές υπηρεσίες η ρύθμιση ενός ποσού ύψους εκατόν εβδομήντα εκατομμυρίων διακοσίων ογδόντα (170.280.000) χιλιάδων δραχμών και έχει ρυθμιστεί μέσω των αρμοδίων οικονομικών υπηρεσιών η καταβολή ενός ποσού ύψους ενός δισεκατομμυρίου πεντακοσίων τριάντα δύο εκατομμυρίων (1.532.000.000) δραχμών. Μέχρι τέλος του μηνός αυτού γίνονται ληξιπρόθεσμα και πρέπει να πληρωθούν ανάλογα ποσά από λειτουργούντες τηλεοπτικούς σταθμούς ύψους δύο δισεκατομμυρίων πενήντα οκτώ εκατομμυρίων (2.058.000.000) δραχμών.
Πρέπει να σας πω ακόμα ότι τα ποσά αυτά εισπράττονται μέσω του
γνωστού κώδικα είσπραξης δημοσίων εσόδων με την κανονική διαδικασία και οι ενδιαφερόμενοι επιχειρηματίες έχουν τη δυνατότητα να χρησιμοποιούν τα ένδικα μέσα που τους διατίθενται όπως άλλοι επιχειρηματίες.
Μπορεί να πει κανείς ότι αντίθετα με ό,τι συνέβαινε στο παρελθόν τα τελευταία χρόνια στη γενικότερη προσπάθεια να αποσαφηνιστεί το ραδιοτηλεοπτικό τοπίο, να επιβληθεί η τάξη και η νομιμότητα έχουμε κάνει σημαντικά βήματα. Μεταξύ των άλλων αυτό αποδεικνύεται και από τις πρωτοβουλίες που λάβαμε, όσον αφορά το συγκεκριμένο θέμα της καταβολής του ανταλλάγματος χρήσης από τους λειτουργούντες τηλεοπτικούς σταθμούς, υποχρέωση, στην οποία ανταποκρίνονται με τον τρόπο που σας ανέφερα με κάθε λεπτομέρεια.
'Οσον αφορά τώρα τις υποχρεώσεις αντίστοιχων τηλεοπτικών σταθμών
απέναντι στην Ελληνική Ραδιοφωνία Τηλεόραση, θα ήθελα να σας πω... ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, επειδή ο
χρόνος σας έχει λήξει, να συμπληρώσετε τα υπόλοιπα που θέλετε στη δευτερολογία σας.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Εντάξει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Κρητικός έχει το λόγο. ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, η αναφορά σε ψευδείς
εντυπώσεις, την οποία έκανε στην αρχή της ομιλίας του ο κύριος Υπουργός ανετράπη εν μέρει, αν θέλετε, από τους αριθμούς τους οποίους επικαλέστηκε, αριθμούς, οι οποίοι ανταποκρίνονται σε οφειλές ληξιπρόθεσμες απέναντι σε φορείς από τους οποίους αντλεί υπηρεσίες η ιδιωτική ραδιοτηλεόραση και επίσης από οφειλές προς τα ασφαλιστικά ταμεία έναντι των οποίων έχει υποχρεώσεις που δεν εκπληρώνει όπως προβλέπει ο νόμος και μέσα στα πλαίσια των προθεσμιών. 'Αλλωστε, δεν μας έχουν συνηθίσει τα ιδιωτικά Μέσα Μαζικής Ενημέρωσης σε συνέπεια, σε ευαισθησία,
απέναντι στις υποχρεώσεις τους προς τους Οργανισμούς.
'Εχω εδώ και πρόσθετα στοιχεία, που προέρχονται από άλλα Υπουργεία και τα οποία ανατρέπουν την εικόνα που θέλησε να δώσει στην αρχή περί ψευδών εντυπώσεων ο Υπουργός, ο φίλτατος κ. Ρέππας.
Δεν θα αναφέρω τους αριθμούς, γιατί απαιτείται χρόνος θα τα δώσω να
καταχωριστούν στα Πρακτικά. Μόνο κατά το 1995 ανέρχονταν σε 8,5 δισεκατομμύρια. Στο ταμείο Συντάξεων Προσωπικού Εφημερίδων Αθηνών-Θεσσαλονίκης, μόνο εκεί -δεν αναφέρομαι στις άλλες οφειλές απέναντι στη ΔΕΗ, στο ΙΚΑ, στην Εφορία, στη ΕΡΤ. και σε άλλους οργανισμούς -ήταν 8,5 δισεκατομμύρια και ρυθμίστηκαν το 1996. 'Εκτοτε καταβάλλονται με δόσεις, δεν ξέρω κατά πόσο ανταποκρίνονται στις υποχρεώσεις τους και αν καταβάλλονται και οι τυχόν προσαυξήσεις οι οποίες επιβάλλονται από το νόμο εισπράξεως. Αυτό δεν το γνωρίζω. Και σήμερα, αυτήν τη στιγμή που μιλάμε οι οφειλές εκείνων των παλαιών εποχών είναι στα δύο δισεκατομμύρια οκτακόσια εξήντα δύο εκατομμύρια και μερικές χιλιάδες.
Κύριε Πρόεδρε, ευτυχώς που ο ν. 2429 αφήρεσε την παρακράτηση του αγγελιοσήμου από αυτά τα μέσα, δηλαδή τα ιδιωτικά και ανέθεσε την ευθύνη του αγγελοσήμου στους διαφημιζόμενους. Αλλιώς, θα το είχαν κλείσει το ταμείο των δημοσιογράφων από τις υπέρογκες οφειλές, οι οποίες θα είχαν συσσωρευθεί εξ αιτίας της μη απόδοσης του αγγελιοσήμου από τα ΜΜΕ. Ευτυχώς που υπήρξε αυτή η πρόβλεψη. Και πρέπει να πω ότι τους ισχυρισμούς στον κύριο Υπουργό διαψεύδουν και ρυθμιστικές πράξεις που έχουν γίνει και δεν νομίζω να ξαναγίνουν και στο μέλλον, διότι θα δυσκολευθούμε
πολύ να τις εγκρίνουμε.
(Στο σημείο αυτό ο Βουλευτής κ. Παναγιώτης Ν. Κρητικός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, επαναλαμβάνω ότι είναι ψευδής η εντύπωση, η οποία υπάρχει για το ότι τα Μέσα Ενημέρωσης δεν πληρώνουν δραχμή για τις συχνότητες που τους έχουν παραχωρηθεί, προκειμένου να εκμπέπουν το πρόγραμμά τους. Καταβάλλουν το αντάλλαγμα χρήσης σύμφωνα με τα όσα προβλέπει ο ν. 2328. 'Εχω εκδώσει το σύνολο των καταλογιστικών πράξεων και τα μέσα ανταποκρίνονται σε αυτή την υποχρέωσή τους σύμφωνα με τον κώδικα είσπραξης δημοσίων εσόδων, που πρέπει να καταβληθούν αυτά τα ποσά. 
Δεύτερον, στο θέμα στο οποίο αναφερθήκατε. θα έλθω αργότερα στο θέμα
των υποχρεώσεων των μέσων, που χρησιμοποιούν συχνότητες που ανήκουν στη διαχείριση της Ελληνικής Ραδιοφωνίας-Τηλεόρασης και στις υποχρεώσεις που έχουν τα μέσα αυτά.
Θα έλθω στο θέμα το δικό σας. Αναφερθήκατε στο ν.2429/96. Είναι δική μου νομοθετική πρωτοβουλία, από τη στιγμή που ανέλαβα τα σχετικά υπουργικά καθήκοντα. Πράγματι μέχρι τότε -και αναφέρεστε στο αγγελιόσημοαυτός ο κοινωνικός πόρος προωθείτο στα δικαιούχα ασφαλιστικά ταμεία, αφού πρώτα κατετίθετο στους λογαριασμούς των ιδιοκτητών των Μέσων Ενημέρωσης, οι οποίοι κατακρατούσαν για σημαντικά χρονικά διαστήματα τα ποσά αυτά, τα αξιοποιούσαν αναλόγως και τα απέδιδαν στα ταμεία με μεγάλη καθυστέρηση, εάν τα απέδιδαν. Πρέπει να σας πω ότι τότε προχωρήσαμε σε ρύθμιση για οφειλές, που υπήρχαν μέχρι το τέλος του 1995. Από τις αρχές του Ιανουαρίου 1996 ισχύει πλέον το νέο καθεστώς σύμφωνα με το οποίο τα ποσά του αγγελιοσήμου αποδίδονται στα δικαιούχα ασφαλιστικά ταμεία απευθείας χωρίς δηλαδή ενδιαμέσως να μπορούν να τα κατακρατήσουν, να τα αξιοποιήσουν, να τα διαχειριστούν με οποιοδήποτε τρόπο οι ιδιοκτήτες των Μέσων Ενημέρωσης. Αυτό σημαίνει, μια και αναφερθήκατε στο συγκεκριμένο ταμείο των εργαζομένων στα Μέσα Αθήνας-Θεσσαλονίκης, ότι δεν πρόκειται στο μέλλον με το σύστημα αυτό να δημιουργηθούν νέες οφειλές. Οριστικά και διά παντός αντιμετωπίσαμε αυτήν την εκκρεμότητα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
'Οσον αφορά τις υποχρεώσεις -και κλείνω αναφέροντας δύο αριθμητικά
στοιχεία, κύριε Πρόεδρε- των επιχειρήσεων, που χρησιμοποιούν τις συχνότητες της ΕΡΤ από το 1994, που υπογράφτηκε η πρώτη σύμβαση, αναφέρομαι σε επιχειρήσεις γνωστές με το όνομα "FILMNET-NETMED" μέχρι
τώρα, Οκτώβριο του 2000, με ανανεούμενες συμβάσεις όπως ακριβώς προβλέπει ο ν. 2328 αυτές εκπληρώνονται είμαστε εν όψει αλλαγής του καθεστώτος, γιατί γνωρίζετε πολύ καλά ότι με τον 2644/98 έχουμε τροποποιήσει αυτό το καθεστώς και η διαδικασία πλέον είναι διαγωνιστική, δεν υπογράφει δηλαδή απευθείας συμβάσεις με τον ενδιαφερόμενο φορέα η Ελληνική Ραδιοφωνία Τηλεόραση. Αλλά, εν πάση περιπτώσει, στο πλαίσιο αυτών των συμβάσεων μέχρι σήμερα έχει καταβληθεί ποσό συνολικού ύψους έξι δισεκατομμυρίων τετρακοσίων ενενήντα τεσσάρων εκατομμυρίων επτακοσίων πέντε χιλιάδων διακοσίων δεκαεννέα (6.494.705.219) δραχμών από τους ιδιωτικούς επιχειρηματικούς φορείς προς την ΕΡΤ, λόγω του ότι ακριβώς χρησιμοποιούν συχνότητες, τις οποίες έχει την ευθύνη να διαχειρίζεται η Ελληνική Ραδιοφωνία Τηλεόραση. Τα στοιχεία είναι στη διάθεση παντός ενδιαφερομένου.
Πρέπει να σας πω ότι αυτά τα ποσά καταβάλλονται ανά εξάμηνο. Στις 10 Μαίου και 10 Νοεμβρίου κάθε έτους οι υποχρεώσεις εκπληρώνονται στο ακέραιο, αυτές για τις οποίες η Ελληνική Ραδιοφωνία και Τηλεόραση έχει υπογράψει τις αντίστοιχες συμβάσεις.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 2970/10.10.2000 ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικώς με τη λήψη μέτρων για την αναβάθμιση της ακτοπλοϊκής εξυπηρέτησης για τους κατοίκους των Αντικυθήρων.
Η ερώτηση δεν θα συζητηθεί και διαγράφεται λόγω κωλύματος του κυρίου Υπουργού.
Τρίτη είναι η με αριθμό 2597/25.9.2000 ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό
Υγείας και Πρόνοιας, σχετικώς με την προκήρυξη θέσεων νοσηλευτικού προσωπικού για την άμεση λειτουργία του Κέντρου Υγείας του Δήμου Βεγορίτιδας Νομού Πέλλας.
Η ερώτηση δεν θα συζητηθεί και διαγράφεται λόγω κωλύματος του κυρίου Βουλευτή.
Αναφορές-ερωτήσεις δεύτερου κύκλου:
Πρώτη είναι η με αριθμό 2510/20.9.2000 ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Δημόσιας Τάξης, σχετικώς με τη θεσμοθέτηση ως έδρας της Γενικής Αστυνομικής Διεύθυνσης Κρήτης των Χανίων Κρήτης.
Η ερώτηση του κ. Κεφαλογιάννη έχει ως εξής:
"Σύμφωνα με το υπ'αριθμόν 1901/15.9.2000 έγγραφο του Νομάρχη
Ηρακλείου έχετε αποστείλει σχέδιο προεδρικού διατάγματος στο Συμβούλιο της Επικρατείας, με το οποίο ορίζονται τα Χανιά, ως έδρα της Γενικής Αστυνομικής Διεύθυνσης Κρήτης.
Αυτό σημαίνει απόλυτη περιφρόνηση προς το λαό του Ηρακλείου, αφού
κατά πάγια τακτική, ως έδρα της Γενικής Αστυνομικής Διευθύνσεως, ορίζεται η έδρα της αντίστοιχης περιφέρειας, που για την Κρήτη είναι το Ηράκλειο. 
Περαιτέρω η θεσμοθέτηση της έδρας αυτής στα Χανιά θα σημάνει την
απίθανη ταλαιπωρία των συναλλασσομένων με την εν λόγω υπηρεσία, που θα υποχρεούνται να διασχίζουν όλην την Κρήτη για να μεταβούν στα Χανιά προς τακτοποίηση των εκκρεμών τους υποθέσεων.
Ερωτάσθε, εάν πράγματι έχετε συντάξει το ανωτέρω προεδρικό διάταγμα
και αν θα επιμείνετε περαιτέρω στην απόφασή σας αυτή".
Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε
Πρόεδρε.
'Οπως είναι γνωστό, πέρσι το Κοινοβούλιο ψήφισε το νόμο για την ίδρυση του Αρχηγείου της Ελληνικής Αστυνομίας. Με βάση αυτόν το νόμο, αναδιαρθρώθηκε συνολικά η Ελληνική Αστυνομία και στη συνέχεια συνετάγη ένα προεδρικό διάταγμα με το οποίο εξειδικεύθηκε ο νόμος για τη δομή της Ελληνικής Αστυνομίας σε όλη τη χώρα.
Μεταξύ των νέων ρυθμίσεων, που έγιναν για τη δομή της Ελληνικής Αστυνομίας περιλαμβάνεται και η ρύθμιση, που αφορά στις Γενικές Αστυνομικές Διευθύνσεις των περιφερειών. Ουσιαστικά δηλαδή η Αστυνομία διατάσσεται ανά περιφέρεια στις δεκατρείς περιφέρειες της χώρας και ο νόμος και το προεδρικό διάταγμα ορίζει ως έδρα των περιφερειακών αστυνομικών διευθύνσεων την έδρα της κάθε περιφέρειας.
Στην Κρήτη υπήρχε βεβαίως ένα ιστορικό προηγούμενο. Είναι γνωστό ότι στην Κρήτη υπήρχε η Γενική Επιθεώρηση και η Επιθεώρηση της Κρήτης. Οι
Γενικές Επιθεωρήσεις καταργήθηκαν όλες, οι δε Επιθεωρήσεις της Αστυνομίας μετατράπηκαν σε Γενικές Αστυνομικές Διευθύνσεις της περιφέρειας. Η Επιθεώρηση Κρήτης, όπως είναι γνωστό, είχε ως έδρα της τα Χανιά. Δεν ξέρω για ποιους λόγους, κύριε Κεφαλογιάννη. Εσείς προφανώς θα γνωρίζετε για ποιους λόγους.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς είστε Υπουργός.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Το Υπουργείο μέχρι στιγμής δεν άλλαξε τίποτα, απλά προήχθη ο τότε ταξίαρχος επιθεωρητής σε υποστράτηγο και παρέμεινε εκεί ασκών τα χρέη του Γενικού Αστυνομικού Διευθυντή της Περιφέρειας Κρήτης.
Εγώ δεν θέλω να αποτελέσω το σάκο του μπόξ μεταξύ των Ηρακλειωτών και των Χανιωτών. Το θέμα αυτήν τη στιγμή πράγματι είναι σε εκκρεμότητα, δεν έχει αποφασιστεί, θα το εξετάσω, κύριε συνάδελφε, πολύ σύντομα και θα δώσω τη δέουσα λύση. 'Οπως σας είπα, και το επαναλαμβάνω, ως έδρα των αστυνομικών διευθύνσεων της περιφέρειας ορίζεται η έδρα της περιφέρειας σε όλη τη χώρα. Εξαίρεση αποτέλεσε η Κρήτη, όχι νομοθετικά, αλλά ως προς την πραγματοποίηση αυτής της επιταγής του προεδρικού διατάγματος.
Είναι ένα ζήτημα, λοιπόν, το οποίο εξετάζω. Δεν θέλω να μπούμε σε
τοπικιστικές αντιθέσεις. Πρέπει να βρεθεί μία λύση προς την ορθολογική κατεύθυνση. Αυτή είναι η δική μου η θέση.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεφαλογιάννης έχει το λόγο. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, δεν μας δώσατε σαφή απάντηση.
Το ερώτημα είναι συγκεκριμένο: 'Εχετε αποστείλει το προεδρικό διάταγμα στο Συμβούλιο της Επικρατείας, ναι ή όχι; Εάν το έχετε αποστείλει, τι προβλέπει; Προβλέπει ότι η Γενική Αστυνομική Διεύθυνση Κρήτης θα είναι στα Χανιά ή στο Ηράκλειο; Αυτό είναι εύκολο να το απαντήσετε.
Το δεύτερο ερώτημα: Θα τηρηθεί στην Κρήτη αυτό που ισχύει για όλη την Ελλάδα; Το είπατε μόνος σας. Σε κάθε έδρα της Περιφέρειας εγκαθίσταται η Γενική Αστυνομική Διεύθυνση κάθε περιφέρειας.
Είπατε ακόμη ότι καταργήσατε τη Γενική Επιθεώρηση Αστυνομίας Κρήτης
και Νήσων Νοτίου Αιγαίου, όπως επίσης καταργήσατε και την Επιθεώρηση Αστυνομίας Κρήτης. Ποια είναι υπερκείμενη αρχή; Είναι υπερκείμενη η Επιθεώρηση Αστυνομίας Κρήτης ή η Γενική Επιθεώρηση Αστυνομίας Κρήτης και Νήσων Νοτίου Αιγαίου; Και αν είναι η δεύτερη, γιατί δεν τοποθετήσατε τη Γενική Αστυνομική Διεύθυνση, τουλάχιστον μέχρι να βγει το προεδρικό διάταγμα, στο Ηράκλειο;
Φοβούμαι ότι εδώ μεθοδεύεται μία εξαίρεση σε βάρος της μεγαλύτερης πόλης της Κρήτης. Γνωρίζετε ότι στο ευρύτερο πολεδομικό συγκρότημα Ηρακλείου διαμένει περίπου το 50% του πληθυσμού. Βρίσκεται στο κέντρο του νησιού. Και δεν μπορώ να καταλάβω ποιοι λόγοι σας οδηγούν, σας ωθούν να σκέφτεσθε καν να θεσπίσετε μία εξαίρεση ιδιαίτερα για την Κρήτη.
Νομίζω ότι έχετε μία μοναδική ευκαιρία και οφείλετε να δώσετε σήμερα μία σαφή απάντηση. Ξέρω ότι σας διακρίνει το ήθος, γνωρίζω ότι θέλετε οι αποφάσεις σας να έχουν σχέση και με τη λογική των πραγμάτων και πιστεύω ότι σήμερα θα δώσετε μία σαφή απάντηση, που θα ξεκαθαρίζει το θέμα και θα δίδει μία σαφή απάντηση και για την Κρήτη, όπως ακριβώς θα δώσετε και για τις άλλες περιφέρειες της Ελλάδος.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Θα ήθελα να τονίσω και
πάλι σε σχέση με το προεδρικό διάταγμα τα εξής: Εγώ δεν έχω υπογράψει το προεδρικό διάταγμα για να το αποστείλω στον Πρόεδρο της Δημοκρατίας και στο Εθνικό Τυπογραφείο, προκειμένου να ολοκληρωθεί η διαδικασία. Με αυτήν την έννοια λέω ότι υπάρχει αυτή η εκκρέμοτητα και δεν έχω αποφασίσει.
Το δεύτερο που θέλω να διευκρινίσω, κύριε Κεφαλογιάννη -δεν ξέρω αν έχει σημασία και αν πρέπει να το διευκρινίσω, αλλά, εν πάση περιπτώσει, για να μην υπάρχει σύγχυση στη σκέψη κανενός, γιατί δεν μιλάμε εγώ και εσείς αυτήν τη στιγμή μόνο, μας ακούνε και άλλοι και θέλω να είμαι πολύ καθαρός.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, νομίζω ότι αυτό το έχετε
δείξει και στο παρελθόν.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ πολύ.
Απλώς θέλω να τονίσω το εξής: Οι γενικές επιθεωρήσεις, μεταξύ των οποίων και η Γενική Επιθεώρηση Κρήτης και Νήσων, έχουν καταργηθεί με το νόμο. Οι περιφερειακές επιθεωρήσεις, που υπήρχαν στο παρελθόν,
μετετράπησαν σε Γενικές Αστυνομικές Διευθύνσεις της Περιφέρειας. Υπήρχε ένα status στην Κρήτη, το οποίο επαναλαμβάνω δεν το πειράξαμε. Δεν σημαίνει ότι νομοθετήσαμε. Δεν νομοθετήσαμε ότι η έδρα της Γενικής Αστυνομικής Διεύθυνσης Περιφέρειας Κρήτης θα είναι κάπου. Αυτό είναι σε εκκρεμότητα.
Να είστε βέβαιος ότι εγώ θα δώσω τη δέουσα λύση που θα ανταποκρίνεται στο αυτονόητο, θα έλεγα, και σε αυτό, που πρέπει να κάνει ο καθένας. 
Ευχαριστώ πολύ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Υπήρχε η υπερκείμενη αρχή.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Η οποία καταργήθηκε,
όμως.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των
αναφορών και ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείου Μεταφορών και Επικοινωνιών.
Ψήφιση στο σύνολο του σχεδίου νόμου: "Οργάνωση και λειτουργία των
τηλεπικοινωνιών και άλλες διατάξεις".
Το νομοσχέδιο θα ψηφισθεί στη συνέχεια στο σύνολο.
Υπουργείου Οικονομικών.
Μόνο συζήτηση επί της αρχής, των άρθρων και του συνόλου του σχεδίου νόμου: "Φορολογικές ελαφρύνσεις και απλουστεύσεις και άλλες διατάξεις". 
Το νομοσχέδιο θα συζητηθεί κατά τη σημερινή συνεδρίαση.
Υπουργείου Γεωργίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και Μεταποίησης της Δημοκρατίας της Μολδαβίας για οικονομική, επιστημονική και τεχνική συνεργασία στον τομέα της γεωργίας και των τροφίμων.
Το νομοσχέδιο εγκρίθηκε ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του
Υπουργείου Γεωργίας: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και Μεταποίησης της Δημοκρατίας της Μολδαβίας για οικονομική, επιστημονική και τεχνική συνεργασία στον τομέα της γεωργίας και των τροφίμων" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Υπουργείου Μεταφορών και
Επικοινωνιών.
Ψήφιση στο σύνολο του σχεδίου νόμου: "Οργάνωση και λειτουργία των
Τηλεπικοινωνιών και άλλες διατάξεις".
Κύριε Υπουργέ, έχετε να κάνετε νομοτεχνικές διορθώσεις;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, υπάρχει μόνο μία νομοτεχνικής φύσεως διόρθωση στο άρθρο 16 που ήταν πριν 15 και άρθρο 15 έγινε μία τροπολογία που έγινε αποδεκτή στη διαδικασία ψήφισης του νομοσχεδίου.
Στο άρθρο 16, λοιπόν, στο σημείο που λέει "η ισχύς του παρόντος νόμου αρχίζει από 1η Ιανουαρίου 2000 πλην των άρθρων 4, 14" προστίθεται η φράση "και 15".
ΠΡΟΕΔΡΕΥΩΝ (Κωνσταντίνος Γείτονας): Είναι σαφές. Αυτή είναι μόνο,
κύριε Υφυπουργέ;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ναι,
κύριε Πρόεδρε.

ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο και στο σύνολο με τη νομοτεχνική διόρθωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά
πλειοψηφία και στο σύνολο
Συνεπώς το νομοσχέδιο του Υπουργείου Μεταφορών και Επικοινωνιών: "Οργάνωση και λειτουργία των Τηλεπικοινωνιών και άλλες διατάξεις", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Επανερχόμαστε στο νομοσχέδιο του Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Φορολογικές ελαφρύνσεις και απλουστεύσεις και άλλες διατάξεις". 
'Οπως γνωρίζετε, κυρίες και κύριοι συνάδελφοι, η Διάσκεψη των
Προέδρων αποφάσισε στη συνεδρίασή της, της 16ης Νοεμβρίου 2000, τη συζήτηση του νομοσχεδίου αυτού με τη συνήθη διαδικασία σε τέσσερις ή και πέντε αν απαιτηθεί συνεδριάσεις.
Επί της αρχής θα διαθέσουμε μία μέρα εκτός εάν υπάρξει μεγάλος αριθμός εγγεγραμμένων, οπότε θα μπορούμε προς το τέλος της σημερινής συνεδρίασης να το συζητήσουμε. Δεν υπάρχει αντίρρηση, προχωρούμε.
'Εχω την τιμή να ανακοινώσω στο Σώμα ότι από τη Νέα Δημοκρατία
ορίζεται για τη συζήτηση επί της αρχής, των άρθρων και του συνόλου του σχεδίου νόμου "Φορολογικές ελαφρύνσεις και απλουστεύσεις και άλλες διατάξεις" Κοινοβουλευτικός Εκπρόσωπος ο Βουλευτής Α' Αθήνας κ. Γεώργιος Αλογοσκούφης. Ομοίως από το Κομμουνιστικό Κόμμα Ελλάδος ορίζεται ως ειδικός αγορητής ο κ. Νικόλαος Γκατζής και από το Συνασπισμό της Αριστεράς και της Προόδου για τη συζήτηση αυτού του νομοσχεδίου ορίζεται ως ειδικός αγορητής ο Βουλευτής κ. Παναγιώτης Λαφαζάνης.
Η εισηγήτρια του ΠΑΣΟΚ κ. Μαρία Αρσένη έχει το λόγο.
ΜΑΡΙΑ ΑΡΣΕΝΗ: Κύριοι συνάδελφοι, το υπό συζήτηση νομοσχέδιο διατηρεί την πρωτοτυπία να χαρακτηρίζεται ως φορολογικό χωρίς να περιλαμβάνει την παραμικρή νέα φορολογία και να συγκροτείται βασικά από διατάξεις φοροαπαλλαγών και φοροελαφρύνσεων.
Θα πρέπει ακόμα να τονίσω ότι το νομοσχέδιο, συνδυασμένο με τον προϋπολογισμό του 2001 που ήδη έχει κατατεθεί έρχεται να εκπληρώσει όλες τις προεκλογικές και προγραμματικές δεσμεύσεις, που είχε αναλάβει η Κυβέρνηση του ΠΑΣΟΚ στο οικονομικό επίπεδο απέναντι στον ελληνικό λαό. 
Το φορολογικό νομοσχέδιο έχει έναν ευρύτατο ορίζοντα εφαρμογής που
φθάνει μέχρι το 2003.
Και αυτό παρέχει τη δυνατότητα σε κάθε φορολογούμενο να γνωρίζει για 
τα επόμενα τρία χρόνια ποια θα είναι η φορολογική πολιτική που τον αφορά, ώστε να μπορεί να προσαρμόζει ανάλογα τις κάθε είδους οικονομικές του κινήσεις σε ένα σταθερό φορολογικό ορίζοντα τριετίας, χωρίς αιφνιαδιασμούς και χωρίς πρόσθετες επιβαρύνσεις.
Το πλαίσιο των φορολογικών ελαφρύνσεων και απλουστεύσεων έχει φανερά κοινωνικά, αλλά και αναπτυξιακά κριτήρια, αφού είναι ξεκάθαρος τόσο ο στόχος της αναδιανομής των εισοδημάτων προς τις ασθενέστερες οικονομικά τάξεις των μισθωτών, των συνταξιούχων, των σεισμοπαθών, όσο και οι αναπτυξιακές προοπτικές, που παρέχονται προς τους αγρότες, τους εμπόρους,
τους βιοτέχνες και τους ελεύθερους επαγγελματίες.
Το κόστος των φορολογικών ελαφρύνσεων, που επιβαρύνει τον κρατικό προϋπολογισμό και παράγονται στο υπό συζήτηση νομοσχέδιο, υπολογίζεται σύμφωνα με στοιχεία του Υπουργείου Εθνικής Οικονομίας σε τριακόσια σαράντα πέντε δισεκατομμύρια (345.000.000.000) δραχμές από τα οποία η επιβάρυνση του προϋπολογισμού για το 2001 θα ανέρχεται στα εκατόν εξήντα πέντε δισεκατομμύρια (165.000.000.000) δραχμές ενώ τα υπόλοιπα θα επιβαρύνουν τους προϋπολογισμούς του 2002 και του 2003. Θα αδικήσουμε όμως την πολιτική της Κυβέρνησης, αν περιοριζόμαστε μόνο στις συγκεκριμένες φορολογικές ελαφρύνσεις και απαλλαγές και δεν τις συνδυάζαμε τόσο με το φορολογικό νομοσχέδιο του 1999 όσο και με τον προϋπολογισμό του 2001.
Απ' αυτόν το συνδυασμό, λοιπόν, προκύπτει ότι, όσον αφορά το φορολογικό νόμο του 1999 υπάρχει ένα πρόσθετο κόστος για το δημόσιο προϋπολογισμό του 2001 ύψους εκατόν πέντε δισεκατομμυρίων (105.000.000.000) δραχμών, που προκύπτει από την αύξηση του αφορολογήτου ορίου για όλους τους φορολογούμενους κατά τετρακόσιες χιλιάδες (400.000) δραχμές από τη μείωση κατά 50% των συντελεστών του συμπληρωματικού φόρου που επιβάλλεται στα εισοδήματα από τα ακίνητα, από τη μείωση του φορολογικού συντελεστή για ομόρρυθμες και ετερόρρυθμες και λοιπές συναφείς εταιρείες από 30% σε 25% και τέλος από την έκπτωση κατά 50% των εισφορών κοινωνικής ασφάλισης για τους νεοπροσλαμβανόμενους εργαζόμενους. 
'Οσον αφορά τον προϋπολογισμό του 2001 υπάρχει πρόβλεψη για αύξηση
του ΕΚΑΣ κατά 30%, για αύξηση των συντάξεων του ΟΓΑ κατά πέντε χιλιάδες (5.000) δραχμές, για αύξηση των αποδοχών του δημοσίου κατά 5%, για κατώτερη σύνταξη του ΙΚΑ στις εκατόν πενήντα χιλιάδες (150.000) δραχμές, για επίδομα θέρμανσης από τριάντα χιλιάδες (30.000) μέχρι και πενήντα χιλιάδες (50.000) δραχμές, για πάγωμα των τιμολογίων των ΔΕΚΟ, για αύξηση των δαπανών για την υγεία, την παιδεία και την απασχόληση.
Αυτή είναι, κύριοι συνάδελφοι, η συνολική πολιτική της Κυβέρνησης στα θέματα της αναδιανομής των εισοδημάτων, της ενίσχυσης των ασθενέστερων οικονομικά τάξεων, της επιβοήθησης των μικρών επιχειρήσεων, της ενίσχυσης των ειδικών ομάδων, πολυτέκνων, σεισμοπαθών κλπ., που έχουν ανάγκη από μια ιδιαίτερη μεταχείριση από την πολιτεία.
Μέσα, λοιπόν, απ' όλες αυτές τις πολύ σημαντικές ρυθμίσεις, πιστεύω
ότι εφαρμόζεται μια κυβερνητική πολιτική, που είναι και πολυδιάστατη αλλά και αποτελεσματική. Παρ' όλα αυτά και πάλι θα αδικούσαμε το υπό συζήτηση νομοσχέδιο όσο και τη συνολικότερη κυβερνητική πολιτική, αν δεν βλέπαμε τις οριζόντιες δράσεις -που εξελίσσονται σε συνδυασμό με όσα προηγούμενα ανέφερα- όπου δημιουργούν μια άλλη αναπτυξιακή εικόνα για τη χώρα μας. Θα αναφερθώ μόνο σε ένα παράδειγμα.
'Οπως είναι γνωστό, μέσα από συγκεκριμένο κανονισμό της Ευρωπαϊκής 'Ενωσης, επιδοτείται η ένταξη νέων στο αγροτικό επάγγελμα με το εφάπαξ ποσό των οκτώ εκατομμυρίων (8.000.000) δραχμών, ενώ υπάρχει δυνατότητα στη συνέχεια για την υποβολή σχεδίων βελτίωσης πολλών εκατομμυρίων δραχμών, που ποικίλουν ανά περίπτωση.
Γνωρίζετε επίσης ότι στο πλαίσιο της ίδιας πολιτικής για την ανάπτυξη της υπαίθρου και την παραμονή των νέων ανθρώπων στις εστίες τους, υπάρχει η δυνατότητα δανεισμού στους νέους αγρότες, για πληθώρα περιπτώσεων όπως ανάπτυξη αγροτικών επιχειρήσεων, εξαγορά γης κλπ., με χαμηλότατο επιχορηγούμενο επιτόκιο.
'Ολα αυτά τα μέτρα θα χώλαιναν σε κάποιο βαθμό, αν δεν ερχόταν το
παρόν φορολογικό νομοσχέδιο να προσφέρει σημαντικές φορολογικές απαλλαγές στη μεταβίβαση αγροτικών ακινήτων στους αγρότες, που τους παρέχει τη δυνατότητα να αποκτήσουν πρόσθετη αγροτική γη και να δημιουργήσουν τις δικές τους προσωπικές ανταγωνιστικές αγροτικές επιχειρήσεις.
'Ολα αυτά δείχνουν ότι η Κυβέρνηση διαθέτει ένα συνολικό σχεδιασμό για την αντιμετώπιση σύνθετων προβλημάτων με οριζόντιες και κάθετες πολιτικές, που αλληλοδιαπλέκονται και δημιουργούν προϋποθέσεις για ένα βέβαιο οικονομικό αποτέλεσμα.
Πριν εισέλθω στα επιμέρους ζητήματα, γενικότερης όμως σημασίας, θα ήθελα να παρατηρήσω ότι στο παρόν νομοσχέδιο τίθεται, εν σπέρματι ίσως, ο τρόπος αντιμετώπισης από την Κυβέρνηση του πρωτίστως σημασίας θέματος της υπογεννητικότητας και διαφαίνεται η πρόθεση της Κυβέρνησης για την ενίσχυση των οικογενειών από τρία τέκνα και άνω.
Ασφαλώς, με όλα όσα περιλαμβάνονται στο παρόν νομοσχέδιο, δεν
επιλύεται αυτό το τεράστιο θέμα. Διατυπώνονται, όμως, οι πρώτες προθέσεις της Κυβέρνησης και γίνονται τα πρώτα θετικά βήματα. Είμαι βέβαιη ότι θα ακολουθήσουν οι οριζόντιες εκείνες πολιτικές, που θα ολοκληρώσουν την όλη προσπάθεια, η οποία πρέπει να έχει και επιθετικό, αλλά και αποφασιστικό χαρακτήρα.
Εισερχόμενη τώρα στις επιμέρους γενικές παρατηρήσεις, θα ήθελα να
επισημάνω τα εξής:
Σχετικά με τις φορολογικές ελαφρύνσεις των φυσικών προσώπων, το νομοσχέδιο προβλέπει την ικανοποίηση ενός πάγιου αιτήματος ποικίλων φορέων για την τιμαριθμοποίηση της κλίμακας φόρου εισοδήματος. Στις διατάξεις του νομοσχεδίου προβλέπεται τιμαριθμοποίηση κατά 5% το 2001. Μειώνεται ο καταληκτικός συντελεστής φορολογικής κλίμακας σε δύο φάσεις κατά τα έτη 2001 και 2002, ώστε να καταλήξει σε 40% από 45%, που είναι σήμερα.
Καθορίζεται επίσης ο τρόπος τιμαριθμοποίησης της κλίμακας φόρου εισοδήματος, που θα πραγματοποιείται κάθε δύο χρόνια και θα λαμβάνει υπόψη το δείκτη τιμών καταναλωτή.
Αυξάνονται τα ποσά μείωσης φόρου για τις πολύτεκνες οικογένειες από
τρία παιδιά και πάνω.
Αυξάνονται τα τετραγωγικά μέτρα της επιφάνειας ιδιοκατοίκησης κύριας κατοικίας για οικογένειες από δύο παιδιά και πάνω και για την όποια προκύπτουσα επιφάνεια το ακαθάριστο τεκμαρτό εισόδημα απαλλάσσεται από τη φορολογία εισοδήματος.
Τέλος, για πρώτη φορά στην ελληνική νομοθεσία εμφανίζεται διάταξη, που βοηθάει την προσέγγιση στις νέες τεχνολογίες, αφού προβλέπει ότι οι δαπάνες για την αγορά ηλεκτρονικού υπολογιστή και το κόστος πρόσβασης στο διαδίκτυο εκπίπτουν από το φορολογητέο εισόδημα.
Σχετικά με τις φορολογικές ελαφρύνσεις των αγροτών που προβλέπονται, όπως έχω ήδη αναφέρει, παρέχουν τη δυνατότητα στους αγρότες, ιδιαίτερα στους νεοεισερχόμενους στο επάγγελμα, να αυξήσουν την επιφάνεια των γεωργικών τους εκμεταλλεύσεων με στόχο να δημιουργήσουν προσωπικές ανταγωνιστικές γεωργικές επιχειρήσεις.
Στο πλαίσιο αυτό αυξάνονται τα ανώτερα όρια απαλλαγής στη φορολογία μεταβίβασης αγροτικών ακινήτων, για όλους τους αγρότες. Αυξάνεται επίσης για όλους τους αγρότες το αφορολόγητο ποσό για γεωργικές εκτάσεις, οι οποίες προέρχονται από κληρονομιές, δωρεές και γονικές παροχές από τριάντα εκατομμύρια (30.000.000) μέχρι σαράντα εκατομμύρια (40.000.000) δραχμές και για τις όμορες εκτάσεις μέχρι εκατόν είκοσι στρέμματα.
Ειδικά για τους νέους αγρότες αυξάνονται τα ανώτατα όρια απαλλαγών
στη φορολογία μεταβίβασης αγροτικών ακινήτων, που προέρχονται από κληρονομιά, δωρεά ή γονική παροχή από εκατόν πενήντα
εκατομμύρια (150.000.000) που ήταν μέχρι σήμερα, σε εκατόν
ογδόντα εκατομμύρια (180.000.000)
Σχετικά με την απόκτηση πρώτης κατοικίας: Εδώ καταγράφεται η βούληση της Κυβέρνησης να ενισχύσει ιδιαίτερα τις οικογένειες από τρία παιδιά και επάνω και στο πλαίσιο αυτό αυξάνεται η απαλλαγή για την αγορά πρώτης κατοικίας που δικαιούται ο έγγαμος για το τρίτο παιδί κι επάνω από πέντε εκατομμύρια επτακόσιες πενήντα χιλιάδες (5.750.000) δραχμές που ήταν μέχρι σήμερα σε δέκα εκατομμύρια (10.000.000) δραχμές. Αυξάνεται επίσης το εμβαδόν που θεωρείται ότι καλύπτει τις στεγαστικές ανάγκες της οικογένειας από δεκαπέντε τετραγωνικά μέτρα σε είκοσι πέντε τετραγωνικά μέτρα από το τρίτο παιδί και πάνω.
Σχετικά με τις δωρεές και τις χορηγίες: Στο ακανθώδες, όπως γνωρίζετε, αυτό θέμα είναι φανερή η προσπάθεια της Κυβέρνησης για μια ορθολογικότερη κατά το δυνατόν διαχείριση του προβλήματος αυτού. Στο πλαίσιο αυτό αυξάνεται από εκατό χιλιάδες (100.000) δραχμές που είναι σήμερα, σε ένα εκατομμύριο (1.000.000) δραχμές το αφορολόγητο όριο για τις δωρεές και τις χορηγίες σε νομικά πρόσωπα που επιδιώκουν κοινωφελείς ή πολιτιστικούς σκοπούς. Μειώνεται ο συντελεστής φόρου που παρακρατείται για πάνω από ένα εκατομμύριο δραχμές ποσό δωρεάς ή χορηγίας από 20% σε 10% και καταργείται συνολικά η φορολογία δωρεάς προς νομικά πρόσωπα δημοσίου δικαίου, Οργανισμούς Τοπικής Αυτοδιοίκησης και το δημόσιο. 
Σχετικά με τη φορολογία των νομικών προσώπων, ικανοποιείται ένα πάγιο
αίτημα των μικρομεσαίων επιχειρήσεων, των μη εισηγμένων στο Χρηματιστήριο Αθηνών και μειώνεται ο συντελεστής φορολογίας από 40% σε 37,5% για τη

χρήση του 2001 και σε 35% για τη χρήση του 2002. Παρατείνεται μέχρι το τέλος του 2002 η ισχύς των διατάξεων για τις συγχωνεύσεις των επιχειρήσεων, με στόχο να δημιουργηθούν ισχυρότερα οικονομικά σχήματα με την ίδρυση ανωνύμων εταιρειών και εταιρειών περιορισμένης ευθύνης. 
Σχετικά με τις ρυθμίσεις για την καταβολή χρεών στο δημόσιο, αφορούν

ιδιαίτερα υπόχρεους σεισμοπαθείς ή δικαιούχους εργατικών κατοικιών. Πιστεύω ότι οι ρυθμίσεις είναι ιδιαίτερα επωφελείς,ώστε να ικανοποιούνται
οι συγκεκριμένες κατηγορίες συμπολιτών μας. Σ'αυτό το πλαίσιο ρυθμίζονται οι οφειλές από δάνεια σεισμοπλήκτων περιοχών σε όλη την επικράτεια και παρέχεται η δυνατότητα στους οφειλέτες του ελληνικού δημοσίου,που υπέστησαν ζημιές από τους σεισμούς,να υπαχθούν στις ευεργετικές διατάξεις από δάνεια με εγγύηση του ελληνικού δημοσίου.
Ρυθμίζονται επίσης βεβαιωμένες οφειλές σεισμοπλήκτων από το μεγάλο
σεισμό της Αθήνας και παρατείνεται το χρονικό διάστημα υποβολής δικαιολογητικών, ώστε να δοθεί η δυνατότητα να υπαχθούν στις προηγούμενες ρυθμίσεις όσοι είχαν τις προϋποθέσεις, αλλά για οποιουσδήποτε λόγους δεν είχαν αρχικά υπαχθεί. Επίσης ρυθμίζονται ληξιπρόθεσμες οφειλές για εκείνους τους οφειλέτες, που είχαν υποβάλει εμπροθέσμως αίτηση ρύθμισης και στη συνέχεια απώλεσαν τη δυνατότητα υπαγωγής στις ευεργετικές ρυθμίσεις.
Τέλος και ιδιαίτερα σημαντικό, είναι το ότι τα δάνεια, τα οποία χορηγούνται από την Εθνική Κτηματική Τράπεζα για δικαιούχους εργατικών κατοικιών και στη συνέχεια, λόγω μη αποπληρωμής μεταβιβάστηκαν στο δημόσιο και βεβαιώθηκαν από τις ΔΟΥ μέχρι 31/8/2000 δύνανται να αποπληρωθούν χωρίς προσαύξηση με έκπτωση 40% του κεφαλαίου. Πρόκειται για μια ιδιαίτερα γενναία ρύθμιση που προσπαθεί να επιλύσει ένα χρονίζον θέμα.
Σχετικά με τα τεκμήρια δαπανών. Καταργείται το τεκμήριο δαπάνης για
αγορά καταναλωτικών αγαθών μέσω πιστωτικών καρτών. Αυξάνεται από δεκαπέντε τετραγωνικά μέτρα σε είκοσι τετραγωνικά μέτρα η επιφάνεια κατοικίας κατά τέκνο. Η αύξηση αυτή υπολογίζεται στη συνολική επιφάνεια της κατοικίας, ώστε να απαλλάσσεται από το τεκμήριο αγοράς πρώτης κατοικίας. Τέλος, επεκτείνεται η μη εφαρμογή του τεκμηρίου διαβίωσης για ένα αυτοκίνητο ιδιωτικής χρήσης μέχρι δεκατεσσάρων ίππων και στους γονείς, που βαρύνονται από τρία παιδιά και άνω.
Σχετικά με τους υπόλοιπους φόρους η σημαντικότερη διάταξη, είναι αυτή που αφορά στην κατάργηση από 1/1/2001 του περίφημου ειδικού φόρου τραπεζικών εργασιών, του ΕΦΤΕ, που ήταν μόνιμο αίτημα των καθ'οιονδήποτε τρόπο συναλλασσομένων με τις τράπεζες. Διευκολύνει η κατάργηση ιδιαίτερα τις επιχειρήσεις, που προσπαθούν να δημιουργήσουν προσβάσεις στο φθηνό τραπεζικό χρήμα.
Παράλληλα με αυτές τις πολύ σημαντικές φοροελαφρύνσεις στο νομοσχέδιο υπάρχει μια σειρά από απλουστεύσεις, ενοποιήσεις και προσαρμογές, που δεν αντιπροσωπεύουν ιδιαίτερα οικονομικά οφέλη για τους φορολογούμενους, αλλά οδηγούν σε μικρότερο ή σε μεγαλύτερο βαθμό στην εξάλειψη της γραφειοκρατίας και στην εύρυθμη λειτουργία του φορολογικού συστήματος σε σχέση με τους φορολογούμενους πολίτες.
Επιλέγοντας κάποιες από τις βασικότερες, θα ήθελα να αναφερθώ στη θεσμοθέτηση της υποβολής των φορολογικών δηλώσεων του έτους 2001, μέσω του INTERNET που θα διευκολύνει τόσο τους φορολογούμενους όσο και το μηχανισμό των εφοριών. Το μέτρο αυτό συνοδεύεται από τη μη υποβολή δικαιολογητικών, που αφορούν τις γνωστές οικογενειακές δαπάνες, μέχρι ύψους ενός εκατομμυρίου (1.000.000) δραχμών. Αυτό για να είναι το όλο σύστημα εφαρμόσιμο.
Καταργείται το μέτρο απαγόρευσης εξόδου από τη χώρα για φορολογικές 
εκκρεμότητες και αυτό για να εναρμονιστούμε με τη Συμφωνία Σένγκεν. Απλουστεύεται ο τρόπος είσπραξης των τελών κυκλοφορίας και ενοποιούνται
οι επιβαρύνσεις που επιβάλλονται στις άδειες κυκλοφορίας αυτοκινήτων. Καταργούνται δεκατοκτώ φόροι, που είχαν θεσπιστεί υπέρ τρίτων, οι οποίοι,

ενώ δημιουργούσαν γραφειοκρατικό φόρτο, είχαν απόδοση που δεν υπερέβαινε το κόστος διαχείρισής τους.
Για άλλες τριάντα επτά περιπτώσεις φόρων υπέρ τρίτων τα έσοδά τους
μεταφέρονται στον κρατικό προϋπολογισμό, για να μπορεί να ελεγχθεί η διαχείρισή τους.
Καταργούνται χίλιες περιπτώσεις παγίων τελών χαρτοσήμου, εφόσον η αξία του είναι κάτω από πέντε χιλιάδες (5.000) δραχμές και με αυτόν τον

τρόπο τίθεται ένα τέλος στη γνωστή μιζέρια και ταλαιπωρία του πολίτη και των υπηρεσιών μέσω του χαρτοσήμου.
Αναπροσαρμόζονται τα τέλη για τη διενέργεια ψυχαγωγικών τυχερών παιχνιδιών και προτίνεται προς ψήφιση η διάταξη στο πλαίσιο της προετοιμασίας της χώρας μας για την ομαλή εφαρμογή του ευρώ, που επιτρέπει την εφαρμογή σε ευρώ των τελών χαρτοσήμου και άλλων φορολογιών μετά από στρογγυλοποίηση.
Τέλος, με το νομοσχέδιο αντιμετωπίζονται μία σειρά από οργανωτικά προβλήματα και βελτιώνονται ορισμένες διατάξεις, που επιτρέπουν την καλύτερη οργάνωση των ελεγκτικών υπηρεσιών του Υπουργείου Οικονομικών. Βελτιώνονται διατάξεις, που αναφέρονται σε φορολογικούς ελέγχους και αποκεντρώνουν την εποπτεία και τον έλεγχο εθνικών κληροδοτημάτων στις Γενικές Γραμματείες Περιφερειών και άλλες παρόμοιες ρυθμίσεις, για τις οποίες θα αναφερθώ αναλυτικά στην κατ'άρθρον συζήτηση.
Συνοψίζοντας, μπορούμε να αναφέρουμε ως τελικό συμπέρασμα ότι το παρόν νομοσχέδιο, σε συνδυασμό με τον προϋπολογισμό του 2001 και το φορολογικό νόμο του 1999, προσφέρει μία σημαντική αναδιανομή των εισοδημάτων προς τις ασθενέστερες ιδιαίτερα τάξεις, συμβάλλει στην ανάπτυξη των μικρομεσαίων επιχειρήσεων, απλοποιεί τη γραφειοκρατία και δημιουργεί πιο ευέλικτους και αποτελεσματικούς ελεγκτικούς μηχανισμούς για την πάταξη της φοροδιαφυγής.
Είναι προφανές επομένως ότι με την ψήφιση πραγματοποιείται ένα
ουσιαστικό και αποφασιστικό βήμα προς την κατεύθυνση της φορολογικής και κοινωνικής δικαιοσύνης. Πιστεύω πως πέρα των οποιωνδήποτε διαφοροποιήσεων των συναδέλφων των άλλων κομμάτων της Αντιπολίτευσης, το νομοσχέδιο αυτό πρέπει να συγκεντρώσει επί της αρχής την ομοφωνία όλων μας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία δεκαέξι φοιτητές του Παντείου Πανεπιστημίου, αφού προηγουμένως ξεναγήθηκαν στους χώρους του Μεγάρου της Βουλής.
Τους καλωσορίζουμε στο Κοινοβούλιο.
(Χειροκροτήματα)
O εισηγητής της Νέας Δημοκρατίας κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, εδώ και μερικά χρόνια η Νέα Δημοκρατία επισημαίνει και μάλιστα μετ'επιτάσεως την ανάγκη διαρθρωτικών αλλαγών στη λειτουργία του κράτους και ειδικότερα στον τομέα της επιχειρηματικής και οικονομικής δραστηριότητας, αλλά και στον τομέα της κοινωνικής συμπεριφοράς του κράτους προς τους πολίτες. Φαίνεται, όμως, ότι η Κυβέρνηση δεν ακούει τίποτε απ' όλα αυτά.
Επίσης θέλω να σας θυμίσω ότι πριν από τη συμφωνία για την ένταξή μας στην Οικονομική και Νομισματική 'Ενωση από 1.1.2001 επισημαίναμε, ως Νέα Δημοκρατία, ότι η πολιτική που ακολουθεί η Κυβέρνηση είναι σε λάθος δρόμο και προσδιορίζαμε επακριβώς και ότι με τη συνεχή φορολόγηση δεν οδηγούμαστε πουθενά. Ταυτόχρονα λέγαμε ότι το να προσπαθούμε μόνο να βελτιώσουμε τους δείκτες για να πιάσουμε τα κριτήρια και να μπούμε στην Οικονομική και Νομισματική 'Ενωση δεν είναι αυτοσκοπός. Την αποδεχθήκαμε κι εμείς για λόγους ανάγκης, που υπηρετεί δηλαδή την ευρωπαϊκή προοπτική της χώρας, ωστόσο όμως η ονομαστική σύγκλιση είναι μία πραγματικότητα. 
Τότε η Κυβέρνηση μας εγκαλούσε και μας έλεγε, όχι, δεν κάνουμε
ονομαστική σύγκλιση, κάνουμε πραγματική σύγκλιση. Ευτυχώς σήμερα η ίδια η Κυβέρνηση έρχεται από μόνη της και επιβεβαιώνει του λόγου το αληθές, δηλαδή εκείνης της καλόπιστης κριτικής, που έκανε η Νέα Δημοκρατία για τα πράγματα. Αναγνωρίζει δηλαδή η Κυβέρνηση σήμερα ότι υπάρχει ανάγκη πραγματικής σύγκλισης της οικονομίας. Ως εδώ καλά. 'Ομως στο διά ταύτα σταματά η Κυβέρνηση.
Θα σας θυμίσω επίσης ότι πριν περίπου ένα χρόνο συζητούσαμε εδώ στη Βουλή ένα νομοσχέδιο για την περικοπή των φοροαπαλλαγών. 'Ενα χρόνο μετά, δηλαδή σήμερα, ερχόμαστε και συζητούμε για φορολογικές διευκολύνσεις. 
Αντιλαμβάνεσθε, λοιπόν, την υποκριτική στάση της Κυβέρνησης πάνω στα
θέματα φορολόγησης.
Θα έλεγα ότι το παρόν νομοσχέδιο που αντιμετωπίζουμε σίγουρα δεν αποτελεί μία τομή στη λειτουργία του κράτους, στο φορολογικό σύστημα, ένα σύστημα που από τα πράγματα όλοι αναγνωρίζουμε ότι είναι αναποτελεσματικό, δεν είναι λειτουργικό, ως εργαλείο αναδιανομής του πλούτου στη χώρα, δεν είναι τυποποιημένο, δεν είναι εύχρηστο σε
φοροτεχνικούς και πολίτες, δεν δημιουργεί προϋποθέσεις σταθερού κόστους για τις επιχειρήσεις. Η Κυβέρνηση φέρνει ένα πολυσπερμικό, ένα διάχυτο διατάξεων νομοσχέδιο, μέχρι ένα βαθμό ένα υποκριτικό -θα έλεγανομοσχέδιο, που φαίνεται και από τον τίτλο και από το περιεχόμενο του νομοσχεδίου.
Είναι βέβαιο, κυρίες και κύριοι συνάδελφοι, ότι το νομοσχέδιο αυτό
δεν εντάσσεται σε έναν ευρύτερο και γενικότερο σχεδιασμό οικονομικής και φορολογικής πολιτικής της Κυβέρνησης και αυτό είναι το δυστύχημα. Διότι εμείς θα θέλαμε ένα συνολικό σχεδιασμό στην οικονομική και φορολογική πολιτική. 'Εστω να διαφωνήσουμε, να εκφράσουμε τις ενστάσεις μας, αλλά να υπάρχει ένας συγκεκριμένος σχεδιασμός. Και αυτό είναι και το πολύ επικίνδυνο. Γιατί από τα πράγματα η Κυβέρνηση θα οδηγηθεί στο να φέρει και νέες ρυθμίσεις πάνω στο φορολογικό σύστημα, σύμφωνα και ανάλογα με τις δημοσιονομικές ανάγκες που θα αντιμετωπίσει.
'Ενα επίσης σημαντικότατο θέμα είναι ότι αυτό το φορολογικό νομοσχέδιο δεν ανταποκρίνεται στους γενικότερους αναπτυξιακούς σχεδιασμούς της χώρας. Δεν υπάρχουν κίνητρα, εκτός και αν η Κυβέρνηση θεωρεί ότι κίνητρο είναι η μείωση του ανώτατου συντελεστή και μάλιστα μέσα σε δύο οικονομικά έτη, με την εξάπλωση δηλαδή του δημοσιονομικού κόστους στα δύο χρόνια, χωρίς άλλες ρυθμίσεις.
Δικαιολογημένα θα βγουν κάποιοι, θα κάνουν κριτική και θα πουν ότι μειώνετε τους φόρους στο μεγάλο κεφάλαιο. Και δικαιολογημένα να το πουν. Γιατί όταν κάνεις μία πολιτική κινητροδότησης της οικονομίας με στόχο την ανάπτυξη...
ΒΑΣΙΛHΣ ΚΕΔΙΚΟΓΛΟΥ: Συμφωνείτε και εσείς δηλαδή;
ΑΔΑΜ ΡΕΓΚΟΥΖΑΣ: Για τη μείωση; Κύριε Κεδίκογλου, η θέση μας... ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου. ΒΑΣΙΛΗΣ ΚΕΔΙΚΟΓΛΟΥ: Συμφωνείτε και εσείς;
ΑΔΑΜ ΡΕΓΚΟΥΖΑΣ: Η θέση μας είναι ξεκάθαρη. Εμείς θεωρούμε... ΠΡΟΕΔΡΕΥΩΝ (Κωνσταντίνος Γείτονας): Κύριε Ρεγκούζα, επιτρέπετε
διακοπές; Δεν κρατείται ο χρόνος των διακοπών. Να το γνωρίζετε.
ΑΔΑΜ ΡΕΓΚΟΥΖΑΣ: Εντάξει, κύριε Πρόεδρε.
Εμείς έχουμε πει επανειλημμένως ότι θεωρούμε...
ΒΑΣΙΛΗΣ ΚΕΔΙΚΟΓΛΟΥ: 'Αστε τα "έχουμε πει επανειλημμένως".
ΑΔΑΜ ΡΕΓΚΟΥΖΑΣ: Θεωρούμε ανάγκη πλέον να ενισχύσουμε την ανάπτυξη της οικονομίας. Μέσα, λοιπόν, στα μέτρα ενίσχυσης είναι και η μείωση των φορολογικών συντελεστών, αλλά όχι μεμονωμένα.
ΒΑΣΙΛΗΣ ΚΕΔΙΚΟΓΛΟΥ: Των μεγάλων συντελεστών.
ΑΔΑΜ ΡΕΓΚΟΥΖΑΣ: 'Οχι μεμονωμένα. Με ταυτόχρονη κινητροδότηση των επιχειρήσεων και των τομέων εκείνων της οικονομίας, που μπορούν να αναπτυχθούν, για να μπορέσουμε να έχουμε το αντιστάθμισμα μέσα από την ανάπτυξη της οικονομίας. Με απλά λόγια, να έχουμε το μεγάλωμα της πίτας και ταυτόχρονα τη θεραπεία του κοινωνικού φαινομένου, που αντιμετωπίζει το ένα τέταρτο περίπου του ελληνικού πληθυσμού, που είναι η φτώχεια αλλά κυρίως η ανεργία.
Επίσης, εγώ δεν μπόρεσα να δω μία διάταξη, μία γραμμή μέσα στο
νομοσχέδιο, που να έχει σχέση με την ενίσχυση της ανταγωνιστικότητας της οικονομίας, που να μειώνει το κόστος των επιχειρήσεων. Η Κυβέρνηση αρκείται στη μείωση των επιτοκίων λόγω ΟΝΕ, στη συναλλαγματική σταθερότητα και ταυτόχρονα στις αυθαίρετες αιτιάσεις, όπως γίνεται και στον προϋπολογισμό σύμφωνα και με την εισηγητική του έκθεση και θα έχουμε βέβαια την ευκαιρία να τα πούμε, ότι δήθεν ο δείκτης ανάπτυξης της οικονομίας θα κινηθεί στο 5%.
Οι ίδιοι όμως οι διεθνείς οικονομικοί οργανισμοί, όπως ο ΟΑΣΑ, για
παράδειγμα, με τη χθεσινή του έκθεση, άλλα πράγματα εκτιμούν για την οικονομία της Ελλάδος. Και ταυτόχρονα ο Διοικητής της Τραπέζης της Ελλάδος αμφισβητεί αυτήν τη διακηρυκτική πολιτική της Κυβέρνησης στο συγκεκριμένο θέμα. 'Αρα ούτε η ενίσχυση της οικονομίας επιτυγχάνεται μέσα από αυτό το νομοσχέδιο.
Ας παραγνωρίσουμε όμως και την αναπτυξιακή προοπτική της οικονομίας, ας παραγνωρίσουμε την ενίσχυση της ανταγωνιστικότητας, ας έρθουμε στο κοινωνικό μέρος. Εδώ γίνεται ένας υποκριτικός εμπαιγμός προς όλες τις κοινωνικές ομάδες, κυρίως εκείνες που έχουν ανάγκη. 'Οπως γνωρίζουμε όλοι μας το φορολογικό σύστημα δύο βασικούς ρόλους πρέπει να παίξει: Να λειτουργήσει, ως εργαλείο ανάπτυξης και ταυτόχρονα ως εργαλείο αναδιανομής του πλούτου και κοινωνικής δικαιοσύνης στους πολίτες και
μάλιστα στους πολίτες εκείνους που έχουν την ανάγκη.
Δηλαδή, είναι κοινωνική δικαιοσύνη με το να λέμε στους εργαζόμενους ότι αποπληθωριοποιούμε την κλίμακα κατά 5%, την εποχή που ο πληθωρισμός έχει οριακά σημεία το μηδέν (0); Είναι κοινωνική πολιτική όταν δεν μειώνουμε ή δεν αυξάνουμε τα κλιμάκια φορολόγησης; Είναι κοινωνική πολιτική, παραδείγματος χάριν, όταν για έναν εργαζόμενο που εισπράττει τρία εκατομμύρια (3.000.000) δραχμές, δηλαδή διακόσιες δεκαπέντε χιλιάδες (215.000) δραχμές το μήνα, που με το σύστημα της αποπληθωριοποίησης δίνουμε εξακόσιες (600) δραχμές το χρόνο μείωση στο φόρο, δηλαδή πενήντα (50) δραχμές το μήνα; Είναι κοινωνική πολιτική που εκπέμπεται μέσα απ'αυτό το νομοσχέδιο; Ασφαλώς όχι. Μα, μήπως αυτή η κοινωνική πολιτική εμφανίζεται στις μικρομεσαίες επιχειρήσεις και στους επαγγελματίες, που δοκιμάζονται από βαθιά κρίση; Ανυπαρξία έστω και μιας αναφοράς μέσα στο νομοσχέδιο. Ακόμη και τα τεκμήρια φορολόγησης με το νέο τρόπο, που υπάρχουν μέσα στο σύστημα δεν αναφέρονται ή αναφέρονται περιπτώσεις ότι ο συντελεστής φορολόγησης αυτών των επαγγελματιών δεν μπορεί να ξεπεράσει το 85%. Σ'αυτό το σημείο θα ήθελα να πω, κύριε Υπουργέ, ότι μέσα στο νομοσχέδιο έχετε την πρόβλεψη ότι σε περίπτωση ανακριβειών των βιβλίων των επαγγελματιών διπλασιάζεται ο συντελεστής. Καλώς. Γνωρίζετε όμως ότι υπάρχουν επαγγελματίες, που φορολογούνται με 60%; Το διπλάσιο πόσο είναι; Είναι 120%. Τι είδους διατάξεις, απλά νομοτεχνικού χαρακτήρα, είναι μέσα στο νομοσχέδιο;
Η μείωση της ανεργίας. Καμία κινητροδότηση. Σας είχαμε πει και στο προηγούμενο νομοσχέδιο και είχατε φέρει μια διάταξη, ως Κυβέρνηση, να μειώνεται το 50% της εργοδοτικής εισφοράς για τους νέους εργαζόμενους, που θα παίρνουν οι νέες επιχειρήσεις. 'Ενα μέτρο που σας είχαμε επισημάνει και τότε ότι είναι αναποτελεσματικό, είναι ψίχουλα ουσιαστικά στις ανάγκες, που έχει η ανάπτυξη της οικονομίας. Τώρα δεν παίρνετε κανένα μέτρο. Πώς θα μειωθεί η ανεργία; Με λόγια; Με διαπιστωτικές πράξεις; Με καλές προθέσεις που εκφράζονται κάθε φορά; Και γιατί σε όλες τις ευρωπαϊκές χώρες η ανεργία έχει αρχίσει την καθοδική της πορεία και στην Ελλάδα συνεχίζεται; Ποιος φταίει; Δεν φταίει η πολιτική που εφαρμόζεται στην ελληνική οικονομία; Και δεν ανησυχείτε να πάρετε, έστω ένα μέτρο για την απασχόληση;
Θα έλεγε κανείς ότι μέσα απ'αυτό το νομοσχέδιο θα μπορούσε να υπάρχει κάτι που να διορθώνει τα πράγματα. Αυτό το νομοσχέδιο δεν στοχεύει σε καμία εξάλειψη του παραεμπορίου και της παραοικονομίας. Και αυτό, γιατί; Σας το λέει η Οικονομική και Κοινωνική Επιτροπή στην έκθεσή της, δεν το λέμε εμείς. Γιατί έχετε εναποθέσει όλες τις ελπίδες σας στο ΤΑΧΙS, που γνωρίζετε ότι καρκινοβατεί, έχει αδυναμίες, έχει υπερβάσεις, έχει πρόβλημα συντονισμού στο επίπεδο των δεκαεπτά λειτουργιών του και ταυτόχρονα παραμένετε μόνο στη διακήρυξη ότι από το 2000 θα υποβάλλονται κάποιες δηλώσεις, μέσω του ηλεκτρονικού συστήματος. Αυτό δεν σημαίνει ότι οδηγείτε στη διασταύρωση των στοιχείων το σύστημα, ότι πατάσσεται η παραοικονομία και το παραεμπόριο, τα οποία φαίνεται να μην σας συγκινούν. 
Εγώ θα έλεγα ότι ο σκοπός σας είναι ανιδιοτελής. Θα έλεγα ότι με
αυτόν τον τρόπο προσπαθείτε να θεραπεύσετε τα όποια δημοσιονομικά προβλήματα αντιμετωπίζει η χώρα. Μέσα απ'αυτό το νομοσχέδιο δεν παίρνετε τέτοιες διατάξεις. Η μόνη διάταξη που παίρνετε είναι ότι κάνετε κάποιες διευκολύνσεις πληρωμής στους σεισμόπληκτους και καλώς, αλλά ταυτόχρονα επανέφερετε και τη ρύθμιση για τους υπόλοιπους πολίτες, που έχουν ληξιπρόθεσμες υποχρεώσεις, που είναι για τρίτη φορά. Θα έλεγα ότι καλώς το κάνετε, αλλά, εν πάση περιπτώσει, το μήνυμα που εκμπέμπετε προς τους πολίτες είναι "μην πληρώνετε σήμερα γιατί θα έρθει πάλι μια νέα ρύθμιση, που θα σας διαγράψει τις προσαυξήσεις και τις υποχρεώσεις σας, άρα περιμένετε και εκμεταλλευτείτε τα χρήματά σας, μη ζορίζεστε". Δηλαδή ενισχύετε την ασυνέπεια του πολίτη. Με το νομοσχέδιο αυτό κυρίες και κύριοι συνάδελφοι, δεν υπάρχει καμία σταθερότητα στο σύστημα.

Προεκλογικά είχαμε παρασύρει -και το λέω μετά λόγου γνώσεως- το
κυβερνών κόμμα, το ΠΑ.ΣΟ.Κ, και τον κ. Σημίτη να υποσχεθεί σταθερούς κανόνες στην επιχειρηματική δραστηριότητα, δηλαδή σταθερό φορολογικό σύστημα. Εμείς λέγαμε τέσσερα ως πέντε, καμιά φορά μας ξεπερνούσε κιόλας

το κυβερνών κόμμα και έλεγε ότι, ναι, πράγματι πρέπει να είναι έτσι. Η μόνη σταθερότητα που υπάρχει μέσα από το φορολογικό νομοσχέδιο είναι το 5% -λέει- της αποπληθωροποίησης, δηλαδή τα ψίχουλα, η στάχτη στα μάτια των πολιτών, κυρίως των εργαζομένων και των χαμηλοεισοδηματιών, εν ονόματι μίας σταθερότητας που, βεβαίως, δεν υπάρχει μέσα στο σύστημα. 
Εδώ, όμως, υπάρχει και ένα άλλο θέμα. Είπαμε ότι είναι εργαλείο
ανάπτυξης της οικονομίας και ταυτόχρονα πρέπει να διευκολύνονται και οι πολίτες. Γνωρίζουμε όλοι μας ότι το σύστημα είναι δυσνόητο, δεν είναι απλουστευμένο, δεν είναι ενιαιοποιημένο. Καμία προσπάθεια δεν γίνεται, εκτός αν η Κυβέρνηση θεωρεί ότι με τις συνεχείς κωδικοποιήσεις των νόμων, μία της φορολογίας εισοδήματος, μία του Φ.Π.Α., μία της φορολογίας μεταβιβάσεως των ακινήτων, τυποποιεί έτσι το σύστημα. Μα, δεν το τυποποιεί. Και ταυτόχρονα, θα πρέπει η Κυβέρνηση να ομολογήσει ένα είδος -θα μου επιτρέψετε το χαρακτηρισμό- πολιτικής απάτης που κάνει προς τους αγρότες μ' αυτό το νομοσχέδιο. Γιατί αυξάνει τις απαλλαγές του υφισταμένου συστήματος, του ανεπαρκούς συστήματος, κατά 20% στις τιμές, αλλά αποκρύπτει επιμελώς την επικείμενη αύξηση των αντικειμενικών αξιών, που όχι μόνο θα εξαλείψει αυτήν την παραχώρηση, που γίνεται, αλλά θα προσθέσει και νέα προβλήματα στους επαγγελματίες. Αυτό βεβαίως έχει σχέση και με την πρώτη κατοικία που εκπέμπετε ως πολιτική πλέον γενναιοδωρίας μέσα από το φορολογικό νομοσχέδιο και για τους υπόλοιπους πολίτες που πρόκειται να αποκτήσουν την πρώτη κατοικία.
Αλλά θα αναρωτιόταν κανείς: Αλλάζει η σχέση εμμέσων και άμεσων φόρων; Γιατί μέσα από αυτήν τη σχέση αναδύεται το κοινωνικό μέρος μιας οικονομικής πολιτικής. 'Οσο περισσότερους άμεσους φόρους σε ποσοστιαία βάση καταγράφετε μέσα στο σύστημα τόσο πιο δίκαιο είναι το σύστημα. Γιατί οι έμμεσοι φόροι επιρρίπτονται στο σύνολο της κοινωνίας, χωρίς διακρίσεις και χωρίς να υπολογίζεται η φοροδοτική ικανότητα του κάθε πολίτη. 'Αρα το σύστημα είναι άδικο.
Ούτε τα απολογιστικά στοιχεία του συστήματος, αλλά ούτε και η
πολιτική, που βγαίνει μέσα από αυτό το νομοσχέδιο, αλλάζουν τα πράγματα. Καταγράφονται με 68% έμμεσοι φόροι το 32% άμεσοι. Είναι ένα πρόβλημα που ταλανίζει το σύστημα χρόνια. Μέχρι πότε, όμως, θα πάει αυτή η ιστορία; 
Μην έλθει ο κύριος Υπουργός αργότερα και μου πει, την περίοδο
1990-1993 ήταν τόσα και τόσα είναι σήμερα, άρα οι ποσοτικές διαφορές ή οι ποσοστιαίες διαφορές αλλάζουν. Αυτό δεν είναι σωστό, είναι προσβολή για τον πολίτη, όταν χρησιμοποιούνται ανόμοιες συγκρίσεις, όταν επιχειρούνται συμψηφισμοί πολιτικής, για να δικαιολογήσουμε τα ημαρτημένα ή την κακή ή την ελλιπή πολιτική, που εφαρμόζουμε σήμερα και τίποτα περισσότερο.
Θα έλεγε, όμως, κανείς ότι και από άποψη τυπική -όχι ουσιαστική- το
νομοσχέδιο φαίνεται καθαρά ότι είναι ένα πολυσπερμικό νομοσχέδιο. 'Εχει διατάξεις διαφόρων ειδών, είναι τελείως πρόχειρο. Θα έλεγα ότι είναι γραμμένο στο γόνατο, όχι με δική σας ευθύνη, κύριε Υπουργέ, γιατί πραγματικά δεν μπορώ να πω ότι το κάνατε εσείς, αλλά οι συνεργάτες σας. Εσείς είστε καινούριος στο Υπουργείο Οικονομικών. Και το κυριότερο, είναι παραπλανητικό. 'Εχει στόχο να δημιουργήσει προϋποθέσεις φτιασιδώματος, ενός κοινωνικού προσώπου της σημερινής Κυβέρνησης, κατά την άποψή μου, όμως, με πολύ ανεπιτυχή τρόπο.
Να έλθουμε όμως και στα προεκλογικά. Το ΠΑ.ΣΟ.Κ. προεκλογικά, όταν
εξήγγειλε και εφάρμοζε την περιοριστική πολιτική, έλεγε προς τους πολίτες: "Πληρώνετε τώρα για να μπούμε στην ΟΝΕ, αλλά μόλις μπούμε θα έλθει η εποχή της μοιρασιάς". Και το έλεγε μάλιστα πολλές φορές ο κ. Σημίτης.
Η μοιρασιά, αυτά τα ψίχουλα που μοιράζετε, τα οποία στις περισσότερες περιπτώσεις είναι τελείως αναποτελεσματικά, όπως παραδείγματος χάρη σε κάποια τεκμήρια φορολόγησης του αυτοκινήτου για οικογενειάρχες με πάνω από τρία παιδιά και άλλα τέτοια είναι, βέβαια, προεκλογικές υποσχέσεις, που δεν απαντιούνται μέσα από αυτό το νομοσχέδιο, παρά τις συνεχείς διακηρύξεις και υποσχέσεις της Κυβέρνησης, του Υπουργείου Οικονομικών και γενικότερα του κ. Σημίτη.
Αυτές οι προεκλογικές δεσμεύσεις είχαν μία διαδρομή, γιατί το
φορολογικό νομοσχέδιο έχει εξαγγελθεί εδώ και καιρό και ταυτόχρονα αυτή η διαδρομή άλλαζε στο δρόμο. 'Αρχισε από την πλειοδοσία και κατέληξε τελικά
σ' αυτό το νομοσχέδιο στην απελπιστική μειοδοσία, θα έλεγε κανείς, σε επίπεδο ελαφρύνσεων που επαγγέλλεται με πομπώδη τρόπο η Κυβέρνηση, όχι μέσα μόνο από το φορολογικό νομοσχέδιο, αλλά και μέσα από τον προϋπολογισμό.
Εκείνο όμως που με ενοχλεί ιδιαίτερα, κυρίες και κύριοι συνάδελφοι, είναι ο εμπαιγμός που βγαίνει μέσα απ' αυτό το νομοσχέδιο, γιατί όπως σας είπα, δεν πρέπει να έχουν τέτοια αντιμετώπιση, παραδείγματος χάρη, οι αγρότες, όταν τους λέμε ότι αυξάνουμε τα όρια, ενώ σε λίγο θα αυξήσουμε τις αντικειμενικές αξίες, θα εξανεμιστούν αυτά τα όρια και θα γίνουν χειρότερα τα πράγματα, όταν δεν παίρνουμε ουσιαστικά μέτρα για τη μείωση του κόστους παραγωγής, όταν δεν λειτουργούμε αποτελεσματικά στο επίπεδο της Ευρωπαϊκής 'Ενωσης, για να αλλάξουμε ουσιαστικά οδηγίες που είμαστε υποχρεωμένοι να τηρούμε, όταν δεν οργανώνουμε το Υπουργείο Γεωργίας σε τέτοιο βαθμό, που να δίνουμε τα περιθώρια να ανακουφιστούν οι αγρότες, όταν δεν δίνουμε σημασία στις τιμές, δεν κάνουμε προσπάθειες για τις ποσοστώσεις, όταν δεν λειτουργεί ο ΕΛΓΑ και χίλια δυο άλλα πράγματα. Αυτός ο εμπαιγμός των αγροτών, μιας μεγάλης μερίδας του πληθυσμού θα πρέπει κάποτε να σταματήσει.
Οι εργαζόμενοι ούτως ή άλλως είναι στη γωνία. Μάλιστα, εν ονόματι της εργασιακής ειρήνης, πολλές φορές καλούνται να πληρώσουν το πάπλωμα.
Εκεί όμως που γίνεται ο μεγάλος εμπαιγμός είναι στους πολύτεκνους. Η Κυβέρνηση επαγγέλλεται ότι λύει το δημογραφικό πρόβλημα, ενισχύει δήθεν τις πολύτεκνες οικογένειες με το να αυξήσει δραχμικά κατά κάποια χιλιάρικα το ποσοστό έκπτωσης του φόρου, τα tax credit τα λεγόμενα, για τις πολύτεκνες οικογένειες.
Οι πολύτεκνες οικογένειες, κύριε Υπουργέ, περιμένουν την αλλαγή του
θεσμικού πλαισίου στη λειτουργία του συνταξιοδοτικού, της πολύτεκνης μητέρας. Ανοίξτε το όριο, καταργήστε το, όπως το είχε η Νέα Δημοκρατία το 1992. Αλλά εν τοιαύτη περιπτώσει, αν δεν το καταργείτε, δεν νιώσατε ακόμα την ανάγκη να ανοίξετε αυτά τα περιθώρια, ύστερα από τις νομισματικές και πληθωριστικές πιέσεις που υπάρχουν στη διαμόρφωση του οικονομικού συστήματος; Για τους μικρομεσαίους και επαγγελματίες κανένα κίνητρο.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Μισό λεπτό, κύριε Πρόεδρε.
Είναι βέβαια γεγονός ότι η Κυβέρνηση μας αντιγράφει σε ορισμένα
σημεία, αλλά με κακέκτυπο τρόπο. Αντιγράφει κάποιες ρυθμίσεις από πρόταση νόμου για τις χορηγίες στα νομικά πρόσωπα μη κερδοσκοπικού χαρακτήρα, τα φιλανθρωπικά ιδρύματα, αλλά το κάνει με κακέκτυπο και με απελπιστικό τρόπο.
Επίσης, οι όποιες θετικές ρυθμίσεις υπάρχουν μέσα στο νομοσχέδιο δεν αλλοιώνουν τη βασική πολιτική, αλλά και τεχνοκρατική θα έλεγα στάση της Νέας Δημοκρατίας, πάνω σ' αυτό το νομοσχέδιο. Η κατάργηση των ΕΦΤΕ, οι μειώσεις για τους ηλεκτρονικούς υπολογιστές, οι άδειες εξόδου από τη χώρα, είναι τα πολυτελή περιτυλίγματα, που έχουν σαν στόχο να παραπλανήσουν τους πολίτες, να δικαιολογήσουν την αδυναμία της πολιτικής της Κυβέρνησης και τίποτα περισσότερο.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΑΔΑΜ ΡΕΓΚΟΥΖΑΣ: Με τους φόρους υπέρ τρίτων, που έρχεται να καταργήσει η Κυβέρνηση δημιουργεί τεράστιο πρόβλημα στην επιβίωση και στη λειτουργία ασφαλιστικών οργανισμών. Το κάνει με κακό τρόπο, το κάνει πέρα από τις ρυθμίσεις, που θα έπρεπε να υπάρχουν στο ασφαλιστικό σύστημα.
Τις βασικές μας αντιρρήσεις τις γνωρίζετε. Είναι στο άρθρο -και μ'
αυτό τελειώνω, κύριε Πρόεδρε- για τα παιγνιομηχανήματα. Ουσιαστικά προβλέπει την επαναφορά με άλλο τρόπο και μάλιστα από το παράθυρο του ΒΙΝΤΕΟ ΛΟΤΤΟ, συμφερόντων γνωστού επιχειρηματία και μάλιστα κατ' εξακολούθηση, γιατί την προηγούμενη φορά σε άλλο νομοσχέδιο αυτό είχε αποσυρθεί από τον Πρωθυπουργό. 'Ερχεται, λοιπόν, με ύποπτο τρόπο, με περίεργη επιμονή και πραγματικά αφήνει ηθικά και πολιτικά έκθετη την Κυβέρνηση σ' αυτό το θέμα.
Καλούμε την Κυβέρνηση να αποσύρει ειδικά αυτήν τη διάταξη, γιατί
οδηγεί...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε,
ολοκληρώστε.
ΑΔΑΜ ΡΕΓΚΟΥΖΑΣ: ... σε συνθήκες ιδιότυπων μονοπωλίων, σε αθέμιτο ανταγωνισμό και ταυτόχρονα σε ηθικό εκμαυλισμό την κοινωνία και κυρίως
τους νέους ανθρώπους.
(Χειροκροτήματα από όλες τις πτέρυγες)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κυρίες και κύριοι Βουλευτές, η Κυβέρνηση καταθέτει ένα φορολογικό νομοσχέδιο που περιλαμβάνει ένα μέρος από τις χιλιοειπωμένες εξαγγελίες της στη Διεθνή 'Εκθεση Θεσσαλονίκης προεκλογικά κλπ.
Μετά από μια δεκαετία τεράστιας φορολογικής αφαίμαξης των εργαζομένων, διατηρώντας η Κυβέρνηση τον ταξικό χαρακτήρα της πολιτικής της, επιχειρεί τώρα να προσαρμόσει το φορολογικό σύστημα στις σύγχρονες απαιτήσεις της συνολικής αντιλαϊκής αναδιάρθρωσης που προωθεί. Μιας αναδιάρθρωσης, που σε τελευταία ανάλυση διατηρεί και επαυξάνει τα προνόμια της πλουτοκρατίας σε βάρος των λαϊκών στρωμάτων.
Κύριε Πρόεδρε, είναι ακριβές ότι η χώρα μας διαθέτει αν όχι το αντιλαϊκότερο, τουλάχιστον ένα από τα πλέον άδικα και αντιλαϊκά φορολογικά συστήματα, από όσα ισχύουν στις χώρες της Ευρωπαϊκής 'Ενωσης και τις άλλες αναπτυγμένες χώρες.
Την εκτίμησή μας αυτή, παρά τα όσα είπε ο κύριος Υπουργός Εθνικής Οικονομίας στην επιτροπή, ήρθε να την επιβεβαιώσει η EUROSTAT στις 10 του περασμένου μήνα, με τους αναλυτικούς πίνακες περί των δημοσίων δαπανών και εσόδων στο σύνολο των χωρών της Ευρωπαϊκής 'Ενωσης, ανακηρύσσοντας έτσι τη χώρα μας πρωταθλήτρια της φοροείσπραξης.
Οι φορομπηχτικές επιδόσεις της συγχρονιστικής Κυβέρνησης του ΠΑΣΟΚ,
την τελευταία εξαετία, είναι πράγματι εντυπωσιακές και ανάλογες με το ζήλο που επιδεικνύει στην εκμηδένιση του εναπομείναντος κοινωνικού κράτους. Η φοροδιαφυγή και η φοροκλοπή, κύρια του μεγάλου κεφαλαίου, αλλά και η θεσμοθετημένη φορολογική ασυδοσία του τελευταίου, τα φαινόμενα του παράνομου πλουτισμού, του παρασιτισμού και της παραοικονομίας έχουν πάρει εκρηκτικές διαστάσεις.
Αποτελούν βάναυση πρόκληση προς τους μισθωτούς, τους συνταξιούχους και γενικότερα τα φτωχότερα λαϊκά στρώματα, που πάλι μόνοι τους καλούνται να σηκώσουν τα βάρη μιας αντιλαϊκής πολιτικής, ενός άδικου φορολογικού συστήματος, που μαζί με όλα τα άλλα διατηρεί μια μεγάλη αναλογία εμμέσων φόρων που κυριολεκτικά ληστεύουν το εισόδημα των πλατιών λαϊκών στρωμάτων, να διαλαλεί η Κυβέρνηση σε όλους τους τόνους, με κάθε ευκαιρία ότι το φορολογικό της νομοσχέδιο έρχεται να επιβάλει τη φορολογική δικαιοσύνη, ότι δήθεν φορολογεί τους πλούσιους και τις μεγάλες επιχειρήσεις και ότι η αναδιανομή του πλούτου θα είναι υπέρ των μικρών εισοδημάτων.
Το νομοσχέδιο που συζητάμε είναι εναρμονισμένο στις συνολικές καπιταλιστικές αναδιαρθρώσεις της Ευρωπαϊκής 'Ενωσης. Μετά το 1993 οι κυβερνήσεις του ΠΑΣΟΚ ακολούθησαν, όπως είναι γνωστό σε όλους μια σφικτή εισπρακτική φορολογική πολιτική στη λογική "βγάλτε και από τη μύγα ξίγκι" που αφορούσε πρώτα από όλα τους μισθωτούς και συνταξιούχους, τους μικρομεσαίους της πόλης και της υπαίθρου.
'Ετσι η Ελλάδα έφτασε να κατέχει τα πρωτεία στη φορολόγηση της
κατανάλωσης με ποσοστό 16,5% έναντι μέσου όρου 12,4% της Ευρωπαϊκής 'Ενωσης. Να έχει τα υψηλότερα ποσοστά φορολογικής επιβάρυνσης των λαϊκών στρωμάτων και η τελική φορολογική επιβάρυνση του κεφαλαίου στη χώρα μας να είναι στα μικρότερα ποσοστά της ευρωζώνης.
Για να δουν οι εργαζόμενοι ποιοι πληρώνουν το "μάρμαρο" των φορολογικών εσόδων όλα αυτά τα χρόνια -αλλά και θα συνεχίσουν- με στοιχεία του ΟΟΣΑ του 1999, η μεγαλύτερη ψαλίδα μεταξύ ποσοστιαίας μεταβολής ονομαστικών εισοδημάτων και φόρου του 1999, χρήσης 1998, παρουσιάστηκε στους μισθωτούς και συνταξιούχους. Μεταξύ ονομαστικού εισοδήματος 8,2% η αύξηση του φόρου ήταν 24,4%. Μεταβολή ονομαστικού εισοδήματος μισθωτών 4,5% και αύξηση φόρου 16,2%. Αυτά δεν τα έγραψε ο "ΡΙΖΟΣΠΑΣΤΗΣ", τα έγραψαν αστικές εφημερίδες στα οικονομικά τους δελτία. 
Το 1999 οι μισθωτοί, αποτελώντας το 37,3% του συνόλου των
φορολογουμένων, σήκωσαν τα βάρη του 43,7% της συνολικής φορολογίας. Η κατηγορία των λεγόμενων εισοδηματιών αποτελώντας το 1999 το 12,1% του συνόλου των φορολογουμένων συμμετέχει στη συνολική άμεση φορολογία με 4,6%.
Η πάση θυσία αύξηση των φορολογικών εσόδων ήταν το βασικό στοιχείο της δημοσιονομικής πολιτικής των Kυβερνήσεων του ΠΑΣΟΚ, στα πλαίσια των
δεικτών της ονομαστικής σύγκλισης μεταξύ μελών κρατών της Ευρωπαϊκής 'Ενωσης, σε σημείο που να εισπράξει το 2000 επιπλέον φόρους ένα τρισεκατομμύριο (1.000.000.000.000) κύριε Υφυπουργέ. Από πού τα πήρατε; 
Κύριοι Βουλευτές, το συζητούμενο νομοσχέδιο έχει δύο βασικές
κατευθύνσεις, οι οποίες αλληλοσυμπληρώνονται. Από τη μια εισάγει νέες ρυθμίσεις υπερ του μεγάλου κεφαλαίου και προσπαθεί να απλοποιήσει το φορολογικό σύστημα σύμφωνα με τις ανάγκες του ανταγωνισμού των κεφαλαίων στην Ευρωπαϊκή 'Ενωση και με τις κοινοτικές κατευθύνσεις. Από την άλλη προβαίνει σε ορισμένες προσαρμογές συντήρησης της φτώχειας, όπως παραδείγματος χάρη αύξηση του αφορολόγητου ορίου κατά εκατό χιλιάδες (100.000) δραχμές, οι οποίες δεν ανατρέπουν την πορεία επιδείνωσης της θέσης των εργαζομένων.
Η προσαρμογή αυτή αξιοποιεί την αλλαγή του κράτους από τις υποχρεώσεις του για παροχή κοινωνικών υπηρεσιών στα πλαίσια της αναδιάρθρωσης της επέκτασης των ιδιωτικοποιήσεων. Πρόκειται για προσαρμογή, η οποία, σε συνδυασμό με την εισαγωγή φορολογικών κινήτρων για τις συγχωνεύσεις επιχειρήσεων, συνιστά κρατική παρέμβαση για τη διασφάλιση της διευρυμένης αναπαραγωγής του κοινωνικού κεφαλαίου. Είναι προσαρμογές, υπό την πίεση της λαϊκής δυσαρέσκειας και τον κίνδυνο να ξεφύγει από τον κυβερνητικό έλεγχο η κατάσταση και να έχουμε κοινωνικές και λαϊκές εκρήξεις, προσαρμογές, που διαχειρίζονται την πιο φανερή φτώχεια και η πορεία εκτέλεσης του προϋπολογισμού του 2000 και 2001 και αποκαλύπτουν ότι ο φοροεισπρακτικός αντιλαϊκός χαρακτήρας της κυβερνητικής πολιτικής συνεχίζεται και διευρύνεται. Φιλολαϊκός ισχυρίζεται η Κυβέρνηση και ο Υπουργός Εθνικής Οικονομίας ότι είναι ο χαρακτήρας της πολιτικής αυτής καθώς και ο προϋπολογισμός, αλλά και το φορολογικό σύστημα. 'Ομως αυτό αποδεικνύεται και από τον προϋπολογισμό δηλαδή τι ακριβώς προβλέπει για τις κοινωνικές δαπάνες, τι ακριβώς προβλέπει για την αναπτυξιακή πολιτική. Και εδώ θα ήθελα να κάνω μια παρένθεση και να πω ότι προβλέπει 5% ανάπτυξη.
Πόση είναι όμως η ανάπτυξη στο δευτερογενή τομέα, κύριοι Βουλευτές; Είναι 0,5%, δηλαδή μισή μονάδα. Βλέπουμε επομένως για ποια ανάπτυξη μιλάμε. Μιλάμε κύρια για ανάπτυξη των υπηρεσιών. Γίνεται ανάπτυξη σε μια χώρα, λύνεται το πρόβλημα της ανεργίας, λύνεται το πρόβλημα της φτώχειας με μόνο ανάπτυξη των υπηρεσιών και όχι βασικά του πρωτογενή και δευτερογενή τομέα;
Κύριοι Βουλευτές, το νομοσχέδιο είναι ταξικό γιατί όχι μόνο δεν θίγει τις νόμιμες φοροαπαλλαγές και τα υπερκέρδη της πλουτοκρατίας, αλλά τις επαυξάνει. Με τις μειώσεις των ανώτερων συντελεστών από 45% σε 40% του φόρου εισοδήματος για εισοδήματα πάνω από δεκαεπτά εκατομμύρια (17.000.000), όπως και των κερδών των ανωνύμων εταιρειών μη εισηγμένων στο χρηματιστήριο από 40% σε 35% χαρίζοντας από τα διακόσια εβδομήντα τέσσερα δισεκατομμύρια (274.000.000.000), που μιλά η Κυβερνηση ότι θα έχει απώλεια αυτά τα δύο έτη, μόνο σε αυτές τις δύο περιπτώσεις, εκατόν τριάντα πέντε δισεκατομμύρια (135.000.000.000) δραχμές.
Ακόμα μειώνει την παρακράτηση φόρου στις ανώνυμες εταιρείες, αλλά και στη φορολόγηση των κατασκευαστικών μεγαλοεπιχειρηματιών και μεγαλοεργολάβων. Από το 4% το πάει στο 3,5%.
Είναι αντιλαϊκό, γιατί συνεχίζει να θίγει τους μισθωτούς και
συνταξιούχους και τα μικρομεσαία στρώματα.
Σε επίσημο πληθωρισμό δίνει αύξηση 2,2%, ενώ οι ίδιοι εργαζόμενοι,
αυτά τα υποζύγια, συμμετέχουν στο 45% των φορολογικών εσόδων.
Είναι υποκριτικό γιατί στο όνομα επιμέρους ορισμένων φοροαπαλλαγών που εισάγει, επιχειρείται η συγκάλυψη της αντιλαϊκής πολιτικής. Από τους τετρακόσιους δεκαπέντε χιλιάδες δικαιούχους του δεκαχίλιαρου, δόθηκε μόνο σε δεκαεπτάμισι χιλιάδες. Και αυτό το λέω για να δούμε τι ακριβώς κοινωνική πολιτική κάνει η Κυβέρνηση όταν τα εξαγγέλλει μόνο.
Το κοινωνικό επίδομα θέρμανσης που δεν ανταποκρίνεται στην απώλεια
εισοδήματος των φτωχών λαϊκών στρωμάτων, που μοιράζεται από τριάντα χιλιάδες (30.000) έως πενήντα χιλιάδες (50.000) δραχμές, αφήνει έξω τους αγρότες. Και όπως είναι γνωστό το εισόδημα μιας αγροτικής οικογένειας καλύπτει το 60% ενός εργαζόμενου με την κατώτερη συλλογική σύμβαση εργασίας.
Καταλαβαίνετε, λοιπόν, για ποια στρώματα μιλάει η Κυβέρνηση όταν έναν ολόκληρο κλάδο-χώρο, τον αφήνει απέξω όπως είναι οι αγρότες. Στην πραγματικότητα, κύριοι Βουλευτές, η Κυβέρνηση με το επίδομα θέρμανσης απλώς επιστρέφει τα μισά από τα εκατόν πενήντα δισεκατομμύρια (150.000.000.000) που πήρε από την αύξηση της τιμής των καυσίμων με το ΦΠΑ. Πόσα εισέπραξε; Πόσα λένε τα χαρτιά της; Είναι και φορομπηχτικό, όταν επιβάλλει, γιατί ακούσαμε και την εισηγήτρια, ακούμε και τον κύριο Υπουργό, ότι δεν έχουμε καμία νέα φορολογία. Πώς δεν έχουμε; Οι τρεις (3) δραχμές που μπαίνουν στην αμόλυβδη βενζίνη δεν είναι φόρος όταν αυξάνει ο ειδικός φόρος κατανάλωσης στην αμόλυβδη βενζίνη κατά τρεις (3) 
δραχμές; Μειώνει, θα μου πείτε, αντίστοιχα, όπως λέει το νομοσχέδιο, κατά τρεις (3) δραχμές τη βενζίνη σούπερ. Ναι, αλλά έχουμε, κύριοι Βουλευτές, 70% κατανάλωση της αμόλυβδης βενζίνης και 30% της σούπερ με αυξητικές τάσεις της αμόλυβδης. 'Εχουμε δηλαδή εδώ ένα καθαρό φόρο τρεις (3) δραχμές το λίτρο στη βενζίνη. Είναι και φορομπηχτικό, γιατί εκτός από τις τρεις (3) δραχμές, προβλέπει και άλλα μέτρα, τα οποία θα πούμε και κατ'άρθρο. Ο δήθεν φοροελαφρυντικός χαρακτήρας κάποιων ρυθμίσεων είναι απλά το περιτύλιγμα, κύριοι Βουλευτές του χαπιού στις ευνοϊκές προς την πλουτοκρατία ρυθμίσεις, τις οποίες αναφέραμε παρακάτω και ίσως θα χρειαστεί να ξαναεξηγήσουμε. Τι κάνει; 'Ολο αυτό το διάστημα, αφού έχει αρπάξει με νόμους, νόμιμη δηλαδή κλεψιά εκατό (100.000) χιλιάδες του δίνει δύο δραχμές στο τέλος και είναι υποχρεωμένος αυτός να του πει και ευχαριστώ.
Ο κύριος Υπουργός Εθνικής Οικονομίας στην επιτροπή παρουσίασε το νομοσχέδιο ως φιλολαϊκό και μάλιστα με έντονο κοινωνικό χαρακτήρα. Εδώ θα πρέπει να υπενθυμίσουμε πως ΟΝΕ και φιλολαϊκή πολιτική, ελεύθερη αγορά και κοινωνική πολιτική, δεν συμβιβάζονται. Αυτό έχει δειχθεί από τη μέχρι τώρα δεκαετή πολιτική της Κυβέρνησης με τη σκληρή λιτότητα, με την πολιτική του αυταρχισμού και της καταστολής, με την πολιτική της ποινικοποίησης των αγώνων και όσων αντιδρούν στα αντιλαϊκά και αντικοινωνικά μέτρα της Κυβέρνησης, με την ταξική πολιτική, που ακολουθεί όλα αυτά τα χρόνια υπέρ των εχόντων, με τη νέα επίθεση που γίνεται υπέρ των εργαζομένων στα εργασιακά και κοινωνικοασφαλιστικά, με τη νέα επίθεση που γίνεται σε όλους τους τομείς της πολιτικής και κοινωνικής ζωής. Η Κυβέρνηση δηλώνει ότι θα έχει απώλειες εσόδων από τις φοροελαφρύνσεις για τα έτη 2000-2002, τριακόσια σαράντα επτά δισεκατομμύρια
(347.000.000.000) δραχμές. Είπαμε προηγούμενα ότι απ'αυτά τα εκατόν τριάντα επτά δισεκατομμύρια (137.000.000.000) χαρίζονται στην πλουτοκρατία με τις μειώσεις των συντελεστών φορολόγησης από σαράντα σε τριάντα πέντε στις ανώνυμες εταιρείες και από σαράντα πέντε σε τριάντα πέντε στο φόρο εισοδήματος στα ανώτερα εισοδήματα. Μας λέει όμως ότι από την απώλεια της τιμαριθμοποίησης της φορολογικής κλίμακας που δίνει 5% για τα δύο χρόνια 2001 και 2002 θα έχει η Κυβέρνηση απώλεια ενενήντα δισεκατομμύρια (90.000.000.000) δραχμές. Δηλαδή, κύριοι Βουλευτές, θα έχει δεκαοκτώ δισεκατομμύρια (18.000.000.000) ανά μονάδα. Εδώ θα ήθελα να σταθώ λίγο για να πούμε έτσι και να αποδείξουμε όσο είναι το δυνατόν σ'αυτό το λίγο χρονικό περιθώριο πώς η Κυβέρνηση παρουσιάζει το άσπρο μαύρο. Ποια είναι όμως η πραγματικότητα; Αν πάρουμε σαν βάση, κύριοι Βουλευτές, το έτος 1991, σαν βάση το δείκτη τιμών καταναλωτή, από το 1991 μέχρι σήμερα, μέχρι το 1999 συγκεκριμένα, έχουμε απώλεια σε 134,9 μονάδες από τη μη τιμαριθμοποίηση της φορολογικής κλίμακας, αφαιρουμένης αυτής που έγινε το 1997 και το 1998.
Αν, κύριε Πρόεδρε, με τη λογική της Κυβέρνησης υπολογίσουμε ότι μια
μονάδα στοιχίζει για το κράτος δεκαοκτώ δισεκατομμύρια (18.000.000.000), πόσα τρισεκατομμύρια στοιχίζει όταν έχουμε μια απόκλιση των εκατόν τριάντα πέντε μονάδων χαμένων, απώλεια από την τιμαριθμική φορολογική κλίμακα, που ουσιαστικά έκλεψε η Κυβέρνηση, αφού δεν ανέβασε τη φορολογική κλίμακα;
Και δεν είναι μόνο αυτά, κύριοι Βουλευτές. Αυτό είναι μόνο εφάπαξ για μία χρονιά. 'Οπως λέει η Κυβέρνηση στα δύο έτη με 2,5% και 2,5% θα χάσει ενενήντα δισεκατομμύρια (90.000.000.000) για προσέξτε εσείς να δείτε τις απώλειες που μπορεί να έχουν οι εργαζόμενοι όταν ξεκινάνε από
δεκάπεντε φέτος, του χρόνου είναι το δεκαπέντε συν άλλα δέκα, τον άλλο χρόνο είναι το τριάντα συν άλλα δέκα, τον άλλον είναι το σαράντα συν άλλα πέντε. Να δούμε ότι ανεβαίνει τιμαριθμικά.
Και δεν πρόκειται εδώ για δύο τρισεκατομμύρια (2.000.000.000.000) που βγαίνουν, αν απλώς τα πολλαπλασιάσουμε με το δεκαοκτώ. Είναι πάρα πολλά
τρισεκατομμύρια, τα οποία έκλεψε η Κυβέρνηση, όλο αυτό το προηγούμενο διάστημα, με τη μη τιμαριθμοποίηση της φορολογικής κλίμακας. Κι έρχεται σήμερα και τι λέει: "Εχω και απώλεια ενενήντα δισεκατομμύρια (90.000.000.000) από τα έσοδα του προϋπολογισμού, γιατί κάνω αυτήν την τιμαριθμοποίηση". Δεν πρέπει πια να κοροϊδεύομαστε με τέτοια στοιχεία και πιστεύω οι εργαζόμενοι να το καταλάβουν.
Κύριοι Βουλευτές, το κόμμα μας έχει πάγιες διακηρυγμένες θέσεις για ριζική μεταρρύθμιση του φορολογικού συστήματος. Είναι ριζικά αντίθετο με την κατεύθυνση του νομοσχεδίου. 'Εχουμε καταθέσει ένα δίκαιο φορολογικό νομοσχέδιο, το οποίο εκφράζει τις πάγιες διακηρυγμένες θέσεις του ΚΚΕ για προοδευτική δημοκρατική μεταρρύθμιση του φορολογικού συστήματος όχι μόνο γιατί το σημερινό είναι κοινωνικά άδικο και έντονα αντιλαϊκό, αλλά γιατί χωρίς μια ριζική μεταρρύθμιση του φορολογικού συστήματος, χωρίς την ουσιαστική ενίσχυση των εσόδων του κράτους από τους έχοντες και χρόνια φοροδιαφεύγοντες, δεν μπορεί να υπάρξει ούτε αναπτυξιακή ούτε αναγκαία κοινωνική πολιτική. Και μιλάμε για το υπάρχον καθεστώς. Δεν μιλάμε για τη σοσιαλιστική προοπτική και το σχέδιο της λαϊκής οικονομίας, που προβλέπει το πρόγραμμα του ΚΚΕ.
Να είστε όμως βέβαιοι, κύριοι Βουλευτές και κύριοι της Κυβέρνησης,
ότι οι εργαζόμενοι δεν θα δεχθούν να βρίσκονται στη στρόφιγγα της αντιλαϊκής πολιτικής για πολύ ακόμα. Στη γενικότερη επίθεση, που γίνεται με τη συνέχιση της λιτότητας, την ανεργία, τη φτώχεια και την εξαθλίωση, την ανατροπή που σχεδιάζετε στον τομέα της υγείας και της παιδείας και με τη φορομπηχτική σας πολιτική, που εδραιώνεται για δύο χρόνια ακόμη με αυτό το νομοσχέδιο, είμαστε βέβαιοι ότι ο λαός θα παλέψει για ριζικές αλλαγές. Κι εμείς θα είμαστε δίπλα και μαζί του. 'Οπως καταλαβαίνετε καταψηφίζουμε επί της αρχής το νομοσχέδιο.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής
του Συνασπισμού της Αριστεράς και της Προόδου κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, νομίζω ότι είναι σημαντική η συζήτηση που κάνουμε σήμερα παρ' όλο που δεν έχει ίσως την απήχηση που θα έπρεπε. Και είναι σημαντική για το θέμα που συζητάμε και όχι για το νομοσχέδιο που μας έρχεται εδώ προς ψήφιση.
Κύριε Υπουργέ, γνωρίζετε πολύ καλά ότι η χώρα μας έχει το πιο άδικο, το πιο άνισο και το πιο αναποτελεσματικό φορολογικό σύστημα σε όλην την Ευρωπαϊκή 'Ενωση. Γνωρίζετε επίσης -ελπίζω να το ενστερνίζεστε- ότι αυτό που χρειαζόταν η χώρα, η ανάπτυξη και η προοπτική της Ελλάδας, ήταν μια μεγάλη συζήτηση για μια μεγάλη τομή και ριζική αλλαγή συνολικά του φορολογικού συστήματος.
Το παρόν νομοσχέδιο που έρχεται προς συζήτηση, δυστυχώς, παρακάμπτει απολύτως αυτές τις αναγκαιότητες. Και όχι μόνο τις παρακάμπτει, αλλά επιδεινώνει τα ήδη μεγάλα και χρόνια προβλήματα του φορολογικού μας συστήματος. Ο τίτλος τον οποίο βάζετε στο νομοσχέδιο σας, κύριε Υπουργέ -δεν ξέρω γιατί το βάζετε, δεν ξέρω γιατί επιχειρείτε αυτόν τον εμπαιγμό σε εκατομμύρια πολίτες, οι οποίοι ζουν και βλέπουν την πραγματικότητα-είναι: "Φορολογικές ελαφρύνσεις και απλουστεύσεις του φορολογικού συστήματος".
Κύριε Υπουργέ, δεν έχουμε φορολογικές ελαφρύνσεις ή, για να είμαι
ακριβής, με αυτό το νομοσχέδιο υπάρχουν ουσιαστικές φορολογικές ελαφρύνσεις σε αυτό που αντιεπιστημονικά ονόμασε ο κύριος Πρωθυπουργός "έχοντες και κατέχοντες" και ψίχουλα, κυριολεκτικά, προς τις μεσαίες και κατώτερες εισοδηματικές τάξεις.
Αυτή είναι η πραγματικότητα του νομοσχεδίου, την οποία θα επιχειρήσω στη συνέχεια να τεκμηριώσω.
Επίσης, κύριε Υπουργέ, δεν έχουμε απλουστεύσεις στο φορολογικό σύστημα με αυτό το νομοσχέδιο. Γίνονται κάποιες απολύτως μίζερες και οριακές αλλαγές, οι οποίες, όμως, δεν αποδίδουν τίποτα μπροστά στο νέο τέρας που μας φέρατε εδώ, ένα τέρας-νομοσχέδιο σαράντα άρθρων, όπου το κάθε άρθρο έχει από δέκα, δεκαπέντε παραγράφους. Και γνωρίζετε πολύ καλά ότι ούτε οι κύριοι συνάδελφοι γνωρίζουν αυτό το νομοσχέδιο. Δεν το ξέρουν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν φταίμε εμείς. ΠΑΝΑΓΙΩΤΗΣ ΛΑΦΑΖΑΝΗΣ: Φταίτε, διότι εγώ, ως εισηγητής, για να
προσπαθήσω να καταλάβω όλες τις διατάξεις, έπρεπε να "φάω" ένα δεκαπενθήμερο, από τότε που προδημοσιεύθηκε το νομοσχέδιό σας στις
εφημερίδες.
Δεν είναι δυνατόν να προχωρήσουμε με αυτό το φορολογικό σύστημα,
κύριε Υπουργέ.
Μας φέρνετε, λοιπόν, σαράντα άρθρα με ατέλειωτες διατάξεις το κάθε άρθρο, το οποίο έχει ως συνέπεια -και είναι απολύτως αληθές αυτό που λέωτο ήδη χαώδες φορολογικό μας σύστημα να γίνεται ακόμα πιο δαιδαλώδες, ακόμα πιο άναρχο, ακόμα πιο δύσβατο. Και δύσβατο όχι μόνο στους φορολογούμενους, αλλά ακόμα και στις φορολογικές υπηρεσίες.

Ξέρετε ποιοι γνωρίζουν μόνο το φορολογικό σύστημα; Μερικοί εκλεκτοί
-και δεν το λέω με υποτιμητική έννοια- παράγοντες στο Υπουργείο
Οικονομικών, οι οποίοι εκδίδουν και τα σχετικά βιβλία προς ενημέρωση. Ούτε εσείς το γνωρίζετε και πολύ φοβάμαι -όπως και προκάτοχοί σας, και

πάλι δεν το λέω υποτιμητικά- ότι μπορεί να περάσετε από το Υπουργείο και να μακροημερεύσετε -το ελπίζω- και το φορολογικό μας σύστημα να σας είναι ο μεγάλος άγνωστος, ο άγνωστος "Χ". Αυτή είναι η πραγματικότητα.
Και πέραν του ότι είναι άδικο -και θα το τεκμηριώσω αυτό- αυτό το φορολογικό σύστημα είναι και αντιπαραγωγικό και αναποτελεσματικό. Είναι φραγμός στην αναπτυξιακή προσπάθεια της χώρας μας. Και το κάνετε ακόμα πιο πολύπλοκο.
Προχθές -και σας το είπα και στην επιτροπή- ψηφίσαμε την κωδικοποίηση του Φ.Π.Α. και έρχονται νέες διατάξεις περί Φ.Π.Α. να αλλάξουν και αυτήν την κωδικοποίηση.
Νομίζω, λοιπόν, ότι απ' αυτήν την άποψη είναι ψευδώνυμος, απολύτως αναληθής ο τίτλος "απλουστεύσεις" του φορολογικού συστήματος. Χρειάζεται μεγάλη τομή για να πάμε σε ένα πραγματικά απλό, ουσιώδες, δίκαιο φορολογικό σύστημα, την οποία όμως απ' ό,τι φαίνεται η Κυβέρνησή σας δεν έχει την τόλμη ούτε καν να τη θέσει υπό συζήτηση, όχι να την πραγματοποιήσει και να την προχωρήσει.
Κύριε Υπουργέ, ο τίτλος του νομοσχεδίου σας μιλάει επίσης για
ελαφρύνσεις. Είπα ότι είναι ψευδώνυμος.
Πρώτα απ' όλα, κύριε Υπουργέ, για τα εισοδήματα του 2000 και γι' αυτό που εσείς ονομάζετε "ελαφρύνσεις" δεν υπάρχει τίποτα στο νομοσχέδιό σας. Τα πάντα έχουν ως αφετηρία τα εισοδήματα που θα αποκτηθούν από το 2001. 
Επομένως οι φορολογικές δηλώσεις του 2000 θα γίνουν χωρίς αυτές έστω
που εσείς ονομάζετε "ελαφρύνσεις". Αυτό σημαίνει -και μιλάω με τη δική σας λογική, των υποτιθέμενων φοροελαφρύνσεων- ότι τα φορολογικά βάρη που είσαστε υποχρεωμένος να αναγνωρίσετε για το 2000, εφόσον λέτε ότι κάνετε ελαφρύνσεις, θα αυξηθούν υπέρογκα και υπέρμετρα.
Είναι ο πρώτος χρόνος στη μετά ΟΝΕ περίοδο. Υποσχεθήκατε ότι στη μετά ΟΝΕ περίοδο, εν πάση περιπτώσει, θα ανακουφίσετε τον ελληνικό λαό. Γιατί έστω αυτά που ονομάζετε εσείς "φορολογικές ελαφρύνσεις" δεν τα καθιερώνετε για τα εισοδήματα του 2000;
Γιατί την τιμαριθμοποίηση αυτήn την οποία επιχειρείτε -και θα μιλήσω γι'αυτήν πιo ύστερα αναλυτικότερα- στο νομοσχέδιό σας δεν την κάνετε για τα φετινά εισοδήματα και την ξεκινάτε για το 2001; Διότι προφανώς σας έχει ξεφύγει ο πληθωρισμός και μία τιμαριθμοποίηση για τα εισοδήματα του 2000 ίσως να ήταν κάτι για τους εργαζόμενους και τους

φορολογούμενους. Δεν το κάνετε όμως ούτε και αυτό.
Επιτρέψτε μου να πω ότι για το 2000 θα διευρυνθούν περαιτέρω οι φορολογικές ανισότητες και υπέρογκα τα φορολογικά βάρη προς τους εργαζόμενους, τους μισθωτούς, τους μικρομεσαίους, τους αγρότες.

Θα ήθελα να σας αναφέρω έναν πίνακα για τη φορολογική ληστεία, την
οποία έχετε πραγματοποιήσει, επιτρέψτε μου την έκφραση, όλα αυτά τα τελευταία χρόνια. Ο πίνακας είναι του Υπουργείου Οικονομικών και είναι απολύτως χαρακτηριστικός.
'Ετος 1994, αύξηση μέσου εισοδήματος μισθωτών 9,4%, του
ονομαστικού εισοδήματος. Το Υπουργείο Οικονομικών λέει αύξηση μέσου φόρου μισθωτών επί τοις εκατό, 31%. Είναι τριπλάσια η αύξηση του μέσου φόρου των μισθωτών από την αύξηση του ονομαστικού τους εισοδήματος.

Το 1995 τα αντίστοιχα ποσοστά είναι 10,7% και 14,4%. Είναι 9,1% το
1996 και είναι 30% η αύξηση μέσου φόρου των μισθωτών. Είναι 8,4% το 1997 και 31,1% είναι η αντίστοιχη αύξηση του φόρου. Είναι 11,5% η αύξηση του ονομαστικού εισοδήματος το 1998 και 27,3% είναι η αύξηση του μέσου φόρου.
Για το 1999 δεν δώσατε τους σχετικούς πίνακες. Δεν ξέρω γιατί, αλλά δεν τους περιλαμβάνετε στην εισηγητική έκθεση για το 2000. Ξέρετε γιατί

δεν τους περιλαμβάνετε; Διότι εδώ έχει γίνει η μεγάλη αφαίμαξη. 'Ο,τι ονομάζεται ως δήθεν αύξηση του ονομαστικού εισοδήματος, του πραγματικού εισοδήματος που και αυτό δεν υπάρχει, ερχόσαστε και το παίρνετε πίσω με τη μη αναπροσαρμογή των φορολογικών κλιμάκων με τη μη τιμαριθμοποίηση, με τη μη αλλαγή τους. Και έτσι εξοντώσατε όλα αυτά τα χρόνια φορολογικά τα μεσαία και μικρά εισοδήματα. Αυτό ήταν η επιχείρηση, την οποία κάνατε. Τη συνεχίζετε όμως και με το παρόν νομοσχέδιο.
Λέτε ότι κάνετε φορολογικές ελαφρύνσεις. Ας τις πάρουμε μία-μία.
Πρώτον τιμαριθμοποιείτε κατά 5% και λέτε ότι θα τιμαριθμοποιήσετε από εκεί και πέρα τη φορολογική κλίμακα, ξεκινώντας από το έτος 2001.
Η τιμαριθμοποίηση ήταν ένα πάγιο αίτημα των εργαζομένων και του συνδικαλιστικού κινήματος. 'Ερχεστε να κάνετε την τιμαριθμοποίηση σε μία περίοδο, όπου έτσι και αλλιώς ο πληθωρισμός όμως έχει πέσει. Δεν έχει πέσει βέβαια έτσι όπως θέλετε να τον παρουσιάσετε αλλά, εν πάση περιπτώσει, έχει μειωθεί. Τόσα χρόνια με τη μη τιμαριθμοποίηση κάνατε τη φορολογική ληστεία για την οποία σας μίλησα. Αλλά και αυτή η τιμαριθμοποίηση την οποία κάνατε, χωρίς αλλαγή, αναδιάρθρωση των φορολογικών κλιμακίων και χωρίς αλλαγή των ίδιων των κλιμακίων και περαιτέρω κατανομή τους, είναι σχεδόν δώρο άδωρον. Αποδίδει ελάχιστα. Το συνολικό ποσό που θα ανακουφίσετε, με ποιά έννοια όμως; 'Οχι, ότι δεν θα πληρώσουν, αλλά ότι δεν θα πληρώσουν παραπάνω απ'όσο θα έπρεπε να πληρώσουν οι εργαζόμενοι είναι ενενήντα δισεκατομμύρια (90.000.000.000) που είναι ελάχιστα. Θα σας πω τι δίνετε με τις άλλες φοροελαφρύνσεις που κάνετε στους λεγόμενους έχοντες και κατέχοντες.
Και σας ρωτάω. Εφόσον επιχειρείτε την τιμαριθμοποίηση όταν ο πληθωρισμός έχει πέσει τόσο πολύ, γιατί δεν ανοίγετε τη συζήτηση για να φέρετε μία ρύθμιση για να αναδιαρθρώσουμε και να αλλάξουμε τα φορολογικά κλιμάκια, έτσι ώστε να υπάρξει πραγματική ανακούφιση;
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Γιατί αυτό το θέμα το κρατάτε κλειδωμένο; Γιατί δεν ανοίγετε τη
συζήτηση, εφόσον ξέρετε τι συνέπειες έχουν αυτές οι φορολογικές κλίμακες στη φορολογική αφαίμαξη των εργαζομένων; 'Ομως δεν θέλετε να δημιουργήσετε ανακούφιση. Θέλετε να εμφανίσετε ότι κάνετε δήθεν κοινωνική πολιτική νομίζοντας ότι μπορείτε να αντέξετε το φορολογούμενο, ο οποίος θα πάει να κάνει τη δήλωση και ξέρετε τι θα πληρώσει.
Εμφανίζετε ως κοινωνική πολιτική, μέσω του νομοσχεδίου σας, το θέμα των πολυτέκνων. Το κυριότερο μέτρο που λαμβάνετε για τους πολύτεκνους είναι η πολύ μικρή μείωση του φόρου, λόγω τέκνων. 'Ολο αυτό μαζί με τα υπόλοιπα δεν θα στοιχίσει για τον προϋπολογισμό πάνω από δέκα έως δώδεκα δισεκατομμύρια δραχμές. Αναφέρομαι στην έκθεση του Λογιστηρίου του Κράτους που έχει συναφθεί.
Αυτή είναι η φροντίδα για τους πολύτεκνους; Αυτά είναι τα μέτρα που
παίρνετε όταν έχουμε αυτό το δημογραφικό πρόβλημα, το οποίο διαρκώς οξύνεται; Καταλαβαίνετε τι προεκτάσεις και τι συνέπειες έχει για το μέλλον και την προοπτική της χώρας μας.
Επίσης με το φορολογικό σας νομοσχέδιο και με όλη την κυβερνητική αντίληψή σας, αφήνετε έξω τη μεγάλη πλειοψηφία των πολυτέκνων, την οποία, όπως ξέρετε, δεν την αγγίζουν οποιαδήποτε μέτρα και αν πάρετε με το 
φορολογικό νομοσχέδιο, διότι είναι τόσο φτωχοί που δεν πληρώνουν φόρους. Και αυτά τα μέτρα που παίρνετε είναι κυρίως προς τις ανώτερες, αν μου επιτρέπετε η έκφραση, εισοδηματικές τάξεις των πολυτέκνων. Αυτοί που δεν έχουν που να σταθούν και δεν πληρώνουν καθόλου φόρους, δεν τους αγγίζει

το νομοσχέδιό σας. Αυτοί οι άνθρωποι χρειάζονται επιχορηγήσεις για να επιβιώσουν. 'Οταν αυτοί οι άνθρωποι έχουν τέσσερα, πέντε, έξι παιδιά και ελάχιστο εισόδημα, δεν μπορείτε να τους ανακουφίσετε φορολογικά. Αυτούς πρέπει να τους επιχορηγήσετε. Αλλά αυτοί εγκαταλείπονται, όπως έχουν εγκαταλειφθεί από την κυβερνητική πολιτική, πλην ψυχίων όλα αυτά τα τελευταία χρόνια.
Αν θέλετε να κάνετε, έστω και μέσα από το φορολογικό νομοσχέδιο, μια παρέμβαση για να αντιμετωπίσουμε έστω κατά τι και με φορολογικά μέτρα το δημογραφικό πρόβλημα, πρέπει να ξεκινήσετε από το δεύτερο παιδί. Το πρόβλημα είναι πώς από το δεύτερο παιδί μια οικογένεια θα πάει στο τρίτο παιδί. Το αναγνωρίσατε αυτό ως πρόβλημα στην επιτροπή. Δεν τολμάτε όμως

να το αγγίξετε με το φορολογικό σας νομοσχέδιο.
Τα μέτρα τα οποία παίρνετε πρέπει να τα ξεκινήσετε από το δεύτερο παιδί, ώστε να υπάρχει κίνητρο για τρίτο παιδί. Η ελληνική οικογένεια πλέον δεν προχωράει στο τρίτο παιδί με την υπόθεση ότι εσείς μπορεί να τους δώσετε μερικά ψυχία ως αντίτιμο. Πρέπει να ενθαρρυνθούν να προχωρήσουν στο δεύτερο και από εκεί στο τρίτο παιδί.
Επομένως μια φορολογική πολιτική, η οποία θέλει να αντιμετωπίσει το φορολογικό πρόβλημα, πρέπει να ξεκινήσει από το δεύτερο παιδί. Δεν το κάνετε αυτό. Και κάνετε και μιζέριες. Λέτε ότι αν μια οικογένεια έχει ένα παιδί, το οποίο έχει έστω και μια δραχμή εισόδημα από διάφορες πηγές, παραδείγματος χάριν να του έχει γράψει ο πατέρας του ένα χωραφάκι, του παίρνετε τις τριάντα πέντε χιλιάδες (35.000). Και αυτό το κάνετε για να το αντισταθμίσετε με τα προηγούμενα μέτρα. Γιατί το κάνετε αυτό; Αν βάζατε ένα πλαφόν θα το καταλάβαινα. Αλλά με μια δραχμή εισόδημα θα αφαιρέσετε τις τριάντα πέντε χιλιάδες (35.000) δραχμές από την οικογένεια;
'Οσον αφορά τους αγρότες, αυτά τα οποία κάνετε δεν είναι τίποτα
μπροστά στο πρόβλημα που υπάρχει. Ανεβάζετε κατά 20% τη φοροαπαλλαγή για τις μεταβιβάσεις και αυξάνετε περίπου κατά 20% τα όρια των εκτάσεων για αυτές τις απαλλαγές. Ξέρετε ότι σήμερα έχουμε τεράστιο πρόβλημα στον αγροτικό κόσμο. Υπάρχει μεγάλη κρίση στην αγροτική παραγωγή, η οποία είναι στάσιμη εδώ και χρόνια. Είναι ένα από τα μεγαλύτερα οικονομικά προβλήματα της χώρας.
Πώς πάτε να το αντιμετωπίσετε; Με αυτού του είδους τις μίζερες
παρεμβάσεις;
Κύριε Υπουργέ, πρέπει να απαλλάξετε μέχρι ενός ορισμένου ορίου το φόρο μεταβιβάσεως. 'Ετσι πραγματικά θα διεκολύνετε κατά κάποιο τρόπο να μεγαλώσουν τα όρια των καλλιεργούμενων εκτάσεων, να γίνουν πιο βιώσιμες και πιο μεγάλες οι εκτάσεις. Φυσικά πρέπει να πάρετε μια σειρά μέτρων για τον αγροτικό κόσμο, αλλά μιλάω για το συγκεκριμένο ζήτημα. Δεν είναι δυνατόν όταν έχουμε αυτήν την κρίση στον αγροτικό τομέα, αυτή τη φυγή
του αγροτικού κόσμου από την ύπαιθρο, να παίρνετε τέτοιου είδους μίζερα μέτρα για να αντιμετωπίσετε, υποτίθεται, ένα πρόβλημα, το οποίο είναι μεγάλο.
Από εκεί και πέρα αυξήστε τη φορολογία στις μεταβιβάσεις όταν γίνονται σε μη αγρότες. Να την αυξήσετε και να μην πληρώνουν αυτοί οι οποίοι αποδεδειγμένα και με δεσμεύσεις μπορούν να κρατούν την καλλιεργήσιμη γη ως αγροτική γη για μια δεκαπενταετία. Γενναία μέτρα! Δεν ξέρω γιατί δεν τα τολμάτε. Ποιοι σας εμποδίζουν να ανοίξετε τέτοιες συζητήσεις; Αυτή θα είναι η απλοποίηση του φορολογικού συστήματος.
Ενώ είστε σφιχτοχέρηδες σε όλο το πλαίσιο των ασθενέστερων οικονομικών τάξεων της χώρας μας, ερχόσαστε με έναν ειρωνικό τρόπο και επιχειρείτε δύο μέτρα, τα οποία, δυστυχώς, αποδεικνύουν και την κατεύθυνση της πολιτικής σας, την υποδουλώνουν και τη χαρακτηρίζουν. Μειώνετε από 45% σε 40% σε δύο δόσεις το συντελεστή φορολόγησης στα ανώτατα εισοδήματα πάνω από δεκαεπτά εκατομμύρια (17.000.000).
Κύριε Υπουργέ, γιατί το κάνετε αυτό; Λέτε ότι έχετε δημοσιονομικό πρόβλημα. Θέλετε να εμφανίσετε πλεόνασμα στον προϋπολογισμό και κάνετε τέτοιο μέτρο; Αυτοί είναι που έχουν ανάγκη στην ελληνική κοινωνία; Αυτοί είναι που έχουν το πρόβλημα; Γιατί μειώνετε των μη εισηγμένων σε δύο δόσεις από 40% σε 35%; Για λόγους ισότητας με τις εισηγμένες; Γιατί δεν διανοείστε να κάνετε και το αντίστροφο; Το 35% των εισηγμένων να το κάνετε 40%. Γιατί τις διευκολύνετε;
Φυσικά δεν ξέρω αν θα εκμεταλλευθούν αυτή τη διευκόλυνση με τα χάλια που έχει πλέον το χρηματιστήριο, διότι σε λίγο θα είναι μειονέκτημα να είσαι εισηγμένη εταιρεία εάν συνεχίσετε με αυτήν την πολιτική να οδηγείτε εκεί που οδηγείτε το χρηματιστήριο. Εν πάση περιπτώσει, γιατί κάνετε αυτά τα μέτρα;
Θα σας αποδείξω τι γίνεται με το νομοσχέδιό σας με βάση την έκθεση του Γενικού Λογιστηρίου του Κράτους και ελπίζω ότι θα τελειώσω με αυτό. Από τη μείωση του συντελεστή νομικών προσώπων, τον οποίο κάνετε με το νομοσχέδιο, θα έχετε εκατόν είκοσι δύο δισεκατομμύρια (122.000.000.000) απώλεια. Από τη μείωση του συντελεστή της ανώτατης φορολογικής κλίμακας θα έχετε απώλεια άλλα δεκαπέντε δισεκατομμύρια (15.000.000.000), σύνολο περίπου εκατόν σαράντα δισεκατομμύρια (140.000.000.000). Αυτές είναι οι απαλλαγές που κάνετε στους λεγόμενους έχοντες και κατέχοντες. Τι δίνετε;
Δίνετε ενενήντα δισεκατομμύρια (90.000.000.000) την τιμαριθμοποίηση της φορολογικής κλίμακας. Από αυτά τα ενενήντα δισεκατομμύρια (90.000.000.000) δεν επωφελούνται οι μεσαίοι και οι κατώτεροι, διότι από αυτήν την τιμαριθμοποίηση επωφελούνται πολύ περισσότερο οι ανώτερες εισοδηματικές τάξεις.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
'Αρα εάν κάνουμε ένα ισοζύγιο, δίνετε προς τους έχοντες και κατέχοντες ένα μπουναμά εκατόν εβδομήντα δισεκατομμύρια (170.000.000.000) και προς τους ασθενέστερους εξήντα δισεκατομμύρια (60.000.000.000). Αυτό είναι το ισοζύγιο των ελαφρύνσεων το οποίο επιχειρείτε με το νομοσχέδιό σας.
Διευρύνετε τις ανισότητες με το φορολογικό σας νομοσχέδιο, γι'αυτό είναι ψευδώνυμο και είναι εμπαιγμός να το εμφανίζετε εδώ. Σας παρακαλώ, εάν έχετε αντίλογο να μου αναιρέσετε τα νούμερα που περιέχονται στην έκθεση του Γενικού Λογιστηρίου του Κράτους. Αυτά είναι τα νούμερα. 
Επίσης, μία κουβέντα θα ήθελα να σας πω για ένα άλλο σημείο του
νομοσχεδίου, το οποίο αφορά στα ηλεκτρονικά παίγνια.
Κύριε Υπουργέ, έγινε σάλος στην επιτροπή από όλες τις πτέρυγες εναντίον αυτού του άρθρου. Δεν είδα Βουλευτή που να είναι στην επιτροπή από οποιαδήποτε παράταξη ο οποίος να το στήριξε. Επιμένετε! 'Εχουμε γίνει χώρα του τζόγου.
Η Ελλάδα έχει καταντήσει να είναι πρώτη σε καζίνο και σε τυχερά παιχνίδια σε όλη την Ευρώπη. Συνεχώς αυξάνονται δε τα καζίνο και τα τυχερά παιχνίδια. Ξέρετε ότι με αυτά τα ηλεκτρονικά παιχνίδια παίζουν στις γειτονιές, στα καφενεία, στα ψιλικατζίδικα. Εκεί γίνεται τζόγος. Αντί να φέρετε μια διάταξη με την οποία να αποτρέψετε αυτό το φαινόμενο που είναι αρνητικό για τη νεολαία, μας φέρνετε μια διάταξη για να εισπράξετε λεφτά απ' αυτήν τη μετατροπή. Βέβαια θα εισπράξουν και κάποιοι άλλοι. Το θέμα δεν είναι φορολογικό, το πώς θα εισπράξουμε από τη μετατροπή των τεχνικών παιγνίων σε τυχερά παίγνια. Το θέμα είναι πώς θα αποτρέψουμε τα τυχερά παιχνίδια. Είναι λάθος σας που το φέρατε σε φορολογικό νομοσχέδιο. Δεν πρέπει να το περάσετε αυτό με μια απλή ψήφιση στη Βουλή. Το θέμα αυτό πρέπει να συζητηθεί. Για όλους αυτούς τους λόγους καταψηφίζουμε το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ.
Φωτιάδης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, έξι Βουλευτές έχουν εγγραφεί για να μιλήσουν. Δεν μπορεί να περιμένει ο κύριος Υπουργός;
ΠΡΟΕΔΡΕΥΩΝ (Παναγιώτης Σγουρίδης): 'Οπως βλέπετε επισπεύδει για να
ανεβεί στο Βήμα.
Ορίστε κύριε Υπουργέ, έχετε το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Γι' αυτό βλέπετε αργότερα να μένει η Αίθουσα
χωρίς Βουλευτές.
ΠΡΟΕΔΡΕΥΩΝ (Παναγιώτης Σγουρίδης): Γνωρίζετε ότι όλοι βρίσκονται στη δεξίωση του Προέδρου της Δημοκρατίας για τις 'Ενοπλες Δυνάμεις.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, το ίδιο συμβαίνει και όταν περιμένει κανείς για να μιλήσετε εσείς. Μιλάει ενώπιον άδειων εδράνων. Επομένως δεν είναι το πρόβλημα του αν μιλάει πρώτος ο Υπουργός ή δεύτερος.
Κύριοι συνάδελφοι, πρέπει να ομολογήσω ότι είμαι ιδιαίτερα τυχερός
γιατί είμαι ο πρώτος Υφυπουργός Οικονομικών που εισηγείται ένα φορολογικό νομοσχέδιο το οποίο δεν έχει φορολογικές επιβαρύνσεις. 'Εχει μόνο φορολογικές ελαφρύνσεις και απλοποιήσεις. Ακόμη θέλω να τονίσω ότι είναι η πρώτη φορά που μέσα στο πρώτο εξάμηνο από την ανάληψη της διακυβέρνησης απ' αυτήν την Κυβέρνηση, το Υπουργείο Οικονομικών υλοποιεί κατά 100% όλες τις προεκλογικές και προγραμματικές μας δεσμεύσεις.
Για υποβοήθηση της μνήμης μου έβγαλα σε φωτοτυπία το προεκλογικό μας πρόγραμμα το οποίο μεταφέραμε επί λέξει μέσα στο φορολογικό νομοσχέδιο. Το νομοσχέδιο αυτό είναι αποτέλεσμα μιας συνεπούς οικονομικής πολιτικής που ασκήθηκε τα τελευταία χρόνια. Σήμερα ο ελληνικός λαός μπορεί να απολαμβάνει τους καρπούς των κόπων του μετά από τόσα χρόνια.
Η Αντιπολίτευση προσπάθησε να υποβαθμίσει τη σημασία του συγκεκριμένου φορολογικού νομοσχεδίου. Οι προσπάθειές της βέβαια είναι μάταιες γιατί δεν μπόρεσε να βρει ούτε μια περίπτωση στην οποία να υπάρχει μια πρόσθετη φορολόγηση. Η κριτική κυμάνθηκε από την άκρα

συντηρητική μέχρι την άκρα αριστερή άποψη υπό την έννοια ότι αλλού είπαν ότι δεν έχουμε καθόλου απαλλαγές και αλλού είπαν ότι έχουμε απαλλαγές μόνο για τους μεγάλους ή μόνο για ορισμένες κατηγορίες Ελλήνων πολιτών. 
Η αλήθεια είναι διαφορετική. Κατ' αρχήν για το 2000 έχουμε μείωση της
φορολογικής επιβάρυνσης όλων των Ελλήνων. Τα τελευταία δύο χρόνια είχαμε διπλασιασμό του αφορολογήτου όλων των Ελλήνων από ένα εκατομμύριο στα δύο εκατομμύρια για τους ελεύθερους επαγγελματίες και από το ένα εκατομμύριο τριακόσιες χιλιάδες στα δύο εκατομμύρια τριακόσιες χιλιάδες για τους μισθωτούς και τους συνταξιούχους.
Αποτέλεσμα αυτής της ελάφρυνσης είναι το γεγονός ότι το 35% περίπου
των Ελλήνων φορολογουμένων δεν πληρώνουν καθόλου φόρο. Και το 35%
ασφαλώς δεν είναι ούτε οι έχοντες ούτε οι κατέχοντες, αλλά είναι αυτοί οι οποίοι έχουν χαμηλά εισοδήματα και αυτοί οι οποίοι ωφελήθηκαν από τις φορολογικές ελαφρύνσεις τις οποίες εμείς καθιερώσαμε τα τελευταία δύο χρόνια.
'Ετσι, λοιπόν, οι μεν εργαζόμενοι και μισθωτοί έχουν τις
συγκεκριμένες σημαντικότατες ελαφρύνσεις, αλλά από την άλλη πλευρά οι άνθρωποι της αγοράς, οι ελεύθεροι επαγγελματίες, με τη μείωση της φορολογίας από το 35% στο 30% και στο 25% αντίστοιχα, τη μείωση δηλαδή, της φορολογίας κατά 35% περίπου, είδαν ο φόρος τους να μειώνεται από το 1999 στο 2000 σε συνδυασμό με την κατάργηση των αντικειμενικών κριτηρίων. 'Ηταν κατά 53% λιγότερο οι φόροι μόνο σε μία χρονιά, σύμφωνα με τα πρώτα στοιχεία τα οποία έχουν δοθεί στη δημοσιότητα από τη Γενική Γραμματεία Πληροφορικών Συστημάτων.
Ταυτόχρονα, είχαμε μία μείωση κατά 50% του συμπληρωματικού φόρου ακινήτων, έκπτωση 50% για τις εισφορές κοινωνικής ασφάλισης στα καθαρά έσοδα των επιχειρήσεων για την πρόσληψη νέων εργαζομένων και προχωρούμε ακόμα περισσότερο στη σταδιακή μείωση του ανώτατου καταληκτικού

συντελεστή φορολογίας φυσικών προσώπων από το 45% στο 42,5% και στο 40% αντίστοιχα, στη μείωση της φορολογίας των μη εισηγμένων εταιρειών στο Χρηματιστήριο από το 40% στο 37,5% και στο 35% στα επόμενα δύο χρόνια, στην τιμαριθμοποίηση της φορολογικής κλίμακας κατά 5% όλων των κλιμακίων και ταυτόχρονα στη θεσμοθέτηση της τιμαριθμικής αναπροσαρμογής για τα επόμενα χρόνια, ικανοποιώντας κυρίως ένα πάγιο και πολύχρονο αίτημα των συνδικαλιστικών οργανώσεων των εργαζομένων.
'Εχουμε κατάργηση του ειδικού φόρου τραπεζικών εργασιών, εβδομήντα δισεκατομμύρια όφελος για όλους τους 'Ελληνες που συνεργάζονται και έχουν συναλλαγές με τις τράπεζες.
Ταυτόχρονα έχουμε εντάξει στις δαπάνες που εκπίπτουν από το εισόδημα τις δαπάνες για την αγορά του λογισμικού και των κομπιούτερ, προκειμένου να εισαγάγουμε τη νεά τεχνολογία στο σπίτι κάθε 'Ελληνα φορολογούμενου. 
Πρέπει να τονίσω ότι ειδικότερα για τα μέτρα δημοσιονομικής και
κοινωνικής πολιτικής έχουμε προχωρήσει στην αύξηση του ΕΚΑΣ από την 1-1-2001 σε είκοσι οκτώ χιλιάδες δραχμές, δηλαδή τετρακόσιες περίπου χιλιάδες συνταξιούχοι που παίρνουν τις χαμηλότερες συντάξεις θα λαμβάνουν είκοσι οκτώ χιλιάδες δραχμές μηνιαίως μ' ένα συνολικό κόστος για τον κρατικό προϋπολογισμό της τάξης των εκατόν σαράντα δισεκατομμυρίων δραχμών ετησίως.
Ταυτόχρονα έχουμε προχωρήσει με το παρόν φορολογικό νομοσχέδιο στην αύξηση των εκπτώσεων για τα παιδιά πάνω από το τρίτο κατά είκοσι χιλιάδες δραχμές και την απαλλαγή των γονέων αυτών από το τεκμήριο του αυτοκινήτου μέχρι δύο χιλιάδες κ.ε., δηλαδή, μέχρι δεκατέσσερις ίππους.
Αυξήσαμε το εμβαδόν της κατοικίας, της οποίας το τεκμαρτό εισόδημα από ιδιοκατοίκηση απαλλάσσεται από το φόρο για κάθε ένα από το τρίτο παιδί και πάνω, όπως επίσης και για την απόκτηση κατοικίας για τις οικογένειες που έχουν πάνω από τρία παιδιά κατά δέκα εκατομμύρια δραχμές για κάθε ένα πλέον του τρίτου παιδιού. Επίσης και για την αγορά οικοπέδου αυξήσαμε κατά 50% το αφορολόγητο.
Για τους αγρότες έχουμε προχωρήσει σε αλλαγές ιδιαίτερα σημαντικές. Κατ' αρχήν θέλω να πω ότι για μέχρι πενήντα στρέμματα για όλους τους αγρότες δεν πληρώνεται καθόλου φόρος μεταβίβασης. Εάν δε η μεταβίβαση αυτή αφορά αγρούς οι οποίοι είναι όμοροι μεταξύ τους, η έκταση των πενήντα στρεμμάτων αυξάνεται στα εκατόν είκοσι στρέμματα με ανώτατο όριο απαλλαγής τα εβδομήντα δύο εκατομμύρια (72.000.000) δραχμές. Με δεδομένο ότι ο μέσος κλήρος στη χώρα μας είναι σαράντα οκτώ στρέμματα,

καταλαβαίνετε ότι με τις ρυθμίσεις αυτές και από μηδέν στρέμματα ιδιόκτητα να ξεκινήσει κάποιος θα τύχει απαλλαγής μέχρι εκατόν είκοσι στρεμμάτων. 
Ταυτόχρονα, για τους νέους αγρότες η απαλλαγή για την αγορά των αγρών
και των επιχειρήσεων κτηνοτροφικών ή αγροτικών επιχειρήσεων, ανέρχεται σε εκατόν ογδόντα εκατομμύρια δραχμές. Καταλαβαίνετε ότι δεν είναι ασήμαντα τα κονδύλια αυτά και όσοι από εμάς γνωρίζουμε την ύπαιθρο ξέρουμε ότι δεν υπάρχουν δα και πολλοί αγρότες οι οποίοι κάνουν αγορές πάνω από πενήντα εκατομμύρια δραχμές, αν φυσικά μιλάμε για αγρότες και δεν μιλάμε για αυτούς οι οποίοι καπηλεύονται τελικά την αγροτική ιδιότητα ή θέλουν να παριστάνουν τους αγρότες.
Αγαπητές και αγαπητοί συνάδελφοι, προχωρήσαμε τη φετινή χρονιά με

πολύ γοργά βήματα στον εκσυγχρονισμό του συστήματος στο Υπουργείο Οικονομικών. Πετύχαμε στόχους πραγματικά μεγαλεπίβολους. Το TAXIS, που αποτελεί ένα καύχημα για το Υπουργείο Οικονομικών, έχει ωριμάσει. Οι προσπάθειες των εργαζόμενων αλλά και της πολιτικής ηγεσίας τα τελευταία χρόνια άρχισαν να αποδίδουν καρπούς. Δεν είναι τυχαίο το ότι έχουμε μία πολύ σημαντική αύξηση των εσόδων για το 2000.
Είχαμε μία θετική υπέρβαση: πρόσθετα έσοδα κατά τον προϋπολογισμό της τάξης των επτακοσίων δισεκατομμυρίων δραχμών, στην πράξη πιθανότατα να ξεπεραστεί στο τέλος του χρόνου κατά πολύ το νούμερο αυτό. Και αυτό οφείλεται βέβαια και στους ρυθμούς ανάπτυξης, που είναι ιδιαίτερα θεαματικοί και οι οποίοι δεν κατανόησα για ποιο λόγο αμφισβητήθηκαν από την Αντιπολίτευση, αλλά ταυτόχρονα και στην αποτελεσματικότητα των ελεγκτικών μηχανισμών.
Το Σώμα Διώξης του Οικονομικού Εγκλήματος ήδη έχει πετύχει στο ρόλο
του, όπως επίσης το Εθνικό Ελεγκτικό Κέντρο, τα Περιφερειακά Ελεγκτικά Κέντρα, οι μηχανισμοί ελέγχου των ΔΟΥ, αλλά και η εν όψει λειτουργία των τοπικών ελεγκτικών κέντρων είναι οι μηχανισμοί οι οποίοι ενίσχυσαν
τη φορολογική συνείδηση του 'Ελληνα πολίτη. Πιστεύουμε ότι δεν είναι τυχαίο το ότι έχουμε εκούσια δήλωση εισοδημάτων από την πλευρά των φορολογουμένων ιδιαίτερα σημαντική.
Μας κατηγόρησαν, από την πλευρά της Αριστεράς ειδικότερα, ότι έχουμε αυξημένα έσοδα. Βεβαιότατα, κύριοι συνάδελφοι, έχουμε αυξημένα έσοδα. Το ομολογούμε και το λέμε με καμάρι, ότι έχουμε πραγματικά αυξημένα έσοδα. Η διαφορά ποια είναι; 'Οτι μειώσαμε τη φορολογία των μη εχόντων και των μη κατεχόντων, μειώσαμε τη φορολογία των συνταξιούχων και των εργαζομένων. Το 35% των Ελλήνων, όπως ανέφερα προηγουμένως, δεν πληρώνουν ούτε μία δραχμή φορολογία.
Και αν σας ανησυχεί ο μέσος όρος, εμάς δεν μας ανησυχεί: Εμείς ενδιαφερόμαστε γι' αυτούς που έχουν ανάγκη να τύχουν της μέριμνας της Κυβέρνησης και όχι γι' αυτούς που έχουν υψηλά εισοδήματα. Τα στοιχεία τα οποία σας δίδουμε είναι στοιχεία επίσημα και μη αμφιλεγόμενα, μη επιδεχόμενα καμίας απολύτως αμφισβήτησης.
Θα μου πείτε: "πώς είναι δυνατό να μειώνετε συντελεστές φορολογίας
και ταυτόχρονα να έχετε αύξηση των εσόδων;" Ε, λοιπόν, είναι αυτό που καταφέραμε εμείς. Και το καταφέραμε γιατί συλλάβαμε φορολογητέα ύλη, η οποία ήταν εκτός της στόχευσης παλαιότερα των μηχανισμών του Υπουργείου, είτε λόγω αδυναμίας είτε λόγω του ότι οι μέθοδοι που χρησιμοποιούσαν οι φορολογούμενοι οδηγούσαν στη φοροδιαφυγή.
Σήμερα, κυρίες και κύριοι συνάδελφοι, το 2000, μπορούμε να πούμε ότι η φορολογία των νομικών προσώπων αυξήθηκε σε σχέση με το 1999 κατά 50%. Πεντακόσια δισεκατομμύρια δραχμές είναι οι επιπλέον φόροι, οι οποίοι εισπράχθηκαν από τις ανώνυμες εταιρείες, κυρίως σε σχέση με το 1999. 
Είναι ένα πρόσθετο, δηλαδή, έσοδο και μάλιστα εκούσια δηλωθέν εισόδημα. Γιατί γνωρίζουν όλοι σήμερα, ότι οι μηχανισμοί ελέγχου που υπάρχουν στο Υπουργείο Οικονομικών, η ωρίμανση του ΤΑΧΙS που μπορεί να κάνει και διασταυρώσεις -γιατί αμφισβητήθηκε, οι διασταυρώσεις άρχισαν τώρα-

οδηγούν στην ενίσχυση της φορολογικής συνείδησης των φορολογουμένων, νομικών ή φυσικών προσώπων. Γιατί γνωρίζουν ότι κανένας, μα κανένας απολύτως, που έχει τζίρο πάνω από ένα δισεκατομμύριο δραχμές, δεν θα αποφύγει τον έλεγχο των ελεγκτικών μηχανισμών του Υπουργείου. 'Ετσι λοιπόν, έχουμε εκούσια δήλωση εισοδημάτων. Αν σ'αυτά προσθέσουμε και περίπου τετρακόσια δισεκατομμύρια δραχμές, που είναι αποτέλεσμα ελέγχου όλων των μηχανισμών ΕΦΕΚ, ΠΕΚ, ΔΟΥ, καταλαβαίνει κανένας ότι έχουμε μια
σημαντική αύξηση των εσόδων εξαιτίας ακριβώς της αποδοτικής λειτουργίας των ελεγκτικών μηχανισμών.
Επανέλαβα προηγούμενα, ότι οι εργαζόμενοι και οι συνταξιούχοι και οι άνθρωποι της αγοράς, οι προσωπικές εταιρείες, οι συνεταίροι στις ομόρρυθμες, ετερόρρυθμες εταιρείες, είχαν μια σημαντικότατη μείωση της φορολογικής τους υποχρέωσης. Καταφέραμε αυτό το οποίο ορισμένοι από σας θεωρούσατε ακατόρθωτο. Καταφέραμε να μειώσουμε, να εξαλείψουμε τη φορολογία για το 1/3 των Ελλήνων, αλλά ταυτόχρονα να αυξήσουμε τα φορολογικά έσοδα. Και δεν είναι τυχαίο ότι και για το προσεχές έτος, το 2001, προβλέψαμε μια επιπλέον αύξηση των φορολογικών εσόδων της τάξης των εννιακοσίων πενήντα δισεκατομμυρίων δραχμών. Παρά το γεγονός ότι προηγούμενα διαβάσατε εσείς, οι εισηγητές της Αντιπολίτευσης, τον πίνακα των ποσών των φοροελαφρύνσεων, παρά το γεγονός ότι το συνολικό κόστος των τωρινών μέτρων με το παρόν νομοσχέδιο, αλλά και της ουράς του προηγούμενου φορολογικού νομοσχεδίου, ξεπερνάει τα τετρακόσια πενήντα δισεκατομμύρια δραχμές, παρά ταύτα εμείς προβλέπουμε αύξηση των εσόδων του κράτους της τάξης του ενός τρισεκατομμυρίου δραχμών, γιατί ακριβώς στόχος μας, πεποίθησή μας, αλλά και προσδοκία μας είναι ότι τελικώς αυτοί οι μηχανισμοί, οι οποίοι άρχισαν να αποδίδουν, θα αποδώσουν ακόμη περισσότερο και τελικώς η φοροδιαφυγή, η παραοικονομία ή το παρεμπόριο -που είπατε, αγαπητέ κύριε συνάδελφε- είναι αυτό που θέλουμε να πατάξουμε. Γιατί δεν είναι μόνο φοροδιαφυγή το να αποκρύβεις το εισόδημά σου, είναι κλοπή σε βάρος του κοινωνικού συνόλου η μη απόδοση εισπραχθέντος από τον καταναλωτή ΦΠΑ. Και δυστυχώς υπάρχει ακόμα -και το ομολογούμε- η παραοικονομία και η φοροδιαφυγή, που είναι σε ιδιαίτερα υψηλά για τη χώρα μας επίπεδα.
Πιστεύουμε ότι χρόνο με το χρόνο θα λιγοστέψει αυτή η μάστιγα και στο τέλος θα μπορούμε για τα επόμενα χρόνια να μιλάμε για φοροελαφρύνσεις, αλλά ταυτόχρονα να μιλάμε και για παροχές κοινωνικές. Γιατί αυτό το επιπλέον ποσό, τα πρόσθετα έσοδα τα οποία πετύχαμε το 2000 μας έδωσαν τη δυνατότητα να μιλάμε για ένα φορολογικό νομοσχέδιο που κάνει γενναίες φορολογικές ελαφρύνσεις σε όλες τις τάξεις, αλλά μας έδωσε και τη δυνατότητα να μιλάμε για χορηγήσεις κοινωνικών παροχών σε εκατομμύρια Ελλήνων πολιτών.
Για παράδειγμα, δύο εκατομμύρια 'Ελληνες περίπου θα ωφεληθούν από το επίδομα της θέρμανσης των πενήντα χιλιάδων δραχμών για τις βορεινές περιοχές ή των τριάντα χιλιάδων δραχμών για τις νότιες ή των σαράντα χιλιάδων για το κέντρο, δύο εκατομμύρια 'Ελληνες, που κατά τεκμήριο και απόδειξη έχουν τα χαμηλότερα εισοδήματα μεταξύ των λοιπών Ελλήνων. 
Το κόστος αυτών των μέτρων είναι ογδόντα δισεκατομμύρια (80.000.000.000) δραχμές. Εάν κανένας προσθέσει και την αύξηση της σύνταξης του αγρότη κατά δέκα χιλιάδες δραχμές την επόμενη διετία, πέντε συν πέντε χιλιάδες δραχμές, ένα κόστος περίπου εκατόν δέκα δισεκατομμυρίων (110.000.000.000) δραχμών ετησίως, κόστος το οποίο προστίθεται στα άλλα εκατόν δέκα δισεκατομμύρια δραχμές που κόστισε τον τακτικό προϋπολογισμό η κατά δέκα χιλιάδες αύξηση της σύνταξης του αγρότη 
από 1/1/2000, έχουμε συνολικά για τους απόμαχους της αγροτιάς μια ενίσχυση της τάξης των διακοσίων είκοσι δισεκατομμυρίων (220.000.000.000) δραχμών κάθε χρόνο, επιπλέον αυτών που επιβαρύνεται μέχρι σήμερα ο προϋπολογισμός για την επιχορήγηση του ΟΓΑ ως ασφαλιστικού οργανισμού.
Ταυτόχρονα, πέρα από τις οκτακόσιες χιλιάδες των πιο χαμηλόμισθων,

των πιο χαμηλοσυνταξιούχων Ελλήνων πολιτών, που είναι οι συνταξιούχοι αγρότες έχουμε, όπως είπα προηγουμένως, άλλα εκατόν σαράντα δισεκατομμύρια (140.000.000.000) δραχμές ετησίως για την ενίσχυση τετρακοσίων χιλιάδων συνταξιούχων των οποίων η σύνταξη είναι η κατώτατη σύνταξη, μετά τους αγρότες.
Ταυτόχρονα, θα πρέπει να πούμε ότι συνεχίζουμε τη χορήγηση των δέκα χιλιάδων δραχμών -που δεν είναι δέκα, αλλά είναι από εννέα έως δεκατέσσερις χιλιάδες δραχμές- για την επιδότηση των ασφαλιστικών εισφορών των χαμηλόμισθων εργαζομένων, αυτών που αμείβονται με τα κατώτατα όρια μισθών και ημερομισθίων της Εθνικής Γενικής Συλλογικής Σύμβασης Εργασίας. Πεντακόσιες χιλιάδες, κύριε συνάδελφε, είναι αυτοί οι οποίοι δικαιούνται του συγκεκριμένου επιδόματος και θα το δικαιούνται εσαεί και κάθε χρόνο και όχι εφάπαξ και για μια μόνο χρονιά.

Επανέρχομαι, κύριοι συνάδελφοι, στο θέμα του εκσυγχρονισμού. Δεν ξέρω αν δυσαρεστείται κάποια πτέρυγα όταν πάει καλά το TAXIS. Δεν θα μπω στη λογική της μίζερης κριτικής του να πούμε ότι πιθανότατα θα μπορούσε να έχει αποδώσει από πέρσι το TAXIS ή θα μπορούσε να αποδώσει γρηγορότερα και περισσότερα. Εγώ, αγαπητοί συνάδελφοι, ένα πράγμα γνωρίζω: Γνωρίζω ότι σήμερα το TAXIS μας έχει δώσει τη δυνατότητα να μπορούμε να προσφέρουμε υπηρεσίες στον 'Ελληνα πολίτη που κανένας μας δεν διανοούνταν πριν από λίγα χρόνια.
Και για να γίνω πιο σαφής, θα αναφερθώ σε υπηρεσίες οι οποίες ήδη
προσφέρονται. Είναι, για παράδειγμα, η δυνατότητα χορήγησης του πιστοποιητικού φορολογικής ενημερότητας απλά και μόνο με ένα τηλεφώνημα και την πληκτρολόγηση του ΑΦΜ του φορολογουμένου από την τράπεζα, από τον συμβολαιογράφο, από τη Νομαρχιακή Αυτοδιοίκηση, από την Τοπική Αυτοδιοίκηση και κάθε ένα φορέα, ο οποίος ζητάει το πιστοποιητικό φορολογικής ενημερότητας. Δέκα εκατομμύρια πιστοποιητικά ουσιαστικά καταργούνται για τον 'Ελληνα φορολογούμενο, ο οποίος δεν είναι υποχρεωμένος πια να στέκεται στην ουρά, προκειμένου τελικώς να διεκδικήσει το πιστοποιητικό χάνοντας πολύτιμες εργατοώρες.
Ταυτόχρονα, από το Μάιο δώσαμε τη δυνατότητα της υποβολής των
δηλώσεων ΦΠΑ μέσω του INTERNET. Σαράντα χιλιάδες επιχειρήσεις έχουν συμβληθεί με το TAXIS-NET και υποβάλλουν φορολογικές δηλώσεις ΦΠΑ μηδενικές και πιστωτικές κατ' αρχήν μέχρι σήμερα και τις χρεωστικές από 1/1/2001. Είναι ένας αριθμός, ο οποίος είναι ιδιαίτερα σημαντικός αν αναλογιστεί κανείς το μικρό ποσοστό χρηστών του INTERNET στη χώρα μας. 
Ταυτόχρονα από την 1η Ιανουαρίου, εκτός από τις χρεωστικές δηλώσεις
του ΦΠΑ, χορηγείται η δυνατότητα υποβολής των δηλώσεων φορολογίας εισοδήματος για όλους τους 'Ελληνες μέσα από το INTERNET, αλλά ταυτόχρονα και η δυνατότητα καταβολής του φόρου, ο οποίος αναλογεί, μέσα από σύγχρονα συστήματα και με τη συνεργασία της 'Ενωσης Ελληνικών Τραπεζών, όπως το INTERNET BANKING, όπου με ένα πάτημα ενός κουμπιού θα μπορείς να διαβιβάζεις την εντολή και να πληρώνεται ο φόρος σου, χωρίς να χρειάζεται τελικώς να προσέλθεις προσωπικά στη ΔΟΥ.
Επίσης υπάρχει η δυνατότητα χρήσης του PHONE BANKING, δηλαδή, να
δίδεται τηλεφωνικά η εντολή στις τράπεζες, όπως επίσης η δυνατότητα να πληρώνουν τις χρεωστικές κάρτες με τα P.O.S., χωρίς να χρειάζεται οι φορολογούμενοι να προσέρχονται να παίρνουν επιταγές από τις τράπεζες. Επίσης υπάρχει η δυνατότητα χρήσης των πάγιων εντολών.
Στόχος μας ιδεατός είναι να καταργήσουμε τη φυσική προσέλευση του 'Ελληνα φορολογούμενου στη ΔΟΥ, ώστε όλες τις συναλλαγές του να τις κάνει από το γραφείο του, από το σπίτι του. Πιστεύουμε ότι η ανταπόκριση των Ελλήνων πολιτών θα είναι πολύ θετική, αν κανείς λογαριάσει την πρώτη αντίδραση των Ελλήνων φορολογουμένων στα μέτρα που πήραμε.
Το λέω αυτό, γιατί πράγματι είμαι αισιόδοξος, τα μηνύματα είναι πολύ αισιόδοξα. Σε άλλες υπηρεσίες του Υπουργείου Οικονομικών που θέσαμε στην εξυπηρέτηση του πολίτη, για παράδειγμα των πληροφοριών μέσω του INTERNET ή μέσω της χρήσης του τηλεφωνικού κέντρου, μέσα σε τρεισήμισι μήνες ένα εκατομμύριο επτακόσιοι χιλιάδες 'Ελληνες πολίτες έκαναν χρήση αυτών των υπηρεσιών. 'Ετσι, λοιπόν, πιστεύω ότι πολύ σύντομα θα έχουμε θεαματικά αποτελέσματα, όσον αφορά τη χρήση της σύγχρονης τεχνολογίας.
Προχωρήσαμε όμως και σε άλλα μέτρα, ιδιαίτερα σημαντικά, με αυτό το νομοσχέδιο. Ενισχύσαμε τα κίνητρα για τους κατοίκους των μικρών νησιών, των νησιών τα οποία χρήζουν της μέριμνας της πολιτείας, των νησιών κάτω από τρεις χιλιάδες εκατό κατοίκους, αυξάνοντας το αφορολόγητο από τα
τρία εκατομμύρια τριακόσιες χιλιάδες (3.300.000) στα τέσσερα
εκατομμύρια τριακόσιες χιλιάδες (4.300.000) δραχμές. Ουσιαστικά θα έλεγα κάναμε αφορολόγητους όλους τους κατοίκους αυτών των νησιών.
Κάναμε ιδιαίτερα μεγάλη τομή στους φόρους υπέρ τρίτων. 'Εχει το μοναδικό προνόμιο η Ελλάδα να έχει εκατοντάδες φόρους υπέρ τρίτων. Μια μελέτη του 1946 από διακεκριμένο καθηγητή πανεπιστημίου ανέφερε τον αριθμό 1800. Οφείλω να ομολογήσω ότι κανένας δεν γνωρίζει τον αριθμό των φόρων υπέρ τρίτων. Μια προσπάθεια η οποία έγινε το 1995-1996 και κατατέθηκε στη Βουλή, κατέγραψε τριακόσιους τριάντα φόρους υπέρ τρίτων. Εμείς θαρραλέα και σημειολογικά προχωρήσαμε στην κατάργηση των πρώτων
εκατό φόρων υπέρ τρίτων, ώστε να αποτελέσει το πρώτο βήμα για την εξυγίανση του συστήματος και πιστεύουμε ότι πολύ σύντομα σε άλλα φορολογικά νομοσχέδια και με αφορμή συζητήσεις στον κοινωνικό διάλογο για το ασφαλιστικό, θα έχουμε τη δυνατότητα να προβούμε στην κατάργηση και άλλων φόρων υπέρ τρίτων.
Γιατί, αγαπητοί συνάδελφοι, τελικώς ο κάθε 'Ελληνας έχει το ένα του χέρι βαλμένο στην τσέπη του άλλου, του διπλανού του. 'Ολοι μας τελικώς έχουμε βάλει χέρι στην τσέπη του 'Ελληνα φορολογούμενου και στο τέλος βέβαια δεν γνωρίζουμε ποιος είναι ο κερδισμένος.
Και ασφαλώς μια εικόνα λέει πολύ περισσότερα από χίλιες λέξεις. Μια γελοιογραφία σε οικονομικό περιοδικό που δείχνει δέκα 'Ελληνες να έχει ο καθένας το χέρι στην τσέπη του αλλουνού απεικονίζει ακριβώς τι συμβαίνει με τους φόρους υπέρ τρίτων, πολλοί των οποίων είναι και προκλητικοί, γιατί είναι φόροι υπέρ τάξεων, οι οποίες δεν θα είχαν και την ανάγκη της ενίσχυσης των ταμείων τους ή της ενίσχυσης της δυνατότητας του να πληρώνουν τις ασφαλιστικές τους εισφορές.
Ακόμα προχωρήσαμε στην κατάργηση όλων των τελών και χαρτοσήμων κάτω
από πέντε χιλιάδες δραχμές.

Επίσης κάναμε και κάτι το οποίο είναι σημειολογικά σημαντικό. Καταργήσαμε το χαρτόσημο ως ένσημο. Το Υπουργείο των Οικονομικών έκανε το
πρώτο βήμα. Δεν θα υπάρχει χαρτόσημο σε ένσημο. Δηλαδή το σάλιο και η γλώσσα για να κολάμε ένσημα και χαρτόσημα στα διάφορα έγγραφα καταργείται οριστικά και αμετάκλητα. Πιστεύουμε ότι θα ακολουθήσουν 
και οι άλλοι ασφαλιστικοί φορείς για τα ένσημα τα οποία εισπράττουν. Προχωρήσαμε ακόμα στην αύξηση του αφορολογήτου για τις δωρεές και

χορηγίες από τις εκατό χιλιάδες στο ένα εκατομμύριο δραχμές, μειώνοντας τη φορολογία για το επιπλέον ποσό, αλλά ταυτόχρονα καταργήσαμε παντελώς αυτήν τη φορολογία για τις δωρεές και χορηγίες προς το δημόσιο, νομικά πρόσωπα δημοσίου δικαίου, ΟΤΑ.
Προχωρήσαμε στη ρύθμιση των χρεών των σεισμοπλήκτων περιοχών, αλλα και δεκάδων χιλιάδων εργαζομένων που είχαν λάβει πριν από δεκαετίες δάνεια από την εργατική κατοικία. Προχωρήσαμε επίσης στη μεταφορά της αρμοδιότητας για τα κληροδοτήματα στους περιφερειάρχες, ώστε να υπάρξει αποκέντρωση, αλλα και μία καλή λειτουργία των θεσμών αυτών.
Τελειώνοντας, κύριε Πρόεδρε, θα ήθελα να κάνω ορισμένες επισημάνσεις σε αυτά που ο αγαπητός φίλος εισηγητής της Αξιωματικής Αντιπολίτευσης είπε. Μη μιλάτε, λέει ο λαός, στο σπίτι του κρεμασμένου για σκοινί. Μιλήσατε για διαρθρωτικές αλλαγές, εσείς οι οποίοι πρεσβεύατε δήθεν τις διαρθρωτικές αλλαγές, το μόνο που καταφέρατε να κάνατε στα τέσσερα χρόνια της κυβέρνησής σας ήταν να πραγματοποιήσετε μία και μόνο αποκρατικοποίηση και εκείνη αποτυχημένη για την οποία τελικώς βρεθήκατε κατηγορούμενοι στα δικαστήρια.
'Εγιναν δεκαεννέα αποκρατικοποιήσεις στα χρόνια τα δικά μας για τις οποίες δεν υποβλήθηκε ούτε καν ένσταση από ανταγωνιστές στα δικαστήρια που είχαν κάθε εύλογο οικονομικό συμφέρον να κάνουν ένσταση.
'Οσον αφορά το ζήτημα της ανάπτυξης, θα έλεγα ότι πάλι δεν είναι ιδιαίτερα πειστικό να το μνημονεύετε, γιατί με τη δική σας κυβέρνηση οι ρυθμοί ανάπτυξης ήταν μείον 1%, ενώ εμείς έχουμε συν 4%. Αν το 4,1% που λέμε εμείς, σεις λέτε ότι θα είναι 3,1% αυτό θα το δούμε στο τέλος του χρόνου.
ΙΩΑΝΝΗΣ ΚΕΦΑΛΟΓΙΑΝΝΗΣ: Μην τα λέτε αυτά σε μας. Με τα λεφτά της
Ευρωπαϊκής 'Ενωσης κάνατε ανάπτυξη...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε συνάδελφε, μη
διακόπτετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μη μιλάτε για επενδύσεις 
γιατί και εσείς είχατε επενδύσεις με χρήματα της Ευρωπαϊκής 'Ενωσης. 'Ομως οι επενδύσεις το 1993 κινούνταν με μείον 1,5% με χρήματα και της
Ευρωπαϊκής 'Ενωσης.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ πολύ
να τελειώσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, λοιπόν,
λέγοντας για την αναδιανομή του πλούτου...
ΙΩΑΝΝΗΣ ΚΕΦΑΛΟΓΙΑΝΝΗΣ: Την πετύχατε μέσω του χρηματιστηρίου.
Λεηλατήσατε το λαό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οσο και αν κραυγάζετε,
κύριε συνάδελφε, οι κραυγές σας πέφτουν στο κενό και ειλικρινά δεν

επηρεάζουν κανέναν...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη. ΙΩΑΝΝΗΣ ΚΕΦΑΛΟΓΙΑΝΝΗΣ: Μας προκαλεί ο κύριος Υφυπουργός με αυτά που
λέει.
Λεηλατήσατε το λαό...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται τίποτα
από αυτά που λέει ο κ. Κεφαλογιάννης.
Συνεχίστε, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή φοβάστε το
διάλογο και το αποδεικνύετε για ακόμα μία φορά...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ και εσάς, κύριε Υπουργέ, να τελειώσετε με μία φράση μόνο, διότι ένα νομοσχέδιο το οποίο πάει να ψηφιστεί ήρεμα να μην το χαλάμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η αναδιανομή του πλούτου γίνεται με αυτό το νομοσχέδιο και γίνεται με διπλό τρόπο. Με τη χρήση ακριβώς φορολογίας ως ένα εργαλείο αναδιανομής πλούτου, με τη μείωση και την εξάλειψη φορολογίας για το 35% των Ελλήνων φορολογουμένων με την είσπραξη περισσοτέρων εσόδων και φορολογικών εσόδων από αυτούς που έχουν και μπορούν να πληρώσουν.
'Ηδη το αποδείξαμε. Σας ανέφερα προηγούμενα πού ακριβώς πήγε το επιπλέον έσοδο των επτακοσίων δισεκατομμυρίων δραχμών και αυτήν την πολιτική μας θα εξακολουθήσουμε να την τηρούμε πιστά.
Τελειώνοντας, θα ήθελα να πω για τους έμμεσους και άμεσους φόρους,
ότι απλά και μόνο επειδή ξέρετε τα επιχειρήματα προκαταβολικά, δεν έπρεπε να το πείτε, κύριε συνάδελφε. Προεξοφλήσατε, τι
θα σας πω. Και να το είχα ξεχάσει,
μου το θυμίσατε εσείς.
Οι άμεσοι φόροι το 1993 αντιπροσώπευαν το 29% των φορολογικών εσόδων και σήμερα, το 2000, αντιπροσωπεύουν το 42% των φορολογικών εσόδων, παρά το γεγονός ότι τα τελευταία δύο χρόνια είχαμε σημαντικότατη μείωση της άμεσης φορολογίας σε όλους τους τομείς και σε όλα τα εισοδήματα. 
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, κατ' αρχάς θα
ήθελα να πω στον κύριο Υπουργό ότι δεν φοβόμαστε το διάλογο. Εδώ είμαστε για να κάνουμε διάλογο και να πάρετε τις απαντήσεις που σας αρμόζουν. Επίσης, εμείς δεν θα καταφύγουμε στη φτηνή τακτική της παρελθοντολογίας εκ του ασφαλούς και παραπλανητικά.
Θα πάρετε ορισμένες απαντήσεις γι' αυτά που είπατε, αλλά το ζητούμενο σήμερα για τον ελληνικό λαό δεν είναι το τι έγινε το 1993. Αυτά κρίθηκαν. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς προκαλέσατε από
εδώ.
ΓΕΩΡΓΙΟΣ ΑΛΟΓΟΣΚΟΥΦΗΣ: Προκληθήκατε μόνος σας, κύριε Υπουργέ. Κανείς εδώ δεν φώναξε, κανείς δεν σήκωσε τους τόνους. Εσείς, μόνος σας, εκνευριστήκατε, σηκώσατε τους τόνους, χάσατε τη φωνή σας. Θα πάρετε όμως τις απαντήσεις που σας πρέπει.
Δεν υπάρχει καμία αμφιβολία ότι πρέπει και το σημερινό φορολογικό νομοσχέδιο να το εντάξουμε μέσα στα πλαίσια τα γενικότερα της πολιτικής που ακολουθεί η Κυβέρνηση ή, αν θέλετε, της μη πολιτικής που ακολουθεί η Κυβέρνηση, ιδίως μετά τις εκλογές.
Οι εξελίξεις στην οικονομία, λίγους μήνες μετά τις εκλογές, έχουν δικαιώσει πλήρως και την κριτική που έχουμε κάνει και τις επισημάνσεις μας. Τι λέγαμε; 'Οτι η κυβερνητική πολιτική των τελευταίων χρόνων παραμέλησε τα προβλήματα της πραγματικής οικονομίας. Τι λέγαμε; 'Οτι περιορίστηκε σε μια μονόπλευρη προσέγγιση της δημοσιονομικής και της νομισματικής σταθεροποίησης για να μπούμε στην ΟΝΕ, με έμφαση στην αύξηση της φορολογίας.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Και ακόμα, τι λέγαμε; 'Οτι, παρά την ένταξη στην ΟΝΕ, υπήρξε ελάχιστη πρόοδος σ' αυτά που τελικά θα βάλουν τις βάσεις για τη βελτίωση του βιοτικού επιπέδου των Ελλήνων, που είναι οι διαρθρωτικές μεταρρυθμίσεις, η απελευθέρωση της οικονομίας, ο ανταγωνισμός.
Και τι έγινε αμέσως μετά τις εκλογές; Τι μας δείχνουν τα στοιχεία;

Πρώτα απ' όλα η Κυβέρνηση προεκλογικά ήταν λίγο "ντροπαλή" στο να μας δώσει
τα στοιχεία για την ανεργία. Μας έδωσε τα στοιχεία μετά και φάνηκε ότι η ανεργία το 1999 -κάτι που έκρυβε επιμελώς πριν τις εκλογές- έφτασε το 11,7% -σχεδόν 12%- του εργατικού δυναμικού.
Είναι μεγάλη η αύξηση της ανεργίας που είδαμε τα τελευταία χρόνια στην Ελλάδα. Είναι χαρακτηριστικό το ότι είμαστε και η μόνη χώρα στην Ευρωπαϊκή 'Ενωση, που παρά το γεγονός ότι καθυστερήσαμε να μπούμε στην ΟΝΕ, είδαμε την ανεργία να αυξάνεται. Σε όλες τις χώρες της Ευρωπαϊκής 'Ενωσης η ανεργία έπεφτε και πέφτει. Στην Ελλάδα αυξάνει. Δεν είναι στοιχείο αυτό της πραγματικής οικονομίας, που έπρεπε να μας απασχολεί; Μπορεί να λέγεται πετυχημένη μια οικονομική πολιτική που οδηγεί τους ανέργους στο να γίνονται όλο και περισσότεροι;
Τι να πουν τότε οι Ιρλανδοί; Δεν έχουν πετυχημένη οικονομική
πολιτική, όταν η ανεργία μειώνεται συνέχεια; Τι να πουν οι Πορτογάλοι; Τι να πουν όλες οι άλλες χώρες της Ευρωπαϊκής 'Ενωσης που έχουν πετύχει με την πολιτική τους να μειώσουν την ανεργία;
ΙΩΑΝΝΗΣ ΚΕΦΑΛΟΓΙΑΝΝΗΣ: Πώς δικαιολογείται η αύξηση της παραγωγικότητας με την αύξηση της ανεργίας; Να μας το εξηγήσει ο κύριος Υπουργός.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεύτερο θέμα -γιατί νομίζω ότι όλα πρέπει να
τα βάλουμε σε ένα πλαίσιο γενικότερο, θα έλθω και στο φορολογικό νομοσχέδιο και στις αντινομίες που περιέχει και η φορολογική πολιτική- το χρηματιστήριο.
Πριν από λίγους μήνες ακούγαμε ότι το Χρημαστήριο είναι ο καθρέπτης της οικονομικής πολιτικής, ότι είχε φθάσει στις 6000 μονάδες, ο Υπουργός της Εθνικής Οικονομίας είχε το θράσος και έβγαινε και έκανε προβλέψεις για το πού θα πάει το χρηματιστήριο, έπαιζε το ρόλο του επενδυτικού συμβούλου και έλεγε ότι θα φθάσει στις 7000 μονάδες. Το χρηματιστήριο σήμερα βρίσκεται στις 3300 περίπου μονάδες. Είναι στο μισό από αυτά που προέβλεπε ο Υπουργός και στο μισό από εκεί που είχε φθάσει πριν από δεκατέσσερις μήνες. Στο χρηματιστήριο έχουν χαθεί περιουσίες. 'Εχει συντελεστεί πραγματικά η μεγαλύτερη αναδιανομή πλούτου εις βάρος των πολλών σε τόσο σύντομο χρονικό διάστημα η μεγαλύτερη που έχει συμβεί ποτέ στην ελληνική ιστορία. 'Εχουν χαθεί τριάντα τρία τρισεκατομμύρια από τον Σεπτέμβριο του '99. Αυτά τα τριάντα τρία τρισεκατομμύρια είναι τα 3/4
του ετήσιου εθνικού εισοδήματος της Ελλάδας. Αυτά, λοιπόν, χάθηκαν στο χρηματιστήριο. 'Οσα βγάζουμε με τον κόπο μας όλοι οι 'Ελληνες μέσα σε ένα χρόνο, χάθηκαν μέσα από την πολιτική της Κυβέρνησης ή από την ανυπαρξία πολιτικής ή από την επιπολαιότητα της πολιτικής, όπως θέλετε πείτε το, στο χρηματιστήριο. Και είναι γνωστά τα τερτίπια που χρησιμοποίησε η Κυβέρνηση και στην προεκλογική περίοδο για να στηρίξει το χρηματιστήριο και τα στραβά μάτια που κάνει στα μεγάλα σκάνδαλα που έχουν δημιουργηθεί στο χρηματιστήριο, που επέτρεψαν να γίνει αυτή η ληστεία εις βάρος των επενδυτών και ο ρόλος των κρατικών χαρτοφυλακίων και ο ρόλος της Επιτροπής Κεφαλαιαγοράς. 'Ολα αυτά είναι γνωστά και είναι στοιχεία της οικονομικής πολιτικής. Σήμερα κάθεται η Κυβέρνηση και παριστάνει τον Πόντιο Πιλάτο και λέει "το χρηματιστήριο μακριά από τις πολιτικές παρεμβάσεις. Δεν μπορούμε να κάνουμε τίποτε για το χρηματιστήριο, είμαστε Πόντιοι Πιλάτοι".
Αν δεν μπορείτε να κάνετε τίποτε, να παραιτηθείτε. Αν δεν μπορείτε να ασκήσετε την εξουσία που σας έδωσε, με τον τρόπο που την πήρατε, ο λαός στις τελευταίες εκλογές με αυτήν τη μικρή διαφορά, να παραιτηθείτε, να προκαλέσετε πολιτικές εξελίξεις. Δεν μπορεί να λέει η Κυβέρνηση "δεν μπορώ να κάνω τίποτε". Δεν μπορεί να κάθεται και να παρακολουθεί μια κατάσταση να εξελίσσεται με τον τρόπο που εξελίσσεται και η Κυβέρνηση να σηκώνει τα χέρια. Η Κυβέρνηση ψηφίζεται για να πάρει πρωτοβουλίες. Και σήμερα στο σύνολο της οικονομικής πολιτικής πρωτοβουλίες δεν βλέπουμε. Βλέπουμε μια πρωτοφανή έλλειψη πρωτοβουλιών, βλέπουμε μια πρωτοφανή έλλειψη οράματος, πού θα πάει η οικονομία. Χάσατε την ΟΝΕ. Είχατε την ΟΝΕ που είχε υποκαταστήσει τα πάντα, μπήκαμε στην ΟΝΕ και τώρα δεν ξέρετε πού να πάτε και πού να γυρίσετε. Δεν υπάρχει καμία κατεύθυνση στην πολιτική που ακολουθείτε. Διότι τα χρόνια που πέρασαν μας λέγατε να αφήσουμε τις διαρθρωτικές μεταρρυθμίσεις, απελευθερώσεις των αγορών, όλα αυτά που πιέζαμε να γίνουν έγκαιρα. Μας λέγατε "τώρα προέχει να μπούμε στην ΟΝΕ" και αυτά τα αφήνατε στις καλένδες. Οι καλένδες ήρθαν και τώρα τα αδιέξοδα

είναι μπροστά μας. Και τα αδιέξοδα τα πληρώνουν τελικά οι 'Ελληνες. Τα πληρώνουν μέσω του χρηματιστηρίου, τα πληρώνουν από το γεγονός ότι παρά την ένταξή μας στην ΟΝΕ, δεν μπορούν να γίνουν σοβαρές φορολογικές ελαφρύνσεις. Διότι, οι φορολογικές ελαφρύνσεις που περιλαμβάνει αυτό το νομοσχέδιο τις οποίες σας είπαμε ότι θα τις ψηφίσουμε, αυτές τις λίγες που περιλαμβάνει, δεν είναι φορολογικές ελαφρύνσεις που θα αλλάξουν και το φορολογικό τοπίο. Και επίσης μας είπατε πριν, κύριε Υφυπουργέ, και το άκουσα πολύ προσεκτικά, ότι το 35% των Ελλήνων δεν πληρώνουν καθόλου φόρο. Είναι τα λόγια σας. "Το 35% των Ελλήνων", είπατε, "δεν πληρώνουν καθόλου φόρο". Ουδέν ψευδέστερον. Διότι ξέρουμε όλοι ότι οι έξι στις δέκα δραχμές που πληρώνουμε σε φόρους, είναι φόροι κρυφοί, είναι οι έμμεσοι φόροι, ο Φ.Π.Α., ειδικοί φόροι κατανάλωσης, φόροι συναλλαγών. Αυτούς τους πληρώνουμε όλοι. Πώς λέτε εσείς ότι το 35% των Ελλήνων δεν πληρώνει καθόλου φόρο; Οι άμεσοι φόροι, δεν είναι οι μόνοι φόροι. Οι περισσότεροι φόροι που πληρώνουμε είναι έμμεσοι. Και είναι γεγονός -και φαίνεται μέσα από τον προϋπολογισμό σας- ότι η συνολική φορολογική επιβάρυνση του χρόνου θα αυξηθεί για τους 'Ελληνες. Το είπαμε και θα το ξαναπούμε και θα το ξανακούσετε, και οι 'Ελληνες το νιώθουν και στην τσέπη τους. Διακόσιες πενήντα χιλιάδες επιπλέον φόρους θα πληρώσει του χρόνου κάθε ελληνική οικογένεια. Δεν έχει σημασία από πού προέρχονται, σημασία έχει ότι θα πληρωθούν αυτοί οι φόροι. Η κάθε οικογένεια θα πληρώσει επιπλέον διακόσιες πενήντα χιλιάδες φόρους και αυτό παρά το γεγονός ότι το παρόν νομοσχέδιο περιλαμβάνει και ορισμένες μικρές φοροελαφρύνσεις. Αλλά, δεν είναι αυτό το στοιχείο το καθοριστικό.
Θα σας δώσω ένα παράδειγμα: Μιλήσατε για το επίδομα θέρμανσης. Εμείς κάναμε αγώνα για να δοθεί αυτό το επίδομα θέρμανσης και σωστά δίνεται όπως δίνεται, σαν επίδομα. Βέβαια το ποσόν δεν αναπληρώνει σε καμία περίπτωση το αυξημένο κόστος που θα πληρώσουν οι χαμηλόμισθοι, οι χαμηλοσυνταξιούχοι και οι άλλες κατηγορίες που έχουν ανάγκη για επιπλέον θέρμανση.
Θα σας δώσω ένα παράδειγμα: Από γενναιοδωρία το δίνει αυτό το επίδομα θέρμανσης η Κυβέρνηση; Η Κυβέρνηση είναι ένας από τους κερδισμένους από την άνοδο της τιμής του πετρελαίου. Εκατόν εξήντα δισεκατομμύρια (160.000.000.000) δραχμές εισέπραξε το Υπουργείο Οικονομικών φέτος επιπλέον φόρους από Φ.Π.Α., επειδή αυξήθηκαν οι τιμές του πετρελαίου. Διότι ο Φ.Π.Α. στα καύσιμα είναι συνάρτηση της τιμής.
Πήρε, λοιπόν επιπλέον εκατόν εξήντα δισεκατομμύρια (160.000.000.000) δραχμές. Εισέπραξε παραπάνω φόρους. Παρ'ό,τι δεν μπήκε κανένας καινούριος φόρος, το γεγονός ότι αυξάνεται η τιμή του πετρελαίου σημαίνει παραπάνω έσοδα για το Υπουργείο Οικονομικών. Και δίνει πίσω ογδόντα δισεκατομμύρια (80.000.000.000) δραχμές από το Φ.Π.Α. στις κατηγορίες που έχουν ανάγκη, τα μισά δηλαδή, από αυτά που εισέπραξε και που θα εισπράξει και του χρόνου αν συνεχιστεί αυτή η κακή εξέλιξη στις τιμές του πετρελαίου.
Δίνει, λοιπόν, πίσω τα μισά. Τα άλλα μισά -τα ογδόντα δισεκατομμύρια (80.000.000.000)- τα βάζουμε στην τσέπη. Είναι ένας φόρος, που το Υπουργείο Οικονομικών δεν έκανε και τίποτα για να τον δικαιούται. Δεν έκανε καμία προσπάθεια.
ΑΔΑΜ ΡΕΓΚΟΥΖΑΣ: 'Εμμεσος φόρος.
ΓΕΩΡΓΙΟΣ ΑΛΟΓΟΣΚΟΥΦΗΣ: Μη μου πείτε τώρα για την αύξηση της αποτελεσματικότητας του φοροεισπρακτικού μηχανισμού. Είναι ένας έμμεσος φόρος που ήρθε από την αύξηση της τιμής του πετρελαίου. Είναι επιπλέον φόρος; Τον πληρώνουμε; Τον δίνετε πίσω στους πολίτες αυτής της χώρας; Κατά το ήμισυ τον δίνετε πίσω. Γι'αυτό λέγαμε εμείς ότι μπορούσε να αντέξει ο προϋπολογισμός να δώσει ένα διπλάσιο επίδομα απ' αυτό το οποίο δίνετε σήμερα. Διότι αυτό ακριβώς το επίδομα θα χρηματοδοτείται απλώς
και μόνο από το Φ.Π.Α., τους επιπλέον φόρους στο σύνολο των καυσίμων. Γιατί δεν κάνετε μία σωστή πολιτική; Λέτε για κοινωνική πολιτική. 
Αυτό είναι κοινωνική πολιτική; Με το ένα χέρι παίρνουμε εκατόν εξήντα δισεκατομμύρια (160.000.000.000) δραχμές και με το άλλο χέρι θα δώσουμε ογδόντα δισεκατομμύρια (80.000.000.000) δραχμές; Αυτό λέγεται κοινωνική πολιτική; Αυτό λέγεται φορομπηχτική πολιτική με άλλο μανδύα, αλλά δεν παύει να είναι φορομπηχτική πολιτική.
Και βέβαια δεν είναι ότι αυτό το νομοσχέδιο δεν περιλαμβάνει κανένα φόρο. Γιατί στο άρθρο 4 υπάρχει μία γενική εξουσιοδότηση, την οποίαν έχει

επισημάνει και η Επιστημονική Επιτροπή της Βουλής, που επιτρέπει στον Υπουργό να ορίζει τους ενιαίους συντελεστές καθαρού κέρδους για τις επιχειρήσεις. Δεν θα τους αυξήσετε αυτούς τους συντελεστές; Θα τους μειώσετε; Και γιατί δεν έρχεστε στη Βουλή να πάρετε επικύρωση όπως γίνεται μέχρι τώρα και ζητάτε εκ των προτέρων γενική εξουσιοδότηση; 
ΑΔΑΜ ΡΕΓΚΟΥΖΑΣ: Για να αποφύγουμε το πολιτικό κόστος.
ΓΕΩΡΓΙΟΣ ΑΛΟΓΟΣΚΟΥΦΗΣ: Μήπως δεν θα γίνει το ίδιο και με τις

αντικειμενικές αξίες των ακινήτων; Δεν θα τις αυξήσετε του χρόνου; Πώς θα έλθει το επιπλέον ένα τρισεκατομμύριο (1.000.000.000.000) δραχμές σε έσοδα που προβλέπει ο προϋπολογισμός; Μόνο από τη φυσιολογική αύξηση των εισοδημάτων, δεν φθάνει αυτή γιατί έχετε και ορισμένες φοροελαφρύνσεις εδώ πέρα. Από κάπου αλλού θα τα πάρετε.
Το συμπέρασμα -και γι'αυτό μίλησα με παραδείγματα- είναι ότι μ' αυτό το νομοσχέδιο, αλλά και με το σύνολο της πολιτικής σας, δεν γίνεται πολιτική φοροελαφρύνσεων. Και αυτό φαίνεται στον προϋπολογισμό, ο οποίος έχει κατατεθεί και τα στοιχεία είναι στη διάθεσή μας και τα βλέπουμε και τα συζητούμε. Δεν μπορείτε να αντικρούσετε τα στοιχεία του ίδιου σας του προϋπολογισμού. Ο ίδιος ο προϋπολογισμός αντιστρατεύεται αυτά που μας είπατε εδώ περί φοροελαφρύνσεων.
Είπατε και ορισμένα άλλα: Είπατε: "'Εχουμε τώρα τη δυνατότητα και

κάνουμε φοροελαφρύνσεις γιατί βελτιώθηκε ο φοροεισπραχτικός μηχανισμός". Είναι γεγονός ότι -εγώ δεν είμαι ο πολιτικός που θα τα δει όλα αρνητικά και ούτε η Νέα Δημοκρατία είναι το κόμμα που τα βλέπει όλα αρνητικά- το ΤΑΧΙS, το οποίο καρκινοβατεί επί χρόνια, έχει φθάσει σε κάποιο σημείο ωρίμανσης. 'Επρεπε να τελειώσει το 1997, καθυστέρησε τέσσερα χρόνια, έφθασε τώρα σε ένα σημείο που κουτσά-στραβά άρχισε να λειτουργεί. 
Δεν κάνατε εσείς κάτι σπουδαίο. Το ΤΑΧΙS είναι ένα πρόγραμμα που εμείς το ξεκινήσαμε, εμείς το σχεδιάσαμε κι εμείς το βάλαμε σε εφαρμογή. Εσείς απλώς το καθυστερήσατε. Αλλά τέλος πάντων είναι ένα πρόγραμμα που είναι σε "εφαρμογή". Το βάζω σε εισαγωγικά διότι δεν είναι όλες οι εφαρμογές του εν λειτουργία κι έχει και πάρα πολλές αδυναμίες. Είναι ένα μέρος των εφαρμογών του. Αλλά τέλος πάντων έτσι όπως είναι, κουτσά-στραβά έχει αρχίσει και λειτουργεί.
Δίνει τη δυνατότητα στο Υπουργείο Οικονομικών να συλλαμβάνει
ευκολότερα τη φοροδιαφυγή με τις διασταυρώσεις. Τι θα έπρεπε να κάνει μια νοικοκυρεμένη Κυβέρνηση; Εφόσον μπορεί και εισπράττει πλέον φόρους από τη φοροδιαφυγή με διασταυρώσεις θα έπρεπε αυτούς τους φόρους να τους χρησιμοποιήσει, αν δεν ήθελε να κάνει φορομπηχτική πολική, για να δώσει πίσω σεβαστά ποσά στους πολίτες. Να κάνει ουσιαστικές φορολογικές ελαφρύνσεις. Να κάνει φορολογικές ελαφρύνσεις που θα τις καταλαβαίνει ο πολίτης. Δεν θα χρειάζεται να του εξηγείτε σαράντα φορές και πάλι να μην τις καταλαβαίνει.
Το κάνετε; Δεν το κάνετε. Και γιατί δεν το κάνετε; Γιατί το κράτος εξακολουθεί και είναι ένα σπάταλο κράτος. Εξακολουθείτε και σπαταλάτε τον ιδρώτα του ελληνικού λαού μέσα από τις δημόσιες δαπάνες. Οι πρωτογενείς δαπάνες του δημοσίου, οι καταναλωτικές, δεν πέφτουν σαν προσθέτου εισοδήματος. Αυξάνονται ή στην καλύτερη περίπτωση ορισμένες από αυτές μένουν σταθερές. Δεν μπορέσατε να περιορίσετε τις σπατάλες στο δημόσιο, γι'αυτό και δεν μπορείτε να κάνετε ουσιαστικές φορολογικές ελαφρύνσεις, παρά το γεγονός ότι το TAXIS όλο και κάτι δίνει.
Πρόκειται, λοιπόν, για φορολογική μεταρρύθμιση, πρόκειται για ένα αποσπασματικό νομοσχέδιο το οποίο ήλθε να υλοποιήσει ορισμένες εξαγγελίες που κάνατε κάτω από την πίεση των προεκλογικών αναγκών σας και κάτω από την πίεση τη δική μας. Και κάνατε πράγματι ορισμένες εξαγγελίες τις οποίες είστε τώρα υποχρεωμένοι να τις υλοποιήσετε. Και τις υλοποιείτε με τον πιο μίζερο τρόπο.
Αυτό είναι που χρειάζεται η χώρα; Δεν είναι αυτό που χρειάζεται η χώρα, κύριε Υπουργέ. Αυτό που χρειάζεται η χώρα είναι μία πραγματική φορολογική μεταρρύθμιση, μία ολοκληρωμένη παρέμβαση με σκοπό την εξυγίανση, την απλοποίηση και τη βελτίωση της αποτελεσματικότητας, αλλά και της διανεμητικής επίδρασης του φορολογικού συστήματος. Πρέπει να γίνει δικαιότερο το φορολογικό σύστημα. Πιο αποτελεσματικό και πιο δίκαιο.
Εδώ έχετε μια καθαρά αποσπασματική άσκηση. Στόχος του νομοσχεδίου είναι απλώς η άμβλυνση των δυσμενών εντυπώσεων που έχουν δημιουργηθεί σε
μεγάλες ομάδες του πληθυσμού -και δικαίως- από τη μεγάλη αύξηση της φορολογίας τα τελευταία επτά χρόνια. Τα τελευταία επτά χρόνια διπλασιάσατε τη φορολογία. Τη διπλασιάσατε! Μπήκαν δεκαέξι φορολογικά νομοσχέδια που αύξαναν τη φορολογία τα τελευταία επτά χρόνια -δύο νομοσχέδια και κάτι το χρόνο- και μπήκαν ογδόντα πέντε καινούριες φορολογίες. Και τώρα έρχεσθε και με μίζερο τρόπο προσπαθείτε να αμβλύνετε λίγο τις εντυπώσεις μειώνοντας ορισμένους απ' αυτούς τους φόρους που 
εσείς οι ίδιοι είχατε αυξήσει. Δεν είναι, όμως, αυτό φορολογική πολιτική. Δεν αλλάζει το φορολογικό σύστημα.
Εμείς έχουμε εξαγγείλει το φορολογικό μας και το δημοσιονομικό μας πρόγραμμα το οποίο είναι ένα ολοκληρωμένο πρόγραμμα. Και θα σας επαναλάβω τι χρειάζεται για να μιλήσουμε για μία ολοκληρωμένη παρέμβαση εδώ.
Το πρώτο στοιχείο είναι ότι θα πρέπει να υπάρχει μία στρατηγική για
τη συγκράτηση των δημοσίων δαπανών. Δεν μπορεί να καλείται ο 'Ελληνας φορολογούμενος να πληρώνει κάθε φορά τα σπασμένα. Πρέπει να γίνει σοβαρή προσπάθεια -που δεν γίνεται στο Υπουργείο Οικονομικών, δεν γίνεται στο σύνολο της Κυβέρνησης γιατί αυτό είναι συνολική κυβερνητική προσπάθεια-

να συγκρατηθούν οι δαπάνες. Δεν μπορεί να συνεχίσουν να αυξάνονται οι δημόσιες δαπάνες με τους ρυθμούς που αυξάνονται. Οι χώρες που πέτυχαν
θεαματικές οικονομικές επιδόσεις, όπως η Ιρλανδία, στήριξαν τη δημοσιονομική τους πολιτική στη συγκράτηση των δαπανών και όχι στην αύξηση της φορολογίας. Τη φορολογία τη μείωσαν. Εσείς διπλασιάσατε τη φορολογία τα τελευταία χρόνια.
Το δεύτερο είναι ότι πρέπει να απλοποιήσουμε το φορολογικό σύστημα, πρέπει να ανασυγκροτηθεί ο φοροεισπρακτικός και ο ελεγκτικός μηχανισμός, και πρέπει να το κωδικοποιήσουμε γιατί αν δεν κωδικοποιηθεί η φορολογική νομοθεσία είναι ένα αλαλούμ. Θα πρέπει να αυξήσουμε τα αφορολόγητα όρια γι' αυτούς που έχουν πραγματικά ανάγκη.
Είπα και πριν για την αύξηση των αφορολογήτων ορίων. Μα, η αύξηση που κάνατε στα αφορολόγητα όρια τα τελευταία χρόνια απλώς φέρνει το σύστημα πίσω, εκεί που ήταν το 1992 διότι επί επτά χρόνια δεν είχατε τιμαριθμοποιήσει τις φορολογικές κλίμακες, δεν είχατε τιμαριθμοποιήσει το αφορολόγητο και βέβαια ο πληθωρισμός "έτρωγε" όλο και περισσότερο το εισόδημα των φορολογουμένων μέσα από το φορολογικό σύστημα. 'Ολοι έμπαιναν σε μεγαλύτερα κλιμάκια και έπρεπε να γίνει αυτή η αύξηση του αφορολογήτου. Αυτό δεν είναι κάτι για το οποίο πρέπει να επαίρεσθε. Φέρατε το σύστημα πάλι εκεί που ήταν το 1992 όσον αφορά το αφορολόγητο. Δεν είναι καμία γενναία αύξηση του αφορολογήτου.
Και βεβαίως θα πρέπει επιτέλους και αυτό το τραγικό σύστημα των αντικειμενικών κριτηρίων για τις επιχειρήσεις και τους ελεύθερους επαγγελματίες, ο ενιαίος συντελεστής κλπ., να καταργηθούν και να πάμε σε ένα σύστημα που όλα τα εισοδήματα θα φορολογούνται με την κλίμακα. Εάν το TAXIS έχει πετύχει και έχει μπει σε κάποιο βαθμό σε λειτουργία, δεν υπάρχει κανένας λόγος πια να έχουμε αυτά τα κριτήρια. Μπορεί να γίνονται διασταυρώσεις.
Θα πρέπει επίσης να αντιμετωπίσετε και το μέγα πρόβλημα, που αντιμετωπίζουν όλοι οι ελεύθεροι επαγγελματίες, οι επιχειρήσεις, της διαφθοράς που υπάρχει όχι μόνο στις υπηρεσίες του Υπουργείου Οικονομικών, αλλά υπάρχει σε όλες τις δημόσιες υπηρεσίες. Τη διαφθορά, όμως, του Υπουργείου Οικονομικών τη νιώθουν στο πετσί τους οι φορολογούμενοι. 
Τρέμουν όταν μπαίνει μέσα ο φορολογικός έλεγχος, όχι επειδή
κατ' ανάγκη έχουν κάνει φοροδιαφυγή, αλλά ξέρουν ότι το σύστημα δίνει τέτοιες δυνατότητες στα όργανα της εφορίας που δεν μπορεί να βρει εύκολα το δίκιο του ο φορολογούμενος.
Θα πρέπει, λοιπόν, να μπούμε σε ένα σύστημα που πραγματικά ο φορολογούμενος να καταλαβαίνει γιατί πληρώνει τους φόρους. Και αυτό δεν γίνεται ούτε με το παρόν νομοσχέδιο, ούτε με το σύνολο της κυβερνητικής πολιτικής.
Κυρίες και κύριοι συνάδελφοι, αυτοί είναι οι λόγοι για τους οποίους εμείς καταψηφίζουμε επί της αρχής το νομοσχέδιο. Γιατί αυτό το νομοσχέδιο δεν είναι ένα μέρος μιας φορολογικής πολιτικής που θα οδηγήσει σε ένα καλύτερο φορολογικό σύστημα, όπως δεν είναι και ένα μέρος μιας καλύτερης οικονομικής πολιτικής.
Είναι ένα νομοσχέδιο που το φέρνει μία κυβέρνηση που μετά τις εκλογές έχει χάσει το βηματισμό της, δεν ξέρει τι να κάνει και βρίσκεται σε πλήρη
αμηχανία και σύγχυση.
Δεν μπορούμε να ψηφίσουμε τέτοιου είδους νομοσχέδιο, παρ' ότι
ορισμένες επιμέρους διατάξεις είναι σε θετική κατεύθυνση. Και έχουμε πει, γιατί δεν θέλουμε να είμαστε σε όλα αρνητικοί, ότι ορισμένες επιμέρους αποσπασματικές διατάξεις που είναι προς θετική κατεύθυνση, θα τις ψηφίσουμε. 'Εχουμε πει ποιες είναι. Είναι διατάξεις που θα μιλήσουμε γι'αυτές στη συζήτηση επί των άρθρων.
ΒΑΣΙΛΗΣ ΚΕΔΙΚΟΓΛΟΥ: Ποιες είναι αυτές;
ΓΕΩΡΓΙΟΣ ΑΛΟΓΟΣΚΟΥΦΗΣ: Θα πούμε ποιές είναι.
ΒΑΣΙΛΗΣ ΚΕΔΙΚΟΓΛΟΥ: Είναι αυτές που αφορούν μείωση της φορολογίας
κεφαλαίου. Είστε το κόμμα του κεφαλαίου. Εντάξει, τελείωσε.
ΓΕΩΡΓΙΟΣ ΑΛΟΓΟΣΚΟΥΦΗΣ: Ευχαριστώ πολύ, κύριε Κεδίκογλου, για τους χαρακτηρισμούς σας. Θα σας ανταποδώσω και εγώ ορισμένους χαρακτηρισμούς. 
ΒΑΣΙΛΗΣ ΚΕΔΙΚΟΓΛΟΥ: Εγώ δεν έχω καμιά σχέση με το ΠΑΣΟΚ πια.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ολες τις διατάξεις οι οποίες οδηγούν σε
ελάφρυνση των φορολογουμένων, θα τις ψηφίσουμε. Αυτό δεν σημαίνει ότι ασπαζόμαστε τη φιλοσοφία του νομοσχεδίου.
ΒΑΣΙΛΗΣ ΚΕΔΙΚΟΓΛΟΥ: Δεν σας ενδιαφέρει η ανάπτυξη. Ποτέ δεν σας
ενδιέφερε. Μόνον με μείωση της φορολογίας επενδύσεων σε επιχειρήσεις δεν κάμουν.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Κεδίκογλου, είστε γραμμένος πρώτος. Θα τα πείτε όλα με πάσαν άνεσην.
ΙΩΑΝΝΗΣ ΚΕΦΑΛΟΓΙΑΝΝΗΣ: Το κεφάλαιο με ποιον είναι;
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι ένα νομοσχέδιο το οποίο δυστυχώς, είναι αποσπασματικό. Είναι μία πρόχειρη προσπάθεια συγκάλυψης των δυσμενών εντυπώσεων που έχουν δημιουργηθεί από τη μεγάλη αύξηση της φορολογίας τα τελευταία χρόνια και δεν είναι κάτι που αλλάζει το φορολογικό μας σύστημα δυστυχώς.
Διπλασιάστηκαν οι φόροι τα τελευταία επτά χρόνια και σήμερα με το φορολογικό νομοσχέδιο η Κυβέρνηση δίνει πίσω στους φορολογουμένους ασπιρίνες.
Σας ευχαριστώ πολύ, κύριες και κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κυρίες και κύριοι συνάδελφοι, ο αγαπητός Κοινοβουλευτικός Εκρόσωπος της Νέας Δημοκρατίας που μόλις κατήλθε από το Βήμα, έκλεισε πάλι με μία επωδό, πως οι κυβερνήσεις του ΠΑΣΟΚ τα τελευταία χρόνια διπλασίασαν τους φόρους. 'Εχει μία ιδιότυπη αριθμητική την οποία θα την παρακολουθήσουμε και στη συνέχεια.
Είναι γεγονός ότι στην εξαετία από το 1994 μέχρι σήμερα έχουν
διπλασιαστεί τα φορολογικά έσοδα. Σε καμία περίπτωση δεν έχουν διπλασιαστεί οι φορολογικοί συντελεστές. Μάλιστα τους παραλάβαμε πολύ υψηλά από τη Νέα Δημοκρατία το 1993.
'Ετσι, λοιπόν, δεν πρέπει να μπερδεύει μία αποτελεσματική δημοσιονομική πολιτική που πολλαπλασιάζει τα φορολογικά έσοδα, με το διπλασιασμό των φορολογικών συντελεστών.
Συνεχώς έρχεται και επανέρχεται η Νέα Δημοκρατία σε ένα επιχείρημα, πως τα τελευταία χρόνια δεν υπήρξε ανάπτυξη σε αυτήν τη χώρα, ότι υπήρξε μόνο ονομαστική σύγκλιση και ότι έχουμε πραγματική απόκλιση. Η πραγματικότητα όμως είναι ριζικά διάφορη.
'Εχουμε μία απόλυτη επιτυχία στην ονομαστική σύγκλιση και βεβαίως
σχετική πραγματική σύγκλιση. Αυτό το δείχνει ο ρυθμός αύξησης του Ακαθάριστου Εθνικού Προϊόντος από το 1994 μέχρι σήμερα. Ο μέσος όρος είναι περίπου στο 3,5% ενώ την τετραετία της Νέας Δημοκρατίας ο μέσος όρος ήταν 0,5% .
Εάν έχουμε πραγματική απόκλιση της ανάπτυξης τα χρόνια των κυβερνήσεων του ΠΑΣΟΚ, τα τελευταία χρόνια, τότε τι αποκαλύπτει το 0,5% που υπολείπεται κατά 3% σε ρυθμούς αύξησης του Ακαθάριστου Εθνικού Προϊόντος της κυβερνητικής περιόδου της Νέας Δημοκρατίας;
Εάν δεν έχουμε σχετική πραγματική σύγκλιση, τότε πώς έχουμε βελτιώσει τη θέση του μέσου εισοδήματος, του βιοτικού επιπέδου του μέσου 'Ελληνα προς το μέσο όρο του Ευρωπαίου πολίτη τα τελευταία χρόνια;

Η πραγματικότητα είναι διαφορετική και συνεπώς θα τους διαψεύδει. 'Αλλωστε με την πραγματικότητα ζει ο ελληνικός λαός και γι' αυτό συνεχώς
τους απογοητεύει στις συνεχείς εκλογικές αναμετρήσεις. Αν ήταν η δική

τους αλήθεια η πραγματικότητα, τότε θα τους επιβεβαίωνε και ο ελληνικός λαός.
Ο Κοινοβουλευτικός Εκπρόσωπος της Νέας Δημοκρατίας μίλησε περί της ανεργίας και της εκρηκτικότητας που γνωρίζει τα τελευταία χρόνια. Είναι αληθές ότι έχουμε μια σχετική αύξηση της ανεργίας. Γνωρίζει όμως πολύ καλά ότι αυτή η σχετική αύξηση της ανεργίας τα τελευταία χρόνια οφείλεται στο μεγάλο διαρθρωτικό πρόβλημα της ελληνικής οικονομίας. Οφείλεται κατ' αρχάς στο μεγάλο όγκο του απασχολούμενου δυναμικού στον αγροτικό τομέα που πρέπει σταδιακά να μειωθεί. Αυτό το δυναμικό κατακλύζει τα αστικά κέντρα και προσθέτει συνεχώς ανεργία. Οφείλεται στις διαρθρωτικές εκσυγχρονιστικές αλλαγές και τις παραγωγικές προσαρμογές της οικονομίας. Οφείλεται στην αλλαγή του κοινωνικού προτύπου. Η γυναίκα σήμερα, ο νέος και η νέα θέλουν συμμετοχή στην εργασία και στην παραγωγή, κάτι που το κοινωνικό και παραγωγικό πρότυπο των προηγούμενων δεκαετιών δεν επέβαλε ή δεν ήθελε για τη χώρα μας, ενώ διαφορετική ήταν η πραγματικότητα στην Ευρώπη.
Ξέρει ο αγαπητός συνάδελφος πως η ανεργία σε έναν σημαντικό πλέον βαθμό για ορισμένες θέσεις απασχόλησης, τροφοδοτείται και από τους οικονομικούς μετανάστες, που βεβαίως προσφέρουν στην εθνική οικονομία σε άλλους τομείς αλλά σε αυτό το πεδίο τροφοδοτούν σε ένα βαθμό και την ανεργία.
Αυτοί οι πολλοί παράγοντες που τροφοδοτούν την ανεργία στην Ελλάδα ελάχιστα την έχουν μεγεθύνει τα τελευταία χρόνια, γιατί η αναπτυξιακή πολιτική που ασκείται και η πολιτική απασχόλησης, συγκρατούν την εκρηκτικότητα της ανεργίας. Διαφορετικά οι αριθμοί, τα μεγέθη και η κοινωνική πραγματικότητα θα ήταν ακόμη πιο σκληρή και το γνωρίζουμε όλοι. 
Ομιλεί ο αγαπητός συνάδελφος για την Ευρώπη, ότι υπάρχει σταδιακή
μείωση της ανεργίας και ότι στην Ελλάδα δεν παρατηρείται. Ξέρει πολύ καλά ως οικονομολόγος -και κάνει εδώ ένα θεωρητικό ατόπημα- πως σε άλλο οικονομικό κύκλο βρίσκεται η Γερμανία, σε άλλο η Γαλλία, σε άλλο η Βρετανία, σε άλλο η Ισπανία και η Πορτογαλία και σε άλλο η Ελλάδα.
Η Ισπανία και η Πορτογαλία ακόμη και η Γερμανία, πριν από μια
τριετία, τετραετία είχαν ποσοστά ανεργίας που ξεπερνούσαν το 20%. 'Ηταν η πολιτική του οικονομικού και του κοινωνικού, εργασιακού σοκ για να πετύχουν τους όρους της οικονομικής σύγκλισης, που εμείς τους πετύχαμε, βεβαίως στα όρια μιας πρόσθετης διετίας, χωρίς όμως αυτό το σοκ στην απασχόληση, στα εισοδήματα, χωρίς αυτό το κοινωνικό σοκ που υπέστησαν τα λαϊκά στρώματα στις χώρες αυτές. Και υπάρχει η μείωση της ανεργίας από το 22% και 20% στις χώρες αυτές και όχι από το 11% που είναι στη χώρα μας. 
Αυτά τα ποσοστά της ανεργίας είναι υψηλότατα και το πρόβλημα θα το
έχουμε συνεχώς μπροστά μας, γιατί θα είναι συνεχείς οι διαρθρωτικές αλλαγές στη χώρα όσο θα αναπτύσσεται η οικονομία, θα διεθνοποιείται η αγορά και βεβαίως θα εκσυγχρονίζεται ο παραγωγικός ιστός. Γι' αυτό είναι προτεραιότητα και μέλημά μας πρωταρχικό το χτύπημα της ανεργίας. Και όλες οι αναπτυξιακές, οι κοινωνικές πολιτικές απασχόλησης εκεί στοχεύουν, στη μείωση της ανεργίας στην τετραετία που έχει ξεκινήσει.
Πάλι μίλησε ο αγαπητός εκπρόσωπος της Νέας Δημοκρατίας για το χρηματιστήριο. Και πάλι κάνει μια ιδιότυπη αριθμητική. Μιλάει για τα τριάντα τρία τρισεκατομμύρια που έχασαν τον τελευταίο χρόνο, μάλιστα σε λίγους μήνες, οι 'Ελληνες επενδυτές και αποταμιευτές.
Μα, γνωρίζουμε σε αυτήν τη χώρα ότι η αποταμίευση στο σύνολο των τραπεζών δεν ξεπερνάει τα τριάντα τρισεκατομμύρια. Πού βρέθηκαν αυτά τα τριάντα τρία τρισεκατομμύρια που επενδύθηκαν και χάθηκαν;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πούλησαν τα σπίτια, τα κοπάδια τους.
ΙΩΑΝΝΗΣ ΜΑΓΚΡΙΩΤΗΣ: Ξέρει πολύ καλά ότι είναι η χρηματιστηριακή αξία των εισηγμένων επιχειρήσεων και όχι η πραγματική τους αξία. Ξέρει πως δεν είναι το επενδεδυμένο κεφάλαιο στο χρηματιστήριο. Είναι η χρηματιστηριακή αξία μιας δεδομένης στιγμής των επιχειρήσεων με τη μεγάλη προσδοκία του κέρδους που έχουν μέσα. Και αυτό βεβαίως δεν είναι χαρακτηριστικό μόνο του ελληνικού χρηματιστηρίου. Είναι πιο έντονο το φαινόμενο στις αναδυόμενες αγορές αλλά είναι υπαρκτό και στις ώριμες, υπερώριμες αγορές όπως είναι η Wall Street. Το γνωρίζετε αυτό πάρα πολύ καλά, αγαπητοί φίλοι.
Πρέπει κάποια στιγμή να μιλήσουμε με πραγματικούς όρους και όχι με

την ιδιότυπη αριθμητική που έχετε στο μυαλό σας.
Θα σας πω κάτι πολύ χαρακτηριστικό. Στις αρχές του 1999 η χρηματιστηριακή αξία των εισηγμένων ήταν κάτω από τα τριάντα τρισεκατομμύρια δραχμές και τον Οκτώβριο του 1999, μέσα σε λίγους μήνες, 
έφτασε στο εκρηκτικό ύψος των εξήντα οκτώ τρισεκατομμυρίων δραχμών. Δηλαδή παρήχθησαν σε τούτη τη χώρα ακόμη σαράντα τρισεκατομμύρια δραχμές,

ένα επιπλέον, δηλαδή, ΑΕΠ για να χαθεί στη συνέχεια;
Ε, νομίζω ότι πολλές φορές οι αριθμοί ενδείκνυται να χρησιμοποιούνται
κατά το δοκούν από το κάθε κόμμα με βάση τη δική του οπτική. Εδώ όμως μην τους κακοποιείτε, γιατί είναι πολύ αποκαλυπτικοί και το ψέμα έχει πολύ "κοντά ποδάρια". Εάν επιμένετε ότι χάθησαν τριάντα τρία τρισεκατομμύρια (33.000.000.000.000) δραχμές, τότε πρέπει να μας πείτε πού υπήρχαν αυτά, γιατί γνωρίζουμε ότι στο σύνολο του τραπεζικού συστήματος -το επαναλαμβάνω- δεν υπάρχουν καταθέσεις πάνω από τριάντα τρισεκατομμύρια (30.000.000.000.000) δραχμές και στο σύνολο τους σχεδόν παραμένουν στα θησαυροφυλάκια των τραπεζών.
Επίσης, πρέπει να μου πείτε ότι παρείχθη ένα δεύτερο Α.Ε.Π μέσα σε
λίγους μήνες το 1999 για να χαθεί.
Ε, λοιπόν, ας συζητήσουμε με επιστημονικούς, έστω ελάχιστους όρους, και σε τούτη την Αίθουσα. Να μην "κόβουμε και ράβουμε" τόσο πολύ τους αριθμούς με βάση την αντιπολιτευτική μας τακτική και συμπεριφορά.
ΑΔΑΜ ΡΕΓΚΟΥΖΑΣ: Το πόθεν έσχες κάνουμε τώρα;
ΙΩΑΝΝΗΣ ΜΑΓΚΡΙΩΤΗΣ: Εάν θέλετε μπορείτε να απαντήσετε στη συνέχεια σε αυτά που σας λέω. Οι αριθμοί είναι χαρακτηριστικοί και αν θέλετε να τους διαψεύσετε το Βήμα είναι δικό σας για να έχετε...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τι κερδίσατε, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Βεβαίως υπήρξαν απώλειες σε πολλούς μικροεπενδυτές την προηγούμενη χρονιά, αλλά δεν έχει καμία σχέση με τους αριθμούς που αναφέρετε. Είναι πολύ πιο περιορισμένες και είμαστε αισιόδοξοι ότι η πορεία της οικονομίας και του χρηματιστηρίου θα τους τα ανταποδώσει στη συνέχεια.
Είπε ο κ. Αλογοσκούφης από το Βήμα αυτό πριν από λίγο: "Μα, γιατί είστε τόσο τσιγκούνηδες; Μπορεί ο κρατικός προϋπολογισμός τα ογδόντα δισεκατομμύρια (80.000.000.000) δραχμές να τα διπλασιάσει, αφού εκατόν εξήντα δισεκατομμύρια και πλέον εισπράττετε από το Φ.Π.Α μετά την αύξηση των καυσίμων".
Κατ' αρχήν δεν ξέρω εάν έχει κάνει ήδη τους υπολογισμούς του ο κ. Αλογοσκούφης, με ποια μέθοδο και με ποιο τρόπο και μας λέει μάλιστα ότι θα είναι εκατόν εξήντα οκτώ τα δισεκατομμύρια από την επιπλέον είσπραξη του Φ.Π.Α μετά την αύξηση της τιμής των καυσίμων, ακόμα δεν έχει τελειώσει ο χρόνος.
Πώς ο προϋπολογισμός μπορεί να δώσει πλέον των ογδόντα δισεκατομμυρίων; Εσείς δεν είπατε ότι και αυτός ο προϋπολογισμός είναι νόθος και πλασματικός; Δεν είπατε ότι η οικονομία μας είναι στη σκάλα του κακού; Πώς μπορεί να αντέξει, όπως λέτε, πλέον των ογδόντα δισεκατομμυρίων δραχμών;
Κοιτάξτε! Πρέπει να διαλέγετε έναν αντιπολιτευτικό δρόμο και με συνέπεια να τον ακολουθείτε μέχρι το τέλος. Δεν μπορείτε σε κάθε στροφή του δρόμου να επιλέγετε τη δική σας πλευρά, γιατί σε κάποια από τις στροφές σας "αδειάζει" η φυγόκεντρος δύναμη, δηλαδή η αλήθεια και η πραγματικότητα, μπροστά στα μάτια των πολιτών.
Μίλησε ακόμα για το ΤΑΧΙS. Τα έχουμε πει πολλές φορές, αλλά θα τα επαναλάβω. Εσείς βεβαίως επιλέξατε την εταιρεία -να μην πω ποια είναι η εταιρεία- η οποία έφερε το TAXIS, γιατί είναι αυτή που συνήθως καταγγέλλετε, είναι συνήθως η εταιρεία...
ΒΑΣΙΛΗΣ ΚΕΔΙΚΟΓΛΟΥ: Τι σημασία έχει αυτό;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Μην κάνετε διάλογο.
Σας παρακαλώ, κύριε Μαγκριώτη μην απαντάτε.
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, για όνομα του Θεού.
ΙΩΑΝΝΗΣ ΜΑΓΚΡΙΩΤΗΣ: Είναι συνήθως η εταιρεία και ο επιχειρηματίας τον οποίο καταγγέλλετε ως το μέγα διαπλοκέα. Σε αυτήν την εταιρεία αναθέσατε το TAXIS και γνωρίζετε πολύ καλά ότι δεν είχε τη συγκεκριμένη τεχνογνωσία όταν ανέλαβε τη μηχανοργάνωση του Υπουργείου Οικονομικών.
ΒΑΣΙΛΗΣ ΚΕΔΙΚΟΓΛΟΥ: Να καταγγείλετε τη σύμβαση.
ΙΩΑΝΝΗΣ ΜΑΓΚΡΙΩΤΗΣ: Εμείς αναγκαστήκαμε επί της ουσίας να την καταγγείλουμε, να την επαναπροσαρμόσουμε, να την επαναδιαπραγματευτούμε
και γι' αυτό υπήρξε αυτή η καθυστέρηση. Το γνωρίζετε πολύ καλά αυτό.
ΑΔΑΜ ΡΕΓΚΟΥΖΑΣ: Αυτά είναι παραμύθια.
ΙΩΑΝΝΗΣ ΜΑΓΚΡΙΩΤΗΣ: Τέλος, θα συμφωνήσω με τον κ. Αλογοσκούφη ότι πρέπει να κάνουμε περισσότερες, μεγαλύτερες και πιο συντονισμένες προσπάθειες στη μείωση των δαπανών. Υπάρχουν ακόμη πλευρές της κρατικής διαχείρισης που δεν λειτουργούν αποτελεσματικά. Υπάρχουν ακόμη δαπάνες που έχουν το χαρακτηρισμό της σπατάλης και πρέπει να περιοριστούν. 
Επίσης, πρέπει με μεγαλύτερη ταχύτητα να κινηθούμε στις διαρθρωτικές
αλλαγές. Ψηφίσαμε ήδη τους νόμους για την απελευθέρωση της αγοράς ενέργειας και τηλεπικοινωνιών. Πρέπει να βαδίσουμε ακόμη πιο γρήγορα προς αυτήν την κατεύθυνση. Σε αυτήν τη στόχευση σας, σε αυτήν την πλευρά της κριτικής σας, εμένα θα με βρείτε σύμφωνο, όπως είμαι βέβαιος ότι θα βρείτε σύμφωνη και την Κυβέρνηση. 'Αλλωστε γι αυτό δουλεύει και γι αυτό προετοιμάζεται.
Κυρίες και κύριοι, είναι γεγονός ότι από το Βήμα αυτό όλοι οι αγορητές των κομμάτων της Αντιπολίτευσης στον έναν ή στον άλλο βαθμό ομολόγησαν, εμμέσως βεβαίως αλλά πλην σαφώς, ότι με το συζητούμενο νομοσχέδιο -ανεξάρτητα εάν υπάρχει διαφωνία στην διάρθρωση, στην πολυπλοκότητα, στη συνθετότητα- υπάρχουν φοροελαφρύνεις. Με τον ένα ή με τον άλλο τρόπο όλοι οι αγορητές έχουν συμφωνήσει.
Βεβαίως, οι αγορητές της Αριστεράς είπαν ότι αυτές οι ελαφρύνσεις περισσότερο γέρνουν προς τους έχοντες και κατέχοντες. Οι αγορητές της Αξιωματικής Αντιπολίτευσης είπαν ότι είναι τσιγκούνικες οι φοροελαφρύνσεις και ότι μπορούσε ο προϋπολογισμός να είναι πιο γενναιόδωρος. Βεβαίως, αυτό τεκμηριώνει την ευρωστία του κρατικού προϋπολογισμού και των κρατικών ταμείων.
'Oμως, αν κάνετε ένα βήμα και αφαιρέσετε αυτήν την υψηλή αντιπολιτευτική παράμετρο που χρησιμοποιείτε στις εκτιμήσεις σας, τότε θα βρείτε τις αλήθειες γύρω από το συζητούμενο νομοσχέδιο.
Και η πρώτη αλήθεια είναι ότι ζούμε σε μια περίοδο μέσα στην οποία
και κατά τη διάρκεια της επόμενης πενταετίας θα κορυφωθεί η αναγκαιότητα υψηλών κρατικών δαπανών, για την ενίσχυση του κοινωνικού κράτους,

για την ενίσχυση της υγείας και της πρόνοιας και της παιδείας. 'Ηδη έχουμε προϋπολογίσει ανάλογους πόρους στον προϋπολογισμό του 2001. Θα αυξηθούν επίσης οι δημόσιες επενδύσεις για να απορροφήσουμε τα κονδύλια για τα συγχρηματοδοτούμενα προγράμματα του Γ' Κοινοτικού Πλαίσιου Στήριξης. 'Ηδη έχουμε πάνω από 10% αύξηση στον προϋπολογισμό του 2001. 
Είναι εκατοντάδες δισεκατομμύρια αυτά για το 2001 και πολύ
περισσότερα δισεκατομμύρια για τα επόμενα χρόνια. Επιπλέον, βρισκόμαστε στην καρδιά της εξέλιξης του εξοπλιστικού προγράμματος για να καταστήσουμε ισχυρές και αξιόπιστες τις 'Ενοπλες Δυνάμεις. Σήμερα, οι 'Ενοπλες Δυνάμεις, μπορούν να δώσουν ένα ισχυρό αποτρεπτικό μήνυμα σε όποιον θα κινηθεί ενάντια στα κυριαρχικά μας δικαιώματα. Στο τέλος αυτής της τετραετίας 8,5 τρισεκατομμύρια θα έχουν επενδυθεί για τον εξοπλισμό των Ενόπλων Δυνάμεων. Αυτό σημαίνει, πρόσθετα έσοδα και εμείς τα διασφαλίζουμε.
ΒΑΣΙΛΗΣ ΚΕΔΙΚΟΓΛΟΥ: Τι σχέση έχουν αυτά με το νομοσχέδιο;
ΙΩΑΝΝΗΣ ΜΑΓΚΡΙΩΤΗΣ: Αυτά δεν υπήρχαν στους προϋπολογισμούς της
προηγούμενης δεκαετίας.
Ξέρετε ακόμη ότι χρειαζόμαστε πρόσθετους πόρους για τα ολυμπιακά έργα, που βεβαίως θα έχουν την ανταπόδοσή τους, αλλά στους επόμενους προϋπολογισμούς ως αντισταθμιστικά και ανταποδοτικά έσοδα. Αυτές τις τέσσερις μεγάλες προτεραιότητες με εθνικούς ορίζοντες και διαμέτρημα πρέπει να υποστηρίξουμε τα επόμενα χρόνια. Εμείς έχουμε διασφαλίσει τους πόρους για να υποστηρίξουμε αυτές τις πολιτικές με βάση την οικονομική μας στρατηγική.
Δεύτερη αλήθεια είναι ότι από πέρσι έχει αρχίσει η πορεία των φοροελαφρύνσεων και της μείωσης της φορολογικής κλίμακας και των φορολογικών συντελεστών για φυσικά και νομικά πρόσωπα. Το συζητούμενο νομοσχέδιο έχει μόνο καταργήσεις, μειώσεις και φοροελαφρύνσεις. Δεν υπάρχει κανένας καινούριος φόρος και αυτό πρέπει να το συνομολογήσει η Βουλή. Είναι μια χρονιά τομή, μια χρονιά αφετηρία.
Ακούστηκε η κριτική ότι θα μπορούσε να είναι πιο γενναιόδωρη η φοροαπαλλαγή και η ενίσχυση των λαϊκών στρωμάτων. Δεν μπορείτε όμως με βάση αυτή την επιθυμία σας που είναι και δική μας, να αρνείσθε ότι η φετεινή χρονιά είναι χρονιά αφετηρία για τη δικαιότερη κατανομή του
παραγόμενου πλούτου. Δεν μπορείτε να αρνηθείτε ότι οι ρυθμίσεις για τους αγρότες για τις πολύτεκνες οικογένειες για τις μικρομεσαίες επιχειρήσεις και για τους σεισμόπληκτους, για την κατάργηση του ΕΦΤΕ και για τα στεγαστικά δάνεια δεν είναι ευεργετικές για τα λαϊκά στρώματα.

Μας είπε απ'αυτό το Βήμα με την ιδιότυπη αριθμητική του ο Κοινοβουλευτικός Εκπρόσωπος της Νέας Δημοκρατίας ότι οι ελληνικές οικογένειες πλήρωσαν 250.000 δραχμές κατά μέσο όρο την προηγούμενη χρονιά. Κύριε Αλογοσκούφη διαιρείτε το σύνολο των εσόδων με το σύνολο των οικογενειών. Μα, αυτά τα πολλαπλάσια έσοδα δεν ήλθαν από το σύνολο των οικογενειών αλλά από ένα μικρό αριθμό μεγάλων επιχειρήσεων και από ένα μικρό αριθμό οικογενειών εχόντων και κατεχόντων σύμφωνα με τις προγραμματικές μας διακηρύξεις. Η μεγάλη πλειοψηφία των λαϊκών οικογενειών έχουν βελτίωση της φορολογικής τους πραγματικότητας και του εισοδήματός τους. Δεν είναι όλες οι οικογένειες που προσφέρουν στον κρατικό προϋπολογισμό 250 δισεκατομμύρια δραχμές.
Η μεγάλη πλειοψηφία των λαϊκών οικογενειών είναι έξω από αυτόν τον
κατάλογο και πρέπει να ομολογήσετε αυτήν την αλήθεια.
Ο κρατικός προϋπολογισμός με την απώλεια των διακοσίων εβδομήντα δισεκατομμυρίων που κι εσείς συνομολογείτε ότι θα έχει στο νέο έτος δεν μας δίνει το καλύτερο τεκμήριο της αλήθειας, ότι είναι κοινωνικά δικαιότερη η φορολογική πολιτική του 2001 από το 2000, από το 1999; Δεν προδικάζει ένα αντίστοιχο μέλλον θετικό και ευεργετικό για τα λαϊκά στρώματα;
Αυτή είναι η πραγματικότητα και πρέπει όλοι να την αποδεχθούμε για να είναι ουσιαστική και η κριτική που ασκείται στις πλευρές που κι εγώ αναγνωρίζω ότι έχουμε ελλείψεις και καθυστερήσεις.
'Εχουμε μία τρίτη αλήθεια, την οποία δεν μπορείτε να την αρνηθείτε, αύξηση εσόδων του κρατικού προϋπολογισμού και για πρώτη φορά πλεόνασμα στον γενικό προϋπολογισμό του κράτους.
ΒΑΣΙΛΗΣ ΚΕΔΙΚΟΓΛΟΥ: Αφήστε αυτά για τον προϋπολογισμό!
ΙΩΑΝΝΗΣ ΜΑΓΚΡΙΩΤΗΣ: Αυτές είναι ιστορικές στιγμές για την εθνική μας οικονομία. Αυτά όλα πού οφείλονται;
Οφείλονται στην αύξηση της οικονομικής δραστηριότητας, του οικονομικού τζίρου του Ακαθάριστου Εθνικού Προϊόντος, που μονίμως και επιμόνως θέλετε να το αρνείσθε. Από εκεί κυρίως προήλθαν τα πρόσθετα αυτά έσοδα, η αύξηση των εσόδων, παρ' ότι είχαμε μειώσεις φόρων.
Δεύτερον, στο ΤΑΧΙS και στο ΣΔΟΕ, στην επιτυχή λειτουργία τους, που θα είναι ακόμη καλύτερη τα επόμενα χρόνια, που κυρίως κτύπησαν τη φοροδιαφυγή και καλλιέργησαν βεβαίως τη φορολογική συνείδηση στον 'Ελληνα φορολογούμενο πολίτη.
Πρέπει να αποδώσουμε τα εύσημα στους φοροελεγκτικούς και φοροεισπρακτικούς μηχανισμούς του δημοσίου, που τα τελευταία χρόνια με την κατάρτιση, την εκπαίδευση, την μηχανοργάνωση, αρχίζουν επιτέλους και ανταποκρίνονται στα θεσμικά και υπηρεσιακά τους καθήκοντα. Και αυτήν την αλήθεια δεν μπορείτε να την αρνηθείτε!

Γιαυτό είναι η φορολογική πολιτική σήμερα αναπτυξιακή και κοινωνική. Είναι γιατί δημιουργεί και αναπτυξιακό και κοινωνικό πλεόνασμα. Εμείς
αυτό το πλεόνασμα το μοιράζουμε με κοινωνικά κριτήρια, με κοινωνική δικαιοσύνη. Δεν μπορείτε να την αρνηθείτε την άλλη αλήθεια, την απλούστευση των διαδικασιών. Και μόνο πού θα μπορούμε από το INTERNET να καταθέτουμε τις φορολογικές δηλώσεις τη νέα χρονιά. Και μόνο ότι καταργούνται οι φόροι υπέρ τρίτων, για να μην προχωρήσω στις άλλες διευκολύνσεις και απλοποιήσεις. Είναι πολύ σημαντικές αλλαγές που μέχρι τώρα καταδυνάστευαν τον 'Ελληνα πολίτη και κυρίως το φορολογούμενο πολίτη.
Θα τελειώσω λέγοντας ότι θα έπρεπε να σας ξενίσει που πέρυσι και φέτος καταθέτουμε για πρώτη φορά εγκαίρως το φορολογικό νομοσχέδιο. Τα προηγούμενα χρόνια το φορολογικό νομοσχέδιο κατετίθετο στη Βουλή μετά την αλλαγή του χρόνου, μετά την ψήφιση του προϋπολογισμού. Αφού, δηλαδή, και οι δικές σας κυβερνήσεις και οι δικές μας προϋπολόγιζαν τα έσοδα και τα έξοδα, έρχονταν μετά να ψηφίσουν το φορολογικό νομοσχέδιο για να επιβεβαιώσουν ότι θα τα εισπράξουν τα χρήματα αυτά. 'Ολα αυτά δεν δείχνουν νοικοκύρεμα, αποτελεσματικότητα, ανταποδοτικότητα πλέον της οικονομίας, σταθερότητα και προβλεπτικότητα; Δεν πρέπει να τα αρνούμαστε! 
Με μια φράση θα κλείσω, λέγοντας ότι δεν είμαστε πλέον η χώρα με τους
υψηλότερους φόρους. 'Εχουμε κάτω από το μέσο όρο της φορολογικής κλίμακας
από τις χώρες της Ευρωπαϊκής 'Ενωσης στο σύνολο των φόρων και προς τα φυσικά πρόσωπα και προς τα νομικά πρόσωπα και όσον αφορά το ΦΠΑ και όσον αφορά τον ειδικό φόρο κατανάλωσης των καυσίμων. Μόνο στα αυτοκίνητα, στον ειδικό φόρο είμαστε υψηλότερα από το μέσο όρο της Ευρωπαϊκής 'Ενωσης και κατανοείτε την αναγκαιότητα. Δεν είμαστε πλέον η χώρα της φορομπηχτικής πολιτικής. 'Εχουμε κάνει σημαντικά βήματα.
Κυρίες και κύριοι συνάδελφοι, αυτή είναι η αλήθεια μας, μίας μεγάλης πορείας, δύσκολης πορείας μέχρι σήμερα, με τα λαϊκά στρώματα να στηρίζουν την οικονομική και κοινωνική προσπάθεια της Κυβέρνησης.
Σήμερα μέρα με τη μέρα η Κυβέρνησή μας ανταποδίδει στα λαϊκά στρώματα αυτά που προσέφεραν στον εκσυγχρονισμό, την ανοικοδόμηση και την αναγέννηση της ελληνικής οικονομίας. Να είστε βέβαιοι -είναι η τελευταία μας αλήθεια και δέσμευση- ότι δεν είμαστε ικανοποιημένοι με όσα έχουμε κάνει, θα βαδίσουμε όμως σ' αυτόν το δρόμο γιατί είναι ο σωστός.
ΒΑΣΙΛΗΣ ΚΕΔΙΚΟΓΛΟΥ: Δεν είναι κανείς εδώ μέσα όμως για να σας
ακούσει!
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
του Κομμουνιστικού Κόμματος Ελλάδας κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Το νομοσχέδιο που συζητάμε είναι ενταγμένο σε μία γενικευμένη επίθεση στο εισόδημα και στα δικαιώματα των εργαζομένων και στην πρακτική και πολιτική της Κυβέρνησης, που στηρίζεται στην ουσία και από τις προτάσεις και τις βασικές επιλογές της Νέας Δημοκρατίας, για τη στήριξη και το δυνάμωμα του μεγάλου κεφαλαίου.
Εάν ψάξουμε σε άλλους τομείς, θα δούμε ότι προχθές ψηφίσαμε το
νομοσχέδιο για την απελευθέρωση των επικοινωνιών και για το ξεπούλημα του Ο.Τ.Ε. Κάτι ανάλογο έγινε τις προάλλες για τη Δ.Ε.Η. Ποιοι το επιζητούν αυτό, ποιοι κερδίζουν από τις απελευθερώσεις, από τις μετοχοποιήσεις ή από τις ιδιωτικοποιήσεις; Οι μεγάλοι επιχειρηματίες, ντόπιοι και ξένοι. 
Δεύτερο στοιχείο που δηλώνει αυτήν την επίθεση: Δόθηκε στη
δημοσιότητα και έρχεται στη Βουλή σε λίγο καιρό το νομοσχέδιο του κ. Γιαννίτση, που μεταξύ των άλλων -για να μη μιλήσω για όλα τα ζητήματα, για την κατάργηση του οκτάωρου, την αύξηση των απολύσεων κλπ.- προσθέτει το εξής: Μειώνει τις επιβαρύνσεις των εργοδοτών για τα ασφαλιστικά ταμεία κατά 18%. Κάτι ανάλογο γίνεται και στο φορολογικό νομοσχέδιο. Να, λοιπόν, πώς ευνοείται το κεφάλαιο, να πώς ανακατανέμεται ο πλούτος.
Κι εδώ θα ήθελα να πω πως, ό,τι και να πείτε, αν ανατρέξουμε στους προϋπολογισμούς όλων των τελευταίων χρόνων, έχουμε μια σημαντικότατη αύξηση των εσόδων και βεβαίως και των εξόδων. Αλλά από πού βρίσκονται τα περισσότερα απ' αυτά τα έσοδα; Είπωθηκε -και το επαναλαμβάνω- ότι πέρσι είχαμε ένα τρισεκατομμύριο περισσότερα. Στο φετινό προϋπολογισμό φαίνεται ότι θα εισπράξετε γύρω στα εννιακόσια δισεκατομμύρια επιπλέον. Δεν προέρχεται ένα μεγάλο μέρος τους από τη φορολογία; Προέρχονται και από άλλες πηγές, αλλά κυρίως από τη φορολογία.
'Ερχομαι τώρα στο συγκεκριμένο νομοσχέδιο σε συνδυασμό με τη γενικότερη φορολογική πολιτική. Το κύριο πρόβλημα που έχουμε σαν χώρα είναι το ποσοστό των έμμεσων φόρων, που είναι πάνω από 60%.
ΒΑΣΙΛΗΣ ΚΕΔΙΚΟΓΛΟΥ: Αυτό πέφτει.
ΑΝΤΩΝΗΣ ΣΚΥΛΛΑΚΟΣ: Γιατί πέφτει; H Κυβέρνηση λέει ότι πέφτει το
ποσοστό.
ΒΑΣΙΛΗΣ ΚΕΔΙΚΟΓΛΟΥ: Δεν λέει τίποτα αυτό, όμως.
ΑΝΤΩΝΗΣ ΣΚΥΛΛΑΚΟΣ: Αυτό λέω κι εγώ, ότι δεν λέει τίποτα, με την εξής έννοια: Πέφτει ποσοστιαία. Από την άποψη του τι ποσά πληρώνει ο ελληνικός 
λαός στην έμμεση φορολογία έχουμε σημαντικότατη αύξηση χρόνο με το χρόνο. Γιατί όμως πέφτει ποσοστιαία; Πέφτει γιατί φορολογήσατε βαριά τους μικρομεσαίους με τα αντικειμενικά κριτήρια, αυξήθηκε απότομα η άμεση φορολογία κι έτσι αντιστράφηκε λίγο το κλίμα και ο συσχετισμός με τους έμμεσους φόρους.
Δεν φαίνονται σ' αυτό το νομοσχέδιο ούτε ίσως στο φετινό
προϋπολογισμό οι επιβαρύνσεις των ΕΒΕ,(;) διότι άλλαξε το αντικειμενικό σύστημα που ίσχυε και μπήκε ένα άλλο αντικειμενικό σύστημα -το εξωλογιστικό- και στο τέλος της τριετούς εφαρμογής του θα αναζητήσετε μεγάλα ποσά από τους μικρομεσαίους. Και το ξέρετε αυτό ότι, δηλαδή, θα πάρετε τα ποσά από το Φ.Π.Α.
Τι κάνετε τώρα με το συγκεκριμένο νομοσχέδιο; Πρώτα και κύρια βοηθάτε
το μεγάλο κεφάλαιο και στηρίζεσθε από τη Νέα Δημοκρατία. 'Ακουσα τις προτάσεις της Νέας Δημοκρατίας επανειλημμένα, και επίσημα από τον Αρχηγό

της Νέας Δημοκρατίας και από άλλους. Οι προτάσεις είναι να ελαφρύνουμε τους φόρους στους μεγάλους επιχειρηματίες. Αυτό ακολουθείτε και σεις. Είναι δεξιά η πολιτική σας ή δεν είναι;
Να αναλύσω που τους βοηθάτε; Στις ανώνυμες εταιρείες μειώνετε τη φορολογία, ακόμη και στα μέλη των διοικητικών συμβουλίων των εταιρειών αυτών. Ακόμη και εκεί πηγαίνετε. Τους μεγαλοεισοδηματίες πάνω από δεκαεπτά ή δεκαοκτώ εκατομμύρια. 'Αλλες κατασκευαστικές εταιρείες τις ελαφρύνετε και αυτές φορολογικά. Δηλαδή, τι άλλο χρειάζεται για να φανεί ότι μέσα σε δεκαπέντε μέρες, ένα μήνα, θα έχουμε ελάφρυνση των μεγάλων επιχειρήσεων και από φόρους και από εισφορές με το νομοσχέδιο Γιαννίτση στα ασφαλιστικά ταμεία; Τι άλλο, για να πούμε ότι είστε κόμμα του μεγάλου κεφαλαίου, όπως και η Νέα Δημοκρατία. Είναι δύο τα κόμματα αυτήν τη στιγμή. Για να χρυσώσετε το χάπι, εμφανίζεσθε ότι παίρνετε κάποια μέτρα φοροαπαλλαγής για τα φτωχότερα οικονομικά στρώματα.
Εδώ θα ήθελα να σημειώσω δύο πράγματα. Για πολλές από αυτές τις
ρυθμίσεις εφαρμόζετε παραπλανητική πολιτική και για άλλες δίνετε κάποια ψίχουλα αλλά τα δίνετε στα πολύ φτωχότερα στρώματα, που όλο τα περιορίζετε σε αριθμό και έχουν τη μορφή φιλανθρωπίας. Αυτή είναι η πολιτική σας, για να στρογγυλέψετε τις γωνίες, για να μην υπάρχουν πιο έντονες κοινωνικές αντιδράσεις. Ο τελικός, όμως, ισολογισμός ανάμεσα σε αυτά που τους παίρνετε και σ'αυτά που τους δίνετε και ο ισολογισμός το τι δίνετε στις μεγάλες επιχειρήσεις είναι ανακατανομή του πλούτου υπέρ των εχόντων και κατεχόντων και σε βάρος των λαϊκών στρωμάτων. Αυτός είναι ο τελικός ισολογισμός, αν τα ζυγίσουμε.
Θα σας αναφέρω ορισμένα παραδείγματα από το παρόν νομοσχέδιο.
Για τους αγρότες. Είναι παραπλανητικές, σε μεγάλο βαθμό, οι ρυθμίσεις που κάνετε; Γιατί το λέω αυτό; Πόσοι αγρότες έχουν περιουσία εκατόν πενήντα εκατομμυρίων και θα βγουν κερδισμένοι από τη μεταβίβαση, αν θα πάμε στα εκατόν ογδόντα; Πόσους αγρότες αγγίζει αυτό το ζήτημα στην Ελλάδα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αλλά δεν πληρώνουν
καθόλου φόρο.
ΑΝΤΩΝΗΣ ΣΚΥΛΛΑΚΟΣ: Στην επικοινωνιακή σας πολιτική βάζετε και αυτό το ζήτημα, ότι ελαφρύνετε τους αγρότες. Ποιους αγρότες; Τους μεγαλοαγρότες; Τους τσιφλικάδες; Αυτοί θα βγουν κερδισμένοι από αυτήν την υπόθεση. 'Οταν όμως έρχετε το θέμα για το φτωχό αγρότη που δήθεν του δίνετε πέντε χιλιάδες και πέντε χιλιάδες, δέκα χιλιάδες, ελέγχετε τα Μέσα Μαζικής Ενημέρωσης και προβάλετε τη δήθεν φίλο αγροτική σας πολιτική. Τι γίνεται με το πετρέλαιο κίνησης και με τα καύσιμα; Στην ουσία, ούτε επίδομα τους δίνετε για το πετρέλαιο θέρμανσης. Και για το πετρέλαιο κίνησης είναι ψευδεπίγραφη η δήθεν μεγάλη μείωση την οποία θα έχουν ως κέρδος οι αγρότες.
Το αίτημα του αγροτικού κινήματος είναι να πληρώνουν, όπως οι εφοπλιστές, τράνζιτ. Στους εφοπλιστές γιατί δίνετε τζάμπα πετρέλαιο, χωρίς φορολογία και δεν δίνετε και στους αγρότες; Αυτό είναι το αίτημα και σ'αυτό να απαντήσετε. Τα άλλα είναι τεχνάσματα.
Παραπλανητική σε μεγάλο βαθμό, είναι και η τακτική που ακολουθείτε με τους πολύτεκνους. Για την ιδιοκατοίκηση πάει από εκατόν πενήντα τ.μ. στα εκατόν ογδόντα τ.μ. ή για την πρώτη κατοικία αυξάνετε το ποσό. Για ποιους πολύτεκνους; Υπάρχουν πολύτεκνοι και πολύτεκνοι. Υπάρχουν και οι έχοντες πολύτεκνοι και οι μη έχοντες πολύτεκνοι. Με αυτά τα μέτρα ευνοείτε τους έχοντες. Ακόμη και στους πολύτεκνους ταξική πολιτική κάνετε. Και στους αγρότες ταξική πολιτική κάνετε. Και όταν πάτε για ελάφρυνση, πάλι τους ισχυρότερους οικονομικά βοηθάτε και στη μια κατηγορία και στην άλλη. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τους τσιφλικάδες των
πενήντα στρεμμάτων βοηθάμε.
ΑΝΤΩΝΗΣ ΣΚΥΛΛΑΚΟΣ: Για τους σεισμόπληκτους. 'Αλλη κατηγορία δεινοπαθούντων και αξιοπαθούντων. 'Εχετε πάει καμία επίσκεψη, κύριε Υπουργέ, σ' αυτούς που μένουν ακόμα στα γκέτο και στα λυόμενα, για να δείτε πόσοι απ'αυτούς που είχαν κατοικία ή επαγγελματική στέγη και χαρακτηρίστηκε ως κόκκινη ή κίτρινη, έκαναν αιτήσεις για να αποκατασταθεί η κατοικία ή η επαγγελματική τους στέγη; Αυτήν τη στιγμή είναι δέκα με δώδεκα χιλιάδες αιτήσεις, ενάμιση χρόνο μετά τους σεισμούς. Διότι με τα μέτρα που πήρατε τάχα να τους βοηθήσετε με κάποιο δάνειο, δεν μπορούν να φτιάξουν τίποτε και έχουν σηκώσει τα χέρια ψηλά.
Και ερχόσαστε τώρα εδώ να μου πείτε ότι μεταθέτετε -και καλά κάνετε
και μεταθέτετε- την πληρωμή -κάνετε ρύθμιση των υποχρεώσεων- προς το δημόσιο και χωρίς να τους χαρίζετε ούτε μία δραχμή, γιατί θα φθάσουν να μη μπορούν να πληρώσουν. 'Ηδη δεν μπορούν να πληρώσουν. Και μπαίνετε στο δίλημμα του τι θα κάνετε τώρα: Θα πάτε να τους κατασχέσετε το σπίτι, το οποίο είναι γκρεμισμένο; Αφού δεν μπορούν να πληρώσουν οι άνθρωποι. Εκατό χιλιάδες οικογένειες είναι.
Και το τέταρτο ζήτημα αφορά τους μετανάστες, τους οποίους τους φορολογείτε, γιατί σταδιακά και με παλιότερη ρύθμιση και τώρα τους επιβαρύνετε με φορολογικά βάρη, ενώ παλιότερα δεν υπήρχαν αυτά τα βάρη. Το 50% παλιότερα και το 50% τώρα.
Τέλος, όσον αφορά τη βασική σας επιλογή για να "χρυσώσετε το χάπι", το ότι τιμαριθμοποιείτε τη φορολογική κλίμακα. Αυτά με τα οποία έχετε επιβαρύνει από το 1992 και μετά τον κόσμο είναι τουλάχιστον δύο τρισεκατομμύρια και αν κάνουμε και αποπληθωρισμό μπορεί να είναι και τέσσερα και πέντε τρισεκατομμύρια δραχμές. Επειδή δεν αλλάζετε τις φορολογικές κλίμακες επιβαρύνατε τα μικρά και μεσαία εισοδήματα, τα φορτώσατε με νέα φορολογικά βάρη χωρίς να αλλάξετε τη νομοθεσία. Αλλά με το να μην αλλάζετε τη νομοθεσία, να μην αλλάζετε, δηλαδή, τις φορολογικές κλίμακες, φορτώνετε με περισσότερα φορολογικά βάρη όλους τους μικρούς και τους μεσαίους και εισπράξατε τεράστια ποσά.
'Ερχεστε σήμερα που μετρήσατε τα κουκιά και λέτε: "βγαίνουμε, θα έχουμε ένα πλεόνασμα που το χρειαζόμαστε, -όπως το υπολογίζετε- ας δώσουμε και ένα 5% τιμαριθμοποίηση της φορολογικής κλίμακας, για να εξυπηρετήσουμε την επικοινωνιακή μας πολιτική". Τα καταφέρνετε;
Αν πάτε στον κόσμο και ο κόσμος του ΠΑ.ΣΟ.Κ. και ο κόσμος της Νέας
Δημοκρατίας είναι από διαμαρτυρόμενος μέχρι αγανακτισμένος. Δεν συμφωνεί με αυτές τις πολιτικές. Και αν τον κρατάτε δέσμιο στην ψήφο και τα δύο κόμματα, δεν είναι γιατί δεν καταλαβαίνει ο κόσμος. Δεν τους ξεγελάτε με αυτά τα πράγματα. Υπάρχει σαφής εικόνα. 'Εχετε και το εκλογικό σύστημα, έχετε και το μια ο ένας και μια ο άλλος, λέτε και για την παγκοσμιοποίηση σαν να είναι κανένα φυσικό φαινόμενο, που δεν μπορούμε να αντιδράσουμε και έχετε πείσει το μεγαλύτερο του πληθυσμού ότι δεν υπάρχει άλλη εναλλακτική λύση. Είναι πολιτικός εκβιασμός και ιδεολογικό τέχνασμα που φέρνει αποτελέσματα. Δεν συμφωνούν, όμως, με αυτά τα νομοσχέδια και με αυτά τα μέτρα ούτε οι οπαδοί σας ούτε οι οπαδοί της Νέας Δημοκρατίας. 
Εμείς και από αυτούς ζητούμε να σηκώσουν το ανάστημά τους. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Μπαίνουμε τώρα στον κατάλογο
των εγγεγραμμένων Βουλευτών.
Το λόγο έχει ο κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κυρία Πρόεδρε.
Πριν εισέλθω στο θέμα μου, κυρία Πρόεδρε, παρακαλώ χωρίς να κρατήσετε το χρόνο, θέλω να αναφερθώ στις δηλώσεις του προέδρου του Συνδέσμου Ελληνικών Βιομηχανιών κ. Οδυσσέα Κυριακόπουλου, το οποίο εμφανίσατε ως θέμα του Προεδρείου και του κ. Κυριακόπουλου.
Εδώ είναι Βουλή των Ελλήνων, εδώ είμαστε αντιπρόσωποι. Εδώ είναι κράτος, είναι πολιτεία που έχει νόμους. Και οι νόμοι της πολιτείας λένε ότι οι ανώνυμες εταιρείες -σε κάποιες από αυτές είναι διευθύνων σύμβουλος ή μέλος διοικητικού συμβουλίου ο κ. Κυριακόπουλος- υποβάλλουν ισολογισμούς, υποβάλλουν πρακτικά γενικών συνελεύσεων, υποβάλλουν προσαρτήματα που δημοσιεύονται για όποιον θέλει, υποβάλλουν και έκθεση του διοικητικού συμβουλίου προς τις συνελεύσεις, που επίσης δημοσιεύονται. Είναι, δηλαδή, κοινά για όλους τους πολίτες.

Κυρία Πρόεδρε, θα σας παρακαλέσω πάρα πολύ, βρείτε σε ποιες ανώνυμες εταιρείες ο κ. Κυριακόπουλος είναι μέλος του διοικητικού συμβουλίου ή διευθύνων σύμβουλος, φέρτε μας τα προσαρτήματα που να φαίνεται ότι στον κύκλο εργασιών του και στον κύκλο των δαπανών του είναι και οι δαπάνες για κουπόνια υπέρ των κομμάτων.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Κεδίκογλου, θα σας
παρακαλέσω να μιλήσετε επί του νομοσχεδίου. Αυτό είναι θέμα διαφορετικό. ΒΑΣΙΛΗΣ ΚΕΔΙΚΟΓΛΟΥ: Προηγείται η τιμή του πολιτικού κόσμου... ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριε Κεδίκογλου. ΒΑΣΙΛΗΣ ΚΕΔΙΚΟΓΛΟΥ: ... ο οποίος προσέφερε κοινωνική πρόοδο,
απελευθέρωση και πολιτική πρόοδο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σε συγκεκριμένη συζήτηση θα
τεθεί το θέμα, αλλά όχι τώρα που συζητούμε το νομοσχέδιο.

ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, αλλά έχετε υποχρέωση. Δεν με ενδιαφέρουν οι δηλώσεις του κ. Κυριακόπουλου, με ενδιαφέρει τι λένε τα κείμενα. Να μου φέρετε τα προσαρτήματα και να μου φέρετε τη φορολογική του δήλωση να δω αν έχει στα έξοδα δαπάνη υπέρ των κομμάτων.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Καλώς, κύριε Κεδίκογλου. Η αρμόδια επιτροπή και ο αρμόδιος αντιπρόεδρος θα ασχοληθεί και θα λάβει υπόψη την πρότασή σας.
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε. Και αν αναφέρομαι στο συγκεκριμένο -είναι νέος και τον συγχωρώ, πρέπει να βλέπουμε τους νέους με συγκατάβαση και με συμπόνοια- είναι γιατί εκτιμώ ιδιαίτερα τη μητέρα του και γνωρίζω και τον πατέρα του. Ιδιαίτερα τη μητέρα του που δεν γνωρίζω, την εκτιμώ ιδιαιτέρως επιχειρηματικώς. Δεν μπορεί, λοιπόν, κανένας Κυριακόπουλος να προσβάλει την τιμή του πολιτικού κόσμου...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Κεδίκογλου, σας παρακαλώ, συγκεντρωθείτε στο νομοσχέδιο. Αυτό θα γίνει αντικείμενο συζήτησης. Σας το βεβαιώνω εγώ.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ. Τα προηγούμενα σας παρακαλώ να είναι
εκτός χρόνου.
Δεύτερον, στενοχωρέθηκα για το ΚΚΕ.
Κύριοι του ΚΚΕ, σας συμπαθώ ιδιαιτέρως. 'Εχετε ένα εκλογικό ποσοστό, αλλά η απήχησή σας στην κοινή γνώμη είναι πολύ μεγαλύτερη. Και αν μαζί σας συζητούσαμε ή κουβεντιάζαμε, όπως έλεγε ο μακαρίτης ο Παπανδρέου "είναι γιατί το ΚΚΕ έχει πολύ μεγαλύτερη επιρροή στην κοινή γνώμη". Διαβάστε τα κείμενα του μακαρίτη του Βασάλου, του μακαρίτη Λουλέ, του καπετάν Νικόλα του Καλούδη, του Φλωράκη. Είχαν ποτέ αυτές τις λαϊκίστικες αναφορές που τελευταία ακούω από σας; Για όνομα του Θεού! Βλέπω και θλίβομαι. Θλίβεται όλη η ελληνική προοδευτική αριστερά. Θλίβομαι για όσα ακούω για ένα λαϊκό αγορητή και με μεγάλη αυτομόρφωση σαν τον Δημήτρη Κωστόπουλο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αναφερθείτε σε συγκεκριμένα
στοιχεία, κύριε Κεδίκογλου. 'Οχι γενικούς αφορισμούς.
ΒΑΣΙΛΗΣ ΚΕΔΙΚΟΓΛΟΥ: Εδώ είναι Βήμα της Βουλής, κυρία Πρόεδρε. Με
συγχωρείτε, αλλά οφείλω αυτά να τα πω.
Μπαίνω τώρα στο θέμα του νομοσχεδίου. Είπε η αγαπητή και εκλεκτή συνάδελφος κ. Αρσένη, την οποία και ιδιαιτέρως συμπαθώ, ότι υπάρχει σχεδιασμός στη γεωργική παραγωγή.
Αγαπητή Μαρία, για άνοιξε την έκθεση του προϋπολογισμού και δες τι 
προβλέπει ως αύξηση της γεωργικής παραγωγής φέτος και τι είχαμε το 2000. Θα δεις, αγαπητή Μαρία, ότι το 2001, με όλες αυτές τις ελαφρύνσεις και τα συστήματα που είπες, αναμένεται αύξηση της παραγωγής μικρότερη κατά το 1/3, απ' ό,τι η αύξηση του 2000 η οποία ήταν 1,5%. Αναμένεται το 2001 αύξηση 1%. Μη δαπανάς, λοιπόν, και την προσωπική σου επιρροή και την προσωπική σου επιβολή και την ιστορία σου, για να υποστηρίζεις πράγματα που δεν στέκονται.
Στο πληθυσμιακό πρόβλημα είπε η εισηγήτρια ορισμένα επιχειρήματα υπέρ
του τρίτου παιδιού. Το θέμα δεν είναι αν και όταν έχω τρίτο παιδί. Το

θέμα είναι οι προοπτικές για να αποκτήσω τρίτο παιδί, το θέμα είναι τι κίνητρα μου δίνετε για να κάνω τρίτο παιδί. Αλλά, όπως πολύ ορθά είπε ο κ. Δημήτρης Γεωργακόπουλος, το πρόβλημα στην Ελλάδα δεν είναι το τρίτο παιδί. Το πρόβλημα είναι η διατήρηση του πληθυσμού, το πρόβλημα είναι το δεύτερο παιδί. Γι' αυτό χρειάζονται κίνητρα και γι' αυτό το φορολογικό αυτό νομοσχέδιο, αγαπητέ Υπουργέ των Οικονομικών, δεν λέει απολύτως τίποτα.
Αυτά τα περί των ηλεκτρονικών υπολογιστών και τα κίνητρα, βεβαίως
είναι ορθά και νομίζω ότι στο καινούριο πρόγραμμα που θα κάνει ο Υπουργός Ανάπτυξης θα τα έχει υπόψη του.
Κυρία Πρόεδρε, σε σας απευθύνομαι, θα πρέπει να του πείτε ότι και οι Βουλευτές έχουν γραφεία, τα οποία απασχολούν πάνω από δύο-τρία άτομα και πρέπει και αυτοί να περιληφθούν στα κίνητρα.
Πάμε τώρα στο επιμέρους θέμα του νομοσχεδίου. Είμαστε μια χώρα της της Ευρωπαϊκής 'Ενωσης. Αρέσει ή δεν αρέσει πρέπει να μπούμε στην πρόοδο, αρέσει ή δεν αρέσει πρέπει να σφιχτούμε, αρέσει ή δεν αρέσει πρέπει να προχωρήσουμε. Είναι δυνατόν, λοιπόν, η μέση φορολογία στις χώρες της Ευρωπαϊκής 'Ενωσης, που είναι πλουσιότερες, να είναι 44,6% του Α.Ε.Π. και στην Ελλάδα να είναι 42,5%, κύριε Υπουργέ των Οικονομικών; Και επαίρεσθε γιατί μειώσατε τη φορολογία; Το πρόβλημα σ' αυτήν τη χώρα είναι η μείωση
της φορολογίας και ιδιαίτερα των μεγάλων εισοδημάτων -θα επανέλθω σ' αυτό- ή η ανάπτυξη; Τι λέγαμε ως τώρα; 'Ηθελα να ξέρω, κυβέρνηση των λόρδων είσθε ή σοσιαλιστική κυβέρνηση; Τι είσθε σεις τέλος πάντων; Για κανονίστε την ταυτότητά σας.
H μέση φορολογία στην Ευρώπη -όπως δημοσιεύετε εσείς εδώ- είναι 44,6% και στην Ελλάδα 42,5%. Σε μας που τρέχουμε να τους φθάσουμε, θα δώσουμε φορολογικές ελαφρύνσεις, στα μεγάλα εισοδήματα σχεδόν αναγκαστικά κυρίως και θα πάμε στο 42,5%; Και θέλετε να λέγεσθε σοσιαλιστική κυβέρνηση;
Για όνομα του Θεού και της Παναγίας! Παρά τη δυσκολία, παρά τους αγώνες, έχω προσφορά σ' αυτό το κόμμα. Ως ιδρυτικός μέλος είμαι αυτός ο οποίος έδωσε την επιταγή για να μετακομίσει το κόμμα από την Εμμανουήλ Μπενάκη στη Χαριλάου Τρικούπη. Και με κάνετε να λέω αυτά τα πράγματα. Εκεί το καταντήσατε.
Αγαπητοί συνάδελφοι, όπως ξέρετε, μοναδικός μοχλός μετά την ένταξη στην Ευρωπαϊκή 'Ενωση με την οποία συμφωνώ -πέρυσι έκανα αναλυτική ομιλία και ανέπτυξα τι σημαίνει ΕΥΡΩ- μοναδικός μοχλός άσκησης μιας οικονομικής πολιτικής αναπτυξιακής, είναι η φορολογική πολιτική. Αυτή η φορολογική πολιτική που ασκούμε -που ασκείτε εσείς, όχι εμείς- οφείλει να υπακούει σε κάποιους εξωτερικούς παράγοντες ανάγκης που υπάρχουν. 'Ενας μεγάλος παράγων που υπάρχει και πρέπει να ληφθεί υπ' όψιν για την άσκηση της πολιτικής, είναι το ισοζύγιο πληρωμών. Μπορείτε να έχετε αρνητικό ισοζύγιο, όπως το έχετε και να ελαφρύνετε μεγάλα εισοδήματα, όπως τα ελαφρύνετε; Τι είστε εσείς; Σοσιαλιστική κυβέρνηση; Αυτό είναι η σύγχρονη αριστερά; Για να ξέρω.
Προχωρούμε. Λέτε για την κατανομή των εισοδημάτων ότι μειώσατε το φορολογικό συντελεστή από σαράντε πέντε σε σαράντα. Είπατε ότι αυτό ήταν εξαγγελία του ΠΑΣΟΚ. Υπήρξε κανένας 'Ελληνας που όταν άκουγε ότι το σαράντα πέντε κατεβαίνει στο σαράντα δεν υπολόγισε πως και το δικό του θα κατεβεί πέντε μονάδες; Υπήρξε κανένας 'Ελληνας που δεν υπολόγισε ότι ο δικός του συντελεστής από τριάντα θα πήγαινε είκοσι πέντε και από είκοσι δεκαπέντε; Πού το βρήκατε το δικαίωμα να μειώνετε το σαράντα πέντε σε σαράντα μόνο; Να μειώνετε μόνο το φόρο των μεγάλων εισοδημάτων. Είστε ή δεν είστε εκπρόσωποι των μεγαλοεισοδηματιών; Είστε ή δεν είστε οι εκπρόσωποι του χρηματιστηριακού μεγάλου κεφαλαίου; Το να είσαστε εκπρόσωποι των επιχειρήσεων του μεγάλου κεφαλαίου, κομμάτια να γίνει. Απασχολεί κόσμο, δίνει εισοδήματα, παίρνει παραπάνω υπεραξίες κλπ. Αλλά να είστε δούλοι των μεγαλοεισοδηματιών, ε, αυτό παραείναι. Αυτό δε λέγεται ΠΑΣΟΚ της 3ης του Σεπτέμβρη. Αυτό δεν ξέρω πώς λέγεται, αγαπητοί κύριοι συνάδελφοι, που θέλετε να μιλάτε για τη σύγχρονη αριστερά. Πού είναι οι φίλοι μου ο Δασκαλάκης και ο Βασιλακάκης. Δεν τους
βλέπω εδώ. 'Ισως έφυγαν γιατί υπολόγιζαν τι θα πω.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Πάμε στο φόρο φυσικών προσώπων. Τι προβλέπεται; 'Οτι το φόρο θα τον κατεβάσει σε 40%, για ποιον; Για τα μεγάλα εισοδήματα μόνο. Είστε ή δεν είστε εκπρόσωποι αυτών; 'Οταν το νομοσχέδιό σας εκπληρώνει τους στόχους κάποιων μεγάλων, τίνος εκπρόσωποι είστε; Είστε ή δεν είστε εκπρόσωποι των μεγάλων εισοδηματιών; Και δεν είναι μόνο το 40%, αλλά έχετε και προείσπραξη φόρου άλλο 25% και το κάνετε 65%.

(Στο σημείο αυτό κτυπάει το κουδούνι λήξης του χρόνου ομιλίας του κ. Βουλευτή).
Κύριε Πρόεδρε, παρακαλώ να υπάρξει ανοχή χρόνου, γιατί τα πρώτα
δυόμισι λεπτά δεν ήταν δικά μου.
ΠΡΟΕΔΡΕΥΩΝ (Κωνσταντίνος Βρεττός): Δεν κατάλαβα τι είπατε, τι
σημαίνει αυτό;
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αναφέρθηκα σε κάτι που μπορεί να
αφορά και σας, αλλά θα το αναφέρω μόνο αν μου κρατήσετε το χρόνο και
είναι σχετικό με Κυριακόπουλο κλπ. 'Εκανα μια συγκεκριμένη αναφορά και ζήτησα κάτι πρακτικά σε ό,τι αφορά τον κ. Κυριακόπουλο και την τιμή του πολιτικού κόσμου. Δεν μπορεί να κανονίζουμε την τιμή του πολιτικού κόσμου από τις δηλώσεις του οποιουδήποτε κ. Κυριακόπουλου, τον οποίο ως νέο συμπαθώ. Κρατήστε μου το χρόνο παρακαλώ. Είπα -και σας ενδιαφέρει και προσωπικά-ότι υπάρχουν νόμοι σ' αυτήν τη χώρα. Σ' αυτήν τη χώρα οι ανώνυμες εταιρείες σε πολλές από τις οποίες είναι πιθανώς διευθύνων σύμβουλος ή μέλος του διοικητικού συμβουλίου ο κ. Κυριακόπουλος, έχουν ισολογισμούς. Οι ισολογισμοί συνοδεύονται από προσαρτήματα, από έκθεση

του διοικητικού συμβουλίου, από πρακτικά γενικών συνελεύσεων. Αυτά όλα τα έχει ο πολλά φέρων κ. Χριστοδουλάκης και βεβαίως δεν έχω αντίρρηση να μη φέρει πολλά. Πείτε μας, όμως, αναφέρεται στα προσαρτήματα ότι έκανε δαπάνες για επιχορήγηση κομμάτων; Αναφέρεται στην προσωπική του δήλωση; Αναφέρεται στην έκθεση του συμβουλίου ότι φέτος κάναμε και επιπλέον δαπάνες γι' αυτό και τα κέρδη μειώθηκαν; Τότε να μιλήσουμε. 'Οχι να περιμένει η τιμή του πολιτικού κόσμου, του κόσμου που έδωσε ελευθερία, που έδωσε κοινωνική πρόοδο, που έδωσε δημοκρατία τα μύρια όσα και καλά σ' αυτήν τη χώρα και που κάθε μέρα καταναλίσκεται να κανονίζεται από το τι δήλωσε ο κ. Κυριακόπουλος.
'Οχι όπως παλιά με τον κ. Καραμανλή. 'Εχει ή δεν έχει σχέση με
δημόσια έργα η εταιρεία του; Αυτά να λείπουν. Ανοίξτε τα προσαρτήματα να δείτε αν ο Καραμανλής έχει ή δεν έχει σχέση με δημόσια εταιρεία. Το προσάρτημα λέει κύκλος εργασιών. 'Εσοδα από εκεί, από εκεί και από εκεί. Θα δείτε αν είναι από δημόσια ή όχι.
Να λείπουν, λοιπόν, αυτά και παρακαλώ όλος αυτός ο χρόνος να κρατηθεί. Τουλάχιστον να μου δώσετε τα τρία λεπτά που δικαιούμαι. 
ΠΡΟΕΔΡΕΥΩΝ (Κωνσταντίνος Βρεττός): 'Εντεκα και τρία, δεκατέσσερα. Θα
σας δώσω δεκαπέντε λεπτά, αλλά θα τελειώσετε σε αυτόν το χρόνο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, η παραπλάνηση του λαού, αν όχι η απάτη, είναι αυτό που σας είπα στην αρχή. Μειώνουμε το φόρο, λέει, από 45% σε 40%, 12,5% για τα μεγάλα εισοδήματα. Υπήρξε επαναλαμβάνω ένας 'Ελληνας που δεν πίστευε ότι και ο δικός του συντελεστής θα κατεβεί πέντε μονάδες ή να μην πω περισσότερο, για τα χαμηλότερα εισοδήματα;
'Ενα από τα μεγάλα προβλήματα είναι η αφαίμαξη του κοσμάκη από το χρηματιστήριο, όπου μια ελάχιστη δράκα ανθρώπων, σφετερίστηκε οικονομίες του κόσμου, περισσότερο από 5 τρισεκατομμύρια δραχμές. Εγώ μιλώ για τα πραγματικά, δεν αναφέρομαι σε κλίμακες.
Για όλες αυτές τις "αυξήσεις" του μετοχικού κεφαλαίου, για όλα αυτά τα κεφάλαια που απομυζήθηκαν από τον κοσμάκη για επενδύσεις και αύξηση θέσεων εργασίας μέσα από τις επενδύσεις για την αύξηση τάχα της παραγωγής, για τον εκσυγχρονισμό, που μετατράπηκαν σε αγορές ομολόγων και ρέπος -έχετε δει, κύριε Υπουργέ, πού ανέβηκαν τα ρέπος- τι μέτρα παίρνει το φορολογικό νομοσχέδιο; Τι κάνετε; Ποιες είναι οι ρυθμίσεις; Το φορολογικό νομοσχέδιο είναι το μόνο μέσον που έχετε για να ασκήσετε σήμερα οικονομική και κοινωνική πολιτική. Και τι λέτε; 'Ελα εδώ εσύ κύριε που έκαμες αύξηση μετοχικού κεφαλαίου, πού είναι τα λεφτά; Σου τάδωσε ο κοσμάκης για να πέσουν οι μετοχές, να αδρανήσεις και να τα κάνεις ρέπος; Αυτό λέγεται σοσιαλιστική κυβέρνηση ή λέγεται εκσυγχρονιστική αριστερά; Γιατί εγώ τα έχω χαμένα. Εγώ ανήκω στην παλιά, μαρμαρωμένη αριστερά που ξέρει να δίνει λύσεις και μέσα από την οικονομία της αγοράς.
Με το εισαγόμενο νομοσχέδιο μας πληροφορεί η Κυβέρνηση ότι εισάγεται η ευθύνη των λογιστών. Μεγάλο κατόρθωμα. Οι πάντες όμως γνωρίζουν ότι το σύστημα είναι τέτοιο ώστε ο λογιστής γράφει ό,τι του λέει ο επιχειρηματίας. Ποια μέτρα λαμβάνετε για να εξοπλιστεί ο λογιστής και να φέρει αντίρρηση; Πού είναι η κοινή ποινική ευθύνη και λογιστών και επιχειρηματιών; Ποιές είναι οι συνέπειες. Αλλά είστε δούλοι του μεγάλου κεφαλαίου. Δεν τολμάτε. Είστε δούλοι του χρηματιστικού, του μεσιτικού, είτε δούλοι των τσαμπάσηδων, ούτε καν των ραντιέρηδων.
Τέλος, στην περσινή συζήτηση του προϋπολογισμού, σπαταλήθηκε πολύς χρόνος και έγινε μεγάλη συζήτηση για το διπλογραφικό σύστημα, για τις μεγάλες δαπάνες νομικών προσώπων και νοσοκομείων. Και τι χρειάζεται αυτό; Μια διάταξη. Δεν δικαιούσαι νοσοκομείο επιχορήγηση εάν δεν έχεις διπλογραφικό σύστημα. Δεν δικαιούσαι πανεπιστήμιο, ή δεν δικαιούσαι ΤΕΙ επιχορήγηση αν δεν έχεις διπλογραφικό σύστημα.
Μα, είναι εδώ χώρα τρίτου κόσμου ή Ευρώπης, που να μην έχουν τα Πανεπιστήμια διπλογραφικό σύστημα; Με συγχωρείτε για τον τόνο, αλλά σας ρωτώ, είναι δυνατόν να λεγόμαστε Ευρωπαϊκή χώρα και τα πανεπιστήμια, τα ΤΕΙ, να μην έχουν διπλογραφικό λογιστικό σύστημα, και σεις να καμαρώνετε; 
Κύριοι συνάδελφοι, σ'ένα ευνομούμενο κράτος με προβλήματα
ανταγωνιστικότητας και ανεργίας, δεν επιτρέπεται καμία φορολογική ελάφρυνση στα κέρδη των επιχειρήσεων, αν αυτή δεν συνοδεύτεται από ανταγωνιστικότητα.
Επιφυλάσσομαι στη δευτερολογία μου να πω και τα υπόλοιπα και τηρώ το
χρόνο, όπως συμφωνήσαμε, κύριε Πρόεδρε. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, πράγματι το νομοσχέδιο
είναι ένα σημαντικό νομοσχέδιο, διότι συμπεριλαμβάνει, υλοποιεί, όλες τις προεκλογικές εξαγγελίες της Κυβέρνησης. Και για πρώτη φορά έρχεται μια Κυβέρνηση έξι μήνες μετά από τις εκλογές που ουσιαστικά υλοποιεί μέσω του φορολογικού νομοσχεδίου, δηλαδή μέσω του προϋπολογισμού του αμέσως επομένου έτους, όλες τις προεκλογικές εξαγγελίες και τη μείωση συντελεστών φορολογίας και την αύξηση του αφορολόγητου ορίου και τη σύνταξη των αγροτών, το ΕΚΑΣ, και όλες αυτές τις εξαγγελίες, τις οποίες είχαμε θέσει ενώπιον του ελληνικού λαού τον Απρίλιο του 2000 και βάσει των οποίων μας ψήφισαν.
Βέβαια δεν μπορώ να πω ότι είναι ένα νομοσχέδιο που έχει ένα μακρόπνοο σχεδιασμό. Λείπει μέσα απ' αυτό το νομοσχέδιο ο σχεδιασμός εκείνος που θα ήθελε κανένας, όταν μάλιστα έχει διετές βάθος, γιατί λέμε ότι είναι ένα νομοσχέδιο το οποίο καλύπτει και την επόμενη χρονιά και τον επόμενο προϋπολογισμό. Κάτι τέτοιο δεν είναι. Είναι ένα αποσπασματικό νομοσχέδιο που έρχεται να καλύψει ορισμένες τρύπες θα έλεγα εδώ και εκεί, χωρίς να μπαίνει επί της ουσίας του δημοσιονομικού προβλήματος. Δηλαδή δεν γίνεται το σύστημα δικαιότερο, δεν γίνεται το σύστημα απλούστερο, δεν γίνεται το φορολογικό σύστημα, εν πάση περιπτώσει, πιο βατό για τον πολίτη. Γίνεται όμως και μια προσπάθεια με την κατάργηση ορισμένων υπέρ τρίτων φόρων. Υπάρχει εδώ το ερωτηματικό, αυτοί οι φόροι ή μάλιστα όταν δεν υπάρχουν κάποια ταμεία, από πού θα καλυφθούν αυτά; Απάντηση δεν έχουμε πάρει από πού θα καλυφθούν όλα αυτά τα ποσά τα οποία πρέπει, εφόσον καταργούνται, να αναπληρωθούν στα ταμεία. Γιατί είναι κάποια χρήματα τα οποία παίρνουν κάποιοι εργαζόμενοι.
Επειδή όμως όπως είπα είναι αποσπασματικό, θα αναγκαστώ και εγώ έτσι αποσπασματικά να αναφέρω ορισμένα πράγματα. Ξεκινάω ότι το νομοσχέδιο έχει μέσα ορισμένα στοιχεία για τα καύσιμα. Το έχω πει και άλλες φορές, κύριε Υπουργέ, θα το πω και θα επιμένω συνέχεια. 'Εχετε μια διάταξη η οποία μάλιστα είναι αυστηρή για τους χρήστες του λαθρεμπορικού πετρελαίου. Το έχω πει πάρα πολλές φορές ότι δεν υπάρχει η δυνατότητα να γίνει λαθρεμπορία ούτε ενός λίτρου πετρελαίου αν δεν συμπράξει τελωνειακός. Μόνο τότε γίνεται. Αν δεν συμπράξει ο τελωνειακός δεν γίνεται. Και λέμε εμείς, βάζουμε τους ελεγκτές οι οποίοι ουσιαστικά είναι τελωνειακοί ή το ΣΔΟΕ που είναι κατά κάποιον τρόπο οι πρώτοι αίτιοι της λαθρεμπορίας να ελέγξουν τους χρήστες, το προϊόν της λαθρεμπορίας, δηλαδή τους φορτηγατζήδες, τους αγρότες, και οποιουσδήποτε άλλους. Και μάλιστα με βαρύτατα πρόστιμα. Δηλαδή εκεί που δεν μπορεί η διοίκηση να κάνει τον δικό της αυτοέλεγχο, εγώ θα ήθελα, κύριε Υπουργέ, να πάρετε θεσμούς τέτοιους οι οποίοι να βάλουν αυστηρό αυτοέλεγχο στη διοίκηση για να μη γίνεται λαθρεμπορία. 'Οχι να ερχόμαστε κατασταλτικά και να λέμε, παίρνουμε το τρακτέρ ή βάζουμε ένα εκατομμύριο πρόστιμο σ' αυτόν ο οποίος χρησιμοποιεί το λαθρεμπορικό πετρέλαιο.
Δεύτερον, μια και είπα για τους αγρότες, για τα τρακτέρ, δεν είναι δυνατόν να χρησιμοποιούμε ακόμη ως τεκμήρια τις παραγωγικές επενδύσεις των αγροτών. Αυτό δεν ξέρω γιατί, ενώ το είπα από την επιτροπή, το είπα στην κατ' άρθρον συζήτηση, δεν το διορθώνετε. Δεν καταργείτε το θέμα των τεκμηρίων για τις παραγωγικές επενδύσεις των αγροτών. Δεν μπορεί να πηγαίνει να αγοράσει ένα τρακτέρ ή σωλήνες για να ποτίσει το χωράφι του ο αγρότης και να του λέμε ότι αυτό είναι τεκμήριο, πού τα βρήκες τα λεφτά από πού τα πήρες, τι πούλησες, ποιος τα έκανε δώρο για να μπορείς να πας να αγοράσεις ένα τρακτέρ ή οτιδήποτε. 'Εχουν ειδικό φορολογικό καθεστώς, ξέρουμε ότι έχουν φοροαπαλλαγές οι αγρότες, είναι γνωστό το σύστημα ότι δεν φορολογούνται οι αγρότες με τα ίδια αυστηρά κριτήρια που φορολογούνται οι άλλοι επιχειρηματίες. Γιατί, λοιπόν, βάζουμε ενώ σε κανέναν δεν μπαίνει ως τεκμήριο οι παραγωγικές επενδύσεις, μπαίνει για τους αγρότες.
Δεύτερον, αυτή η αλλαγή που γίνεται μεταξύ σούπερ και αμόλυβδης δεν είναι ενταξει. Δεν μπορεί τώρα που αυξάνεται η κατανάλωση της αμόλυβδης να αυξάνουμε τη φορολογία και τώρα που μειώνεται η φορολογία της σούπερ να μειώνουμε εκεί τη φορολογία. Η μείωση του ειδικού φόρου κατανάλωσης
στα καύσιμα είχε μπει για να αποτελεί κίνητρο για να αγοράζουν αυτοκίνητα νέας τεχνολογίας λόγω της μόλυνσης την οποία έχουμε στην Αθήνα, στο Λεκανοπέδιο, αλλά και σε άλλες πόλεις. Με την αλλαγή αυτή που γίνεται, δεν καλύπτουμε το λόγο για τον οποίο λέει η εισηγητική έκθεση, ότι δηλαδή γίνεται απλώς και μόνο για να μειωθεί η νοθεία. Γιατί αυτοί που κάνουν νοθεία, που έχουν συνηθίσει να κάνουν νοθεία, θα αυξήσουν την ποσότητα με την οποία θα κάνουν νοθεία, έτσι ώστε να έχουν κίνητρο μεγαλύτερο. Δηλαδή δεν τους αποτρέπουμε από το να κάνουν νοθεία με το που μειώνουμε αυτή τη διαφορά του ειδικού φόρου κατανάλωσης.
Επίσης κάνουμε κάποιες καταργήσεις. Επαναφέρουμε κάποιες φοροαπαλλαγές, τις οποίες είχαμε καταργήσει πριν από δύο χρόνια. Είχαμε τότε επισημάνει κάποιοι από εμάς εδώ ότι "μην τις καταργείτε αυτές τις φοροαπαλλαγές, γιατί έχουν κάποιον κοινωνικό χαρακτήρα και θα αναγκαστούμε να τις ξαναφέρουμε". Δεν μας ακούσατε τότε. Το Υπουργείο προχώρησε σε αυτήν την κατάργηση των φοροαπαλλαγών. Τώρα βέβαια μία -μία τις επαναφέρει. 'Εχουν μείνει μόνο δύο φοροαπαλλαγές ακόμα, δεν θα τις πω όμως. Εάν τις καταργήσουμε κι αυτές, τότε το σύστημα θα έχει επανέλθει πλήρως από εκεί που ξεκίνησε.
Στα παίγνια: Κάνετε πιο αυστηρό το σύστημα γι'αυτούς που έχουν τα μηχανάκια. Σας είπα, κύριε Υπουργέ, ότι με το σύστημα έτσι όπως το κάνετε χωρίς να βάζετε μέσα την έγκριση που πρέπει να έχει το μηχάνημα, εάν είναι τυχερό ή τεχνικό, από τη ΓΕΠ δημιουργείτε μία εστία εκβιασμών. Τι θα συμβαίνει: 'Οταν θα μπαίνει μέσα ένας ή δύο ή τρεις του ελέγχου και θα βλέπει όλα τα μηχανήματα και θα μπορούν από μόνοι τους να χαρακτηρίσουν τα μηχανήματα αυτά τυχερά και να επιβάλουν πρόστιμο επί τρία εκατομμύρια σε όσα μηχανήματα υπάρχουν -δηλαδή, εάν έχει ένας πενήντα μηχανήματα, εκατόν πενήντα εκατομμύρια (150.000.000) πρόστιμο- καταλαβαίνετε σε τι εκβιασμούς θα πέσουν όλοι αυτοί που έχουν τα μηχανήματα.
Μειώστε αυτό το θέμα εάν θέλετε ή βάλτε κάποιους κανόνες, έτσι ώστε να γνωρίζουν ποια είναι τυχερά και ποια είναι τεχνικά. Μην αφήνετε στην αυθαιρεσία των ελεγκτικών οργάνων. Aρκετά έχουν φθαρεί και χωρίς τα ελεγκτικά όργανα, εάν θέλετε, πολλές φορές να θέλουν να κάνουν τους εκβιασμούς από το φόβο τον οποίον θα έχουν οι επιχειρηματίες θα γίνονται δέκτες επίθεσης. Να το πάρω και από την άλλη πλευρά δηλαδή: Θα τους κάνουν τέτοιες προσφορές, οι οποίες θα είναι δελεαστικές, ώστε να υποκύπτουν προς αυτήν την κατεύθυνση. Δεν το έχετε δει σωστά το θέμα αυτό και εύχομαι να μη χρειαστεί μετά από λίγο αλλάξουμε πάλι τη νομοθεσία.

Μειώνετε το φόρο επί των κερδών των επιχειρήσεων από το 40% στο 35%. Το είπα και άλλοτε θα το πω και τώρα: Υπήρξαν κάποιες τέτοιες ευεργετικές διατάξεις προς εκείνους οι οποίοι στην περίοδο την οποίαν η χώρα μας πήγαινε προς την ΟΝΕ πλούτισαν κυριολεκτικά εις βάρος του εργατικού εισοδήματος. Τώρα ερχόμαστε και τους κάνουμε άλλη μία παροχή, ένα 5% σε ένα διετές βάθος χωρίς να το συνδέουμε αυτό με την αύξηση της
απασχόλησης. Θα μπορούσαμε να το κάνουμε. Να πάμε στο 35% για τις ανώνυμες εταιρείες και να πάμε όχι στο 25%, αλλά στο 20% για τις μικρομεσαίες επιχειρήσεις. Αλλά υπό μία προϋπόθεση: 'Οτι θα αυξήσουν την απασχόληση.
Ενώ έχουμε τεράστιο πρόβλημα με την απασχόληση δεν συνδέουμε αυτές τις παροχές τις οποίες κάνουμε προς το μεγάλο κεφάλαιο με την εργασία. Θα ήταν προτιμότερο να συνδεθούν και με την εργασία, έτσι ώστε να αυξηθεί η απασχόληση που είναι το μέγα πρόβλημα. Δείτε όλες τις δημοσκοπήσεις, οι οποίες γίνονται. Πρώτο πρόβλημα το οποίο βάζουν οι πάντες είναι το θέμα της απασχόλησης ιδιαίτερα των νέων ανθρώπων. Δεν πρέπει λοιπόν αυτό εμάς να μας αφήνει αδιάφορους.
Δεύτερο στοιχείο: Μειώνετε το συντελεστή από το 30% στο 25%, αφήνετε όμως στους συνεταιρισμούς το 35%. Γιατί; Δεν θέλουμε να λειτουργούν οι συνεταιρισμοί με ίσες ανταγωνιστικές συνθήκες; Θέλουμε να καταργηθούν οι συνεταιρισμοί; Πιστεύω πως όχι. Αντίθετα, θέλετε να ενισχυθούν οι συνεταιρισμοί.
ΒΑΣΙΛΗΣ ΚΕΔΙΚΟΓΛΟΥ: Μάλλον πρέπει να θέλουν τη μη ανάπτυξή τους. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί λοιπόν δεν μειώνουμε κι εδώ το
συντελεστή φορολογίας;
Επίσης για τη μεταβίβαση, η οποία γίνεται στα αγροτικά ακίνητα εκεί
πράγματι είναι...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, μπορώ να έχω την ανοχή σας για ελάχιστα λεπτά; ΠΡΟΕΔΡΕΥΩΝ (Κωνσταντίνος Βρεττός): Πόσα θέλετε, κύριε συνάδελφε; ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δύο-τρία λεπτά.
Καταργείτε τα πρόστιμα για τα οχήματα. Λέτε ότι "όσα οχήματα είχαν πιαστεί να κυκλοφορούν στη χώρα μας με καθεστώς λαθρεμπορίας, τους καταργούμε τα πρόστιμα και τους λέμε, ελάτε να πληρώσετε το κανονικό". Αυτό, κύριε Υπουργέ, γίνεται κατ'επανάληψη. Είναι ό,τι χειρότερο για την αξιοπιστία του κράτους.
Κάποιοι θρασύτατοι -γιατί πρόκειται περί θρασύτατων- φέρνουν τα
οχήματά τους εδώ, ενώ γνωρίζουν το καθεστώς, το οποίον υπάρχει, τα κυκλοφορούν και όταν τους πιάσει η τσιμπίδα του νόμου, τότε έρχονται και πιέζουν και λένε "καταργήστε μας τα πρόστιμα, για να πληρώσουμε τα νόμιμα".
Τότε, γιατί όλοι να μην παρανομούν και όταν τους πιάνουν να πληρώνουν τα νόμιμα; Δεν το κατάλαβα. Να φέρνουμε όλοι αυτοκίνητα από το εξωτερικό, να κυκλοφορούμε εδώ παράνομα και όταν μας πιάνει η τσιμπίδα του νόμου, τότε να λέμε: Κύριοι, πόσο ειδικό φόρο κατανάλωσης θέλετε; Τόσο. Πάρτε 
τον και είμαστε εντάξει. Αν μας πιάσουν ποτέ. Αυτό δεν πρέπει να γίνεται. Σας λέω όμως ότι γίνεται κατ' εξακολούθηση και θα πρέπει να σταματήσει.

'Οπως και το άλλο: Εγώ συμφωνώ με το άρθρο 15, που λέει ότι θα φτάνει μέχρι 300%, αλλά όχι τώρα, εκ των υστέρων. Εφόσον ίσχυαν οι διατάξεις, να πληρώσουν αυτοί που πρέπει και αν θέλουμε να το μειώσουμε να το κάνουμε από εδώ και πέρα. 'Οχι αναδρομικά, γιατί πάλι το κράτος παρουσιάζεται αναξιόπιστο. Και αυτό σημαίνει πως, όταν νομοθετούμε αυστηρές ποινές, κανένας δεν μας παίρνει στα σοβαρά, όταν ξέρει ότι με το που θα αρχίσει να γίνεται εφαρμογή αυτών των αυστηρών διατάξεων, κάποιοι ισχυροί θα πιέσουν και θα μειώσουμε πάλι ή θα οπισθοχωρήσουμε.
Στο άρθρο 24, κύριε Υπουργέ, θέλω να σας κάνω μία παρατήρηση. Εκεί
λέτε για 18% Φ.Π.Α. Υπάρχουν κάποιες εταιρείες που κάνουν δημοσιογραφική ενημέρωση. Σας το είπα και στην επιτροπή. Είναι αυτές οι εταιρείες που κόβουν τα αποκόμματα των εφημερίδων και τα διανέμουν. Γιατί αυτές να έχουν 18%; Δημοσιογραφική ενημέρωση κάνουν κι αυτές. Είναι τόσα πολλά αυτά τα οποία θα εισπράξει το κράτος από τέσσερις, πέντε, δέκα επιχειρήσεις -δεν ξέρω πόσες είναι- που πληρώνουν το 18%; Το δίκαιο είναι εφόσον κάνουν δημοσιογραφική ενημέρωση, να είναι και αυτές εκεί που είναι και οι άλλες δημοσιογραφικές επιχειρήσεις και να πληρώνουν το 4%. 
Αναφέρεται κάτι για το Νομικό Συμβούλιο του Κράτους στο άρθρο 26, αν
δεν κάνω λάθος. 'Εχουμε κάνει φυσαρμόνικα τα χρόνια που μπαίνουν και λαμβάνουν μέρος στις εξετάσεις του Νομικού Συμβουλίου του Κράτους. Τώρα το πάμε το πάμε στο εικοστό έκτο ο. 'Ηταν στο εικοστό όγδοο έτος και το πάμε στο εικοστό έκτο. Αλλά από το σαράντα που ήταν εκεί που μπορούσαν να αναλάβουν, το πάμε στο τριάντα πέντε. Σας το είπα και προχθές: Γιατί δεν μειώνετε κι αυτό κατά δύο χρόνια; Το κάναμε από το είκοσι οκτώ στο είκοσι έξι. Ας πάει από το σαράντα στο τριανταοκτώ. Και, εν πάση περιπτώσει, να γίνει μία μεταβατική διάταξη γι' αυτούς που έχουν προετοιμαστεί τώρα να δώσουν εξετάσεις και είχαν στο νου τους τα σαράντα χρόνια, ενώ τους λέμε τώρα στα τριάντα πέντε.
Νομίζω ότι για την αξιοπιστία της πολιτείας θα πρέπει επιτέλους να
μπορέσουν αυτοί, με μία μεταβατική διάταξη, να δώσουν εξετάσεις. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Την ενσωματώσαμε. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Χαίρομαι που το ακούω, κύριε Υπουργέ.
Για τα υπόλοιπα θα αναφερθώ στα άρθρα.
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μακρυπίδης έχει το λόγο για
δέκα λεπτά.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κυρία και κύριοι συνάδελφοι,
σήμερα συζητάμε ένα νομοσχέδιο φορολογικού περιεχομένου, ένα φορολογικό νομοσχέδιο που έρχεται να δημιουργήσει ένα καλύτερο φορολογικό περιβάλλον από το ισχύον μέχρι σήμερα.
Κάθε φορολογικό νομοσχέδιο, αλλά κύρια το συγκεκριμένο, έχει όλα εκείνα τα χαρακτηριστικά που πρέπει να έχει ένα νομοσχέδιο φορολογικού περιεχομένου στη συγκεκριμένη οικονομική συγκυρία. Δηλαδή, περιλαμβάνει και στοχεύει στην αναδιανομή του εισοδήματος, δημιουργεί αναπτυξιακή προοπτική στη χώρα μας, διακατέχεται από μία κοινωνική ευαισθησία με μία
σειρά παροχές, κύρια στις οικονομικά και κοινωνικά αδύνατες ομάδες του πληθυσμού, προβλέπει μια σειρά μέτρα εξυπηρέτησης του πολίτη και φυσικά περιλαμβάνει και ένα μεγάλο αριθμό οργανωτικών αλλαγών στις ελεγκτικές και φοροτεχνικές υπηρεσίες του Υπουργείου Οικονομικών.
Σχετικά με το πρώτο στοιχείο, που είναι η αναδιανομή του εισοδήματος, προβλέπει την αύξηση του αφορολογήτου ορίου για μισθωτούς και συνταξιούχους, προβλέπει την τιμαριθμοποίηση της φορολογικής κλίμακας και την αύξηση των ποσών μείωσης του φόρου, με τα οποία περιορίζεται η φορολογική επιβάρυνση των υπόχρεων λόγω τέκνων, δηλαδή των πολυτέκνων οικογενειών.
Προβλέπει την αύξηση των φοροαπαλλαγών κατά τη μεταβίβαση των αγροτοκτηνοτροφικών εκτάσεων στους αγρότες και κυρίως στους νέους αγρότες.
'Οπως είπαμε, δημιουργεί αναπτυξιακή προοπτική στη χώρα μας με τη
μείωση του ανώτατου συντελεστή φορολόγησης φυσικών και νομικών προσώπων, τη μείωση του συντελεστή φορολογίας των μη εισηγμένων στο Χρηματιστήριο Αξιών Αθηνών ανωνύμων εταιρειών, την κατάργηση του ειδικού φόρου τραπεζικών εργασιών, τη μείωση του φορολογικού συντελεστή των προσωπικών εταιρειών από 30% σταδιακά στο 25%.
Μπορούμε να πούμε ότι όντως σημειώνεται σοβαρή φορολογική ελάφρυνση των μικρομεσαίων επιχειρήσεων και επιτηδευματιών μετά την κατάργηση πέρυσι των αντικειμενικών κριτηρίων φορολογίας εισοδήματος.
Ως προς την κοινωνική ευαισθησία του συγκεκριμένου νομοσχεδίου, αυτή φαίνεται μέσα από την αύξηση των αφορολογήτων ορίων για την απόκτηση πρώτης κατοικίας, την αύξηση των τετραγωνικών μέτρων για το τεκμαρτό εισόδημα ιδιοκατοίκησης και με ιδιαίτερη ευαισθησία στις πολυμελείς οικογένειες. Προβλέπει ρύθμιση για την καταβολή χρεών στο δημόσιο οφειλετών σε σεισμόπληκτες περιοχές του καταστροφικού σεισμού στο λεκανοπέδιο στις 7.9.1999.
Προβλέπει επίσης, μια σειρά από μέτρα για την εξυπηρέτηση του πολίτη με την κατάργηση πενήντα οκτώ φόρων υπέρ τρίτων. 'Αλλες τριάντα επτά περιπτώσεις μεταφέρονται στον προϋπολογιμό για την καλύτερη αποτελεσματικότητά τους. Καταργούνται πλέον των χιλίων περιπτώσεων παγίων τελών χαρτοσήμου. Ενοποιούνται άλλες περιπτώσεις σε διάφορες φορολογικές επιβαρύνσεις. Και, όπως είπα, προβλέπει και οργανωτικές αλλαγές στις φοροτεχνικές υπηρεσίες του Υπουργείου Οικονομικών.
Θα ήθελα όμως να πω επί της αρχής του νομοσχεδίου και κάποια άλλα
χαρακτηριστικά του.
Το πρώτο και κύριο είναι ότι μέσα από το συγκεκριμένο φορολογικό νομοσχέδιο επιβεβαιώνεται η συνέπεια λόγων και έργων του ΠΑ.ΣΟ.Κ. και των κυβερνήσεών του. Είναι το πρώτο -για να απαντήσω και σε κάποιους που άκουσα προηγουμένως- φορολογικό νομοσχέδιο των τελευταίων είκοσι πέντε χρόνων που δεν προβλέπει -και είναι πρωτόγνωρο-το κανέναν νέο φόρο. Εγώ παρακολουθώ τα φορολογικά νομοσχέδια τα τελευταία είκοσι πέντε χρόνια και όλα είχαν νέους φόρους. Είναι το μόνο που δεν προβλέπει νέο φόρο. Και για να επιβεβαιωθεί του λόγου του αληθές, θα επικαλεσθώ αυτό σε συνδυασμό με το χρόνο που κατατίθεται, συζητείται και ψηφίζεται και είναι έξι μήνες μετά τις εκλογές, τον πρώτο μετεκλογικό χρόνο. Για να μη θυμηθούμε τις εκλογές του 1977 και είχαμε αμέσως το 1978 τα τεκμήρια, το ν.820 κλπ. Θα μου πείτε, μα, κύριε Μακρυπίδη, είστε νέος Βουλευτής, νέος άνθρωπος και πάτε τόσο πίσω; 'Οχι, αλλά να μην ξεχνάμε τη φορολογική λαίλαπα για να υλοποιηθούν οι προϋπολογισμοί την τετραετία 1977-1981, τι φορολογικά μέτρα πάρθηκαν τότε.
Επειδή πήγα πολύ πίσω, ας έρθω πιο πρόσφατα μετά τις εκλογές του
1990. Είχαμε το 1990, 1991, 1992, δεκαέξι φορολογικά νομοσχέδια. Είχαμε το 1991-1992 τριάντα πέντε φορολογικές παρεμβάσεις σε διάφορα νομοσχέδια στην κατεύθυνση και μόνο να υλοποιηθούν οι τότε προϋπολογισμοί, που ήταν εικονικοί και πλασματικοί, οι τότε προϋπολογισμοί που για να υλοποιηθούν εν μέρει είχαμε τις έκτακτες εισφορές στην έμμεση φορολογία, την πιο σκληρή φορολογία, από το τρίδυμο τότε της οικονομικής πολιτικής της κυβέρνησης Μητσοτάκη, Μάνος-Παλαιοκρασσάς-Ανδριανόπουλος.

Επειδή πήγα πολύ πίσω, θα σας πω τι έγινε το 1994-2000. Σε ένα
καινούριο οικονομικό περιβάλλον που θέλαμε να δημιουργήσουμε μπροστά στις νέες υποχρεώσεις της χώρας μας για την ένταξή μας στην Οικονομική 
και Νομισματική 'Ενωση, σχεδιάσαμε, προγραμματίσαμε με γνώση, με πολιτική
βούληση, αυτό το νέο οικονομικό περιβάλλον και γενικά το οικονομικό και ειδικά το φορολογικό. Και θα γίνω πιο συγκεκριμένος.
Το 1994 φτιάξαμε επιτροπή επί υπουργίας του αείμνηστου Γιώργου
Γεννηματά με όλους τους κοινωνικούς εταίρους και επί μακρόν κουβεντιάσαμε επί της ουσίας και καταλήξαμε σε φορολογικό νομοσχέδιο τότε, που στιγμάτισε τη φορολογική πολιτική της εξαετίας που μας οδήγησε στην ένταξή μας στην Ο.Ν.Ε. Συνέβαλε, για να κυριολεκτίσω, μαζί με σειρά άλλα μέτρα γενικότερης οικονομικής πολιτικής στο στόχο.
Το 1994, όταν φέραμε στη Βουλή το πρόγραμμα σύγκλισης, η θέση της Νέας Δημοκρατίας διά του Αρχηγού της τότε, ποια ήταν; 'Οτι αυτό είναι πρόγραμμα απόκλισης και όχι πρόγραμμα σύγκλισης.
Η σύγκλιση και η ένταξή μας στην ΟΝΕ δεν έγινε από κάποιον αυτόματο
πιλότο, δεν πατήσαμε κάποιο κουμπί. 'Ηταν αποτέλεσμα συγκεκριμένης οικονομικής πολιτικής και ειδικά φορολογικής. 'Αρα, μπορούμε να πούμε ότι ήταν αποτέλεσμα μιας σειράς θεμάτων που σχεδιάσαμε τότε επί υπουργίας του αείμνηστου Γεννηματά, που είχαν να κάνουν με όλο το φάσμα της φορολογικής πολιτικής.
Και όσον αφορά το θεσμικό πλαίσιο, πετύχαμε -για να μη μιλάμε γενικά και αόριστα- το πολύ απλό: Τη διεύρυνση της φορολογικής βάσης. Οι φορολογικές δηλώσεις ήταν τρία εκατομμύρια ογδόντα εννέα χιλιάδες το 1993. Το 1999 οι φορολογικές δηλώσεις ήταν τέσσερα εκατομμύρια πεντακόσιες εξήντα χιλιάδες. Δηλαδή πλέον του 50% διευρύνθηκε η φορολογική βάση μέσα στην εξαετία. Και όχι μόνο αυτό, αλλά μια σειρά φορολογικά εισοδήματα, δραστηριότητες, παραγωγικές και εμπορικές που ήταν στο απυρόβλητο, σήμερα μέσα από το δεύτερο σκέλος που προγραμματίσαμε τότε -που ήταν η μηχανοργάνωση των υπηρεσιών- ελέγχονται, παρακολουθούνται, φορολογούνται. Να, που έχουμε την αύξηση των φορολογικών εσόδων χωρίς την επιβολή νέων φόρων.
Ανέφερα τη μηχανοργάνωση που με προβλήματα, με καθυστερήσεις, ενδεχόμενα και παλινδρομήσεις, σήμερα είναι γεγονός. 'Ηταν αποτέλεσμα συγκεκριμένου σχεδιασμού. Και μέσα από αλλαγή του θεσμικού πλαισίου φτάσαμε στους στόχους που προηγουμένως σας περιέγραψα.
Θα ήθελα να πω επίσης ένα άλλο χαρακτηριστικό, που έχει να κάνει με
το χρόνο και το περιεχόμενο του φορολογικού νομοσχεδίου. Για δεύτερη συνεχόμενη χρονιά ψηφίζεται φορολογικό νομοσχέδιο πριν από τον προϋπολογισμό, όταν γνωρίζουμε πολύ καλά ότι όλα τα χρόνια επί όλων των κυβερνήσεων τα φορολογικά νομοσχέδια ακολουθούσαν τον προϋπολογισμό. Αυτό ήταν ένα από τα στοιχεία και τις αδυναμίες. Γι'αυτό είχαμε και αποκλήσεις και στο σκέλος των εσόδων σε μεγάλο βαθμό και υπέρβαση των δαπανών στους προϋπολογισμούς.

ΝΙΚΟΛΑΟΣ ΓΚΑΤΖΗΣ: Κάνετε λάθος.
ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, δημιούργησε η
Κυβέρνηση του ΠΑΣΟΚ μια ισχυρή οικονομία και αυτό είναι γνωστό τοις πάσι. Και σήμερα και μέσα από το συγκεκριμένο φορολογικό νομοσχέδιο
δημιουργούμε προϋποθέσεις για μια ισχυρή κοινωνία.
Το 1999 με μια σειρά φορολογικές ελαφρύνσεις, φοροαπαλλαγές,
κοινωνικές παροχές της τάξης πλέον των διακοσίων πενήντα δισεκατομμυρίων είχαμε κατηγορηθεί από τη Νέα Δημοκρατία ότι αυτές ήταν προεκλογικές υποσχέσεις. Γίνανε όμως πράξη. Σήμερα με το συγκεκριμένο νομοσχέδιο συνεχίζουμε αυτή την πολιτική των φορολογικών ελαφρύνσεων, των φοροαπαλλαγών με κοινωνικές παροχές. Σήμερα που γίνεται μετεκλογικά μας μιλάτε για ψίχουλα. Πριν από τρία-τέσσερα χρόνια αντίστοιχα
φορολογικά νομοσχέδια που έφερνε το ΠΑΣΟΚ τα χαρακτηρίζατε ανάλγητη φορολογική πολιτική. Ούτε τότε είχατε δίκιο, αλλά ούτε και το 1999 ότι

ήταν προεκλογικές υποσχέσεις γιατί έγιναν πράξεις -και έργα, αλλά ούτε και το 2000, γιατί ακριβώς επιβεβαιώνουν μια συνεχόμενη σωστή φορολογική πολιτική.
'Ακουσα τον Κοινοβουλευτικό Εκπρόσωπο της Νέας Δημοκρατίας στην επιτροπή να λέει ότι θα πρέπει να υπάρξει ένας περιορισμός των δαπανών

του σπάταλου κράτους. Θα πρέπει όμως να προσδιορίσουμε ποιες είναι αυτές οι δαπάνες, ποιο είναι αυτό το σπάταλο κράτος. Γιατί αν είναι το σπάταλο κράτος, οι κοινωνικές παροχές για την υγεία, την παιδεία, την απασχόληση, την περίθαλψη κλπ., ε, όχι, δεν θα κάνουμε περιορισμούς. Και μέσα από το φορολογικό νομοσχέδιο και μέσα από τον προϋπολογισμό εμείς προσπαθούμε αυτό το πλεόνασμα που δημιουργείται να το μεταφέρουμε στις κοινωνικές
ομάδες κάνοντας σωστή κοινωνική πολιτική. Και εκεί φυσικά είναι και η πολιτική διαφορά μας.
Αν υπάρχει η αντίληψη από τη μεριά της Νέας Δημοκρατίας για περιστολή των δαπανών σ'αυτούς τους τομείς, δεν έχουμε να πούμε τίποτε περισσότερο παρά το ότι έρχεται να αντιγράψει το φιλελευθερισμό της Θάτσερ με καθυστέρηση μιας δεκαπενταετίας.
ΑΔΑΜ ΡΕΓΚΟΥΖΑΣ: Τους έχετε ξεπεράσει εσείς.
ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, η οικονομία μας, όπως είπα και προηγουμένως, έχει μπει σε γερές βάσεις. Αντέχει πλέον. Θα πω μόνο δύο παραδείγματα για να επιβεβαιώσουν του λόγου το αληθές.
1999: Εξαγγελίες από τον Πρωθυπουργό, τον κ. Κώστα Σημίτη, στη
Θεσσαλονίκη για τη νέα οικονομική και φορολογική πολιτική. Παροχές και φοροελαφρύνσεις. Μετά από μία εβδομάδα είχαμε ένα φυσικό φαινόμενο -ο καταστρεπτικός σεισμός στο Λεκανοπέδιο- που στοίχισε στην ελληνική οικονομία διακόσια πενήντα δισεκατομμύρια(250.000.000.000) δραχμές. Και όμως καλύψαμε και αυτό το κόστος και τις παροχές και τις φοροελαφρύνσεις αυτές για τις οποίες είχαμε δεσμευθεί.
Να ανατρέξω για να δούμε σε αντίστοιχες τέτοιες περιπτώσεις το 1978 με τον καταστρεπτικό σεισμό της Θεσσαλονίκης την έκτακτη εισφορά που είχαμε τότε στα καύσιμα και που συνεχίστηκε για δεκαετίες, το 1981 στην Περαχώρα Λουτρακίου κλπ.
Σήμερα, παρά τα γενικότερα προβλήματα που έχουμε σε παγκόσμιο επίπεδο με την άνοδο της τιμής του πετρελαίου και την αύξηση του δολαρίου, πάλι συνεχίζουμε την πολιτική και των φοροαπαλλαγών και των φοροελαφρύνσεων και των κοινωνικών παροχών. Κατορθώσαμε αυτό που θέλει ο ελληνικός λαός, αυτό που ο ελληνικός λαός το ξέρει και απαιτεί από την Κυβέρνηση του ΠΑ.ΣΟ.Κ., γιατί πλέον γνωρίζει χρόνια τώρα και κάνει διάκριση λόγων και έργων.
Τελειώνοντας θα ήθελα να πω ότι εάν ο τετραγωνισμός του κύκλου για
τα μαθηματικά παραμένει ζητούμενο, εμείς στοχεύουμε να τον πετύχουμε στην οικονομία, για τον απλούστατο λόγο ότι καταθέτουμε φορολογικό νομοσχέδιο χωρίς κανένα νέο φόρο.
Από την άλλη πλευρά έχουμε αύξηση των φορολογικών εσόδων.
Επίσης, έχουμε φορολογικές ελαφρύνσεις και φοροαπαλλαγές στις
αδύνατες κοινωνικές ομάδες. Παρουσιάζουμε αύξηση των κοινωνικών παροχών και φυσικά και μέσα από τον προϋπολογισμό επιτυγχάνουμε, για πρώτη φορά πλεόνασμα της τάξεως των διακοσίων και πλέον δισεκατομμυρίων.
Αγαπητοί συνάδελφοι, έχοντας αυτά κατά νου, ζητώ την υπερψήφιση του
νομοσχεδίου.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να ακουσθεί και κάποιος αντίλογος σε αυτά
που ειπώθηκαν.
ΑΝΔΡΕΑΣ ΜΑΚΡΥΠΙΔΗΣ: Εγώ, κύριε Κωστόπουλε, ήθελα να προηγηθείτε. Θα
υπάρξει και συνέχεια. Θα υπάρξει και δεύτερος γύρος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ακουσα με μεγάλη χαρά τον κ. Μακρυπίδη ως τελευταίο ομιλητή.
Πρέπει να θυμίσω ότι ως εκπρόσωπος της Νέας Δημοκρατίας στα συνέδρια των εφοριακών ήμουν παρών και έδινα κάποιο παλμό και εγώ. Θυμάμαι μάλιστα χαρακτηριστικά όταν πήγα στο τελευταίο σας συνέδριο στο "ΚΑΡΑΒΕΛ" και είπα στον κ. Παπαντωνίου τι είπατε τότε εσείς, γιατί έλεγε τα αντίθετα εδώ. Του είπα: "Ο πρόεδρος που είναι δικός σας και μέλος της κεντρικής επιτροπής έχει πει τα ανάποδα". Μιλάω για την εισοδηματική πολιτική των εφοριακών, η οποία ήταν κάτι αντίστοιχο με όλη την εισοδηματική πολιτική της Ελλάδος.
ΑΝΔΡΕΑΣ ΜΑΚΡΥΠΙΔΗΣ: Εγώ, κύριε Κωστόπουλε, διακρίνομαι για τη
συνέπειά μου.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, πρέπει να σας πω κάτι. Πράγματι είστε τυχερός, γιατί φέρατε ένα νομοσχέδιο για πρώτη φορά που δεν έχει φόρους. Βέβαια δέχομαι την ένσταση του αγαπητού εισηγητού μας, του Μάκη του Ρεγκούζα, με αυτές τις επί μέρους διατάξεις που εξουσιοδοτείστε για να επιβάλετε κάποιες φορολογίες.
Πρέπει, όμως, να θυμίσω και στον κ. Μακρυπίδη και στους προηγούμενους ομιλητές και στον Κοινοβουλευτικό σας Εκπρόσωπο, αλλά και σε σας, κύριε Υπουργέ, επτά χρόνια επιβολής φόρων συνεχών. Ογδόντα έξι φορολογικές
επιβαρύνσεις έχουν καταμετρηθεί μέχρι σήμερα. Φθάσαμε στο σημείο να έχουμε την τελευταία επταετία, όπως είπε ο κ. Αλογοσκούφης, αλλά έχω την εντύπωση ότι είναι τα τελευταία πεντέμισι χρόνια, τα 5.400.000.000.000 έσοδα του 1995, εάν θυμάμαι καλά, να είναι σήμερα δυόμισι φορές μεγαλύτερα.
Εάν μου πείτε ότι προέρχονται από την ανάπτυξη της οικονομίας,
βεβαίως αυτό είναι δεδομένο. Ποια ανάπτυξη, όμως; Εάν πολλαπλασιάσουμε το Α.Ε.Π τα τελευταία χρόνια είναι 25%, 30%, 35%.
Θα μου πείτε ότι ένα άλλο τμήμα προέρχεται από την οργάνωση του 
Υπουργείου Οικονομικών. Θα πω δύο κουβέντες και γι'αυτό. Και αυτό είναι. Τα υπόλοιπα, κύριοι συνάδελφοι, είναι επιβαρύνσεις στους 'Ελληνες. 
Κατέσθητε η μεγαλύτερη φορομπηχτική κυβέρνηση του αιώνα. Υπερδιπλασιάσατε τα έσοδά σας από τις τσέπες των Ελλήνων τα τελευταία πέντε-έξι χρόνια. 
Δεύτερον, ελέχθη από τον κ. Γεωργακόπουλο ότι με το παρόν νομοσχέδιο
υλοποιείτε τις προεκλογικές σας υποσχέσεις. 'Ομως αυτές οι υποσχέσεις

ήταν απόρροια του δικού μας προγράμματος. 'Ηταν δικαίωμά σας να κάνετε και τις δικές σας εξαγγελίες, αλλά δεν είπατε ότι αυτές οι φοροελαφρύνσεις θα γίνουν το 2001 και το 2002. Μιλούσατε για το 2000. Τα έντυπα όμως τα οποία τυπώσατε για το 2000 δεν έχουν καμία φοροαπαλλαγή. Βαδίζετε με τους παλιούς φορολογικούς νόμους και με τις παλιές επιβαρύνσεις.
Είπατε ότι θα κάνετε το 2001 φορολογικές ελαφρύνσεις της τάξεως των
167,5 δισεκατομμυρίων. Αυτές θα υλοποιηθούν τον Απρίλιο του 2002. Και ποιες είναι αυτές εκτός απ' αυτές που είναι άμεσες, επειδή πρόκειται για εμμέσους φόρους; Είναι πενήντα πέντε δισεκατομμύρια δραχμές από την τιμαριθμοποίηση της κλίμακας. Είναι ακόμη πενήντα πέντε δισεκατομμύρια από τον ΕΦΤΕ και δεκαοκτώ δισεκατομμύρια από τις διευκολύνσεις των αγροτών. Είναι και δώδεκα δισεκατομμύρια κάποιο άλλο ποσό. Πέντε δισεκατομμύρια είναι από τη μείωση του οριακού συντελεστή της φορολογικής κλίμακας. 'Ολες οι άλλες φοροαπαλλαγές είναι γύρω στα σαράντα δισεκατομμύρια από διάφορες πηγές.
Αυτή είναι φοροαπαλλαγή μετά από επτά χρόνια επιβαρύνσεων; Αυτή είναι η εξαγγελία που κάνατε προς τον ελληνικό λαό ότι τελείωσαν οι επιβαρύνσεις και πως όταν μπούμε στην ΟΝΕ θα αλλάξει η εισοδηματική πολιτική; Εσείς έχετε επιπλέον φόρους για το 2001 ένα τρισεκατομμύριο πενήντα δισεκατομμύρια και φοροαπαλλαγές εκατόν εξήντα επτά δισεκατομμύρια. Από τις τσέπες των Ελλήνων θα βγει το ένα τρισεκατομμύριο και η φοροαπαλλαγή θα είναι μόνο εκατόν εξήντα επτά δισεκατομμύρια. 
ΙΩΑΝΝΗΣ ΜΑΓΚΡΙΩΤΗΣ: Το ιστορικό ερώτημα είναι από πού τα παίρνουμε
και πού τα δίνουμε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα απαντήσω. 'Οταν έχετε ένα λαό ο οποίος
κατά 24% ζει κάτω από το όριο της φτώχειας και επιπλέον εξακόσιες χιλιάδες νέες και νέους ανέργους που αντιπροσωπεύουν το 12% του ελληνικού λαού, καταλαβαίνετε από πού τα παίρνετε. Από αυτούς δεν παίρνετε φράγκο και τα παίρνετε από κει πάνω. Τα παίρνετε όμως απ' όλους και κυρίως τα παίρνετε -γι' αυτό σας κατηγόρησε ο κ. Κεδίκογλου- από το λαό, από τους μεσαίους εισοδηματίες.
Για το παρόν φορολογικό νομοσχέδιο η Κυβέρνηση εξήγγειλε πομπωδώς
ότι θα είναι το πρώτο χωρίς φόρους. Και, δεύτερον, είπε ότι κατατίθεται πριν τον προϋπολογισμό. Γι' αυτό εμείς περιμέναμε ένα νομοσχέδιο που να μην είναι συμπληρωματικό των παλιών νόμων. Περιμέναμε ένα σύγχρονο φορολογικό νομοσχέδιο, γιατί μετά την είσοδό μας στην ΟΝΕ περιμένουμε να γίνουμε ανταγωνιστικοί. Για να γίνει αυτό, πρέπει να εκσυγχρονιστούμε, να φέρουμε ανάπτυξη και μέσα από την ανάπτυξη να έχουμε απορρόφηση της ανεργίας. Αντ' αυτού παραμένει το παλιό φορολογικό νομοσχέδιο χωρίς ξεκάθαρες διατάξεις, χωρίς κωδικοποίηση. Δεν έχουμε ένα καινούριο φορολογικό νομοσχέδιο απλό που θα έχει διάρκεια και θα είναι κατανοητό στο μέσο 'Ελληνα, αλλά και θα περιέχει μεγάλες μειώσεις των φορολογικών συντελεστών.
Aκούσαμε ότι έχουμε 5% τιμαριθμοποίηση. Μπράβο σας. 'Οταν μέχρι σήμερα έχουν χάσει οι μισθωτοί το 24% των πραγματικών αμοιβών, έρχεσθε και μας λέτε ότι σας απαλλάσσουμε 5%, όταν μάλιστα ο πληθωρισμός θα κινηθεί κατά μέσο όρο στο 3,5%; Μακάρι να είναι 3%, μακάρι να είναι 2,3%, που λέει το Υπουργείο Εθνικής Οικονομίας. Φοβάμαι όμως ότι περισσότερο αληθής και σωστός θα βγει ο Διοικητής της Τράπεζας της Ελλάδας και όχι ο Υπουργός Εθνικής Οικονομίας!

Εμείς, λοιπόν, περιμέναμε να κάνετε ένα τέτοιο φορολογικό νομοσχέδιο για να βοηθήσετε την ανάπτυξη, να έρθουν επενδύσεις από το εξωτερικό. Ποιος επιχειρηματίας, ποιος κεφαλαιούχος από το εξωτερικό θα έλθει
σε μια τέτοια οικονομία, σε μια τέτοια δημόσια υπηρεσία που θέλεις πενήντα και εβδομήντα άδειες για να ανοίξει μια βιοτεχνία;
Το αποτέλεσμα είναι ότι καμία επένδυση τα τελευταία χρόνια με ξένα
κεφάλαια δεν έγινε στην Ελλάδα.
Να σας πω ποια είναι η ανταγωνιστικότητα; Γιατί άκουσα τον
κ. Μαγκριώτη να μιλάει για την πρόοδο της οικονομίας. Από το 1993 μέχρι σήμερα θα σας πω ποια είναι η πορεία των εισαγωγών και των εξαγωγών. 
Είδατε χθες και προχθές -πέρασαν με κεφαλαία γράμματα- το χάλι που
έχουμε το τελευταίο οκτάμηνο. Είκοσι δύο και μισό εκατομμύρια δολάρια

ήταν οι εισαγωγές μας το 1993 και σήμερα έχουν υπερβεί τα τριάντα δισεκατομμύρια, οι εξαγωγές μας ήταν δέκα δισεκατομμύρια πάνω-κάτω και σήμερα παραμένουν στο επίπεδο του 1993. Αυτός είναι ο εκσυγχρονισμός που φέρατε στην ελληνική οικονομία; Αυτές οι επενδύσεις και η ανάπτυξη που φέρατε;
Πρέπει να κάνω μια παρένθεση εδώ. Ακούω για την ανάπτυξη. Μακάρι η
ανάπτυξη να πάει και 5% και 6% και 7%. Θα είμαστε ευτυχείς. Αλλά σας κατηγορούμε όχι για το μέγεθος της ανάπτυξης αλλά για το μικρό μέγεθος της ανάπτυξης, γιατί το μέγεθος που επιτύχατε μέχρι σήμερα είναι μικρότερο από τα κοινοτικά κεφάλαια τα οποία πήρατε. Δηλαδή, αν δεν είχαμε τα κοινοτικά κεφάλαια, θα είχατε αρνητική ανάπτυξη.
Σας κατηγορούμε για φορομπηχτική πολιτική, γιατί δεν υπήρχε η ανάπτυξη. Σας είπαμε από το 1994, που βάλατε τα αντικειμενικά κριτήρια, ότι ήταν λάθος και ότι οι μικρομεσαίες επιχειρήσεις έχουν ανάγκη από υποστήριξη. Αποτέλεσμα ήταν ότι εκατοντάδες χιλιάδες μικρομεσαίες επιχειρήσεις, οι οποίες αποτελούν τη σπονδυλική στήλη της ανάπτυξης μιας κοινωνίας, τις κλείσατε. 'Ερχεστε τώρα και αντί με το TAXIS να
επιτύχουμε πράγματι απαλλαγή από τα αντικειμενικά κριτήρια, εσείς μας φέρατε πέρυσι άλλα κριτήρια, τα οποία δεν τα λέτε αντικειμενικά, αλλά είναι χειρότερα από τα αντικειμενικά, με αποτέλεσμα πάλι οι μικρομεσαίες επιχειρήσεις να μην αναπτύσσονται, να κλείνουν, να μην παράγουν εθνικό προϊόν και να μην προσλαμβάνουν ανέργους, όταν είναι γνωστό ότι επτά στις δέκα θέσεις εργασίας προέρχονται από τις μικρομεσαίες επιχειρήσεις. 
Τελειώνοντας θέλω να πω ότι προσωπικά απογοητεύτηκα απ' αυτό το
νομοσχέδιο. Μπορεί να κάνει κάποια μικρά θετικά βηματάκια προς την κατεύθυνση των μικροφορολογικών απαλλαγών -θα σας συγχαρώ γι' αυτό- όμως θεωρώ απαράδεκτο ότι, ενώ είμαστε στην ΟΝΕ, ενώ δεν έχουμε ανάγκη από κριτήρια σύγκλισης, ενώ υποσχεθήκαμε στον ελληνικό λαό ότι θα δει 
καλύτερες μέρες, δυστυχώς εσείς δεν μελετήσατε το φορολογικό νομοσχέδιο. Και δεν μπορώ να καταλάβω, γιατί το άγχος του να το φέρετε μέσα στο 2000, αφού δεν αφορά εισοδήματα του 2000. Δεν το επεξεργαστήκατε, δεν συνεργαστήκατε με όλους εμάς, για να φτιάξουμε ένα σωστό, απλό, σταθερό και δίκαιο
φορολογικό νομοσχέδιο για το μέλλον αυτού του τόπου και των παιδιών μας. Ευχαριστώ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Βρεττός): Ο κ. Βαθειάς έχει το λόγο. Απών. Διαγράφεται.
Ο κ. Γκελεστάθης έχει το λόγο. Απών. Διαγράφεται.
Κύριοι συνάδελφοι, τελείωσε ο κατάλογος των εγγεγραμμένων.
Εισερχόμαστε στις δευτερολογίες.

Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, ένιωσα πραγματικά την
ανάγκη να πάρω το λόγο για να δευτερολογήσω, γιατί άκουσα ορισμένα πράγματα τα οποία δεν αντέχουν τουλάχιστον στη λογική.
Είναι γεγονός ότι το νομοσχέδιο αυτό έχει έρθει για να δημιουργήσει ένα ιδιότυπο κοινωνικό προφίλ της Κυβέρνησης, που το έχει ανάγκη. Σ'αυτή λοιπόν τη στρατηγική εντάχθηκε αυτό το νομοσχέδιο, ήλθε στη Βουλή, ακούστηκε από τους ομιλητές, τονίστηκε ιδιαίτερα από τον κ. Μακρυπίδη ότι είναι ένα νομοσχέδιο που έρχεται για πρώτη φορά. Δεν ήταν εδώ, όμως, ο κ. Μακρυπίδης όταν πρωτολογούσα, που είπα ότι πριν από ένα χρόνο η Κυβέρνηση μας έφερε ένα νομοσχέδιο που ήταν για περικοπή φοροαπαλλαγών.
Σ' ένα χρόνο μέσα, λοιπόν, έρχεται άλλο ένα νομοσχέδιο για περικοπή φοροαπαλλαγών. Αυτό κατ' αρχήν δείχνει την ασυνέπεια και την ανακολουθία

της Κυβέρνησης από τη μια μεριά και από την άλλη τον εμπαιγμό που γίνεται.
Γιατί πράγματι πρόκειται για εμπαιγμό και θα σας αποδείξω γιατί. Η Κυβέρνηση δίνει αυτά τα ψίχουλα, όπως είπαμε. Τι κάνει όμως από την άλλη πλευρά; Ετοιμάζει την αύξηση των αντικειμενικών αξιών των ακινήτων, απ' όπου θα εισπράξει χρήματα. Επειδή, όμως, οι αντικειμενικές αξίες των ακινήτων έχουν αποσυνδεθεί από τα τεκμήρια φορολόγησης, η Κυβέρνηση φέρνει μια διάταξη η οποία είναι αντισυνταγματική -το λέει η Επιστημονική Επιτροπή της Βουλής- στο άρθρο 2, παράγραφος 22, και λέει ότι δίνεται εξουσιοδότηση με υπουργική απόφαση να αλλάζουν οι μοναδικοί συντελεστές φορολόγησης. Αυτοί οι συντελεστές παλαιότερα ήταν μόνο για τον υπολογισμό του εξολογιστικού κέρδους σε περίπτωση ανακριβείας βιβλίων, δηλαδή σε επιχειρήσεις που είχαν παραβεί το νόμο, και τον υπολογισμό και την έμμεση αύξηση ουσιαστικά των τεκμηρίων φορολόγησης, που σε πολλές περιπτώσεις έχουν αποδειχθεί ότι είναι επαχθέστερα των προηγούμενων τεκμηρίων.
Γι' αυτό και επιβάλλεται και σ' αυτό το νομοσχέδιο μια ρύθμιση, η
οποία λέει ότι ο συντελεστής αυξάνεται μεν στο διπλάσιο σε περίπτωση ανακριβείας, αλλά δεν μπορεί να υπερβεί το 25%. Ταυτόχρονα δε, βάζει και έναν περιορισμό: Σε κανονικά βιβλία προσαυξάνεται ο συντελεστής αυτός μέχρι 50%, δεν μπορεί να πάει πιο πάνω. Βάζει ένα πλαφόν για να νομιμοποιήσει ουσιαστικά αυτά τα τραγελαφικά που παρουσιάστηκαν με την πρώτη εφαρμογή των τεκμηρίων πριν από ένα χρόνο.
'Αρα η Κυβέρνηση εμφανίζει το κοινωνικό προφίλ, αλλά από την πίσω πόρτα και με τη μορφή της αποφυγής επικύρωσης από τη Βουλή προσπαθεί να αποφύγει το πολιτικό κόστος και τα φώτα της δημοσιότητας για μια κίνηση την οποία θα κάνει εν κρυπτώ. Αυτό σας το λέω σαν πρώτη εκτίμηση, επειδή όλοι λέτε ότι δεν θα μπουν οι φόροι.
Το ερώτημα που ανακύπτει είναι πώς θα βρεθούν τα 950 δισεκατομμύρια που μπαίνουν στον καινούριο προϋπολογισμό. Ασφαλώς όχι με την πρόβλεψη του 5% του ρυθμού ανάπυξης, διότι αυτό αμφισβητείται και από τον ΟΑΣΑ, με τη χθεσινή του έκθεση, και από τον ίδιο το διοικητή της Τραπέζης
Ελλάδος, ο οποίος εκτιμά ότι δεν πρόκειται αυτά τα μεγέθη να σημειωθούν στον επόμενο χρόνο.
'Εχει, όμως, συνηθίσει η Κυβέρνηση του ΠΑΣΟΚ να κάνει λογαριασμούς
-έχει καταντήσει τον προϋπολογισμό ένα ισοζύγιο σκοπιμοτήτων και όχι ένα ισοζύγιο πραγματικών μεγεθών της οικονομίας- ούτως ώστε "ξήλωνε και ράβε" 
να δημιουργεί τις προϋποθέσεις ακόμη και για πλασματικές αυξήσεις εσόδων. Αφού κρύβει δαπάνες, μπορεί εύκολα να υποτιμά ακόμα και τα έσοδα, έτσι ώστε κάποια στιγμή να εμφανίζεται στην ελληνική κοινωνία και στη Βουλή

ότι αυξάνονται τα έσοδα δήθεν από τις προσπάθειες πάταξης της φοροδιαφυγής.
Το τραγελαφικό, βέβαια, είναι ότι αυξάνονται μεν τα έσοδα, αλλά η ίδια η Κυβέρνηση μέσα απ' αυτό το νομοσχέδιο τα έσοδα τα οποία εμφάνισε στον υπολογισμό της αύξησης, έρχεται στη ΔΕΗ και τα διακανονίζει ατόπως για πέντε χρόνια.
Αντιλαμβάνεσθε λοιπόν ότι υπάρχει και το στοιχείο της απάτης -με την πολιτική έννοια του όρου- μέσα σ' αυτό το νομοσχέδιο. Πέραν όμως αυτών επαίρεται η Κυβέρνηση ότι υλοποιεί προεκλογικές υποσχέσεις.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Πότε θα δώσετε τις 152.000 δραχμές στους ασφαλισμένους που τις υποσχεθήκατε; Τις 10.000 δραχμές που υποσχεθήκατε για το 2001, γιατί τις δίνετε σε δύο δόσεις; Αυτά είναι αμείλικτα ερωτήματα. Δεν μπορείτε να θέλετε σε τόσο μικρό διάστημα να χάσει τη μνήμη του ο ελληνικός λαός.
Σε ό,τι αφορά τα αφορολόγητα, είπατε, κύριε Υπουργέ, ότι "το
αφορολόγητο 2.300" και το είπατε με κομπασμό. Ξέρετε ποιοι ζουν κάτω από το όριο της φτώχιας; Το 1/3 των Ελλήνων. Το ξεχνάτε; Μα είναι μεγαλύτερο το όριο της φτώχιας. Είναι 2.700 περίπου. Εσείς μιλάτε για τα 2.300.
Και στο τέλος-τέλος, με την αποπληθωροποίηση της κλίμακας -που δεν την κάνατε επί των κλιμακίων, αλλά επί των διαστημάτων μόνο, γιατί δεν είναι 5% μείωση του φόρου, είναι άμβλυνση των κλιμακίων κατά 5% - σας είπα και στην πρωτολογία μου ότι σε ένα εργαζόμενο που παίρνει σήμερα 215.000 δραχμές το μήνα, του δίνετε 600 δραχμές το χρόνο αύξηση, 50 δραχμές το μήνα. Δηλαδή ούτε το 1/4 ενός καφέ. Αυτή η συμπεριφορά απέναντι σ' αυτόν τον πολίτη είναι κοινωνική πολιτική; Ασφαλώς όχι.

Στις διαρθρωτικές αλλαγές -αναφέρθηκαν οι ομιλητές- σας είπα μην
προσπαθείτε να κάνετε και ανόμοιους συμψηφισμούς με την περίοδο 1990-1993, γιατί και η ζωή και η πολιτική έχει μια δυναμική. Εκτίθεστε που συνεχίζετε να προσπαθείτε να αντλήσετε συγκριτικά στοιχεία ανόμοια, για να δικαιολογήσετε την αδυναμία της πολιτικής σας ή και την ανυπαρξία της πολιτικής σας. Είναι προτιμότερο να αποφεύγετε αυτούς τους λογαριασμούς.
Μιλήσατε για το ρυθμό ανάπτυξης. Ο ρυθμός ανάπτυξης ασφαλώς
καταγράφει μια διαχρονική κλίμακα στην εξέλιξή του. 'Ομως θα πρέπει να λαμβάνετε υπόψη σας και τις συνθήκες αυτής της εξέλιξης. Δηλαδή δεν μπορείτε να λέτε ότι το 1993 ο πληθωρισμός ή ο ρυθμός ανάπτυξης ήταν τόσος και να αγνοείτε τις πραγματικές συνθήκες της οικονομίας. Δεν μπορεί, παραδείγματος χάρη, να λέτε ότι το 1990 ο πληθωρισμός ήταν 25% ή 23% και σήμερα είναι 3%, άρα έχουμε βελτίωση των συνθηκών και των μεγεθών της οικονομίας. Γνωρίζετε ότι αυτά δεν είναι αποσυνδεδεμένα μεταξύ τους. Και στο τέλος-τέλος αποκρύβετε μια πολύ μεγάλη αλήθεια. Η διαμόρφωση του δείκτη ρυθμού ανάπτυξης επηρεάζεται -και το ξέρετε πολύ καλά- από τις εισροές από την Ευρωπαϊκή 'Ενωση. Το πραγματικό παραγόμενο προϊόν εδώ στην Ελλάδα πόσο είναι για να δικαιολογείται ένας τέτοιος κομπασμός από την πλευρά της Κυβέρνησης; Γιατί η ανάπτυξη της οικονομίας πρόσκαιρα βεβαίως επηρεάζεται από τους κοινοτικούς πόρους που έρχονται στη χώρα, αλλά στη συνέχεια η παραγωγική διαδικασία θα είναι εκείνη που θα διαμορφώνει τα μεγέθη. Και αυτή την προετοιμασία δεν την κάνετε δυστυχώς. Αντίθετα την επιδεινώνετε. Και την επιδεινώσατε με τη μονόπλευρη, μονολογιστική, φορομπηχτική πολιτική που είχατε αυτά τα χρόνια, μη ακούοντες τις άλλες φωνές, για να δημιουργήσετε προϋποθέσεις ονομαστικής σύγκλισης. Και μας εγκαλούσατε εκείνη την εποχή και τώρα έρχεστε διά του Πρωθυπουργού, διά των στελεχών της Κυβέρνησης και λέτε ότι είναι ανάγκη να κάνουμε την πραγματική σύγκλιση της οικονομίας. Εμείς δεχόμαστε ότι αυτή είναι η πραγματικότητα. Οι ανάγκες εξακολουθούν να υπάρχουν. 'Ομως ερχόμαστε να διορθώσουμε τα ημαρτημένα της πολιτικής εκείνης που εσείς εφαρμόσατε, μη ακούοντες όταν εμείς σας εγκαλούσαμε, και δεν νιώθετε και την ανάγκη, όχι να ζητήσετε ένα συγγνώμη από την ελληνική κοινωνία, να σταματήσετε τον κομπασμό, να σταματήσετε τον εμπαιγμό, γιατί ο 'Ελληνας πολίτης, αν μη τι άλλο, έχει και μεγαλοψυχία και όταν του πεις την αλήθεια και τις ανάγκες που μπορεί να έχει το κράτος, έχει και τις αντοχές, έχει και τις ανοχές. Αν δεν τις έχει, τις αποκτά. Να μην κοροϊδεύετε, λοιπόν, τους 'Ελληνες πολίτες.
Σε ό,τι αφορά τις αντικειμενικές αξίες, θέλω να πω ότι δεν πρέπει να μην ξεχνάτε ότι από τότε που διαμορφώθηκε για τους αγρότες το πλαίσιο των εκπτώσεων, έχουν γίνει τρεις -με αυτή που θα κάνετε τώρα σε λίγοαυξήσεις των αντικειμενικών αξιών. Επομένως όχι μόνο υπερκαλύπτουν το 20% κατά μέσο όρο, που δίδετε εσείς, τη διεύρυνση αυτών των αφορολογήτων, αλλά την ξεπερνούν. Και ταυτόχρονα οποιεσδήποτε απαλλαγές και να δώσετε για τη γη, αν δεν δώσετε και κίνητρα για τους νέους αγρότες, αν δεν ενδιαφερθείτε και για το κόστος παραγωγής των προϊόντων, αν δεν ενδιαφερθείτε και για τη διαμόρφωση των συνθηκών ανταγωνισμού των αγροτικών προϊόντων, δεν πρόκειται να κάνετε τίποτε.
Θα συρρικνώνετε συνεχώς τον αγροτικό τομέα, θα αυξάνετε την ανεργία. Ειπώθηκαν επίσης πολλά για τη μείωση του ανωτάτου συντελεστή. Για να
μην υπάρξει παρεξήγηση -και κυρίως από το Κομμουνιστικό Κόμμα- εμείς δεν είπαμε να γίνει μονομερής αύξηση των ανωτάτων συντελεστών. Σε μια αναπτυσσόμενη οικονομία, σε μία οικονομία που έχει ανάγκες, είναι κίνητρο ανάπτυξης η πρόσκαιρη μείωση των φορολογικών συντελεστών, αλλά να συνδυάζεται με την παράλληλη κινητροδότηση, που να οδηγεί στην πραγματική ανάπτυξη της οικονομίας και όχι μεμονωμένα. 'Οχι να γίνεται "παραχώρηση υπέρ του μεγάλου κεφαλαίου", όπως θέλετε να λέτε εσείς γενικότερα την επιχειρηματική δραστηριότητα. Εμείς δεν είπαμε αποσυνδεδεμένα. Γι' αυτό κατηγορήσαμε την Κυβέρνηση στην πρωτολογία μας ότι δεν εντάσσεται αυτό το νομοσχέδιο σε ένα συγκεκριμένο πολιτικό σχεδιασμό, σε ένα σχεδιασμό οικονομικής και φορολογικής πολιτικής που μπορεί να δώσει διέξοδο στον τόπο.
Σε ό,τι αφορά την ανεργία: Τουλάχιστον μην ασελγείτε -με την πολιτική έννοια του όρου πάντοτε- εις βάρος των ανέργων και κυρίως των νέων, των
γυναικών, που μαστίζονται αυτή τη στιγμή από την ανεργία, που βρίσκονται κάτω από τα όρια της φτώχειας. Μην τους απογοητεύετε και για λόγους εθνικούς, αν θέλετε. Δεν είναι σωστό. Φροντίστε να διαμορφώσετε μια συγκεκριμένη πολιτική απασχόλησης, μια συγκεκριμένη πολιτική που να οδηγεί στη σταδιακή αποκλιμάκωση του κοινωνικού φαινομένου της ανεργίας και όχι με λόγια.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Θα ήθελα να σχολιάσω λίγο το ερώτημα-κλειδί που έθεσε ένας συνάδελφος της Πλειοψηφίας προηγουμένως, από ποιους παίρνει και σε ποιους δίνει αυτό το φορολογικό νομοσχέδιο.
Η Κυβέρνηση βγαίνει και λέει ότι παίρνουμε απ' αυτούς που έχουν, από τους μεγαλοεισοδηματίες, από τις επιχειρήσεις και δίνουμε στα φτωχά λαϊκά στρώματα.
'Ετσι δεν είπατε, κύριε Υπουργέ; Το έχω σημειώσει, έχει επαναληφθεί και από άλλους συναδέλφους. Και ο Υπουργός, ο κ. Παπαντωνίου, προχθές στην επιτροπή το ισχυρίσθηκε.
Για να δούμε, κύριοι συνάδελφοι, είναι έτσι; Από ποιους παίρνει;
Παίρνει πράγματι από τους μεγαλοεισοδηματίες, παίρνει πράγματι από την πλουτοκρατία, να το πούμε "χοντρά";
Δεν παίρνει, κύριε συνάδελφε, δίνει. Αυτά που είπατε, δεν τα
εκφράσατε στην πραγματική τους έννοια. 'Ηλθαν διαστρεβλωμένα. 'Οταν στα ανώτερα εισοδήματα, των δεκαεπτά εκατομμυρίων και πάνω, μειώνονται τους παίρνουμε; 'Οταν μειώνεται ο ανώτερος συντελεστής από το 45 και πάει στο 40, τους παίρνουμε ή τους δίνουμε; Ποιος μπορεί να πει ότι τους παίρνουμε; 'Οταν τις μη εισηγμένες ανώνυμες εταιρείες τις πάμε από το 40 στο 35, τους παίρνουμε; Τους δίνουμε. Γιατί, λοιπόν, δεν λέμε "τα σύκα, σύκα και τη σκάφη, σκάφη"; Γιατί τα διαστρεβλώνουμε; 'Οταν τελικά ανεβάζουμε το συντελεστή φορολόγησης, το κάνουμε μόνο για τα μικρά εισοδήματα; Δεν τον ανεβάζουμε και για τα μεγάλα εισοδήματα; Για όλους πρέπει να ισχύει.
Ερχόμαστε τώρα να πούμε ότι αυτή η κλίμακα που ανεβαίνει -είχε ανέβει στα δύο εκατομμύρια τριακόσιες χιλιάδες (2.300.000) και τώρα στα
δύο εκατομμύρια τετρακόσιες χιλιάδες (2.400.000) για τους μισθωτούς και συνταξιούχους- αίρει την αδικία των προηγούμενων χρόνων, όταν πλήρωναν όλοι οι εργαζόμενοι και οι μικρομεσαίοι φόρους, που δεν έπρεπε να πληρώσουν, γιατί δεν γινόταν η τιμαριθμοποίηση της φορολογικής κλίμακας; Και τώρα που κάνουμε την τιμαριθμοποίηση της φορολογικής κλίμακας και το φτάσαμε στα δύο εκατομμύρια εκατό χιλιάδες (2.100.000) για τους εργαζόμενους και για τους συνταξιούχους δύο εκατομμύρια
τετρακόσιες χιλιάδες (2.400.000) αποκαταστήσαμε την αδικία; Για τα δύο εκατομμύρια εκατο χιλιάδες (2.100.000), κύριε Υπουργέ, θυμάμαι ότι εδώ έγινε συζήτηση το 1996, αμέσως μετά τις εκλογές στο φορολογικό νομοσχέδιο, που έφερε η ΓΣΕΕ σαν αίτημα το αφορολόγητο των δύο εκατομμυρίων (2.000.000), όσο αντιστοιχούσε τότε και στο κατώτερο μεροκάματο του ανειδίκευτου εργάτη.
Kαι ερχόμαστε μετά από έξι χρόνια και λέμε ότι φέρνουμε δικαιοσύνη στο φορολογικό σύστημα; Για να μην ξαναπώ -είπα στην πρωτολογία μου- τι ακριβώς έχει αφαιρεθεί από τους εργαζόμενους όλα αυτά τα χρόνια με τη μη τιμαριθμοποίηση. Τρισεκατομμύρια. Με τη μείωση του συντελεστή από 4% σε 3,5% στις μεγαλοκατασκευαστικές εταιρείες, τους παίρνουμε; Δεν τους δίνουμε; Τους δίνουμε. Πώς λοιπόν παίρνουμε από τα μεγάλα εισοδήματα, πώς παίρνουμε από τους έχοντες, όπως ειπώθηκε εδώ, ότι το φορολογικό σύστημα έρχεται να δώσει μια δίκαιη κατανομή των φορολογικών βαρών;
Επειδή αναφερθήκατε στα προηγούμενα χρόνια, εντέχνως πιστεύω παραλείψατε τι έγινε το 1997. Το 1997 καταργήθηκαν φοροελαφρύνσεις, επιδόματα, γύρω στα 55 με 60. Θα σας πω ότι ένα από αυτά ήταν η κατάργηση της σύνταξης της πολύτεκνης μητέρας. 'Ενα άλλο ήταν η κατάργηση του επιδόματος, ακόμα και της στολής των αστυνομικών, των αεροπόρων κλπ. 'Ηταν και μία σειρά άλλα που δεν τα θυμάμαι. 'Ηταν ακόμα η κατάργηση των προνομίων που είχαν οι 'Ελληνες που πηγαίναν στο εξωτερικό, εκπαιδευτικοί κλπ.
Μία σειρά από επιδόματα και φοροελαφρύνσεις που υπήρχαν, κύριε Υπουργέ, καταργήθηκαν. Δεν ήσασταν τότε Υπουργός εσείς, δεν είναι όμως προσωπικό το θέμα. Εξετάζουμε την πολιτική της Κυβέρνησης. Ούτε εσείς
έχετε προσωπικές ευθύνες για όλα αυτά. Είναι η έκφραση της πολιτικής. 'Ολα αυτά τα χρόνια, λοιπόν, που έγιναν όσα έγιναν και είχαμε
επιπλέον από τη μία κατάργηση των φοροελαφρύνσεων και από την άλλη επιβολή φόρων, τα διαστρεβλώσατε, κύριε συνάδελφε. Δεν λέω οτι η Νεα Δημοκρατία ήταν καλή. Η Νέα Δημοκρατία τα ίδια έκανε και σήμερα έρχεται και λέει ότι είναι λίγα αυτά που χαρίζετε στις ανώνυμες εταιρείες, για να γίνουν επενδύσεις.
Σας παρακαλώ κύριε συνάδελφε, να μου πείτε, με όλες αυτές τις φοροελαφρύνσεις και τις διευκολυνσεις που έχουν μέχρι σήμερα οι μεγαλοεπιχειρηματίες, έχετε δει εσείς να γίνουν επενδύσεις; Αλλού τα χρησιμοποιούν τα λεφτά τους. Τα βάζουν στην τσέπη και τα χρησιμοποιούν αλλού.
Το ίδιο δεν έγινε και με το χρηματιστήριο; 'Ελεγαν ότι με την αύξηση των εσόδων του χρηματιστηρίου θα γίνουν επενδύσεις. 'Εγιναν επενδύσεις; Μια έρευνα που έκανε η Εθνική Στατιστική Υπηρεσία για ένα δίχρονο
περίπου έλεγε ότι οι εισηγμένες εταιρείες στο χρηματιστήριο ανέβασαν τα κέρδη τους κατά 190%, οι επενδύσεις όμως που έκαναν ήταν 0,5%, δηλαδή μισή μονάδα. Πού την βλέπετε, λοιπόν, εσείς την ανάπτυξη;
Εμείς δεν είμαστε εναντίον των επιχειρηματιών, είμαστε εναντίον των ληστών επιχειρηματιών. Εμείς δεν είμαστε εναντίον του κέρδους, είμαστε εναντίον του παρακέρδους, του παραοικονομικού κέρδους, του παράνομου κέρδους. Εμείς δεν είμαστε εναντίον των τραπεζών, είμαστε εναντίον των τοκογλυφικών τραπεζών που δουλεύουν με αυτό το σύστημα, με την ανοχή βέβαια της Κυβέρνησης.
Διαβάζουμε σήμερα στις εφημερίδες τι έγινε. Είναι λένε, κύριε Υπουργέ, 3,5% το επιτόκιο κατάθεσης των μικροκαταθετών, 4% όμως είναι ο πληθωρισμός, 9% τα επιτόκια δανεισμού. Δεν είναι λοιπόν αυτό μία ευνοϊκή πολιτική απέναντι στο τραπεζικό σύστημα, στο κεφάλαιο κλπ. και λέτε ότι δίνουν στα μικρά και μεσαία στρώματα;
Τέλος, ήθελα να πω ότι δεν ξέρω αν ήταν λαθεμένη η έκφραση, κύριε Υπουργέ, που είπατε ότι δεν σας ενδιαφέρουν τα μεσαία εισοδήματα, γι'αυτό δεν τα απαλλάσσετε. Δηλαδή σας ενδιαφέρουν μόνο τα μεγάλα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είπα εγώ για μεσαία; ΝΙΚΟΛΑΟΣ ΓΚΑΤΖΗΣ: Το είπατε στο λόγο σας. Το έχω σημειώσει. Δεν ξέρω,
μπορεί να το είπατε εκ παραδρομής.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σίγουρα εκ παραδρομής. ΝΙΚΟΛΑΟΣ ΓΚΑΤΖΗΣ: Δεν είναι δυνατόν να το είπατε συνειδητά αυτό το
πράγμα.
Kαι το λέω με την εξής έννοια: Εδώ ειπώθηκε ότι δεν υπάρχει καμία φορολόγηση. Γιατί, κύριοι Βουλευτές; Οι τρεις (3) δραχμές αύξηση της βενζίνης δεν είναι φορολόγηση; Δεν το καταλαβαίνω. Δεν είναι, κύριε Υπουργέ, φορολόγηση αυτή; Οι τρείς (3) δραχμές του λίτρου δεν είναι φορολόγηση;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω.
ΝΙΚΟΛΑΟΣ ΓΚΑΤΖΗΣ: Επειδή δηλαδή το λέμε ειδικό φόρο κατανάλωσης, δεν είναι φορολογία; Τι είναι ο ειδικός φόρος κατανάλωσης; Φορολογία είναι. 
ΑΔΑΜ ΡΕΓΚΟΥΖΑΣ: 'Εμμεσος φόρος.
ΝΙΚΟΛΑΟΣ ΓΚΑΤΖΗΣ: 'Εμμεσος φόρος.
Ξέρουμε ότι το 70% της κατανάλωσης της βενζίνης είναι αμόλυβδη με αυξητικές τάσεις και το 30% και λιγότερο είναι σούπερ. Δεν θα έχει από εκεί έσοδα το κράτος; Δεν είναι έμμεση φορολογία αυτή; 'Οταν κρατάμε αυτούς τους υψηλούς δείκτες του Φ.Π.Α. στα είδη πρώτης ανάγκης, δεν είναι φορομπηχτική πολιτική ενάντια στα λαϊκά στρώματα; 'Η μήπως είμαστε ικανοποιημένοι και μάλλον σαν Κυβέρνηση είστε ικανοποιημένοι από το επίδομα που δίνετε στους αγρότες για το ντήζελ. Λέτε ότι είναι 50%, έτσι πλασάρεται στον κόσμο. Λένε οι αγρότες θα έχουμε μείωση κατά 50% επιστροφή του Φ.Π.Α. και από τις δεκατρείς χιλιάδες που έπαιρναν στο ένα εκατομμύριο, δεν θα φθάσουν ούτε στις δεκαπέντε. 'Ετσι βγαίνει. Γιατί; Διότι ενώ λέτε ότι θα είναι αύξηση κατά 50%, δεν ανεβάζετε το συντελεστή ο οποίος θα πρέπει ουσιαστικά να τριπλασιαστεί και ο οποίος είναι ο συντελεστής με τον οποίον υπολογίζονται τα τιμολόγια της παραγωγικής τους εμφάνισης.
Εν πάση περιπτώσει, θέλουμε να πούμε ότι και η Νέα Δημοκρατία στηρίζει αυτήν την πολιτική. Τη στηρίζετε με νύχια και με δόντια και μάλιστα πιέζετε, ώστε να είναι πιο αυστηρή. Και στο προηγούμενο που συζητούσαμε χθες για τη διοίκηση, αλλά και σε όλα τα νομοσχέδια που
έρχονται, η κριτική σας είναι ότι δεν υλοποιούνται, ότι δεν προχωράνε πιο ταχύτατα στις ιδιωτικοποιήσεις, ότι δεν παίρνουμε μέτρα μείωσης της φορολογίας στο μεγάλο κεφάλαιο για να κάνετε επενδύσεις, όπως είπατε κλπ. 
Εμείς λέμε ότι πρέπει να γίνει ένα προοδευτικό φορολογικό σύστημα που
να παίρνει από τους πολλούς και να δίνει στους φτωχούς και στους μικρούς, για να μπορεί να γίνεται και κοινωνική πολιτική, για να μπορεί τελικά να υπάρξει ανάπτυξη. Με τέτοια όμως ζύγια και σταθμά που πάει η Κυβέρνηση, εξυπηρετώντας τα μεγάλα εισοδήματα και το μεγάλο κεφάλαιο, δεν μπορεί να έχουμε περίσσευμα για κοινωνική πολιτική και όταν θα έχουμε θα το δώσει πάλι σ'αυτούς.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: 'Εχουν λεχθεί πλέον πολλά και νομίζω ότι το
συμπέρασμα για όποιον αμερόληπτα παρακολουθεί τη συζήτηση είναι ότι οι φοροελαφρύνσεις που εμφανίζονται με τον τίτλο του νομοσχεδίου είναι μια παραπλανητική προπαγάνδα. Κάνετε προπαγάνδα όταν λέτε για φοροελαφρύνσεις. Διότι εάν υπάρχουν φοροελαφρύνσεις, κατά βάση, αυτές κατευθύνονται στα μεγάλα εισοδήματα και στις μη εισηγμένες ανώνυμες εταιρείες. Είναι οι μόνες ουσιαστικές φοροελαφρύνσεις για τις οποίες κι'όλας δίδετε τον κύριο όγκο των εσόδων των απωλειών που θα έχει ο προϋπολογισμός. Φοροελαφρύνσεις όμως και αυτά τα ψίχουλα που απομένουν για τα μικρά και μεσαία εισοδήματα και γι'αυτά ακόμη δεν απαντήσατε, γιατί δεν τα κάνατε για το 2000. Για τα εισοδήματα του 2000. Γιατί την τιμαριθμοποίηση δεν την κάνετε για το 2000; Γιατί την αφήνετε για το 2001-2002;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί, για το 2000
έχουμε άλλο νόμο, ψηφίστηκε το 1999.
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, δεν έχετε άλλο νόμο. Τα φορολογικά κλιμάκια όπως τα ορίζετε με το νομοσχέδιό σας μετά τη τιμαριθμοποίηση 
είναι σαφή. Και αυτά που θα ισχύσουν για το 2000 επίσης είναι σαφέστατα. Επομένως τα ενενήντα δισεκατομμύρια (90.000.000.000) φορολογία φυσικών προσώπων, που υποτίθεται ότι με την τιμαριθμοποίηση θα χάσει ο προϋπολογισμός, τα παρακρατείτε από τους εργαζόμενους κυρίως το 2000. Και μάλιστα αν συνυπολογίσουμε ότι ο πληθωρισμός το 2000, φυσιολογικά, θα είναι μεγαλύτερος, τότε τα ενενήνα δισεκατομμύρια (90.000.000.000) που τα στερείτε από τα φυσικά πρόσωπα, είναι πολύ παραπάνω. Μπορεί να

πλησιάζουν τα εκατόν είκοσι δισεκατομμύρια (120.000.000.000). Δεν μπορώ εύκολα τους υπολογισμούς και με έναν τρόπο λίγο αυθαίρετο προσπαθώ να προσεγγίσω τα νούμερα.
Για το 2000 για τα μικρά και μεσαία εισοδήματα δεν υπάρχει καμία φοροελάφρυνση. Και είπατε εσείς ότι, εν πάση περιπτώσει, όταν θα πάρουμε το εισιτήριο και το χαρτί της ΟΝΕ θα ανακουφίσετε τα στρώματα εκείνα που υπέστησαν τις μεγάλες θυσίες για να προσεγγίσουμε το ενιαίο νόμισμα. Τον πρώτο χρόνο, όμως, τον εγκαινιάζετε με μία γιγάντια επιβάρυνση, υπέρμετρη επιβάρυνση, σε σχέση με το 1999, όλων των λαϊκών στρωμάτων. Γίνεται μια φορολογική αφαίμαξη. Και η ληστεία αυτή η οποία γίνεται από τα προηγούμενα χρόνια λόγω της μη τιμαριθμοποίησης είναι σαφής και το νούμερο παραδίδεται στο τέλος από το Γενικό Λογιστήριο. 'Οταν μιλάμε για ενενήντα δισεκατομμύρια (90.000.000.000) με πληθωρισμό που τον υπολογίζετε κάτω από το 3%, αντιλαμβάνεσθε ότι όλη την περασμένη δεκαετία που δεν έγινε καθόλου τιμαριθμοποίηση της φορολογικής κλίμακας και ο πληθωρισμός έτρεχε με 15% και κάτω, τι ληστεία έγινε.
'Ετσι, λοιπόν, προσεγγίσατε τους δείκτες της ΟΝΕ και ρίξατε το έλλειμμα. Το έλλειμμα έπεσε με μια μονομερή πολιτική την οποία κυρίως πλήρωσαν τα πλατιά λαϊκά στρώματα. Δεν φεύγετε από τη σταθεροποίηση. Σταθεροποίηση θα κάνετε και το μέλλον σας είναι σταθεροποίηση για μεγάλο 
χρονικό διάστημα, δηλαδή το μέλλον της πολιτικής και των αντιλήψεών σας. Διότι κάνετε εδώ φοροελαφρύνσεις και τα επόμενα χρόνια ξέρετε πόσο θα φθάσετε τους συντελεστές για τα ανώτερα εισοδήματα και τους συντελεστές φορολόγησης των ανωνύμων εταιρειών; Κάτω του 25%. Και θα το κάνετε και εσείς αυτό, κύριοι συνάδελφοι της Νέας Δημοκρατίας, αν έλθετε στην Κυβέρνηση, όποτε έλθετε. Και θα σας πω αμέσως γιατί.
Εμείς είμαστε με την Ευρώπη. Θέλουμε την ευρωπαϊκή ενοποίηση. Θέλουμε
την ευρωπαϊκή προοπτική. Αλλά έχουμε ένα όραμα για την Ευρώπη, το οποίο δεν έχει καμιά σχέση με την Ευρώπη που οικοδομείται σήμερα.

Κύριε Υπουργέ, όταν η Γερμανία το 2002 θα έχει 25% φορολογικό
συντελεστή των ανωνύμων εταιρειών, σύμφωνα με το θεάρεστο ευεργετικότατο και εκσυγχρονιστικό πρόγραμμα του κ. Σρέντερ, σεις θα κρατήσετε έστω και αυτόν το συντελεστή του 35% στην Ελλάδα.
Θα σας πω τι προτείνω, κύριε Υπουργέ. Σας προτείνω να έχετε όραμα, να έχετε φωνή, να έχετε παρέμβαση στις ευρωπαϊκές εξελίξεις. Να μην ακολουθείτε και παρακολουθείτε ως πτωχοί συγγενείς όλη την ευρωπαϊκή εξέλιξη. Και δεν σας είδα να αντιδράσετε και να πείτε έχουμε πρόταση για την Ευρώπη διαφορετική, εναλλακτική με ό,τι γίνεται σήμερα.
Ακόμα και για σοβαρά θέματα που άπτονται εθνικών συμφερόντων δεν έχετε φωνή. Θα έχετε φωνή για το πού πάει η φορολογία σήμερα σε ευρωπαϊκό επίπεδο, ότι γίνεται φορολογικό ντάμπινγκ; Και το γνωρίζετε αυτό. Διότι η ΟΝΕ δεν είναι ΟΝΕ, είναι ΝΕ. Οικονομική 'Ενωση δεν υπάρχει. Σας πήραν τη συναλλαγματική πολιτική, η οποία είναι ευρωπαϊκή εντός εισαγωγικών, από την ευρωπαϊκή κεντρική τράπεζα, αφαιρέσανε ένα εργαλείο παρέμβασης για την ελληνική οικονομία, σας θέτουν τα πλαίσια φιλελευθεροποίηση-απελευθέρωση των αγορών, σας δένουν και με το πρόγραμμα σταθερότητας, το οποίο και σεις συμφωνήσατε φυσικά, που έπρεπε να εκφράσετε σοβαρές αντιρρήσεις ότι πρέπει να έχετε ισοσκελισμένο ή πλεονασματικό προϋπολογισμό και σας λένε ύστερα συγκρατήστε τη φορολογία, τα εισοδήματα και την απασχόληση. Ε, εκεί θα γίνει το σώσε και γίνεται το σώσε σε όλη την Ευρώπη. 'Εφθασε η Ιρλανδία να έχει 15% φορολογικό συντελεστή για τις ανώνυμες επιχειρήσεις.
Αλλά επειδή με ρωτήσατε τι κάνετε, αυτά πρέπει να κάνετε, να έχετε υπόσταση, φωνή, άποψη για τις ευρωπαϊκές εξελίξεις. Να έχετε πρόγραμμα για την Ευρώπη. Εδώ για τις "τρελές αγελάδες" πήγαμε και συμφωνήσαμε οι πάντες στο να μη γίνει έλεγχος, λες και οι "τρελές αγελάδες" ήταν πρόβλημα της χώρας μας. Φυσικά, αν οι "τρελές αγελάδες" ήταν πρόβλημα της χώρας μας, θα μας είχαν εξορίσει από την Ευρωπαϊκή 'Ενωση. Βροχή τα μέτρα. Εδώ μία αρρώστια έχουμε καμιά φορά σε βοοειδή ή αμνοερίφια και έρχονται βροχή οι υποδείξεις.
ΠΡΟΕΔΡΕΥΩΝ (Παναγιώτης Σγουρίδης): Να μην είναι αυτή η κριτική, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ : Εντάξει, παρασύρθηκα.
ΠΡΟΕΔΡΕΥΩΝ (Παναγιώτης Σγουρίδης): Πάνω σ' αυτό το επίπεδο είναι πια εξευτελιστική για τη χώρα μας και να ακούγεται μέσα στο Κοινοβούλιο, ότι δηλαδή μόνο εμάς χτυπάνε οι Ευρωπαίοι και δεν χτυπάνε κανέναν άλλο. 
ΠΑΝΑΓΙΩΤΗΣ ΛΑΦΑΖΑΝΗΣ : Κόψτε μου το χρόνο να κάνουμε συζήτηση. ΠΡΟΕΔΡΕΥΩΝ (Παναγιώτης Σγουρίδης): Ποιο χρόνο να σας κόψω, κύριε
Λαφαζάνη; Αν είναι δυνατόν.
ΠΑΝΑΓΙΩΤΗΣ ΛΑΦΑΖΑΝΗΣ : Αμφιβάλλετε αν στη θέση της Γαλλίας ήταν μία άλλη χώρα όπως η Ελλάδα, ότι θα ήταν άλλη η αντιμετώπισή της; Εγώ δεν αμφιβάλλω.
ΠΡΟΕΔΡΕΥΩΝ (Παναγιώτης Σγουρίδης): Εγώ δεν βρίσκω καμιά διαφορετική αντιμετώπιση. Είναι προσβολή να ακούγεται μέσα στο Κοινοβούλιο ότι εμείς είμαστε πια οι τελευταίοι μέσα στην Ευρώπη. Επιτέλους.
ΠΑΝΑΓΙΩΤΗΣ ΛΑΦΑΖΑΝΗΣ : Δεν καταλάβατε τι είπα.
ΠΡΟΕΔΡΕΥΩΝ (Παναγιώτης Σγουρίδης): 'Ιδια αντιμετώπιση δεν είχαμε στον αφθώδη πυρετό, με το θέμα των τρελών αγελάδων που υπάρχουν εκεί; Προς Θεού δηλαδή! Κάποια στιγμή πρέπει να κλείνουμε και τ' αυτιά μας.
Ορίστε, συνεχίστε.
ΠΑΝΑΓΙΩΤΗΣ ΛΑΦΑΖΑΝΗΣ : Να τα κλείσετε τ' αυτιά σας αν ενοχλείσθε,
αλλά δεν φταίω εγώ γι' αυτό.
Αν δούμε, λοιπόν, συνολικά τα μεγέθη όπως συναρθρώνονται στο τέλος
από το Λογιστήριο του Κράτους, βλέπουμε -για τις φοροελαφρύνσεις συνεχίζω-ότι από τη μείωση συντελεστή νομικών προσώπων θα έχουμε απώλεια εκατόν είκοσι δύο δισεκατομμύρια και δεκαπέντε δισεκατομμύρια από τη μείωση του συντελεστή φορολογικής κλίμακας από το 45% στο 40%. Mας κάνουν περίπου εκατόν σαράντα δισεκατομμύρια αυτά. Αυτό που εμφανίζεται ότι, εν πάση περιπτώσει, δίνεται στα φυσικά πρόσωπα, είναι ενενήντα δισεκατομμύρια. Η σύγκριση είναι εμφανής, 140 προς 90 δισεκατομμύρια. Στα 90 δισεκατομμύρια όμως φυσικά στην τιμαριθμοποίηση τιμαριθμοποιείτε όλες τις φορολογικές κλίμακες, όλη την κλίμακα.
ΑΔΑΜ ΡΕΓΚΟΥΖΑΣ: 'Οχι όλοι, τα διαστήματα.
ΛΑΦΑΖΑΝΗΣ ΠΑΝΑΓΙΩΤΗΣ: Τα διαστήματα, ναι. Επομένως στα ενενήντα
δισεκατομμύρια (90.000.000.000) δεν είναι ότι απαλλάσσετε τα ανώτερα εισοδήματα με το 5% κατά δεκαπέντε δισεκατομμύρια (15.000.000.000). Και
στα ενενήντα 90 δισεκατομμύρια (90.000.000.000) τους αναλογεί ένα μεγάλο μερίδιο. Τα μεσαία εισοδήματα απ' αυτή την τιμαριθμοποίηση και κάτω ωφελούνται χονδρικά το πολύ κατά εξήντα (60), άντε να βάλει κανείς μπόλικα - μπόλικα εβδομήντα δισεκατομμύρια (70.000.000.000).
Εδώ, λοιπόν, με την ελάφρυνση την οποία επικαλείσθε, δεν κάνετε
ελάφρυνση. Κάνετε μέσω του προϋπολογισμού επίταση της ανισοκατανομής των βαρών.
Ελαφρύνετε ελάχιστα τα μικρομεσαία εισοδήματα και υπέρμετρα τα μεγάλα. Η ψαλίδα μεγαλώνει. Αυτό επιχειρείτε στα έτη 2001, 2002. Και σας είπα και ποια είναι η προοπτική. Επομένως δεν είναι δυνατόν να λέτε προπαγανδιστικά -διότι περί προπαγάνδας πρόκειται, όταν οι αριθμοί δεν το επιβεβαιώνουν- ότι έχετε ένα φορολογικό νομοσχέδιο, το οποίο εμφανίζει κοινωνικό πρόσωπο. Εμφανίζετε ένα πρόσωπο κοινωνικό κυρίως στα μεγάλα εισοδήματα, στις ανώνυμες εταιρίες, τις μη εισηγμένες κυρίως, αλλά χλωμό, αδύνατο πρόσωπο προς αυτούς, οι οποίοι πραγματικά έπρεπε να ενισχυθούν μέσα από τη φορολογική πολιτική. Και σας είπα: Το 2000 δεν τα δίνετε ούτε και αυτά. Δεν την κάνετε την τιμαριθμοποίηση και από το 2000 για να γλιτώσουν έστω μόνο αυτά.
Νομίζω λοιπόν ότι τα συμπεράσματα είναι σαφή. Χρειάζεται ριζική αλλαγή του φορολογικού συστήματος για να γίνει δίκαιο. Χρειάζεται και μεγάλη προσπάθεια απλούστευσης του φορολογικού συστήματος, ώστε να γίνεται κατανοητό, προσιτό και να βοηθάει την ανάπτυξη. Αλλά αυτά χρειάζονται μεγάλες τομές. Και αυτός είναι ο εκσυγχρονισμός που έχει ανάγκη η χώρα. 'Οχι ένας ψευδεπίγραφος εκσυγχρονισμός, ο οποίος συντηρεί τα κέρδη, τα πολλαπλασιάζει, δημιουργεί τεράστιες ανισότητες στην κοινωνία και μία ζώνη φτώχειας, την οποίαν προσπαθείτε...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω.
...να αντιμετωπίσετε με μέτρα φιλανθρωπικού χαρακτήρα τύπου ΕΚΑΣ και
επιδομάτων. Δεν αντιμετωπίζεται έτσι το πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα δώσω σύντομα κάποιες απαντήσεις σε κάποια θέματα που θίχτηκαν σχετικά με την κατάργηση φοροαπαλλαγών το 1997. Θα ήθελα να πω για απαοκατάσταση της αλήθειας ότι ήταν μια προσπάθεια εξορθολογισμού φοροαπαλλαγών ειδικών κατηγοριών ισχυρών κοινωνικών ομάδων που πέτυχαν κατά καιρούς ευνοϊκές φορολογικές ρυθμίσεις.
Από την άλλη υπήρξε το αντίδοτο αύξησης αφορολόγητων ορίων ακριβώς
για τις μεγάλες κοινωνικές ομάδες που είναι οι μισθωτοί και οι συνταξιούχοι και όχι οι γενικές κατηγορίες που ίσχυαν στις συγκεκριμένες φοροαπαλλαγές.
Δεύτερον: Ακούστηκε ότι μόνο με το συγκεκριμένο φορολογικό νομοσχέδιο ευνοούνται οι μεγάλοι.
ΠΑΝΑΓΙΩΤΗΣ ΛΑΦΑΖΑΝΗΣ: Κυρίως.
ΑΝΔΡΕΑΣ ΜΑΚΡΥΠΙΔΗΣ: Για αποκατάσταση της αλήθειας.
Η αύξηση του αφορολόγητου ορίου για μισθωτούς και συνταξιούχους δεν είναι στην κατεύθυνση ελάφρυνσης αυτών των κατηγοριών; 'Η οι συνταξιούχοι και οι μισθωτοί είναι υψηλόμισθοι; Η τιμαριθμοποίηση της κλίμακας είναι προς αυτήν την κατεύθυνση, ναι ή όχι; Η μείωση του συντελεστή φορολόγησης των προσωπικών εταιρειών από το 35% στο 25% είναι σ' αυτή την κατεύθυνση; Η κατάργηση που έγινε πέρυσι των αντικειμενικών κριτηρίων είναι για μικρομεσαίους και αδύνατους οικονομικά και κοινωνικά φορολογούμενους; Είναι.
Θα ήθελα όμως να πω για κάτι που ειπώθηκε από Βουλευτή της Αξιωματικής Αντιπολίτευσης. 'Εβγαλε και το συμπέρασμα ότι μέσα από το συγκεκριμένο νομοσχέδιο υπάρχει μια επιβάρυνση της τάξης των διακοσίων πενήντα χιλιάδων (250.000) σε ετήσια βάση κατά οικογένεια ή κατά φορολογούμενο, εάν δεν κάνω λάθος. Δεν μπόρεσα να συγκρατήσω ακριβώς αυτή την αναφορά του.
ΑΔΑΜ ΡΕΓΚΟΥΖΑΣ: Στον προϋπολογισμό.
ΑΝΔΡΕΑΣ ΜΑΚΡΥΠΙΔΗΣ: Αυτό είναι στα πλαίσια της επικοινωνιακής πολιτικής της Νέας Δημοκρατίας για να μειώσει την αίγλη που έχει το συγκεκριμένο φορολογικό νομοσχέδιο με τις συγκεκριμένες φοροαπαλλαγές. Κι αυτό γιατί ενώ δεν έχουμε κανένα νέο φόρο, προβλέπεται -και το είπαμεαύξηση φορολογικών εσόδων. Αν αυτό γίνεται με τη διεύρυνση της φορολογικής βάσης, κακώς γίνεται; Αν αυτό επιτυγχάνεται με την αύξηση του
ΑΕΠ, κακώς επιτυγχάνεται; Αν αυτό είναι αποτέλεσμα του αυξημένου τζίρου και της δραστηριότητας και των κερδών των μεγάλων επιχειρήσεων, είναι σε άσχημη κατεύθυνση; 'Η αν είναι αποτέλεσμα των ελέγχων των μεγάλων επιχειρήσεων, δεν πρέπει να επιδιώξουμε τη συνέχιση των ελέγχων αυτών των επιχειρήσεων;
ΠΡΟΕΔΡΕΥΩΝ (Παναγιώτης Σγουρίδης): Η αύξηση της τιμής του πετρελαίου. Τότε έχουμε μεγαλύτερο φόρο.
ΑΝΔΡΕΑΣ ΜΑΚΡΥΠΙΔΗΣ: Εάν έχουμε ουσιαστική περιστολή της φοροδιαφυγής και έχουμε αυξημένα φορολογικά έσοδα, κακώς τα έχουμε;
Θα ήθελα όμως ειλικρινά να συντομεύσω την παρέμβασή μου λέγοντας το εξής: Τελευταία σύγκριση που μπορούμε να έχουμε από άποψη διακυβέρνησης της Νέας Δημοκρατίας είναι -ευτυχώς για τον ελληνικό λαό, δυστυχώς για τη Νέα Δημοκρατία- το 1990-1993. Χαίρομαι, κύριε Ρεγκούζα, που κάνετε
την αυτοκριτική ότι αυτό ανήκει πλέον στο παρελθόν και ότι έχετε αλλάξει απόψεις και τακτική.
Εγώ το δέχομαι. Θα ήθελα όμως να πω το εξής: Τότε είχατε την
ευκαιρία, πέρα από τις όποιες φορολογικές ρυθμίσεις και αλλαγές κάνατε, να τολμήσετε μία αλλαγή στα οργανωτικά, μια αλλαγή στη δομή των υπηρεσιών του Υπουργείου Οικονομικών.
Και ξέρετε γιατί το αναφέρω, κύριε Πρόεδρε; Το αναφέρω για τον απλούστατο λόγο: Είχαμε στις 1.1.1993 την κατάργηση των τελωνειακών συνόρων με την απελευθέρωση των ενδοκοινοτικών συναλλαγών. Και ήταν απροετοίμαστη η χώρα μας μπροστά σε αυτή τη μεγάλη αλλαγή στην έμμεση φορολογία. Δεν είχε ληφθεί καμία μέριμνα σε αυτήν την κατεύθυνση και είχαμε έξαρση της φοροδιαφυγής της τάξεως του ενός και πλέον τρισεκατομμυρίου από το φόρο προστιθέμενης αξίας.
'Αρα, δεν θα έπρεπε να έχει γίνει πρόβλεψη από τη Νέα Δημοκρατία ο μηχανισμός να είναι έτοιμος για να ανταπεξέλθει στην κατάργηση των τελωνειακών συνόρων, στην απελευθέρωση των ενδοκοινοτικών συναλλαγών με μια οργανωτική αλλαγή; Δεν είχε την πρόβλεψη, δεν είχε τη θέληση, δεν είχε τη δυνατότητα. Και είναι κάτι που εμείς κάναμε με το πιο σύγχρονο τρόπο σήμερα, σε επίπεδο Δημόσιας Διοίκησης, εκσυγχρονιστικό θεσμικό πλαίσιο στο Υπουργείο Οικονομικών και από άποψη μηχανοργάνωσης, που αποτελεί πιλότο για όλη την υπόλοιπη Δημόσια Διοίκηση, αλλά και στην οργανωτική δομή αυτή καθαυτή με τα ελεγκτικά κέντρα, με το ΣΔΟΕ, το Θησαυροφυλάκιο, τη Σχολή Επιμόρφωσης, την Επιθεώρηση, αυτά που αποτελούν πρότυπο για μια σειρά άλλους τομείς της Δημόσιας Διοίκησης. Και τα οικονομικά αποτελέσματα σήμερα σε επίπεδο φορολογικών εσόδων είναι αποτέλεσμα όλων αυτών των αλλαγών.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να κλείσει τη συζήτηση.
'Εχετε δέκα λεπτά, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, τελικώς πιστεύω ότι υπάρχει ένας παραλογισμός επιχειρημάτων από την πλευρά της Αντιπολίτευσης, γιατί μη έχοντας κανένα απολύτως υπαρκτό και πειστικό επιχείρημα προσπαθεί με μια λογική παράλογη να αντικρούσει συγκεκριμένο νομοσχέδιο και συγκεκριμένη φορολογική πολιτική. 
Μου κάνει φοβερά μεγάλη εντύπωση το γεγονός ότι δεν θεωρεί σύσσωμη η
Αντιπολίτευση ότι υπάρχει φορολογική ελάφρυνση, όταν για παράδειγμα έχουμε διπλασιασμό του αφορολογήτου.
ΑΔΑΜ ΡΕΓΚΟΥΖΑΣ: Ποιου αφορολογήτου, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οταν το συγκεκριμένο αφορολόγητο -γιατί μιλάμε για μια συγκεκριμένη πολιτική- από το ένα εκατομμύριο πήγε στα δύο...
ΑΔΑΜ ΡΕΓΚΟΥΖΑΣ: Με αυτό το νομοσχέδιο; Μην τρελαθούμε!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αφήστε, κύριε συνάδελφε. Θέλω να βλέπετε μισό μέτρο μπροστά σας για να μην κάνετε λαϊκίστικη πολιτική. Διότι ξέρετε ότι ο εργαζόμενος το έχει καταλάβει στην τσέπη του, γιατί το 50% των φορολογικών δηλώσεων, που εκκαθαρίστηκαν, σε σύνολο 
τεσσάρων εκατομμυρίων φορολογικών δηλώσεων, είχε επιστροφή φόρων. Το 50%. Και το άλλο 25% έχει μηδενική επιστροφή, δεν πληρώνει φόρο. 'Εχουμε
δηλαδή πληρωμή πρόσθετου φόρου μόνο στο 25%.
Και θέλετε απολογιστικά να σας πω, κύριοι συνάδελφοι, για να μη
μιλάμε με νούμερα και επιχειρήματα έωλα; Το 2000 τα φυσικά πρόσωπα

πλήρωσαν μείον 2,5% φορολογία εισοδήματος σε σχέση με το 1999, σε αντίθεση λιγότερη κατά νομικά πρόσωπα, τις εταιρείες οι οποίες, πάντα
συγκριτικά, το 1999 και το 2000 έχουν μία αύξηση της τάξεως του 36,4% κατά τον προϋπολογισμό. Η δική μου εκτίμηση είναι ότι θα είναι πολύ μεγαλύτερη η αύξηση φορολογήσεων των νομικών προσώπων από το 36%.
ΑΔΑΜ ΡΕΓΚΟΥΖΑΣ: Αυτά είναι απολογιστικά στοιχεία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απολογιστικά στοιχεία... ΑΔΑΜ ΡΕΓΚΟΥΖΑΣ: Δεν είναι στο νομοσχέδιο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε πάρα πολύ. Μιλούμε εδώ για τη φορολογική πολιτική της Κυβέρνησης...
ΠΑΝΑΓΙΩΤΗΣ ΛΑΦΑΖΑΝΗΣ: Ως ποσοστό αναφέρεσθε ή σε όγκο;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα με αφήσετε λίγο να ολοκληρώσω; Εγώ δεν σας διέκοψα. Είπατε τόσες ανακρίβειες και τόσες υπερβολές και δεν σας διέκοψα καθόλου, κύριοι συνάδελφοι.
Επομένως, έχουμε σε όλες τις τάξεις μειώσεις. Είναι ή δεν είναι σημαντική μείωση, ο περιορισμός των φορολογιών, για παράδειγμα από 35% σε 30% και 25% αντίστοιχα για τις προσωπικές εταιρείες, σε συνδυασμό όπως είπα προηγούμενα με την κατάργηση των αντικειμενικών κριτηρίων, που συνεπάγεται μια μείωση της φορολογίας των ανθρώπων της αγοράς, των εκατοντάδων χιλιάδων φορολογούμενων, αυτών που αποτελούν τη ραχοκοκαλιά της εθνικής μας οικονομίας; Αυτό είναι ή δεν είναι φορολογική ελάφρυνση; 'Η μήπως τελικώς, στεναχωρείσθε γιατί οι επιχειρήσεις φορολογήθηκαν περισσότερο; Θα πρέπει να συνειδητοποιήσουμε τι ακριβώς συμβαίνει. Δεν υπάρχει 'Ελληνας φορολογούμενος, που να μην έχει ωφεληθεί από τη φορολογική πολιτική της Κυβέρνησης.
Μια και μιλάμε για νούμερα -δεν ήθελα να μπω σ'αυτήν τη λογική να αναφέρω τα νούμερα- θα ήθελα να σας πω ότι το κόστος αυτών των μέτρων με τα υπόλοιπα τις ουρές του προηγούμενου νομοσχεδίου του 1999, ανέρχεται συνολικά στο ύψος των εξακοσίων ογδόντα δισεκατομμυρίων
(680.000.000.000) δραχμών, που είναι ένα ποσό το οποίο διανέμεται στο μεγαλύτερο μέρος του αν αφαιρέσουμε τα εκατόν είκοσι δύο δισεκατομμύρια (122.000.000.000) και άλλα εκατόν πενήντα (150) δισεκατομμύρια είναι πεντακόσια δισεκατομμύρια (500.000.000.000) δραχμές στους πτωχότερους Ελληνες εκτός από τις εταιρείες και τους μεγάλους που το ισχυρισθήκατε κύριε συνάδελφε. Τα ποσά αυτά αφορούν και το 2001 και όχι εισοδήματα του 2001.
Το 2001 οι εργαζόμενοι θα καταλάβουν στην τσέπη τους την τιμαριθμοποίηση των κλιμακίων, που αφορούν τα εισοδήματα του 2001, αλλά η μειωμένη παρακράτηση θα γίνεται από την 1η Ιανουαρίου του 2001. Οι εργαζόμενοι, θα αισθανθούν 55 δισεκατομμύρια δραχμές ελάφρυνσημ λόγω της τιμαριθμοποίησης των κλιμακίων. Επίσης, θα αισθανθούν και την ελάφρυνση των εξήντα (60) περίπου δισεκατομμυρίων δραχμών από την αύξηση του αφορολογήτου των τετρακοσίων χιλιάδων (400.000) δραχμών για το 2000, που είναι η δεύτερη δόση του αφορολογήτου και ανέρχεται σε άλλα 60 δισεκατομμύρια δραχμές.
'Εχουμε δηλαδή μια σειρά από μέτρα, τα οποία ασφαλώς ευνοούν κυρίως
τα χαμηλά και τα μεσαία εισοδήματα.
Αποτελεί ή δεν αποτελεί αναδιανομή του εθνικού πλούτου η χορήγηση του πετρελαίου θέρμανσης με 80 δισεκατομμύρια; Σε ποιους δίνουμε τα 80 δισεκατομμύρια; Στα δύο εκατομμύρια των Ελλήνων που έχουν το χαμηλότερο εισόδημα στη χώρα μας.
Σε ποιους δίνουμε το επίδομα κοινωνικής αλληλεγγύης, το οποίο θέλησε η Αντιπολίτευση να υποβαθμιστεί, ύψους 140 δισεκατομμυρίων δραχμών το χρόνο; Το παίρνουν τετρακόσιες χιλιάδες (400.000) μικροσυνταξιούχοι οι οποίοι έχουν τις χαμηλότερες συντάξεις.
Ποιος παίρνει το δεκαχίλιαρο, σε τελική ανάλυση, την επιδότηση, την
επιχορήγηση των ασφαλιστικών εισφορών; Το παίρνουν πεντακόσιες
χιλιάδες (500.000) εργαζόμενοι οι οποίοι αμείβονται με τα κατώτερα όρια μισθων και ημερομισθίων.
Σ'αυτές τις τάξεις δίνουμε ιδιαίτερη έμφαση, γιατί αυτές έχουν τη
μεγαλύτερη ανάγκη απ'όλους.
Και δεν θα συμφωνήσω βέβαια με τον Κοινοβουλευτικό Εκπρόσωπο του ΚΚΕ -όχι τον εισηγητή- ο οποίος μας είπε ότι φροντίζουμε για τους τσιφλικάδες αγρότες με το φορολογικό νομοσχέδιο. Γιατί δεν θα δεχθώ, κύριε συνάδελφε του ΚΚΕ ότι είναι τσιφλικάς ο αγρότης των 50 στρεμμάτων, για τον οποίον δίνουμε τις απαλλαγές. Παρασύρθηκε βέβαια από κάποια νούμερα, γιατί είπαμε ότι μπορεί ο νέος αγρότης, εκμεταλλευόμενος ακριβώς αυτές τις παροχές, να αγοράσει μια κτηνοτροφική ή μια αγροτική επιχείρηση μαζί με

τα 120 ή 150 στρέμματα αντίστοιχα, αν είναι όμορη η έκταση και να απαλλαγεί για 180 εκατομμύρια δραχμές.
ΝΙΚΟΛΑΟΣ ΓΚΑΤΖΗΣ: Γι'αυτό μίλησα κυρίως.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και σ'αυτή την περίπτωση μιλούμε για νέο αγρότη των 120 στρεμμάτων. Δίνουμε, δηλαδή, τη δυνατότητα στον αγρότη να γίνει επιχειρηματίας στο χωράφι του, να μπορέσει δηλαδή να κάνει μια γεωργική εκμετάλλευση και να μην πληρώσει μέχρι τα 180 εκατομμύρια δραχμές.
Δεν μπορεί από τη μια πλευρά να μας κατηγορείτε ότι δεν κάνουμε ελαφρύνσεις στους αγρότες και από την άλλη πλευρά να μας λέτε "μα τι σημασία έχει η ελάφρυνση, όταν πρόκειται για αύξηση του ορίου σε 180 εκατομμύρια δραχμές"; Δηλαδή, ομολογείτε ευθέως και αμέσως ότι κανένας αγρότης δεν πληρώνει φόρο μεταβίβασης ακινήτου, αφού δεν φτάνει τα συγκεκριμένα ύψη.
Δεν θέλω να ακολουθήσω τη δική σας συλλογιστική, αλλά με αναγκάζετε. Θα σας πω λοιπόν, μια και λέμε ποιοι ωφελούνται από τις φοροαπαλλαγές, ότι μια οικογένεια με δύο παιδιά, εργαζόμενοι και οι δύο σύζυγοι, έχουν αφορολόγητο -λαμβάνοντας υπόψη μόνο τις οικογενειακές δαπάνες χωρίς να προσθέσουμε τις άλλες φοροαπαλλαγές- περίπου έξι εκατομμύρια δραχμές. Αν σ' αυτά προσθέσουμε κάποιο δάνειο που μπορεί να έχουν πάρει για την πρώτη κατοικία, που αφαιρείται, καθώς και τις ιατρικές δαπάνες, τις δαπάνες φροντιστηρίων και όλα τα υπόλοιπα, η απαλλαγή τότε σε μια τέτοια οικογένεια ξεπερνάει πιθανόν τα οκτώ εκατομμύρια δραχμές. 'Οταν δηλαδή ξεκινάμε με αφορολόγητο μιας μεσαίας οικογένειας σε τέτοιο ύψος, καταλαβαίνει κανένας ότι αυτοί που πληρώνουν είναι αυτοί που έχουν υψηλότατα εισοδήματα.
'Εγινε μια νύξη και δεν θέλω να την προσπεράσω, για το άρθρο που αναφέρεται στα τεχνικά παίγνια. Δεν μπορεί τελικώς υποκριτικά και πιεζόμενοι από μια συγκεκριμένη τάξη να έρχεστε και να καταγγέλνετε συγκεκριμένες ρυθμίσεις, οι οποίες σε άλλη κατεύθυνση τείνουν του να μη μετατρέπονται όπως συμβαίνει συνήθως, τα τεχνικά παίγνια σε τυχερά. Και αυτό γίνεται με την καθιέρωση της ταμειακής μηχανής, η οποία μπλοκάρει την ηλεκτρονική δισκέτα και δεν μπορεί τόσο εύκολα να μετατραπεί σε

τυχερό παίγνιο. Ταυτόχρονα καθιερώνουμε αυστηρές ποινές ύψους τριών εκατομμυρίων δραχμών για κάθε παράβαση γι' αυτόν το λόγο.
Αλλά για να μην αφήσετε υπονοούμενα ότι βρίσκονται άλλα πρόσωπα πίσω απ' αυτήν την ιστορία, ότι δηλαδή θέλουμε μέσα από τη διαπλοκή να ευνοήσουμε κάποιους, να σας πω ότι την έγκριση των τύπων της ταμειακής μηχανής τη δίνει η διακομματική επιτροπή στην οποία η Νέα Δημοκρατία συμμετέχει με δύο εκπροσώπους που διορίζει η ίδια ως κόμμα, με έναν εκπρόσωπο το ΚΚΕ, με έναν εκπρόσωπο ο Συνασπισμός και με κανέναν το κυβερνών κόμμα. Ο Υπουργός μόνο διορίζει τρεις τεχνοκράτες. Η πλειοψηφία δηλαδή είναι από εκπροσώπους ...
ΑΔΑΜ ΡΕΓΚΟΥΖΑΣ: Οι τεχνοκράτες είναι άχρωμοι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ σας είπα ότι
διορίζει ο Υπουργός τους τρεις. Αλλά αν δεν έχετε εμπιστοσύνη, έχετε τους τέσσερις. Το κυβερνών κόμμα έχει μόνο τρεις. Δεν έχετε εμπιστοσύνη σ' αυτούς που διορίζετε; Αντικαταστείστε τους.
ΑΔΑΜ ΡΕΓΚΟΥΖΑΣ: Το πρόβλημα δεν είναι εκεί.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επίσης, αγνοείτε
σκοπίμως ή παραβλέπετε το γεγονός ότι με βάση το νόμο που ψήφισε η Βουλή δεν μπορεί να εγκριθεί κανένας τύπος μεμονωμένης ταμειακής μηχανής, αν πρώτα δεν εγκριθούν τέσσερις τύποι.
ΑΔΑΜ ΡΕΓΚΟΥΖΑΣ: Θα σας τα πούμε στα άρθρα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δηλαδή τέσσερις τύποι,
τέσσερα εργοστάσια, τέσσερις επιχειρηματίες.
Δίνουμε μια προθεσμία δεκαπέντε μηνών, ώστε οι εκατοντάδες εταιρείες που παράγουν λογισμικό να μπορέσουν να προσαρμοστούν. Αν στους δεκαπέντε μήνες δεν μπορεί να προσαρμοστεί μια εταιρεία τέτοιας μορφής, καλά θα κάνει να μείνει έξω από τη συγκεκριμένη αγορά, γιατί δεν μπορεί
να ανταποκριθεί στις ανάγκες του ανταγωνισμού.
Επομένως μη θέλετε να μολύνετε το πολιτικό κλίμα, αφήνοντας μονίμως
υπονοούμενα εκεί που δεν υπάρχουν.
Δεν θέλουμε να παρελθοντολογούμε. Επειδή όμως εσείς χρησιμοποιείτε
επιχειρήματα τα οποία δεν πείθουν, θα σας πω το εξής: Το 1993 και χρήματα της Ευρωπαϊκής 'Ενωσης υπήρχαν πολλά και προγράμματα της Ευρωπαϊκής
'Ενωσης. 'Ομως ήσασταν ανίκανοι να τα εκμεταλλευθείτε γι' αυτό και η ανάπτυξη ήταν -1%. Με την ίδια λογική, δεν αγνοούμε ότι υπάρχουν τα χρήματα της Ευρωπαϊκής 'Ενωσης...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τα είπαμε αυτά. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, γιατί
επαναλήφθηκαν τα ίδια επιχειρήματα.
ΠΡΟΕΔΡΕΥΩΝ (Παναγιώτης Σγουρίδης): Μην τα επαναλαμβάνετε. Ανοίγουμε
διάλογο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η ανάπτυξη έχει φθάσει το 4%, ένα ποσοστό πολύ μεγαλύτερο του μέσου όρου της Ευρωπαϊκής 'Ενωσης. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Θα πάρω το λόγο για ένα λεπτό.
Κύριε Υπουργέ, επειδή έρχεται και επανέρχεται η Κυβέρνηση σε αυτό το ζήτημα, το 1993 ήταν χρονιά διεθνούς ύφεσης. 'Ολη η Ευρώπη είχε αρνητικούς ρυθμούς ανάπτυξης. Επί εφτά χρόνια μετά το 1993 ζήσαμε τη μακρύτερη περίοδο διεθνούς ανάκαμψης που έχουμε ζήσει τα τελευταία χρόνια.
Μη βλέπετε τα πράγματα μονόφθαλμα. Το πώς πάει η οικονομία εξαρτάται από πολλούς παράγοντες. Εξαρτάται από το πώς πάει η διεθνής οικονομία, πώς είναι η γενικότερη κατάσταση.
Η περίοδος 1990-1993 διεθνώς ήταν, δυστυχώς για τη δική μας κυβέρνηση τότε, μια περίοδος πολύ άσχημη. Είχαμε τον πόλεμο στον Κόλπο και κατόπιν αυτού είχαμε τη μεγάλη διεθνή ύφεση. Μετά το 1993 η παγκόσμια οικονομία 
ανέκαμψε και βοήθησε την ελληνική οικονομία. Καλά έκανε και τη βοήθησε. Αλλά μην επανέρχεστε σε εκείνη τη συγκεκριμένη χρονιά, όταν έχετε
έλλειψη επιχειρημάτων, ενώ σας έχουμε κάνει συγκεκριμένες επισημάνσεις. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας ευχαριστώ πολύ για
την ομολογία του ότι δεν πετύχατε τίποτα το 1993. Μου αρκεί αυτό.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα μπορούσα και εγώ να ακολουθήσω την ίδια φθηνή τακτική, κύριε Υπουργέ. Εγώ μιλάω σοβαρά στη Βουλή και σέβομαι τη Βουλή, τους συναδέλφους και τη νοημοσύνη τους. Εάν εσείς θέλετε να υποτιμήσετε τη νοημοσύνη μας, εντάξει. Τη δική σας νοημοσύνη υποτιμάτε, διότι εγώ δεν παραδέχθηκα ότι δεν πετύχαμε τίποτα. Εμείς παραλάβαμε μία οικονομία στα πρόθυρα της καταστροφής. Είχε δυστυχώς προηγηθεί η επί δύο τετραετίες διαχείριση του κόμματός σας στην ελληνική οικονομία και την είχε φέρει στα πρόθυρα...
ΠΡΟΕΔΡΕΥΩΝ (Παναγιώτης Σγουρίδης): Υποπίπτετε στο ίδιο λάθος, το

οποίο κατηγορείτε. Επιτρέψτε μου να σας πω ότι κάνετε το ίδιο λάθος για το οποίο κατηγορείτε τον κύριο Υπουργό: παρενθοντολογία. Κοιτάξτε μπροστά τώρα. Τελείωσαν αυτά.
ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ ασφαλώς κοιτάω μπροστά, κύριε Πρόεδρε,
αλλά και εσείς να κάνετε καλά τη δουλειά σας.
ΠΡΟΕΔΡΕΥΩΝ (Παναγιώτης Σγουρίδης): Την κάνω.
ΓΕΩΡΓΙΟΣ ΑΛΟΓΟΣΚΟΥΦΗΣ: Αλλά ο Υπουργός κάθε φορά που βρίσκεται στριμωγμένος έρχεται και πετά ένα πυροτέχνημα για το 1993. Δεν πείθετε κανέναν.
Η ουσία της πολιτικής ποια είναι; Από το 1993 μέχρι σήμερα αυξήσατε
τη φορολογία των Ελλήνων κατά περίπου εννέα τρισεκατομμύρια δραχμές. Την 
τριπλασιάσατε. 'Ηταν τότε τέσσερα τρισεκατομμύρια το σύνολο των φόρων. Σήμερα είναι δεκατρία και πλησιάζει τα δεκατέσσερα τρισεκατομμύρια. Τριπλασιάσατε τη φορολογία, ναι ή όχι; Είναι αλήθεια αυτό;
ΑΝΔΡΕΑΣ ΜΑΚΡΥΠΙΔΗΣ: Των εχόντων.
ΓΕΩΡΓΙΟΣ ΑΛΟΓΟΣΚΟΥΦΗΣ: Ποιων εχόντων και ξεεχόντων; 'Ολων των Ελλήνων
τη φορολογία τριπλασιάσατε. Δεν τιμαριθμοποιήσατε τις φορολογικες

κλίμακες. 'Ολα τα εισοδήματα των μισθωτών και των συνταξιούχων μπήκαν σε ανώτερους φορολογικούς συντελεστές. Βάλατε ογδόντα πέντε νέες φορολογίες σε όλους. Είναι δυνατόν να έρχεστε και να μιλάτε για σοβαρή φορολογική και δημοσιονομική πολιτική;
'Ερχεται τώρα η στιγμή που περίμεναν όλοι οι 'Ελληνες, όχι εμείς οι πολιτικοί. Οι 'Ελληνες, οι απλοί πολίτες, άκουγαν τον Υπουργό Εθνικής Οικονομίας στην περσινή συζήτηση του προϋπολογισμού -το θυμάμαι πολύ χαρακτηριστικά- να λέει με τις συνήθεις μεγαλοστομίες: " Είμαι ο τελευταίος Υπουργός Εθνικής Οικονομίας που θα μιλήσω για δύσκολες οικονομικές συνθήκες και για ανάγκες σφικτών προυπολογισμών". Διάφορα τέτοια μεγαλειώδη και μεγαλοπρεπή που συνηθίζει.
'Ερχεται και ο φετινός προϋπολογισμός και είναι ένας προϋπολογισμός

που πάλι αυξάνει τη φορολογική επιβάρυνση. 'Οσες ισχνές φορολογικές ελαφρύνσεις περιέχει αυτό το νομοσχέδιο, δεν επαρκούν για να αντιστρέψουν την τάση που υπάρχει στο φορολογικό σύστημα να αυξηθεί η φορολογική επιβάρυνση.
Σας έφερα συγκεκριμένο παράδειγμα. Επαναλάβατε αυτά περί του
επιδόματος για τη θέρμανση. Μα, από τη μία πλευρά παίρνετε εκατόν εξήντα δισεκατομμύρια, επειδή αυξάνονται οι τιμές του πετρελαίου, και δίνετε πίσω τα μισά. Εάν αυτό το θεωρείτε κοινωνική πολιτική, μπράβο σας!
Εμείς σας είπαμε και πάλι: Αποσπασματικά φορολογικά νομοσχέδια τα
οποία έρχονται κάθε τρεις και λίγο εδώ για λόγους συγκυριακούς και τα οποία δεν μπορούν να κάνουν την τομή που χρειάζεται το φορολογικό σύστημα για να μπούμε σε μία κατάσταση όπου το φορολογικό σύστημα θα είναι σταθερό, όλοι θα ξέρουμε τι ισχύει και τι δεν ισχύει, θα είναι απλό, θα έχει χαμηλούς φορολογικούς συντελεστές, δεν μπορούμε να τα ψηφίσουμε επί της αρχής.
Το νομοσχέδιο αυτό είναι σε αυτή την κατηγορία. Είναι σαν τα νομοσχέδια που έφερνε ο προκάτοχός σας, ο κ. Δρυς, ο οποίος μας έλεγε κάθε φορά ότι είναι το τελευταίο φορολογικό νομοσχέδιο. Φέρατε και άλλα. Πολύ φοβάμαι οτι θα ξαναφέρετε και άλλο φορολογικό νομοσχέδιο. 'Ηδη έχετε προαναγγείλει φορολογικό νομοσχέδιο. Δεν χρειαζόμαστε καινούρια αποσπασματικά φορολογικά νομοσχέδια.
Χρειαζόμαστε μια τομή στο φορολογικό σύστημα, στην οποία θα συμφωνήσουμε όλοι μας, για να ξέρουν όλοι οι 'Ελληνες πολίτες ότι από δω και μπρος το φορολογικό σύστημα θα είναι σταθερό, απλό, αναπτυξιακό και δίκαιο. Αυτά δεν τα επιτυγχάνει το παρόν νομοσχέδιο και γι' αυτό θα τα καταψηφίσουμε. Βέβαια, ορισμένες διατάξεις, που ελαφρύνουν κάποιες κατηγορίες εισοδημάτων, ασφαλώς θα τις ψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Ο κ. Αλογοσκούφης μίλησε για την περίοδο ύφεσης στη διεθνή οικονομία και για τα χαμηλά ποσοστά αύξησης του εθνικού προϊόντος, 0,5% κατά μέσο όρο στην τετραετία της Νέας Δημοκρατίας. Τότε ο μέσος όρος στην Ευρωπαϊκή 'Ενωση ήταν περίπου 1,5%. Στα αμέσως επόμενα χρόνια είναι 2,5% ο μέσος όρος αύξησης του ΑΕΠ, ενώ στην ίδια περίοδο το ελληνικό ΑΕΠ ήταν στο 3,5%. Και μόνη η σύγκριση αυτών των αριθμών δείχνει τη σχετική βελτίωση στην αύξηση του εθνικού προϊόντος στα χρόνια της διακυβέρνησης της χώρας από το ΠΑ.ΣΟ.Κ., σε σχέση με τα χρόνια της διακυβέρνησης της Νέας Δημοκρατίας.
Εμείς, κύριε Αλογοσκούφη, πείθουμε τον ελληνικό λαό, γιατί έχει
μπροστά του συγκρίσιμα μεγέθη, την πραγματικότητα. Δεν είναι παρελθοντολογία, όταν συζητάμε τα αποτελέσματα της δικής σας οικονομικής πολιτικής και τα συγκρίνουμε με τα της δικής μας. Αυτά είναι τα δεδομένα που έχει ο λαός και βάσει αυτών μας συνέκρινε και μας υπερψήφισε στις εθνικές εκλογές. Μην υποτιμάτε τόσο πολύ τη νοημοσύνη του.
Για πρώτη φορά διαμορφώνεται φορολογικός νόμος, ο οποίος έχει
ορίζοντα τριετίας, γιατί προβλέπει έσοδα για τα επόμενα δύο οικονομικά έτη. Το 2002 θα ξανασυζητήσουμε φορολογικό νομοσχέδιο. Είναι η δεύτερη χρονιά δε που το φορολογικό νομοσχέδιο συζητείται πριν την κατάθεση και την ψήφιση του προϋπολογισμού. Αυτές είναι σημαντικές βελτιώσεις, που αντανακλούν το νοικοκύρεμα και την αποδοτικότητα της ελληνικής οικονομίας. Πρέπει να τις αποδεχθείτε, για να μπορέσετε να τεκμηριώσετε και τη δική σας οικονομική πρόταση. Διαφορετικά σκιαμαχείτε.
Ο κ. Αλογοσκούφης επανήλθε στα περίφημα 160 δισεκατομμύρια, που προέρχονται από την πρόσφατη είσπραξη Φ.Π.Α. από την αύξηση της τιμής των καυσίμων. Εγώ δεν ξέρω από πού βγαίνουν αυτά τα δισεκατομμύρια, από ποιους υπολογισμούς, όταν έχουμε ακόμα ενάμιση μήνα υψηλής κατανάλωσης καυσίμων. Πώς φθάσατε σε αυτόν τον ακριβή αριθμό; Κι αν ακόμη δεχθώ ότι είναι έτσι αυτός ο αριθμός, τα 160 δισεκατομμύρια τα εισπράττει το κρατικό ταμείο από το σύνολο της κατανάλωσης. Τα 80 δισεκατομμύρια τα επιστρέφει μόνο στην κατηγορία των λαϊκών στρωμάτων, που δέχονται τα ισχυρότερα πλήγματα. Δεν είναι ένας μηχανισμός αυτός αναδιανομής μιας απρόβλεπτης αρνητικής εξέλιξης λόγω της μεγάλης αύξησης της τιμής των καυσίμων;
Θέλω ακόμη να αναφερθώ σε αυτό που λέει η Νέα Δημοκρατία, ότι οι
φορολογικές επιβαρύνσεις του πληθυσμού είναι πολύ πιο υψηλές απ' όσο στις αρχές της δεκαετίας. Βεβαίως αναφέρεται στα έσοδα επί του Α.Ε.Π. του
1993 και στα έσοδα του σήμερα. Κι αν υπάρχει μια σχετική αύξηση του 5%, όπως υπολογίζει η Νέα Δημοκρατία, είναι σημαντικότερο το στοιχείο της μεγάλης αύξησης των εσόδων και οι πηγές αυτών των εσόδων.
Δεν μπορείτε να αρνηθείτε τη δραστική βελτίωση της αναλογίας των
έμμεσων με τους άμεσους φόρους.
Το ότι σήμερα οι άμεσοι φόροι και κυρίως οι φόροι από την κερδοφορία των εταιρειών, από τους έχοντες και κατέχοντες, είναι οι πηγές που τροφοδοτούν τα φορολογικά έσοδα, δεν μπορείτε να το αρνηθείτε. Το μαρτυρούν όλα τα στοιχεία.
Στον προϋπολογισμό του 2000 υπάρχουν πρόσθετες εισπράξεις πεντακοσίων δισεκατομμυρίων δραχμών από τα κέρδη των μεγάλων εταιρειών. 'Εχουμε ακόμη 25% αύξηση στις εταιρείες που είναι υπόχρεες δήλωσης Φ.Π.Α. Αυτά είναι δείγματα μετακίνησης των φορολογικών βαρών από τις ασθενέστερες οικονομικές τάξεις στις ισχυρότερες, είναι δείγματα μιας δικαιότερης φορολογικής πολιτικής.
Τέλος, δεν μπορείτε να αρνηθείτε το κτύπημα της φοροδιαφυγής. Το ομολογείτε εμμέσως. Είναι πολύ μεγάλο το κτύπημα. Δεν έχουμε φθάσει βεβαίως στο όριο που θέλουμε. Θα συνεχίσουμε και θα προχωρήσουμε.
Τα χρήματα αυτά, τα πολλά έσοδα, πού τα δίνουμε αυτά τα χρόνια και
πολύ περισσότερο τα χρόνια που έχουμε μπροστά μας; Τα δίνουμε στις υψηλές δημόσιες επενδύσεις, στην άμυνα, στην κοινωνική πολιτική, στην απασχόληση. Οι προϋπολογισμοί των τελευταίων χρόνων, πολύ περισσότερο της επόμενης τετραετίας, έχουν μια υπερδιόγκωση των δαπανών σε αυτές τις κατευθύνσεις. Τα έσοδα, λοιπόν, επενδύονται στην κατεύθυνση της ανάπτυξης, στην κατεύθυνση ενίσχυσης των λαϊκών στρωμάτων.
Εμείς δεν είμαστε ικανοποιημένοι, αγαπητοί συνάδελφοι της Νέας
Δημοκρατίας, όμως η αντίστροφη πορεία έχει αρχίσει. Το φορολογικό σύστημα έχει αρχίσει να λειτουργεί δικαιότερα. Διανέμει τον παραγόμενο πλούτο δικαιότερα και τα λαϊκά στρώματα, επιτέλους, αρχίζουν να εισπράττουν αυτά που προσέφεραν στη μεγάλη προσπάθεια για την εξυγίανση και της ανάπτυξη της οικονομίας.
Ευχαριστώ.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, σας παρακαλώ, το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Κωστόπουλε, έχουν μιλήσει οι Κοινοβουλευτικοί Εκπρόσωποι και ο Υπουργός. Θέλετε να ξεκινήσει η συζήτηση ξανά;
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα ήθελα να δευτερολογήσω.
ΠΡΟΕΔΡΕΥΩΝ (Παναγιώτης Σγουρίδης): Θα έπρεπε να ήσασταν εδώ πριν!
Αύριο, κύριε Κωστόπουλε, στα άρθρα θα πάρετε το λόγο.
Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών "Φορολογικές ελαφρύνσεις και απλουστεύσεις και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Οικονομικών: "Φορολογικές ελαφρύνσεις και απλουστεύσεις και άλλες διατάξεις", έγινε δεκτό επί της αρχής κατά πλειοψηφία.
Κύριοι συνάδελφοι, έχουν διανεμηθεί τα Πρακτικά της Τρίτης 7 Νοεμβρίου 2000, της Τετάρτης 8 Νοεμβρίου 2000, της Πέμπτης 9 Νοεμβρίου 2000 και της Παρασκευής 10 Νοεμβρίου 2000 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 7 Νοεμβρίου 2000, της Τετάρτης 8 Νοεμβρίου 2000, της Πέμπτης 9 Νοεμβρίου 2000 και της Παρασκευής 10 Νοεμβρίου 2000 επεκυρώθησαν.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.55' λύεται η συνεδρίαση για
αύριο ημέρα Τετάρτη 22 Νοεμβρίου 2000 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί των άρθρων και του συνόλου του σχεδίου νόμου του Υπουργείου Οικονομικών: "Φορολογικές ελαφρύνσεις και απλουστεύσεις και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

