      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ ΠΓ’
      
      Δευτέρα 9 Φεβρουαρίου 2009
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 1ο Πειραματικό Γυμνάσιο Θεσσαλονίκης, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 10 Φεβρουαρίου 2009, σελ.
      4. Συζήτηση επικαίρων ερωτήσεων:
      α) Προς τον Υπουργό Εσωτερικών: 
      i. σχετικά με την αντιμετώπιση των προβλημάτων που προκάλεσαν τα ακραία καιρικά φαινόμενα στην ανατολική Κρήτη κ.λπ., σελ.
      ii. σχετικά με τη λήψη μέτρων προώθησης της διαδικασίας αποτέφρωσης των νεκρών κ.λπ., σελ.
      iii. σχετικά με τη λήψη για την προστασία του Κέντρου της Αθήνας κ.λπ., σελ.
      β) Προς τον Υπουργό Ανάπτυξης και Τροφίμων:
      i. σχετικά με το πρόγραμμα νέων αγροτών κ.λπ., σελ.
      ii. σχετικά με τον Εθνικό Δρυμό Σουνίου κ.λπ., σελ.
      γ) Προς τον Υπουργό Εξωτερικών, σχετικά με τις γερμανικές πολεμικές αποζημιώσεις κ.λπ., σελ.
      δ) Προς τον Υπουργό Απασχόλησης και Κοινωνικής Προστασίας, σχετικά με την αντιμετώπιση των προβλημάτων των εργαζομένων στην κατασκευαστική εταιρεία ΑΤΤΙΚΑΤ κ.λπ., σελ.
      5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εσωτερικών, σχετικά με την εγκληματικότητα, σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΪΒΑΛΙΩΤΗΣ Κ., σελ.
      ΑΛΑΒΑΝΟΣ Α., σελ.
      ΒΑΛΗΝΑΚΗΣ Ι., σελ.
      ΚΟΝΤΟΓΙΑΝΝΗΣ Γ., σελ.
      ΛΕΒΕΝΤΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΑΥΡΙΚΟΣ Γ., σελ.
      ΜΕΛΑ Ε., σελ.
      ΠΑΥΛΟΠΟΥΛΟΣ Π., σελ.
      ΠΛΕΥΡΗΣ Α., σελ.
      ΣΤΡΑΤΑΚΗΣ Ε., σελ.
      ΧΑΤΖΗΓΑΚΗΣ Σ., σελ.
      
      Β. Επί της επερώτησης:
      ΑΜΟΙΡΙΔΗΣ Ι., σελ.
      ΒΕΝΙΖΕΛΟΣ Ε., σελ.
      ΚΑΚΛΑΜΑΝΗΣ Α., σελ.
      ΚΟΥΒΕΛΗΣ Φ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΠΟΛΑΡΗΣ Μ., σελ.
      ΝΙΚΗΤΙΑΔΗΣ Γ., σελ.
      ΝΙΚΟΛΑΪΔΟΥ Β., σελ.
      ΝΤΟΛΙΟΣ Γ., σελ.
      ΠΕΤΑΛΩΤΗΣ Γ., σελ.
      ΠΛΕΥΡΗΣ Α., σελ.
      ΡΟΒΛΙΑΣ Κ., σελ.
      ΦΟΥΝΤΟΥΚΙΔΟΥ-ΘΕΟΔΩΡΙΔΟΥ Π., σελ.
      ΧΑΤΖΗ ΟΣΜΑΝ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΓ΄
      Δευτέρα 9 Φεβρουαρίου 2009
      Αθήνα, σήμερα στις 9 Φεβρουαρίου 2009, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Παναγιώτα-Εύα Μελά, Βουλευτή Β΄ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι εκπαιδευτικοί της Αρχιμηδείου Ακαδημίας στο Μαϊάμι της Φλόριντα των ΗΠΑ ζητούν την επίλυση του ασφαλιστικού και οικονομικού προβλήματος που αντιμετωπίζουν.
      2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η WWF ζητεί να ενημερωθεί αν έχει ολοκληρωθεί η οριοθέτηση του ρέματος της Νέας Πεντέλης καθώς και αν έχουν προβλεφθεί αντιπλημμυρικά έργα για την περιοχή.
      3) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Αγροτικός Συνεταιρισμός Γραμβούσας Νομού Χανίων ζητεί τη λήψη μέτρων στήριξης των αγροτικών προϊόντων της Κρήτης.
      4) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΕΡΑ ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία η Συντονιστική Επιτροπή ΚΕΣΕΝ/ΜΗΧΑΝΙΚΩΝ ζητεί την κάλυψη των ελλειμμάτων του ΝΑΤ από τον κρατικό προϋπολογισμό, την κατάργηση των χαριστικών πράξεων και επιδοτήσεων των εφοπλιστών κ.λπ..
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κωνσταντίνος Αποστόλου, Πρόεδρος της ΔΕΛΚΟΦ Α.Ε. ζητεί από τους εξαγωγικούς φορείς, το σχεδιασμό δράσεων για την αντιμετώπιση της διαφαινόμενης κρίσης στις εξαγωγές ροδακίνων και νεκταρινιών προς τη Ρωσική Ομοσπονδία. 
      6) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμαρχος Καλαμάτας Νομού Μεσσηνίας ζητεί επαγγελματική αποκατάσταση και αξιοποίηση της διαδικασίας ΑΣΕΠ για τους φοιτητές και πτυχιούχους του Τμήματος Αρχαιολογίας και Διαχείρισης Πολιτισμικών Αγαθών του Πανεπιστημίου Πελοποννήσου κ.λπ..
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται η ίδρυση σχολής του ΟΑΕΔ στην Έδεσσα.
      8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμαρχος Καλαμάτας Νομού Μεσσηνίας ζητεί την επέκταση του αγωγού φυσικού αερίου από την Μεγαλόπολη στην Καλαμάτα.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Συνταξιούχων Υπαλλήλων Γεωργικών Συνεταιριστικών Οργανώσεων βόρειας Ελλάδας ζητεί την άρση της οικονομικής ανισότητας μεταξύ των νέων και παλαιών συνταξιούχων Συνεταιριστικών Υπαλλήλων. 
      10) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία ο Δήμαρχος Σαπών Νομού Ροδόπης ζητεί την ανάκληση της απόφασης μετακίνησης προσωπικού από το αστυνομικό τμήμα της περιοχής του προς την αστυνομική διεύθυνση Ροδόπης. 
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Τάγκα Άννα ζητεί την προσθήκη και των γιατρών που πάσχουν από κακοήθη νεοπλαστική νόσο, στα ευεργετικά μέτρα για τη λήψη ειδικότητας αλλά και θέσης επικουρικού γιατρού στο ΕΣΥ.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μαυρίδης Νικόλαος διαμαρτύρεται για το μικρό ποσό αναπηρικής σύνταξης που του χορηγεί ο ΟΓΑ.
      13) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία ο Δήμαρχος Σαπών Νομού Ροδόπης ζητεί την επαναλειτουργία του υποκαταστήματος ΟΤΕ στην έδρα του δήμου του.
      14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμαρχος Γιαννιτσών ζητεί την ένταξη των έργων του Κλειστού Γυμναστηρίου και Κολυμβητηρίου της περιοχής του, στις ΣΔΙΤ.
      15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Νομάρχης Πέλλας ζητεί χρηματοδότηση για αποκατάσταση ζημιών από πλημμύρες στην περιοχή του και την κατασκευή αντιπλημμυρικών έργων.
      16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Τριχίδου Αναστασία, αισθητικός ζητεί να πληροφορηθεί σε ποιές προκηρύξεις του ΑΣΕΠ μπορεί να συμμετάσχει.
      17) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία ο Επαρχιακός Σύλλογος Γονέων Κηδεμόνων και Συνομοσπονδία Φίλων Ατόμων με Ειδικές Ανάγκες Λήμνου ¨ΟΡΙΖΟΝΤΕΣ¨ ζητεί τη δημιουργία Ξενώνα Αυτόνομης Διαβίωσης και ένα Κέντρο Δημιουργικής απασχόλησης για τα ενήλικα ΑΜΕΑ του νησιού.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί την υλοποίηση ευρωπαϊκών προγραμμάτων από Αναπτυξιακές Εταιρίες ΟΤΑ.
      19) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία το Τμήμα βορειοανατολικού Αιγαίου του Τ.Ε.Ε. ζητεί τη μεταφορά του Λιμανιού Μυτιλήνης και τη κατασκευή νέου στην περιοχή ΚΑΡΑ-ΤΕΠΕ.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η διάθεση κονδυλίων για την αναβάθμιση των αγροτικών υποδομών του Νομού Λασιθίου.
      21) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ¨PALSO¨ ζητεί την απαρέγκλιτη τήρηση της νομιμότητας κατά τη λειτουργία του ΣΘΙΕ σε σχέση με τη χορήγηση «επαρκειών» κ.λπ..
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις παράνομες εισαγωγές στη χώρα μας, λιπασμάτων και σπόρων.
      23) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Κων/νου Νομού Φθιώτιδας ζητεί αποστολή κλιμακίου εξειδικευμένων επιστημόνων, για να διερευνήσουν τα αίτια του φαινομένου της πλημμύρας των υπογείων πολλών οικοδομών.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Νικολαίδου Ελένη ζητεί την επίλυση του οικονομικού προβλήματος που αντιμετωπίζουν οι συνταξιούχοι του ΤΕΑΠΕΛ.
      25) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Καλαμάτας ζητεί την επέκταση του αγωγού φυσικού αερίου από τη Μεγαλόπολη στην Καλαμάτα.
      26) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Θεόδωρος Μπονιάκας ζητεί φορολογικές ελαφρύνσεις για τους εν διαστάσει ή διαζεύξει δημοσίους υπαλλήλους με τρία παιδιά.
      27) Ο Βουλευτής Ροδόπης κ. ΓΕΩΡΓΙΟΣ ΠΕΤΑΛΩΤΗΣ κατέθεσε αναφορά με την οποία ο Δήμος Σαπών Νομού Ροδόπης διαμαρτύρεται για την υποβάθμιση του Αστυνομικού Τμήματος της περιοχής του.
      28) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Κων/νου Νομού Φθιώτιδας ζητεί τη μη κατάργηση του καταστήματος ΔΕΗ στα Καμένα Βούρλα.
      29) Ο Βουλευτής Ροδόπης κ. ΓΕΩΡΓΙΟΣ ΠΕΤΑΛΩΤΗΣ κατέθεσε αναφορά με την οποία ο Δήμος Σαπών Νομού Ροδόπης ζητεί την επαναλειτουργία του Υποκαταστήματος του ΟΤΕ στην περιοχή του.
      30) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία ο Δήμος Ελυμνίων Νομού Εύβοιας ζητεί την άμεση στελέχωση του Παραρτήματος ΙΚΑ Λίμνης.
      31) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο Συμβολαιογραφικός Σύλλογος Εφετείου Θεσσαλονίκης ζητεί νομοθετική αναμόρφωση για τη θεσμοθέτηση πιό ευέλικτων όρων οριστικοποίησης των παλαιών προσυμφώνων.
      32) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Υπαλλήλων της Νομαρχιακής Αυτοδιοίκησης Καρδίτσας ζητεί την καθιέρωση ενιαίου μισθολογίου για όλους τους υπαλλήλους του Υπουργείου Εσωτερικών.
      33) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Ελαιοκομικός Συνεταιρισμός Καραβόμυλου Νομού Φθιώτιδας ζητεί οικονομική ενίσχυση για τους ελαιοπαραγωγούς της περιοχής που επλήγησαν από τους παγετούς των ετών 2001, 2004 και 2008
      34) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την επέκταση του ορίου καταβολής των τόκων από οκτώ σε δέκα χρόνια για τα δάνεια του ΟΕΚ που χορηγήθηκαν στα παιδιά των πολυτέκνων.
      35) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η ανανέωση των συμβάσεων των εργαζομένων στην Κοινωφελή Δημοτική Επιχείρηση Πάτρας.
      36) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Εμπορικός Σύλλογος Βάρδας Νομού Ηλείας ζητεί να επισπευσθούν οι διαδικασίες απογραφής των ζημιών που υπέστησαν τα εμπορεύματα και οι κτηριακές υποδομές των εμπορικών καταστημάτων της περιοχής από το σεισμό της 08/06/08 κ.λπ..
      37) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Εμπορικός Εισαγωγικός Σύλλογος Πατρών ζητεί τη λήψη μέτρων ενίσχυσης για τις επιχειρήσεις που πλήττονται από τις καθυστερήσεις του έργου κάλυψης του χείμαρρου Διακονιάρη.
      38) Οι Βουλευτές Β΄ Πειραιώς κ. ΒΕΡΑ ΝΙΚΟΛΑΪΔΟΥ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία οι εργαζόμενοι με σύμβαση «STAGE» στο Δήμο Περάματος ζητούν την υπαγωγή τους σε καθεστώς εργασίας αορίστου χρόνου.
      39) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία ο Αγροτικός Σύλλογος Νέας Βύσσας Νομού Έβρου ζητεί την αποζημίωση των παραγωγών της περιοχής για τα προϊόντα τους που παρέμειναν αδιάθετα.
      40) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Εμπορικό και Βιομηχανικό Επιμελητήριο Ηλείας ζητεί την προώθηση του προγράμματος ΤΕΜΠΜΕ από τις Τράπεζες στο μέρος που τις αφορά κ.λπ..
      41) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία το Εργατοϋπαλληλικό Κέντρο Νομού Τρικάλων ζητεί την οικονομική και εργασιακή αποκατάσταση των απολυμένων εργαζομένων στα Εκκοκκιστήρια Παλαιολόγου Τρικάλων.
      42) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Συνταξιούχων Μεταφορών και Συγκοινωνιών ζητεί να διατηρηθεί το δικαίωμα της εκπροσώπησης στα ασφαλιστικά τους ταμεία, των συνταξιούχων του κλάδου αυτού κ.λπ..
      43) Ο Βουλευτής Χίου κ. ΙΩΑΝΝΗΣ ΚΟΣΜΙΔΗΣ κατέθεσε αναφορά με την οποία το Νομαρχιακό Συμβούλιο Χίου ζητεί τη διατήρηση και αναβάθμιση του Κέντρου Εκπαίδευσης Νεοσυλλέκτων στα Καρδάμυλα.
      44) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Νομάρχης Ηλείας ζητεί για τους αγρότες του νομού, τη ρύθμιση των χρεών τους με παράλληλη αναστολή πληρωμής για δύο χρόνια κ.λπ..
      45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Νομού Λασιθίου ζητεί οικονομική ενίσχυση για την πραγματοποίηση επιστημονικού συνεδρίου.
      46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Τουρλωτής Σητείας ζητεί να αλλάξει η ημερομηνία πιστοποίησης ελαιολάδου του κανονισμού AGROSEPT-ΟΠΕΓΕΠ με την ονομασία ΠΟΠ Σητείας και να ισχύσει η ημερομηνία ελέγχου (4/12/08).
      47) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία κάτοικοι του οικισμού Βάλμης του Δήμου Πηνείας Νομού Ηλείας διαμαρτύρονται γιατί δεν λήφθηκαν τα απαραίτητα μέτρα για την αντιμετώπιση των κατολισθήσεων στην περιοχή μετά το σεισμό της 8ης Ιουνίου 2008.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12071/13.5.2008 ερώτηση του Βουλευτή κ. Εμμανουήλ Στρατάκη δόθηκε με του υπ΄αριθμ. 67398/30.5.2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12071/13-05-08 ερώτηση που κατατέθηκε στη Βουλή από το Βουλευτή κ. Μ. Στρατάκη αναφορικά με θέματα λειτουργίας του Εθνικού Ιδρύματος Αποκατάστασης Αναπήρων (ΕΙΑΑ), σας γνωρίζουμε τα ακόλουθα:
      Το ΕΙΑΑ είναι το μοναδικό κέντρο αποκατάστασης στην Ελλάδα που παρέχει ολοκληρωμένες υπηρεσίες αποκατάστασης, από την πρώιμη φάση μέχρι την κοινωνική επανένταξη, σε εσωτερικούς και εξωτερικούς ασθενείς από όλη τη χώρα. Παράλληλα, έχει αναπτύξει ιατρεία και ειδικές μονάδες παρακολούθησης εξωτερικών ασθενών και πρώην νοσηλευομένων.
      Η φροντίδα και οι υπηρεσίες υγείας που προσφέρει σήμερα το ΕΙΑΑ αναβαθμίζoνται συνεχώς σε σχέση με προηγούμενα έτη και οι οποίες θα αναβαθμιστoύν καθοριστικά με την δρομολογημένη ένταξη του ΕΙΑΑ στο ΕΣΥ, η οποία αποτελεί και τη μοναδική λύση για την εξέλιξη και μετάλλαξη του ΕΙΑΑ σ΄ ένα σύγχρονο «Κέντρο Αποκατάστασης».
      Είναι βέβαιο, ότι η ένταξη του ΕΙΑΑ στο ΕΣΥ, θα αναβαθμίσει ακόμη περισσότερο τις υπηρεσίες αποκατάστασης που προσφέρει σήμερα το ΕΙΑΑ και θα ανταποκριθεί καλύτερα στο ρόλο του και τις σύγχρονες ανάγκες της ελληνικής κοινωνίας, μιας και τα ? των κλινών αποκατάστασης που διαθέτει η χώρα μας ανήκουν στο ΕΙΑΑ.
      Ιδιαίτερα επισημαίνεται ότι οι προσλήψεις στο ΕΙΑΑ δεν έχουν παγώσει Εντός του 2007 έχουν προσληφθεί έντεκα (11) μόνιμοι υπάλληλοι, πέντε (5) ιδιωτικού δικαίου ορισμένου χρόνου και τρεις (3) επικουρικοί. Επίσης, αναμένονται προσλήψεις μέσω του προγράμματος Stage του ΟΑΕΔ. Ακόμη, επτά (7) καθηγητές φυσικής αγωγής, που διατίθενται από τη Γενική Γραμματεία Αθλητισμού, προσφέρουν τις υπηρεσίες τους και συντελούν στην αναβάθμιση των προσφερόμενων υπηρεσιών φυσικής αποκατάστασης.
      Όπως σε όλα τα νοσοκομεία της χώρας, έτσι και στο ΕΙΑΑ, το θέμα της έλλειψης του νοσηλευτικού προσωπικού είναι ουσιώδες και κυρίαρχο λόγω της ιδιαιτερότητας των νοσηλευόμενων μας (βαριές αναπηρίες, μη περιπατητικοί), που απαιτούν αυξημένη πληρότητα και φροντίδα.
      Ωστόσο, η έλλειψη προσωπικού γίνεται περισσότερο προβληματική λόγω της χρονοβόρας διαδικασίας που υπάρχει στις προσλήψεις μέσω ΑΣΕΠ.
      Τέλος, οι προσφερόμενες υπηρεσίες αποκατάστασης από το ΕΙΑΑ και ο ανάλογος εξοπλισμός του, παρουσιάζουν συνεχή βελτίωση και με την ένταξη του ΕΙΑΑ στο ΕΣΥ θα δρομολογηθεί κάθε πρόβλημα που αφορά την εύρυθμη λειτουργία του.
      Ο Υφυπουργός
      Γ. ΚΩΝΣΑΝΤΟΠΟΥΛΟΣ»
      2. Στην με αριθμό 11154/30.4.2008 ερώτηση του Βουλευτή κ. Ιωάννη Σκουλά δόθηκε με το υπ΄αριθμ. 62029/30.5.2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.11154/30-4-2008 ερώτηση που κατατέθηκε στη Βουλή από το Βουλευτή κ. Γ. Σκουλά με θέμα «Περίεργες χρεώσεις από Μαιευτήρια», σας γνωρίζουμε τα ακόλουθα:
      Έχει ήδη εκδοθεί το αρ. 26/2008 ΠΔ (Α.51), το οποίο αποτελεί το γενικό νομοθετικό πλαίσιο σχετικά με τη θέσπιση προτύπων ποιότητας και ασφάλειας για τη δωρεά, την προμήθεια, τον έλεγχο, την επεξεργασία, τη συντήρηση, την αποθήκευση και τη διανομή ανθρώπινων ιστών και κυττάρων.
      Η αρμόδια υπηρεσία του Υπουργείου Υγείας και Κοινωνικής Αλληλεγγύης, αντιλαμβανόμενη την κρισιμότητα του ζητήματος και σε αναμονή της τελικής εισήγησης του Εθνικού Οργανισμού Μεταμοσχεύσεων, έχει αρχίσει ήδη την επεξεργασία της σχετικής Υπουργικής Απόφασης, όρων και προϋποθέσεων λειτουργίας Τραπεζών Ιστών και Κυττάρων, που θα πρέπει να εκδοθεί για να ολοκληρωθεί το νομοθετικό πλαίσιο, ώστε στη συνέχεια να υπoβληθoύν οι αιτήσεις και να χορηγηθούν οι άδειες λειτουργίας Τραπεζών, σε όσες βεβαίως θα καλύπτουν τις προϋποθέσεις που θα ορίζονται από τις σχετικές αποφάσεις.
      Επιπρόσθετα σας γνωρίζουμε ότι οι διατάξεις οι οποίες διέπουν τις ιδιωτικές κλινικές περιγράφονται στα ΠΔ 247/1991 «Όροι, προϋποθέσεις και διαδικασία για την ίδρυση, λειτουργία και μεταβίβαση Ιδιωτικών κλινικών» (Α.93), 517/1991 «Τεχνικές προδιαγραφές, απαραίτητος ιατρικός εξοπλισμός, διάκριση και σύνθεση προσωπικού και συμπλήρωση του υπ' αριθμ. 241/1991 όροι και προϋποθέσεις και διαδικασία για την ίδρυση, λειτουργία και μεταβίβαση Ιδιωτικών κλινικών» (Α.202), 235/2000 «Ειδικές ρυθμίσεις για τον εκσυγχρονισμό και τη λειτουργία των Ιδιωτικών κλινικών που υπάγονται στις διατάξεις της παρ. 2 του άρθρου 8 του ν. 2345/1995 (Α.213)» (Α.199) και 198/2007 «Τροποποίηση του ΠΔ 235/2000» (Α.225).
      Από τις διατάξεις των προαναφερόμενων διαταγμάτων δεν πρoβλέπεται η λήψη βλαστοκυττάρων στις Ιδιωτικές κλινικές.
      Σχετικά με την οικονομική επιβάρυνση των πολιτών που πρoβαίνoυν σε φύλαξη βλαστοκυττάρων ,σας γνωρίζουμε ότι υπάρχουν δύο μορφές συλλογής αίματος ομφάλιου λώρου: 
      α) Οι συλλογές εμπορικού χαρακτήρα, που δέχονται έναντι πληρωμής καταθέσεις ομφαλοπλακουντιακού αίματος για αποκλειστική χρήση του καταθέτοντος και της οικογενείας του. Το κόστος καλύπτει τα έξοδα για τη λήψη του αίματος (άτομο που διενεργεί δειγματοληψία, αποθήκευση δείγματος σε βαθιά κατάψυξη κ.λπ.).
      β) Οι συλλογές μη κερδοσκοπικού χαρακτήρα (συνήθως Δημόσιες). Λήπτης του βιολογικoύ υλικού μπορεί να είναι οποιοσδήποτε τρίτος, αρκεί να υπάρχει ιστoσυμβατότητα. Προκειμένου να εξασφαλίζεται η μεγαλύτερη δυνατή αξιοποίηση των κυττάρων, ΟΙ συλλογές αυτές συμμετέχουν συνήθως σε διεθνή δίκτυα. Τη λειτουργία αυτών των συλλογών μη κερδοσκοπικού χαρακτήρα έναντι των συλλογών εμπορικού χαρακτήρα εγκρίνει η Εθνική Επιτροπή Βιοηθικής λόγω της μεγαλύτερης πιθανότητας αξιοποίησης των κυττάρων που φυλάσσουν.
      Στη χώρα μας λειτουργεί η Δημόσια Τράπεζα Βλαστοκυττάρων στο πλαίσιο του Ιδρύματος Iατρoβιoλoγικών Ερευνών της Ακαδημίας Αθηνών, η οποία συλλέγει και αποθηκεύει δωρεάν βλαστοκύτταρα, τα οποία προστίθενται στην παγκόσμια δεξαμενή βλαστοκυττάρων.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 10218/11-4-08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Β13-246/29-4-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Θ. Πλεύρης, με θέμα «Διακίνηση καρκινογόνων καλλυντικών», σας γνωστοποιούμε τα ακόλουθα:
      Το υπαίθριο εμπόριο ρυθμίζεται με τις διατάξεις των άρθρων 1και 2 του ν.2323/1995 (ΦΕΚ 145/Α), όπως αντικαταστάθηκαν με τα άρθρα 1 και 2 του ν. 3377/2005 (ΦΕΚ 202/Α) και το άρθρο 12 του ν. 3557/2007(ΦΕΚ 100/Α).
      Για την άσκηση του υπαίθριου εμπορίου, πλανόδιου ή στάσιμου, απαιτείται η κατοχή άδειας που χορηγείται από τη Νομαρχιακή Αυτοδιοίκηση ή το Δήμο-Κοινότητα, αντίστοιχα.
      Οι όροι και οι προϋποθέσεις για τη χορήγηση των ανωτέρω αδειών καθορίζονται με το Π.Δ/γμα 254/2005 (ΦΕΚ 307/Α). Σύμφωνα με τη διάταξη της περίπτωσης (ζ) του άρθρου 3 του ιδίου Π.Δ/τος, μεταξύ των στοιχείων που αναγράφονται στην χορηγούμενη «Άδεια Άσκησης Υπαίθριου Εμπορίου» είναι και τα συγκεκριμένα είδη ή υπηρεσίες, που αποτελούν το αντικείμενο της δραστηριότητας του δικαιούχου.
      Σημειώνουμε όμως ότι, εάν τα εμπορεύματα που πωλούν οι υπαίθριοι πωλητές συνιστούν παράνομη απομίμηση προϊόντων τα οποία κυκλοφορούν νόμιμα στην αγορά, τότε αυτά κατάσχονται και καταστρέφονται, σύμφωνα με τις διατάξεις της Υπουργικής Απόφασης με αρίθμ. Κ1-1178/7-6-2007 (ΦΕΚ 1034/Β) που εκδόθηκε κατ' εφαρμογή του άρθρου 11 του ν. 3377/2005, όπως τροποποιήθηκε με την παράγρ. 1 του άρθρου 13 του ν. 3557/2007.
      Αρμόδια όργανα για να επιβάλλουν την κατάσχεση των εμπορευμάτων για το λόγω που προαναφέραμε είναι τα Κλιμάκια Ελέγχου Λαϊκών Αγορών και Υπαίθριου Εμπορίου (Κ.Ε.Λ.Α.Υ.Ε.), η κατά τόπο Δημοτική Αστυνομία και η Υπηρεσία Ειδικών Ελέγχων του Υπουργείου Οικονομίας και Οικονομικών.
      Επίσης σύμφωνα με την Κ.Υ.Α Ζ3/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/ΕΚ της 3ης Δεκεμβρίου 2001 για τη Γενική Ασφάλεια των Προϊόντων, οι αρμόδιες αρχές που ορίζονται στο Άρθρο 6 αυτής, εξασφαλίζουν, με την επιτήρηση της αγοράς και την εφαρμογή των διατάξεων της Κ.Υ.Α., ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια αρχή για την επιτήρηση της αγοράς ορίζεται η Γενική Γραμματεία Καταναλωτή (Γ.Γ.Κ.) του Υπουργείου Ανάπτυξης για όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή.
      Έτσι για την εφαρμογή της νομοθεσίας σχετικά με τα καλλυντικά είναι ο Ελληνικός Οργανισμός Φαρμάκων (ΕΟΦ).
      Η Δ/νση Τεχνικού Ελέγχου της ΓΓΚ, ως το σημείο επαφής της χώρας μας με την Ευρωπαϊκή Επιτροπή για τη λειτουργία του Συστήματος Ταχείας Ανταλλαγής Πληροφοριών RAPEX, (Rapid Exchange Information System) ενημερώνει τον ΕΟΦ σχετικά με τα μη ασφαλή καλλυντικά που κοινοποιούνται μέσω του Συστήματος RAPEX.
      	Μέχρι σήμερα έχουν κοινοποιηθεί στο σύστημα RAPEX δύο κοινοποιήσεις (αρ.1153/07 και 0345/08) που αφορούν τα παιδικά καλλυντικά «GIRLZ» τα οποία περιείχαν μόλυβδο.
      	Μετά από έρευνα της Δ/νσης Τεχνικού Ελέγχου της Γ.Γ. Καταναλωτή δεν βρέθηκε στην Ελλάδα αντιπρόσωπος των εν λόγω προϊόντων.
      	Οι κοινοποιήσεις αυτές απεστάλησαν από την αρμόδια Δ/νση άμεσα στον ΕΟΦ ως αρμόδια αρχή.
      Επίσης προς ενημέρωση των καταναλωτών από την Γ.Γ. Καταναλωτή έχει γίνει σχετική αναφορά στα εβδομαδιαία Δελτία Τύπου RAPEX στις 12-11-2007 και στις 26-3-2008, τα οποία είναι καταχωρημένα στην lστοσελίδα της Γ.Γ.Κ. www.efpolis@gr.
      Κατά τα λοιπά αρμόδιο για απάντηση είναι το Υπουργείο Υγείας και Κοινωνικής Αλληλεγγύης στο οποίο και διαβιβάζεται η ερώτηση.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 10252/11-4-08 ερώτηση της Βουλευτού κ. Σοφίας Σακοράφα δόθηκε με το υπ’ αριθμ. 3234/2-5-08 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ερώτηση 10252/11-4-2008, που υποβλήθηκε στη Βουλή των Ελλήνων από τη Βουλευτή κ. Σοφία Σακοράφα και κατά το μέρος που αφορά τη Γενική Γραμματεία Πολιτικής Προστασίας του Υπουργείου Εσωτερικών σας γνωρίζουμε ότι:
      Η Γενική Γραμματεία Πολιτικής Προστασίας (ΓΓΠΠ), στα πλαίσια των αρμοδιοτήτων της για τον συντονισμό των δράσεων πρόληψης και ετοιμότητας, εξέδωσε εγκύκλιο με θέμα «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών» (2706/7-4-2008 έγγραφο ΓΓΠΠ). Στην εγκύκλιο αυτή δίνονται συντονιστικές οδηγίες σχετικά με την εμπλοκή των αρμοδίων φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου καθώς και το συντονισμό δράσεων όλων των εμπλεκόμενων φορέων για την αντιμετώπιση καταστροφών και καταστάσεων έκτακτης ανάγκης που ενδέχεται να προκληθούν από δασικές πυρκαγιές.
      Στο ανωτέρω έγγραφο καλούνται οι ΟΤΑ: α) Να συνεργαστούν και να συνδράμουν τις κατά τόπους Δασικές Υπηρεσίες, στη συντήρηση και βελτίωση του δασικού οδικού δικτύου, όταν συντρέχει λόγος, β) να προχωρήσουν στην εκτέλεση προγραμμάτων προληπτικού καθαρισμού της βλάστησης σε περιοχές ιδιαίτερης προστασίας αρμοδιότητάς τους και στη ζώνη μίξης δασών - πόλεων και οικισμών για λόγους αντιπυρικής προστασίας των πολεοδομικών τους συγκροτημάτων καθ' υπόδειξη και συνεργασία με τις Δασικές Υπηρεσίες, γ) να μεριμνήσουν για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις (Πυρ. Διάταξη 4/87), δ) να λάβουν όλα τα προβλεπόμενα προληπτικά μέτρα που αναφέρονται στο αρ.118 του Ν1892/1990 και στην Πυροσβεστική Διάταξη 9/2000 όπως τροποποιήθηκε και συμπληρώθηκε με την 9Α/2005.
      Σημειώνεται ότι το Υπουργείο Εσωτερικών στο πλαίσιο των αρμοδιοτήτων του και μετά εισήγηση του ΓΓΠΠ, θα χρηματοδοτήσει και για το έτος 2008 τους Αναπτυξιακούς Συνδέσμους (συμπεριλαμβανομένου και του Συνδέσμου για την Προστασία και Ανάπλαση του Πεντελικού - ΣΠΑΠ) καθώς και τους ΟΤΑ της χώρας για την εκτέλεση προγραμμάτων προληπτικού καθαρισμού της βλάστησης για τη μείωση του κινδύνου, σε περιοχές ιδιαίτερης προστασίας (άλση, πάρκα, κατασκηνώσεις, κλπ.) που ανήκουν στους ΟΤΑ, για καθαρισμούς ρεμάτων, καθώς και για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις.
      Όσον αφορά στο σχεδιασμό πρόληψης ενόψει της νέας αντιπυρικής περιόδου καθώς και των μέτρων που περιλαμβάνονται σε αυτόν για την περιοχή του Πεντελικού και σύμφωνα με το Γ.Γ.1771/22-4-2008 έγγραφο της Περιφέρειας Αττικής, σας γνωρίζουμε ότι το Δασαρχείο Πεντέλης, ενόψει της νέας αντιπυρικής περιόδου, έχει διαβιβάσει προς έγκριση, με το αρ. 2573/2008 έγγραφό του, «Μελέτη συντήρησης Δασικών Οδών & Δημιουργίας Στεγασμένων Ζωνών-Καθαρισμών» περιοχής ευθύνης Δασαρχείου Πεντέλης έτους 2008, ενώ είναι υπό σύνταξη και Μελέτη Καθαρισμών δασών περιοχής ευθύνης Δασαρχείου Πεντέλης. Επίσης, στο ίδιο έγγραφο αναφέρεται ότι οι διαδικασίες σύναψης προγραμματικής σύμβασης με το Υπουργείο Αγροτικής Ανάπτυξης και Τροφίμων βρίσκονται σε εξέλιξη.
      Επίσης, στα πλαίσια της πυροπροστασίας του Πεντελικού Όρους και σύμφωνα με το 7017/4/8265/23-4-2008 έγγραφο του Γραφείου Κοινοβουλευτικού Ελέγχου της Γενικής Γραμματείας Δημοσίας Τάξεως του Υπουργείου Εσωτερικών, θα διατίθενται, καθ' όλη τη διάρκεια της αντιπυρικής περιόδου, σε επίκαιρα σημεία και σε συνεργασία με τις εθελοντικές οργανώσεις, πέντε (5) περιπολικά πυροσβεστικά οχήματα και στελεχώνονται και δύο (2) πυροφυλάκια για τον εντοπισμό και άμεση αναγγελία της πυρκαγιάς με τελικό στόχο την άμεση κινητοποίηση των πυροσβεστικών δυνάμεων. Ακόμη, ανάλογα του δείκτη επικινδυνότητας θα διατίθενται μικτή εποχούμενη περιπολία με τη συνδρομή της Ελληνικής Αστυνομίας, των Ενόπλων Δυνάμεων και καθημερινά θα ορίζεται επιχειρησιακός αξιωματικός του Πυροσβεστικού Σώματος για την εποπτεία και άμεση μετάβασή του στον τόπο της πυρκαγιάς. Παράλληλα, στο Πεντελικό Όρος διενεργούνται περιπολίες με οχήματα μελών εθελοντικών οργανώσεων.
      Όσον αφορά στην πρόσληψη και εκπαίδευση προσωπικού δασοπυρόσβεσης και σύμφωνα με τα αναφερόμενα στο 7017/4/8265/23-4-2008 έγγραφο του Γραφείου Κοινοβουλευτικού Ελέγχου της Γενικής Γραμματείας Δημοσίας Τάξεως του Υπουργείου Εσωτερικών, είναι σε εξέλιξη διαγωνισμός πρόσληψης 1260 πυροσβεστών για όλη τη χώρα, ενώ οι υπόλοιπες κενές θέσεις πρόκειται να πληρωθούν με μελλοντικούς διαγωνισμούς. Σύμφωνα με τα αναφερόμενα σε αυτό το έγγραφο, το έργο των πυροσβεστών ενισχύουν και οι 5.500 πυροσβέστες εποχικής απασχόλησης που επαναπροσλήφθηκαν και επισημαίνεται ότι, με τις διατάξεις του Π.Δ. 121/2007, ανανεώθηκε η θητεία του εν λόγω προσωπικού για πέντε (5) χρόνια ακόμα, με δυνατότητα ανανέωσης ανεξαρτήτου ηλικίας, ενώ και η διάρκεια της υπηρεσίας που θα παρέχουν έγινε οκτάμηνη από πεντάμηνη γεγονός πολύ σημαντικό για το προσωπικό και για την αποτελεσματικότητα της Υπηρεσίας.
      Στο ίδιο έγγραφο επίσης αναφέρεται και το εκπαιδευτικό πρόγραμμα των πυροσβεστών ενόψει της αντιπυρικής περιόδου 2008 στο οποίο περιλαμβάνονται άσκηση επί χάρτου με την κωδική ονομασία «ΠΥΡΣΟΣ», επικείμενη άσκηση με τη συμμετοχή δυνάμεων, εκπαίδευση εποχικών υπαλλήλων, υλοποίηση προγραμμάτων σε τοπικό επίπεδο, εκπαίδευση στελεχών Συντονιστικών Περιφερειακών Κέντρων, σεμινάριο σε Θέματα Συντονισμού Εναέριων Μέσων (συνεργασία με ΓΕΑ) και συμμετοχή στο πρόγραμμα «FIRE 5 ».
      Για ενημέρωσή σας, σας επισυνάπτουμε τα απαντητικά έγγραφα Γ.Γ. 1771/22-4-2008 της Περιφέρειας Αττικής και 7017/4/8265/23-4-2008 του Γραφείου Κοινοβουλευτικού Ελέγχου της Γενικής Γραμματείας Δημοσίας Τάξεως του Υπουργείου Εσωτερικών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 4691/18-1-2008 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 705/22-2-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. M. Μπόλαρης, σας πληροφορούμε τα εξής:
      Κατά την τρέχουσα περίοδο, οι πληρωμές κοινοτικών επιδοτήσεων προς τους δικαιούχους πραγματοποιούνται κανονικά από τον ΟΠΕΚΕΠΕ (Οργανισμό Πληρωμών & Ελέγχου Κοινοτικών Ενισχύσεων) και δεν υπάρχει καμία καθυστέρηση ή «παύση πληρωμών». Απεναντίας καταβάλλονται σημαντικές προσπάθειες από το Υπουργείο Αγροτικής Ανάπτυξης & Τροφίμων ώστε να βελτιωθεί το σύστημα καταβολής επιδοτήσεων, γεγονός που αναγνωρίζεται επίσημα από τις αρμόδιες αρχές της Ευρωπαϊκής Επιτροπής. Συγκεκριμένα, η Επίτροπος κ. Mariann Fischer Boel, κατά τη δημόσια ακρόασή της στην Επιτροπή Ελέγχου του Προϋπολογισμού του Ευρωπαϊκού Κοινοβουλίου, αναφέρθηκε στην πρόοδο που έχει σημειωθεί από τις ελληνικές αρχές στα εκκρεμή θέματα του ΟΣΔΕ, δίνοντας έμφαση στην αποτελεσματικότητα του Υπουργείου και του ΟΠΕΚΕΠΕ.
      Στη χώρα μας, έχουν διαπιστωθεί από πολλών ετών σημαντικές ελλείψεις στο Σύστημα Αναγνώρισης Αγροτεμαχίων (LPIS) και για το λόγο αυτό, η ελληνική διοίκηση, πέρα από τις σημαντικές προσπάθειες που καταβάλλει για την ολοκλήρωση και άρτια λειτουργία του συστήματος, υποχρεούται να πραγματοποιεί κάθε χρόνο αυξημένους ελέγχους, ώστε να εισπράττονται έγκαιρα οι κοινοτικές επιδοτήσεις από τους δικαιούχους. Οι μακροχρόνιες ελλείψεις στο παραπάνω σύστημα είχαν ως αποτέλεσμα την επιβολή επανειλημμένα πολλών καταλογισμών (κυρώσεων) εκ μέρους της Ευρωπαϊκής Επιτροπής. Όμως, εδώ και ένα χρόνο περίπου, έχει συμφωνηθεί μεταξύ ελληνικής κυβέρνησης και Ευρωπαϊκής Επιτροπής ένα χρονοδιάγραμμα ενεργειών (Action Plan) για τη συμμόρφωση προς τους κοινοτικούς κανόνες. Το Υπουργείο έχει προβεί και προβαίνει σε συντονισμένες ενέργειες πιστής τήρησης του χρονοδιαγράμματος και, εφόσον τηρηθεί πιστά από τις ελληνικές υπηρεσίες μέχρις ολοκληρώσεώς του στις 31-12-2009, δεν πρόκειται να υπάρξει καμία αναστολή ή μείωση των μηνιαίων πληρωμών.
      Σχετικά με την επιβολή χρηματικής ποινής ύψους 550.000.000 ευρώ για αδυναμία τήρησης των κοινοτικών προδιαγραφών σχετικά με τον έλεγχο των κονδυλίων του Περιφερειακού Ταμείου της Ευρωπαϊκής Ένωσης επισημαίνεται ότι η εν λόγω ποινή δεν έχει καμία σχέση με τις αγροτικές επιδοτήσεις.
      Σε κάθε περίπτωση, ακόμα και εάν επρόκειτο να αποφασιστούν μειώσεις ή αναστολές των μηνιαίων πληρωμών (μετά και από τη σχετική διαβούλευση μεταξύ υπηρεσιών της Επιτροπής και της χώρας μας), αυτές θα επιβαρύνουν τον ελληνικό προϋπολογισμό και όχι τους Έλληνες δικαιούχους κοινοτικών επιδοτήσεων, είτε είναι αγρότες είτε όχι. Οι δικαιούχοι θα λάβουν κανονικά τις επιδοτήσεις τους, όπως γίνεται κάθε φορά που αποφασίζεται ένας καταλογισμός σε ένα Κράτος-Μέλος.
      Ο Υπουργός
      Α. ΚΟΝΤΟΣ»
      6. Στην με αριθμό 5736/6-2-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Φ900α/5746/9498/29-2-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5736/06-02-2008 ερώτησης της Βουλής των Ελλήνων, που κατέθεσε ο Βουλευτής κ. Αθανάσιος Πλεύρης με θέμα τις υπερωρίες των στρατιωτικών, σας γνωρίζουμε τα ακόλουθα:
      Οι αρμοδιότητες για την πολιτική μισθών και συντάξεων ανήκουν στο Υπουργείου Οικονομίας και Οικονομικών, σύμφωνα με τις διατάξεις του άρθρου 73 του Συντάγματος.
      Το μισθολόγιο των στελεχών των Ενόπλων Δυνάμεων είναι ενιαίο και ως κριτήριο αμοιβής αποδέχεται τον ειδικό ρόλο και την ανάγκη ειδικής μισθολογικής μεταχείρισης των στελεχών.
      Παρά την αποκλειστική αρμοδιότητα του Υπουργείου Οικονομικών για θέματα μισθών και συντάξεων, εξετάζονται από το ΥΠ.ΕΘ.Α. και προβάλλονται συστηματικά όσα μισθολογικά αιτήματα κρίνεται ότι ανταποκρίνονται στην προσφορά των στελεχών με επιδίωξη την βαθμιαία ικανοποίησή τους. Η βούληση του υπουργείου επιβεβαιώνεται από τις διορθωτικές ρυθμίσεις που ακολούθησαν το μισθολόγιο (ν.3205/03) για περαιτέρω βελτίωση της οικονομικής κατάστασης των στελεχών των Ενόπλων Δυνάμεων, όπως μείωση φορολογικού συντελεστή επιδομάτων κινδύνου, κατάργηση υποχρεωτικής παρακράτησης διπλάσιων ή τριπλάσιων ασφαλιστικών εισφορών ν.3513/06, αύξηση βασικών μισθών ν.3620/07 και άλλες.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      7. Στην με αριθμό 8981/21-3-2008 ερώτηση των Βουλευτών κυρίων Κυριάκου Βελόπουλου, Βαΐτση Αποστολάτου και Ιωάννη Μαγκριώτη δόθηκε με το υπ’ αριθμ. 1256/10-4-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση των με αρ. πρωτ. 8900/20-3-2008 και 8981/21-3-2008 ερωτήσεων, που κατατέθηκαν στη Βουλή από τους Βουλευτές κ. κ. Κ. Βελόπουλο, Β. Αποστολάτο, και Γ. Μαγκριώτη, σχετικά με το ανωτέρω θέμα, σας πληροφορούμε τα εξής:
      Α. Σύμφωνα με το άρθρο 3 του Ν. 2643/98 (Α΄ 220) όπως ισχύει σήμερα, οι δημόσιες Υπηρεσίες, τα Νομικά Πρόσωπα Δημοσίου Δικαίου (Ν.Π.Δ.Δ.) και οι Οργανισμοί Τοπικής Αυτοδιοίκησης (Ο.Τ.Α.) και των δύο βαθμών, υποχρεούνται να διορίζουν ή να προσλαμβάνουν πρόσωπα προστατευόμενα από το νόμο αυτό, (μεταξύ αυτών και Άτομα με Αναπηρίες), χωρίς διαγωνισμό ή επιλογή σε εγκεκριμένες θέσεις που αντιστοιχούν στο 5% του συνόλου των προς προκήρυξη θέσεων του οικείου φορέα.
      Με απόφαση της Υπουργού Απασχόλησης και Κοινωνικής Προστασίας (της Υφυπουργού κατόπιν μεταβίβασης της σχετικής αρμοδιότητας), καθορίζεται ο αριθμός των θέσεων που αντιστοιχεί στο 5% και προσδιορίζεται η κατηγορία ή οι κατηγορίες προστατευομένων από τον Ν. 2643/98 προσώπων που δικαιούνται να λάβουν τη θέση ή τις θέσεις εργασίας, σύμφωνα με τη σειρά προτεραιότητας που ορίζεται στην παρ. 3 του άρθρου 31 του Ν. 2956/2001 (Α΄ 258).
      Η κατηγορία των Ατόμων με Αναπηρίες είναι πρώτη κατά σειρά προτεραιότητας κατηγορία προστατευομένων προσώπων και λαμβάνει τα 3/8 του συνολικού ακέραιου αριθμού των θέσεων.
      Επίσης, με το Ν. 3304/2005 (16 Α΄) «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού» ενσωματώθηκαν στο Εθνικό μας Δίκαιο οι δύο Οδηγίες των Ευρωπαϊκών Κοινοτήτων 2000/43/ΕΚ «περί εφαρμογής της αρχής της ίσης μεταχείρισης προσώπων ασχέτως φυλετικής ή εθνικής καταγωγής», και 2000/78/ΕΚ «περί της ίσης μεταχείρισης προσώπων ανεξαρτήτως θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού αυτών, στον τομέα της απασχόλησης και της εργασίας».
      Σύμφωνα με τις διατάξεις του ανωτέρω νόμου απαγορεύεται η άμεση ή έμμεση διάκριση ατόμων, στο δημόσιο και τον ιδιωτικό τομέα, λόγω φυλετικής ή εθνοτικής καταγωγής, μεταξύ άλλων και στον τομέα της απασχόλησης και της εργασίας και λόγω θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού, αποκλειστικά στον τομέα της απασχόλησης και της εργασίας.
      Ειδικότερα η απαγόρευση των διακρίσεων λόγω θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού όπως ορίζεται στα άρθρο 8 του Ν.3304/05 εφαρμόζεται:
      α) στους όρους πρόσβασης στην εργασία και την απασχόληση, συμπεριλαμβανομένων και των όρων επιλογής και πρόσληψης και επαγγελματικής εξέλιξης,
      β) στην πρόσβαση σε όλα τα είδη και επίπεδα επαγγελματικού προσανατολισμού, επαγγελματικής κατάρτισης, επιμόρφωσης και επαγγελματικού αναπροσανατολισμού, συμπεριλαμβανομένης της απόκτησης πρακτικής επαγγελματικής εμπειρίας,
      γ) στους όρους και τις συνθήκες εργασίας και απασχόλησης, συμπεριλαμβανομένων και αυτών που αφορούν τις απολύσεις και αμοιβές,
      δ) στην ιδιότητα του μέλους και τη συμμετοχή σε οργανώσεις εργαζομένων ή εργοδοτών ή σε οποιαδήποτε επαγγελματική οργάνωση, συμπεριλαμβανομένων των πλεονεκτημάτων που απορρέουν από τη συμμετοχή σε αυτές.
      Αναφορικά με την εφαρμογή του Ν.3304/2005 και σύμφωνα με τις διατάξεις του (άρθρ. 19) αρμόδιοι φορείς προώθησης της αρχής της ίσης μεταχείρισης ορίζονται οι εξής:
      - για τις περιπτώσεις που αυτή παραβιάζεται από τις δημόσιες υπηρεσίες, ο Συνήγορος του Πολίτη.
      - για τις περιπτώσεις που αυτή παραβιάζεται στον τομέα της απασχόλησης και της εργασίας, το Σώμα Επιθεώρησης Εργασίας (Σ.ΕΠ.Ε.). Το ανωτέρω Σώμα μεταξύ άλλων μπορεί να διενεργεί έρευνες ή ελέγχους αναφορικά με τη διαπίστωση της εφαρμογής των διατάξεων της εργατικής νομοθεσίας, να εξετάζει καταγγελίες από τα θύματα διάκρισης, να πληροφορεί και να ενημερώνει τους πολίτες για τα νέα δικαιώματά τους που απορρέουν από τον ανωτέρω νόμο.
      Ακόμη, μπορεί να επιβάλλει τις διοικητικές κυρώσεις 1, τις προβλεπόμενες από το νόμο ή να προβεί σε συμφιλιωτική δράση για την επίλυση των ατομικών ή συλλογικών διαφορών εργασίας μεταξύ του εργοδότη και του εργαζόμενου (Διενέργεια Εργατικής Διαφοράς).
      Τέλος το Σώμα Επιθεώρησης Εργασίας είναι υπεύθυνο για τη δημοσίευση ειδικού κεφαλαίου στην Ετήσια Αναφορά Πεπραγμένων, που θα αναφέρεται στην εφαρμογή της αρχής της ίσης μεταχείρισης.
      - Για τις περιπτώσεις που αυτή παραβιάζεται από φυσικά ή νομικά πρόσωπα, στην παροχή υπηρεσιών και στην πώληση αγαθών, η Επιτροπή Ίσης Μεταχείρισης του Υπουργείου Δικαιοσύνης.
      Η διασφάλιση της αρχής της ίσης μεταχείρισης για τα Άτομα με Αναπηρία ενισχύεται και διευρύνεται από τον Ν.3304/2005 στον οποίο προβλέπονται εύλογες προσαρμογές για τα άτομα με αναπηρία (άρθρ.10), ήτοι στην υποχρέωση του εργοδότη να λαμβάνει όλα τα ενδεδειγμένα κατά περίπτωση μέτρα προκειμένου τα Άτομα με Αναπηρία να έχουν δυνατότητα πρόσβασης σε θέση εργασίας, να ασκούν αυτήν και να εξελίσσονται επαγγελματικά καθώς και τη δυνατότητα συμμετοχής στην επαγγελματική κατάρτιση. Τα μέτρα αυτά δεν θα πρέπει να επιφέρουν δυσανάλογη επιβάρυνση στον εργοδότη. Η επιβάρυνση αυτή δεν θεωρείται δυσανάλογη για τον εργοδότη όταν αντισταθμίζεται από μέτρα προστασίας που λαμβάνονται στα πλαίσια πολιτικής υπέρ των Ατόμων με Αναπηρία.
      Β. Για προστατευόμενους του Ν. 2643/1998 πραγματοποιούνται πανελλαδικά 14 προκηρύξεις θέσεων εργασίας από ισάριθμες υπηρεσίες του ΟΑΕΔ που έχουν ορισθεί ως αρμόδιες για την υλοποίηση των διατάξεων του νόμου αυτού. Με τις 14 αυτές προκηρύξεις καλύπτεται το σύνολο των νομών της χώρας μας.
      Μέσα στο 2008 θα πραγματοποιηθούν προκηρύξεις θέσεων εργασίας κατά τα ανωτέρω.
      Με την έκδοση καθημερινά υπουργικών αποφάσεων σύμφωνα με το άρθρο 3 του Ν. 2643/1998, όπως ισχύει σήμερα, συγκεντρώνονται για όλη τη χώρα θέσεις εργασίας δημοσίου τομέα (δημοσίων υπηρεσιών, ΝΠΔΔ και ΟΤΑ) για προστατευόμενους του Ν. 2643/1998. Η μεγαλύτερη αναλογία θέσεων που συγκεντρώνονται με τις υπουργικές αυτές αποφάσεις αφορά στην κατηγορία των Ατόμων με Αναπηρίες.
      Οι θέσεις εργασίας που συγκεντρώνονται, σύμφωνα με τα προαναφερόμενα, θα συμπεριληφθούν στις 14 προκηρύξεις δημοσίου τομέα που θα εκδοθούν από τις υπηρεσίες του ΟΑΕΔ.
      Μετά την ολοκλήρωση του ελέγχου των 14 προκηρύξεων του ιδιωτικού τομέα από το αρμόδιο όργανο, δηλαδή από την Κεντρική Επιτροπή Εποπτείας και Συντονισμού Εφαρμογής του Ν. 2643/1998 και την έγκριση των προκηρύξεων αυτών θα είναι δυνατή η δημοσίευσή τους.
      Η τοποθέτηση σε θέση εργασίας της προκήρυξης του δημόσιου τομέα αποτελεί συνάρτηση: α) των μορίων τα οποία συγκέντρωσε ο υποψήφιος με βάση τα κριτήρια του άρθρου 4 του Ν. 2643/1998 (ηλικία, οικογενειακή κατάσταση, τυπικά προσόντα, ποσοστό αναπηρίας και οικονομική κατάσταση) β) της σειράς προτίμησής του για συγκεκριμένες θέσεις της προκήρυξης και γ) των τυπικών προσόντων που απαιτούνται για τη θέση.
      Σύμφωνα με το τελευταίο εδάφιο της παρ. 1 του άρθρου 11 του Ν. 3227/2004 (Α' 31), τα Άτομα με Αναπηρίες που απασχολούνται κατά τη δημοσίευση του νόμου αυτού και εφεξής σε επιχειρήσεις ή εκμεταλλεύσεις ή φορείς κατ' εφαρμογή του προγράμματος επιχορήγησης από τον ΟΑΕΔ Νέων Θέσεων Εργασίας Ατόμων με Αναπηρίες τα οποία ο εργοδότης τους επιθυμεί να συνεχίσει να απασχολεί και μετά την ολοκλήρωση του προγράμματος, θεωρείται, ως προς όλες τις συνέπειες, ότι τοποθετήθηκαν στον εργοδότη αυτό δυνάμει του Ν. 2643/1998.
      Η αρμόδια υπηρεσία του Υπουργείου μας ενημερώνει καθημερινά, για τις προαναφερόμενες διατάξεις, επιχειρήσεις σε όλη τη χώρα, και ιδιαίτερα των ΟΤΑ, που επιθυμούν να διατηρήσουν απασχολούμενα Άτομα με Αναπηρίες και μετά την ολοκλήρωση του επιχορηγούμενου από τον ΟΑΕΔ προγράμματος Νέων Θέσεων Εργασίας Ατόμων με Αναπηρίες.
      Γ. Για τα λοιπά θέματα σας επισυνάπτουμε το με αρ. πρωτ. 21154/818/4-4-2008 Έγγραφο της Γενικής Γραμματείας Διαχείρισης Κοινοτικών και Άλλων Πόρων και το με αρ. πρωτ. 289/1256/1-4-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
      Η Υπουργός
      ΦΑΝΗ ΠΕΤΡΑΛΙΑ – ΠΑΛΛΗ»
      8. Στην με αριθμό 12294/16-5-2008 ερώτηση του Βουλευτή κ. Σπυρίδωνος Κουβέλη δόθηκε με το υπ’ αριθμ. 2330Β/6-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης σας γνωρίζουμε τα εξής:
      Στο πλαίσιο εφαρμογής του Ν. 2941/2001 (ΦΕΚ 201/Α΄/12-9-2001) «Απλοποίηση διαδικασιών για τις Ανανεώσιμες Πηγές Ενέργειας» και προκειμένου να υπερκεραστούν προβλήματα εφαρμογής των σχετικών διατάξεων του παραπάνω Νόμου σε σχέση με τις Πολεοδομικές διατάξεις που διέπουν την αδειοδότηση των εγκαταστάσεων Φωτοβολταϊκών Συστημάτων (Φ/Β) σε κτίρια και γήπεδα, συστάθηκε στο Υ.ΠΕ.ΧΩ.Δ.Ε. Ομάδα Εργασίας με τη συμμετοχή συναρμόδιων φορέων και Δ/νσεων (υπ' αριθμ. 10750/2007 Απόφαση Υφυπουργού ΠΕ.ΧΩ.Δ.Ε.) με στόχο να υποβληθούν προτάσεις για την απλοποίηση των διαδικασιών και την επίλυση των υφιστάμενων δυσλειτουργιών. Στο πλαίσιο ολοκλήρωσης της διαδικασίας κλήθηκαν και συμμετείχαν σης εργασίες οι εμπλεκόμενοι φορείς του Υπ. Ανάπτυξης, του Συνδέσμου Φωτοβολταϊκών Ελλάδας και της Δ.Ε.Η..
      Για την εγκατάσταση Φ/Β συστημάτων στις στέγες και τα δώματα των κτιρίων έχουν εκδοθεί δύο Υπουργικές Αποφάσεις, οι 16094/8.4.08 και 16095/8.4.08, που εντάσσουν τις εγκαταστάσεις Φ/Β συστημάτων στις ήδη εφαρμοζόμενες διατάξεις για τους ηλιακούς συλλέκτες και παράλληλα απλοποιούν τη διαδικασία αδειοδότησης με την εφαρμογή των διατάξεων έγκρισης εργασιών δόμησης μικρής κλίμακας, δηλαδή χωρίς έκδοση οικοδομικής άδειας. Ως εκ τούτου, εκτός της ελαχιστοποίησης του χρόνου έκδοσης (από 2 μήνες περίπου σε μία μόνον (1) μέρα δεν απαιτεί και φορολογικές κρατήσεις.
      Οι παραπάνω αποφάσεις ρυθμίζουν θέματα Κτιριοδομικού Κανονισμού που είναι αποκλειστικής αρμοδιότητας του Υ.ΠΕ.ΧΩ.Δ.Ε.. Συγκεκριμένα θέτουν όρους για την τοποθέτηση Φ/Β στοιχείων πάνω στα κτίρια ώστε αυτά να είναι συμβατά με την ισχύουσα νομοθεσία (Γ.Ο.Κ.) και να μην αλλοιώνουν τη δομή του ανθρωπογενούς περιβάλλοντος.
      Συγκεκριμένα, τα Φ/Β στοιχεία που συνοδεύουν τις κτιριακές κατασκευές θεωρούνται μηχανολογικός εξοπλισμός του κτιρίου και ως εκ τούτου δεν απαγορεύεται η τοποθέτησή τους πάνω στα κτίρια παρά μόνο αν αντίκειται στις μορφολογικές διατάξεις που εφαρμόζονται στην περιοχή (διατηρητέα, παραδοσιακοί οικισμοί, γύρω από αεροδρόμια κλπ.). Οι παραπάνω Υπουργικές Αποφάσεις δεν παρεμβαίνουν στην ισχύουσα νομοθεσία, θέτουν μόνον όρους και προϋποθέσεις εγκατάστασης κτιριοδομικού περιεχομένου που ισχύουν για παρόμοιες εγκαταστάσεις ηλιακών θερμοσιφώνων.
      Η ανάγκη εγκατάστασης των Φ/Β στοιχείων δεν μπορεί να είναι υπεράνω κάθε άλλης διάταξης που προστατεύεται από το Σύνταγμα, όπως είναι η πολιτιστική μας κληρονομιά.
      Κατ' επιταγή του άρθρου 24 του Συντάγματος οι χαρακτηρισμοί των παραδοσιακών οικισμών και των διατηρητέων κτιρίων γίνονται μόνο με Προεδρικά Διατάγματα και Υπουργικές αποφάσεις αντίστοιχα, και καθορίζονται οι ειδικοί όροι και περιορισμοί δόμησης σύμφωνα με την ισχύουσα νομοθεσία (του Ν.1577/85 όπως τροποποιήθηκε και ισχύει με το Ν. 2831/2000) με στόχο την διατήρηση της αξιόλογης αρχιτεκτονικής τους φυσιογνωμίας και την ανάδειξή τους.
      Για οποιαδήποτε επέμβαση σε παραδοσιακούς οικισμούς ή διατηρητέα κτίρια είναι υποχρεωτική η προβλεπόμενη από τον νόμο διαδικασία.
      Σύμφωνα με την εκδοθείσα Υπουργική απόφαση (16094/2008) είναι δυνατή η τοποθέτηση Φ/Β συστημάτων εάν προβλέπονται από τα διατάγματα προστασίας των οικισμών η επιτρέπονται από τους ειδικούς όρους δόμησης του διατηρητέου κτιρίου που εκδίδονται με Υπουργική Απόφαση (ειδική ρύθμιση) στα πλαίσια της παραπάνω αναφερθείσης νομοθεσίας.
      Συνεπώς, η Υπουργική απόφαση σε καμία περίπτωση δεν αποκλείει την δυνατότητα τοποθέτησης Φ/Β συστημάτων σε παραδοσιακούς οικισμούς η διατηρητέα κτίρια, μεταξύ των οποίων τα αναφερόμενα στην ερώτηση κτίρια της Βουλής και του Ζαππείου.
      Τέλος αναφέρεται ότι για τα ιστορικά διατηρητέα μνημεία και έργα τέχνης τα οποία είναι χαρακτηρισμένα από το Υπουργείο Πολιτισμού απαιτείται η έγκριση σύμφωνα με της διατάξεις του Αρχαιολογικού Νόμου 3028/2002.
      Είναι προφανές από τα προαναφερθέντα ότι τα δημοσιεύματα που επικαλείται ο κ. Βουλευτής ήταν τουλάχιστον ατυχή, και αντιμετώπισαν εντελώς επιπόλαια την ρύθμιση, χωρίς στοιχειώδη διασταύρωση των στοιχείων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 11988/13-5-2008 ερώτηση της Βουλευτού κ. Θάλειας Δραγώνα δόθηκε με το υπ’ αριθμ.ΥΠΠΟ/ΓΡΥΠ/ΚΕ/969/6-6-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11988/13.5.08 ερώτησης της Βουλευτού κας Θάλειας Δραγώνα και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού.
      Για την πλήρωση των κενών οργανικών θέσεων μόνιμου φυλακτικού προσωπικού, σας ενημερώνουμε ότι ήδη έχει εγκριθεί, με την αριθμ. ΔΙΠΠ/Φ/ΕΓΚΡ.11/89/21377πε/15-2-2007 Απόφαση του ΥΠ.ΕΣ.Δ.Δ.Α., η πλήρωση εκατό (100) κενών οργανικών θέσεων του Κλάδου ΔΕ Φύλαξης - Πληροφόρησης και εκατό (100) κενών οργανικών θέσεων του Κλάδου ΔΕ Νυκτοφυλάκων Αρχαιοτήτων του Υπουργείου Πολιτισμού. Επίκειται η προκήρυξη και η πλήρωση των ανωτέρω κενών θέσεων, μέσω ΑΣΕΠ.
      Επίσης, σας γνωρίζουμε ότι, στο πλαίσιο του προγραμματισμού προσλήψεων μόνιμου προσωπικού έτους 2008, με το αριθμ. ΥΠ.ΠΟ./ΔIΟΙΚ/Α1/19896/11-4-08 έγγραφο του Υπουργού Πολιτισμού έχουν ζητηθεί από το Υπουργείο Εσωτερικών, προς πλήρωση οι κατωτέρω θέσεις:
      - Τετρακόσιες πενήντα (450) θέσεις του κλάδου ΔΕ Φύλαξης-Πληροφόρησης και
      - Διακόσιες είκοσι (220) θέσεις του κλάδου ΔΕ Νυκτοφυλάκων Αρχαιοτήτων. 
      Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού εξασφαλίζοντας την δια του ΑΣΕΠ πρόσληψη φυλάκων.
      Με την αριθμ. ΔIΠΠ/Φ/ΕΓΚΡ.11/156/9298/13.5.2008 Απόφαση του Υπουργείου Εσωτερικών, έχει εγκριθεί η πρόσληψη έως τέσσερις (4) μήνες, στο Υπουργείο Πολιτισμού, πεντακοσίων (500) φυλάκων και διακοσίων πενήντα (250) νυκτοφυλάκων, με σχέση εργασίας ιδιωτικού δικαίου ορισμένου χρόνου και προωθείται η διαδικασία πρόσληψής τους, σύμφωνα με τις διατάξεις του άρθρου 21 του Ν. 2190/04 «Σύσταση ανεξάρτητης αρχής για την επιλογή προσωπικού και ρύθμιση θεμάτων διοίκησης», όπως τροποποιήθηκε και συμπληρώθηκε με το άρθρο 9 του Ν. 3051/2002 «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις» και την παρ. 6 του άρθρου 2 του Ν. 3260/2004 «Ρυθμίσεις του συστήματος προσλήψεων και θεμάτων δημόσιας διοίκησης».
      Με την ολοκλήρωση των διαδικασιών οι χώροι θα επαναλειτουργήσουν άμεσα.
      Ο Υπουργός
      ΜΙΧΑΛΗΣ ΛΙΑΠΗΣ»
      10. Στην με αριθμό 12151/14-5-2008 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1060736/3430/Β0010/3-6-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην πιo πάνω σχετική ερώτηση που κατατέθηκε στη Βουλή από το Βουλευτή Κ. Γιάννη Δραγασάκη αναφορικά με παραχωρήσεις που έχουν γίνει από το Εθνικό Αθλητικό Κέντρο Nεότητας (ΕΑΚΝ) Αγ. Κοσμά, σας γνωρίζουμε τα εξής:
      Όπως μας ενημέρωσε η Κτηματική Υπηρεσία Πειραιά με το υπ' αριθμ. 2786/27-5-2008 έγγραφό της, η παραλιακή έκταση κάτωθεν της παραλιακής λεωφόρου και μέχρι τη θάλασσα από το «Γεφύρι» (ρεύμα) Αλίμου μέχρι ρεύματος «Δικηγορικών Γλυφάδας», έχει παραχωρηθεί κατά χρήση με την υπ' αριθμ. 4977/17-4-1959 απόφαση του Υπουργού Οικονομικών στην παρά την Προεδρία της Κυβερνήσεως Γραμματεία Αθλητισμού, προκειμένου να χρησιμοποιηθεί προς εξυπηρέτηση σκοπών προαγόντων την αθλητική κίνηση, όπως αναλυτικά αvαφέρεται στην απόφαση αυτή.
      Επίσης με την υπ’ αριθμ. 661895/21-11-1984 απόφαση του Νομάρχη Πειραιά παραχωρήθηκε κατά χρήση σrη Γενική Γραμματεία Αθλητισμού παραλιακή έκταση 153 στρεμμάτων στον Άγιο Κοσμά Αττικής για την επέκταση των αθλητικών εγκαταστάσεων. Η έκταση αυτή προέκυψε μεrά την χάραξη των οριογραμμών αιγιαλού και παραλίας το έτος 1990 ως παλαιός αιγιαλός (Β.Κ. 30Π).
      Σύμφωνα με τις διατάξεις της παραγράψου 8 του άρθρου 2 του ν. 1070/80 (ΦΕΚ 204/6-9-80 τ. Α'), «χώροι ανήκοντες κατά κυριότητα ή χρήσιν εις την Γ.Γ.Α. δύναται να παραχωρούνται κατά χρήσιν άνευ ανταλλάγματος εις τα εποπτευόμενα υπ’ αυτής νομικά πρόσωπα δημοσίου ή ιδιωτικού δικαίου της περιοχής, κατόπιν αποφάσεως του αρμοδίου επί θεμάτων Αθλητισμού Υπουργού».
      Τέλος, όσον αφορά τις συμβάσεις που έχουν συναφθεί στην πλαζ του Αγ. Κοσμά, αρμόδιο να απαντήσει είναι το Υπουργείο Πολιτισμού στο οποίο κοινοποιείται το παρόν έγγραφο μαζί με τη σχετική ερώτηση.
      Ο Υφυπουργός
      ΑΝΤΩΝΗΣ ΜΠΕΖΑΣ»
      11. Στην με αριθμό 12213/15-5-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 64697/ΙΗ/29-5-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 12213/15-5-08, την οποία κατέθεσε ο Βουλευτής κ. Κωστής Αϊβαλιώτης σχετικά με το «Συγχρηματοδοτούμενο πρόγραμμα ΚΑΛΛΙΣΤΩ», σας γνωρίζουμε τα ακόλουθα:
      Το Τεχνικό Δελτίο Έργου για το Έργο «Καλλιστώ» εγκρίθηκε με την αριθ. 19318/28-09-2005 Απόφαση Ένταξης της ΕΥΔ/ΕΠΕΑΕΚ. Το Έργο συγχρηματοδοτείται από το Ευρωπαϊκό Κοινωνικό Ταμείο και από Εθνικούς πόρους.
      Στο σχεδιασμό του Έργου προβλεπόταν η πρόσληψη Τεχνικού Συμβούλου με αντικείμενο τη δημιουργία βάσης web για την καταγραφή καταλυμάτων στο σύνολο της χώρας, την εκπόνηση εκπαιδευτικού υλικού, τη διενέργεια ενημερωτικών ημερίδων σε όλες τις Περιφέρειες της χώρας κ.λ.π. Μετά τη ματαίωση του διαγωνισμού για λόγους δημοσίου συμφέροντος (αριθμ.255/14-1-2008 Υπουργική Απόφαση), το ΥΠ.Ε.Π.Θ., παρόλο που το εναπομείναν χρονικό διάστημα για την υλοποίηση του Έργου εντός των χρονικών ορίων του Γ΄ ΚΠΣ ήταν ασφυκτικά περιορισμένο, απηύθυνε Πρόσκληση Εκδήλωσης Ενδιαφέροντος (αριθ. Πρωτ 587/22-1-2008) προς όλα τα σχολεία της χώρας, με λήξη υποβολής προτάσεων την 20/2/2008.
      Υποβλήθηκαν περίπου 800 προτάσεις, οι οποίες εξετάστηκαν σε πρώτο επίπεδο από Τεχνική Επιτροπή, για να διαπιστωθεί εάν πληρούσαν τις προϋποθέσεις της Πρόσκλησης και είχαν υποβληθεί τα απαραίτητα δικαιολογητικά, και στη συνέχεια, από Επιτροπή Αξιολόγησης ανεξάρτητων αξιολογητών, οι οποίοι βαθμολόγησαν κάθε πρόταση χωριστά. Σε δεύτερο επίπεδο, οι προτάσεις αξιολογήθηκαν από Γνωμοδοτική Επιτροπή, η οποία εισηγήθηκε τον τελικό κατάλογο των προς έγκριση Προτάσεων ανά νομό και τον προϋπολογισμό που εγκρίνεται για κάθε Πρόταση.
      Τα αποτελέσματα για την έγκριση των προτάσεων εκδόθηκαν με την αριθμ.4395/18-3-2008 Υπουργική Απόφαση (725 σχολεία), ενώ, παράλληλα, ανακοινώθηκε και ο Οδηγός Εφαρμογής και Υλοποίησης, καθώς και Οδηγός Οικονομικής Διαχείρισης του Έργου. Επίσης, με την αριθμ.4462/19-3-2008 Υπουργική Απόφαση μεταβιβάστηκε το δικαίωμα διενέργειας πρόχειρων μειοδοτικών διαγωνισμών στους Διευθυντές των σχολικών μονάδων.
      Η υλοποίηση του Έργου, το οποίο επιχειρήθηκε για πρώτη φορά, απαιτούσε την πλήρη ανάλυσή του με Οδηγό Εφαρμογής, ώστε να είναι κατανοητή όλη η διαδικασία του προγράμματος από κάθε ενδιαφερόμενο. Στον Οδηγό Εφαρμογής υπήρχαν, εκτός από τις γενικές πληροφορίες για την υλοποίηση του έργου, και πρότυπα για τη διενέργεια Πρόχειρου Μειοδοτικού Διαγωνισμού για την ανάδειξη Αναδόχου Τουριστικού Πρακτορείου που θα αναλάμβανε τη μετακίνηση, τη διαμονή, τη διατροφή και την ασφάλεια έναντι ατυχήματος των μαθητών και των εκπαιδευτικών, προκειμένου να τυποποιηθεί η διαδικασία και να αποφευχθούν λάθη που θα επέφεραν μη επιλεξιμότητα των δαπανών λόγω σφαλμάτων της διαδικασίας από τα σχολεία ( πρότυπο τεχνικής και οικονομικής προσφοράς, πρότυπο σύμβασης, πρότυπο πρακτικών, πρότυπο συγκρότησης επιτροπής αξιολόγησης των προσφορών των υποψηφίων, καθώς και οδηγίες συμπλήρωσης).
      Σύμφωνα με τον Οδηγό Εφαρμογής, αποστέλλεται επιταγή σε κάθε σχολείο για το ποσό που αντιστοιχεί στο 60% του εγκεκριμένου προϋπολογισμού της κάθε πρότασης. Μετά την αποστολή στο ΥΠ.Ε.Π.Θ. των παραστατικών δαπανών με τα απαιτούμενα δικαιολογητικά, τον έλεγχο και την οριστική εκκαθάριση των δαπανών θα αποσταλεί και το υπόλοιπο 40% των πραγματοποιηθεισών δαπανών σε κάθε σχολική μονάδα.
      Από 18-4-2008 έως 24-4-2008 απεστάλησαν στις Δ/νσεις Β/θμιας Εκπ/σης 522 επιταγές σε διαταγή των Διευθυντών των αντίστοιχων σχολικών μονάδων, και από 9-52008 έως 20-5-2008 98 επιπλέον επιταγές.
      Επειδή δεν ήταν δυνατό να χρησιμοποιηθούν οι υφιστάμενοι τραπεζικοί λογαριασμοί των σχολείων για διαχειριστικούς λόγους καθώς έχουν ανοιχθεί στα στοιχεία των σχολικών επιτροπών, και για τη διευκόλυνση των σχολείων ώστε να μην απαιτηθεί να ανοιχθεί ξεχωριστός λογαριασμός για το έργο του οποίου η υλοποίηση ολοκληρώνεται τη φετινή σχολική χρονιά, επιλέχθηκε η λύση της αποστολής των δίγραμμων επιταγών σε κάθε σχολείο.
      Τέλος, σας γνωρίζουμε ότι ο απαιτούμενος από την κείμενη νομοθεσία έλεγχος της διαδικασίας του διαγωνισμού και των παραστατικών δαπανών από τον Ειδικό Λογαριασμό του ΥΠ.Ε.Π.Θ. για την οριστική εξόφληση των δαπανών του προγράμματος κάθε σχολικής μονάδας, δεν καθιστά δυνατή την εξόφληση εκ των προτέρων του ποσού που αντιστοιχεί για κάθε εγκριθείσα πρόταση.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 10 Φεβρουαρίου 2009.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
      1. Η με αριθμό 10235/391/19-11-2008 ερώτηση και Αίτηση Κατάθεσης Εγγράφων του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με μελέτη αναδιάρθρωσης καλλιεργειών στην Περιφέρεια Θεσσαλίας. 
      2. Η με αριθμό 9369/5-11-2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εθνικής Παιδείας και Θρησκευμάτων, σχετικά με τη επίλυση του στεγαστικού προβλήματος στο 3ο Γυμνάσιο και 2ο Λύκειο του Δήμου Γέρακα. 
      3. Η με αριθμό 7778/10-10-2008 Ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με δημοσίευμα για άνοιγμα υποκαταστήματος Τουρκικής Τράπεζας στην Θράκη. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 10639/26-11-2008 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τη χρηματοδότηση από την Ευρωπαϊκή Επιτροπή έκδοσης «Λευκής Βίβλου» για το διαδίκτυο, παρά την ύπαρξη στο Ηράκλειο του παρόμοιου Ευρωπαϊκού Οργανισμού ENISA. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Προτάσσεται η τρίτη επίκαιρη ερώτηση με αριθμό 498/3-2-2009 του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την αντιμετώπιση των προβλημάτων που προκάλεσαν τα ακραία καιρικά φαινόμενα στην Ανατολική Κρήτη κ.λπ.. 
      Το κείμενο της επίκαιρης ερώτησης του κ. Αλαβάνου έχει ως εξής:
      «Οι καταστροφές στις 21 και 22-11-2008 από τα καιρικά φαινόμενα στις περιοχές της Βιάννου και του Ζαρού του Νομού Ηρακλείου και της Ιεράπετρας του Νομού Λασιθίου είναι πολύ μεγαλύτερες από ότι φάνηκαν στην αρχή και από όσο «πέρασαν» στην ειδησεογραφία κυρίως των κεντρικών Μέσων Μαζικής Ενημέρωσης. Τα «φαινόμενα» δεν ήταν τυχαία, είναι προφανές ότι έχουν άμεση σχέση με την επέμβαση του ανθρώπου στο περιβάλλον και την έλλειψη υποδομών ενός σχεδίου αντιμετώπισης. Γενικά στην Κρήτη υπάρχουν ορατά σημάδια του φαινομένου της ερημοποίησης και ειδικά σε ορισμένες περιοχές είναι εμφανέστατη των φαινομένων του ξηροθερμικού κλίματος. Οι καταστροφές έχουν συχνή περιοδικότητα (το 2005 πάλι στη Βιάννο υπήρξαν πλημμύρες και καταστροφές που σημειωτέον ακόμα δεν έχουν δοθεί οι υπεσχημένες αποζημιώσεις). 
      Είναι προφανές ότι οι καταστροφές είναι τεράστιες και αφορούν:
      α. Στις ζημιές που έγιναν στο επαρχιακό οδικό δίκτυο (καθιζήσεις, κατολισθήσεις, καταστροφές τεχνικών έργων κ.λπ.) και σε έργα υποδομής που έτσι και αλλιώς λείπουν από την περιοχή. 
      β. Στις αγροτικές καλλιέργειες, υποδομές και παραγωγή (θερμοκήπια, αγροτικές κατοικίες κ.λπ.).
      Κυρίως όμως πρέπει να εκτιμηθεί ότι θα έχουμε τακτική-περιοδική επανάληψη των φαινομένων.
      Ερωτώνται οι κύριοι Υπουργοί:
      1. Τι μέτρα θα λάβουν για την άμεση αποκατάσταση των ζημιών στο οδικό δίκτυο και τις υποδομές αλλά και για την αποζημίωση των πληγέντων από τις καταστροφές. Πέραν της αξιοποίησης του ΕΛΓΑ και των ΠΣΕΑ πώς θα χρησιμοποιηθεί το Ειδικό Ταμείο Αντιμετώπισης Έκτακτων Αναγκών (ΕΤΑΕΑ-ΠΔ 227/2007);
      2. Θα υπάρξει μέριμνα ώστε να αναγνωριστεί και πρακτικά η πραγματικότητα της περιοδικότητας και της τακτικότητας των φαινομένων στην Κρήτη, θα χρηματοδοτηθεί μελέτη και υλοποίηση σχεδίου για την προστασία (Σχέδιο για την ολοκληρωμένη διαχείριση των υδάτινων πόρων σε συνδυασμό με σχέδιο για την αντιπλημμυρική προστασία, οριοθέτηση ρεμάτων, μελέτη έργων ορεινής υδρονομίας, οριοθέτηση μικρών φραγμάτων για αντιπλημμυρική προστασία και εμπλουτισμό υδροφορέων, σχέδιο για την κάλυψη ελλείψεων σε βασικές υποδομές ειδικά στις περιοχές Βιάννου-Ζαρού και επιτέλους θέσπιση νομικού πλαισίου για την άδεια λειτουργίας θερμοκηπίων κ.λπ.);»
      Στην επίκαιρη ερώτηση του κ. Αλαβάνου θα απαντήσει ο Υπουργός Εσωτερικών κ. Προκόπης Παυλόπουλος.
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Κύριε Πρόεδρε, είναι πολλά τα ερωτήματα που τίθενται και καταλαβαίνετε ότι έχω περιορισμένο χρόνο. Θα καταθέσω και γραπτώς τις απόψεις των άλλων Υπουργείων επειδή η ερώτησή σας αφορά περισσότερα Υπουργεία. 
      Κύριε Πρόεδρε, έχετε δίκιο γιατί αυτό το κομμάτι της Κρήτης ειδικά έχει πληγεί και στο παρελθόν και αντιμετωπίζει προβλήματα και για το μέλλον. Μπαίνουμε σε μια φάση όπου, όπως είναι γνωστό, οι φυσικές καταστροφές, εξαιτίας και της οικολογικής καταστροφής του πλανήτη, αποκτούν ιδιαίτερη ένταση. Και το βλέπουμε και αυτές τις μέρες. Αλλά η Κυβέρνηση στον τομέα αυτό έδρασε και θα δράσει όπως πρέπει. 
      Πρώτα-πρώτα θέλω να σας τονίσω –και το γνωρίζετε- ότι αμέσως μόλις συνέβη η καταστροφή -χωρίς αυτό να προδικάζει τι θα γίνει στο μέλλον- την ίδια στιγμή για να ανακουφιστούν οι κάτοικοι τουλάχιστον στους δύο Δήμους που επλήγησαν, δηλαδή στην περιοχή του Βιάννου και τις Ιεράπετρας, δόθηκαν αμέσως –με είχε ρωτήσει και ο κ. Στρατάκης την εποχή εκείνη- έκτακτα 300.000 ευρώ για το Δήμο Βιάννου και 200.000 ευρώ έκτακτα για το Δήμο Ιεράπετρας.
      Το σημαντικότερο στην όλη ιστορία είναι ότι στο πλαίσιο του Γ΄ Κοινοτικού Πλαισίου Στήριξης, αλλά και στο ΕΣΠΑ έχουν συμβεί αυτήν τη στιγμή –και θα συμβούν- συγκεκριμένες παρεμβάσεις οι οποίες λαμβάνουν υπ’ όψιν όλη αυτήν την κατάσταση. Πριν όμως φτάσω στον τομέα αυτό, με τα στοιχεία που θα σας καταθέσω, θα ήθελα να τονίσω ότι ειδικά για τα έργα οδοποιίας και γενικότερα για τις παρεμβάσεις της νομαρχίας έχουν συμβεί πολλά εξαιτίας του ότι οι πόροι των νομαρχιών έχουν αυξηθεί. 
      Σας δίνω μια τάξη μεγέθους. Νομός Ηρακλείου, 2004: Οι καθαροί πόροι που είχε την εποχή εκείνη ήταν περίπου 2.500.000 ευρώ στον προϋπολογισμό του 2004. 
      Είναι τώρα 10.000.000 ευρώ, εκ των οποίων αυτήν τη στιγμή στον προϋπολογισμό του 2008, τα 2.500.000 ευρώ ήταν έργα οδοποιίας, όταν, όπως γνωρίζετε, πριν από το ν. 3345 δεν υπήρχαν έργα οδοποιίας.
      Δεύτερον, για το νομό Λασιθίου είναι γνωστό ότι οι καθαροί πόροι στον προϋπολογισμό του 2004 ήταν 843.000 ευρώ, όταν αυτή τη στιγμή είναι πάνω από 6.000.000 ευρώ, εκ των οποίων το 1.600.000 ευρώ είναι μόνο για έργα οδοποιίας. 
      Σας καταθέτω εδώ αυτήν τη στιγμή, σε ό,τι αφορά τον ΕΛΓΑ, πόσο έχει τρέξει μέσα στο χρονικό πλαίσιο. Το αναφέρετε βεβαίως ότι εκεί δεν υπάρχει πρόβλημα, αλλά το καταθέτω για να φανεί ότι ο ΕΛΓΑ έκανε τη δουλειά του. Επίσης, καταθέτω και από πλευράς Υπουργείου Οικονομίας και Οικονομικών και Υπουργείου Αγροτικής Ανάπτυξης τι έχει συμβεί.
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συνοψίζω μόνο για να σας πω ότι στο Γ΄ Κοινοτικό Πλαίσιο Στήριξης 120.000.000 ευρώ πήγαν μόνο σ’ αυτήν την περιφέρεια για έργα τα οποία σχετίζονται με αντιπλημμυρικά, αντιδιαβρωτικά, έργα τα οποία αφορούν άρδευση κ.ο.κ.. 
      Αναφέρω ενδεικτικά από τα έργα αυτά και χωρίς να αναφέρω το Πρόγραμμα «ΜΠΑΛΤΑΤΖΗΣ» το οποίο εφαρμόζεται εκεί, τα κυριότερα έργα τα οποία έγιναν. Δηλαδή: κατασκευές λιμνοδεξαμενών, όπως η Ζου Σητείας, προϋπολογισμού 2.700.000 ευρώ, κατασκευές φραγμάτων όπως Πλακιώτισσα 2.400.000 ευρώ, Φανερωμένη 27.400.000 ευρώ, Ινίου 8.800.000 ευρώ, Χαλαυριανού 11.200.000 ευρώ, κατασκευές αγωγών σύνδεσης με φράγματα, όπως ο αγωγός σύνδεσης φράγματος Φανερωμένης με δείκτη άρδευσης 27.800.000 ευρώ, αξιοποιήσεις ταμιευτήρων όπως Ινίου, Μαχαιρά 6.600.000 ευρώ κ.α. Συνολικά 120.000.000 ευρώ. Στο ΕΣΠΑ προβλέπεται πολύ περισσότερο. 
      Σας λέω μόνο τούτο και δεν αφορά την ερώτησή σας, γιατί διαδικαστικά δεν θα μπορούσε να γίνει μόνο με αφορμή την ερώτησή σας. Σήμερα βγήκε η προκήρυξη της περιφέρειας του ΕΣΠΑ, το Εθνικό Στρατηγικό Πλαίσιο Αναφοράς 2007-2013, για να μπορέσουν να προκηρύξουν και να εντάξουν έργα οι νομαρχίες και οι δήμοι μόνο για οδοποιία στην Κρήτη ύψους 90.000.000 ευρώ. Όπως αντιλαμβάνεστε μόνο για τους δύο νομούς, το μισό ίσως κάτι λιγότερο, πάντως πάνω από 40.000.000 ευρώ για έργα οδοποιίας στο ΕΣΠΑ ήδη έχουν προκηρυχθεί σήμερα και οι νομαρχίες και οι δήμοι, ιδίως δε οι πληγέντες –και θα δοθεί προτεραιότητα σ’ αυτούς- μπορούν να εντάξουν τέτοια έργα οδοποιίας εκεί. 
      Αντιλαμβάνεστε ότι αυτήν τη στιγμή γίνεται αυτό που πρέπει να γίνει και νομίζω ότι σε λίγο καιρό, πολλά απ’ αυτά τα οποία φαίνονται σαν πληγές σήμερα δεν θα υπάρχουν.
      Σίγουρα, όμως, έχετε σε ένα πράγμα δίκιο. Είναι πολύ περισσότερα αυτά που πρέπει να γίνουν στις περιοχές, όχι για τις φυσικές μόνο καταστροφές, αλλά για θέματα τα οποία αφορούν το ζήτημα της ερημοποίησης, τα θέματα των θερμοκηπίων τα οποία επίσης θέσατε. Αλλά στον τομέα αυτό θα μπορούσε ή να υπάρχει γραπτή ερώτηση και να υπάρχει και γραπτή απάντηση συνολικά απ’ όλα τα Υπουργεία ή αν θα το θέλατε, σε επίπεδο επερώτησης, θα μπορούσαμε να έχουμε περισσότερο χρόνο για να πούμε περισσότερα πράγματα. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
      Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κατ’ αρχάς θα ήθελα να σας ευχαριστήσω, κύριε Πρόεδρε, γιατί διαβάσατε την επίκαιρη ερώτηση, νιώθοντας πιστεύω το πρόβλημα της ερώτησης…
      ΠΡΟΕΔΡΕΥΩΝ (Αναστάσιος Νεράντζης): Φαίνεται ότι είμαι καλός αναγνώστης.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τη διαβάσατε με το ύφος που άξιζε στο πρόβλημα.
      Ευχαριστώ και τον Υπουργό που είναι εδώ. Κατανοώ και τη δυσκολία του. Είναι όντως μια επίκαιρη ερώτηση που απευθύνεται σε τρία Υπουργεία. Είναι έτσι γιατί το πρόβλημα είναι σύνθετο.
      Θέλω να πω ότι άκουσα την απάντηση του Υπουργού, ο οποίος ίσως μετέθεσε το πρόβλημα γενικά στο επίπεδο της περιφέρειας και στο επίπεδο των συγκεκριμένων νομών. Εδώ, όμως, μιλάμε για δύο δήμους, οι οποίοι επλήγησαν βαριά. Οι εικόνες που έχουμε δει και ο κ. Στρατάκης και εγώ και νομίζω και όλοι οι Βουλευτές του Ηρακλείου είναι άγριες εικόνες και δυστυχώς παραμένουν αυτές οι εικόνες. Και απαιτούν άμεσες χρηματοδοτήσεις για να λύσουν μερικά τρέχοντα προβλήματα, όπως είναι η οδοποιία η αγροτική, η οδική, η δασική οδοποιία και μακροπρόθεσμες παρεμβάσεις, προκειμένου να μην επαναληφθούν αυτές οι καταστάσεις. Διότι έχουμε –και το τονίζουμε αυτό- περιοδικότητα των φαινομένων που συνδέονται με την ερημοποίηση, το ξηροθερμικό κλίμα της Κρήτης, τις πλημμύρες οι οποίες γίνονται και πλήττουν ιδιαίτερα αυτές τις περιοχές.
      Με αυτήν την έννοια, κύριε Υπουργέ, θα ήθελα να ήσασταν πιο συγκεκριμένος. Ο Δήμος Ζαρού ζητάει τα εξής. Έχετε πάρει, αν δεν κάνω λάθος, 170.000 ευρώ για τις καταστροφές που έγιναν τα προηγούμενα χρόνια, έχουμε περιοδικότητα 2006-2007, είναι χθεσινή η ενημέρωση που μου έκανε ο δήμαρχος και δεν έχουν πάρει ούτε 1 ευρώ, κύριε Υπουργέ, για τις καταστροφές οι οποίες έγιναν. 
      Και ζητάνε, επίσης, μία ενίσχυση 50.000 ευρώ, γιατί δεν έχουν τη δυνατότητα να ανταποκριθούν ως δήμοι. Και ζητάνε, επίσης, μία δέσμευση της Κυβέρνησης ότι θα χρηματοδοτήσει την υδραυλική-γεωλογική μελέτη στην περιοχή εκείνη, όπου από τον Ψηλορείτη κατεβαίνουν φερτά υλικά. Και μιλάμε για τεράστιους βράχους φερτά υλικά, οι οποίοι καταστρέφουν τα πάντα και έχουν φτάσει πια έξω στο χωριό. 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του ΣΥΡΙΖΑ)
      Τελειώνω, κύριε Πρόεδρε. 
      Για την περιοχή της Βιάννου που είναι σήμερα, αν θέλετε, μία από τις λιγότερο ανεπτυγμένες περιοχές του Ηρακλείου, έχουν κάνει στο δήμο μία μελέτη με την οποία ζητάνε για την αποκατάσταση των ζημιών για την οδική, την αγροτική οδοποιία και τα δίκτυα άρδευσης-ύδρευσης, ένα ποσό το οποίο φτάνει τα 2.607.000 ευρώ. Και μιλάμε για την τεχνική μελέτη. Και σ' αυτό δεν έχουμε μία απάντηση. 
      Θα ήθελα, λοιπόν, κύριε Υπουργέ, αν μπορείτε σήμερα –και εάν δεν μπορείτε, αύριο- σε μία επικοινωνία την οποία θα μπορούσαμε να την κοινοποιήσουμε και στους αρμοδίους, να μας πείτε ειδικά γι’ αυτούς τους δήμους, δηλαδή το Δήμο Βιάννου και την Ιεράπετρα βέβαια που είναι στο Λασίθι, ποια συγκεκριμένα μέτρα λαμβάνονται και άμεσα και μακροπρόθεσμα για την αντιμετώπιση αυτής της κατάστασης. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Αλαβάνο. 
      Ο κύριος Υπουργός έχει το λόγο για τη δευτερολογία του. 
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
      Κύριε Πρόεδρε, τονίζω ξανά –για το Δήμο Ζαρού δεν το ανέφερα, γιατί δεν αφορά μόνο την περίοδο των καταστροφών- ότι στο χρονικό διάστημα του 2008 –και μπορείτε να το δείτε από το site του «ΘΗΣΕΑ», γιατί αυτά φαίνονται όλα επειδή είναι ηλεκτρονικά καταγεγραμμένα- δόθηκαν για φυσικές καταστροφές 150.000 ευρώ. 
      Μου αναφέρετε ότι υπάρχει ένα πρόβλημα. Σας διαβεβαιώ ότι μέσα στην αυριανή μέρα πρόκειται να στείλω πρόσθετο ποσό –θα δω πόσο θα είναι αυτό- για το Δήμο Ζαρού. Γιατί είναι αλήθεια ότι για το Δήμο Ζαρού μετά τις καταστροφές είχε υπολογιστεί το συνολικό, το οποίο σας είπα προηγουμένως, που ήταν 150.000 ευρώ, ενώ για το Δήμο Βιάνου δόθηκαν 300.000 ευρώ και για το Δήμο Ιεράπετρας δόθηκαν 200.000 ευρώ. Αυτό θα το κάνω αμέσως. 
      Για τα υπόλοιπα που μου είπατε, ιδίως για τα έργα της οδοποιίας και τα υπόλοιπα έργα που αναφέρατε, τονίζω ότι για τα έργα οδοποιίας –και το λέω και μας ακούνε αυτήν τη στιγμή, μπορείτε να το πείτε και εσείς- τα οποία σήμερα προκήρυξε η περιφέρεια, είναι ακριβώς κατά προτεραιότητα για έργα οδοποιίας τα οποία αφορούν αυτές τις περιοχές, είναι 90.000.000 ευρώ για όλη την Κρήτη. Όμως, σας διαβεβαιώ ότι είναι αρκετά εκατομμύρια ευρώ για την ανατολική πλευρά, όπου θα δοθεί προτεραιότητα, όπως με διαβεβαίωσε ο Περιφερειάρχης. Και το έργο το οποίο αναφέρετε, είναι έργο επιλέξιμης δαπάνης στο πλαίσιο του ΕΣΠΑ, του Εθνικού Στρατηγικού Πλαισίου Αναφοράς. 
      Παρακαλώ πολύ τους νομάρχες και τους δημάρχους, σε συνεργασία με τον περιφερειάρχη κ. Τσόκα ο οποίος πήρε εντολή από εμένα σήμερα πριν έρθω εδώ, κατά προτεραιότητα να γίνουν εκεί οι εντάξεις των έργων. Ό,τι έκτακτο χρειαστεί, θα συνεννοηθώ μέσα στην αυριανή μέρα με το Δήμαρχο στο Δήμο Ζαρού, για να μπορέσω να δω τι έκτακτο έχει δοθεί, γιατί μπορεί να υπάρχουν προβλήματα, όπως εκείνα που παρουσιάστηκαν στους δύο άλλους δήμους. 
      Όμως, θέλω να σας τονίσω ότι το Εθνικό Στρατηγικό Πλαίσιο Αναφοράς θα δώσει προτεραιότητα. Και δεν είναι τυχαίο ότι στην οδοποιία –το επαναλαμβάνω και δεσμεύομαι εδώ και θα το δείτε στην πράξη- οι εντάξεις που θα γίνουν, θα γίνουν και με προτεραιότητα σχετικά με το ποιοι είναι εκείνοι που έχουν μεγαλύτερα προβλήματα σε ό,τι αφορά τα θέματα των φυσικών καταστροφών. 
      Μην υποτιμάμε, όμως, κάτι. Και, παρακαλώ πολύ, δεν ρίχνω το βάρος στους νομάρχες. Για πρώτη φορά, κύριε Πρόεδρε, με το ν. 3345 προβλέφθηκαν πόροι για οδοποιία. Ειδικά, το 10% των τελών κυκλοφορίας του ν. 3345 είναι για έργα οδοποιίας. Και ενώ είχαν μηδέν (0) στον προϋπολογισμό του 2004, στον προϋπολογισμό του 2009 θα είναι αυξημένο κατά 15%, αλλά αναφέρω και τα νούμερα του 2008, όπου μόνο ο Νομός Ηρακλείου έχει 2.500.000 ευρώ για οδοποιία, για να μπορέσει να βοηθήσει το νομαρχιακό κομμάτι και 1.600.000 ευρώ έχει ο Νομός Λασιθίου. 
      Σας λέω, κύριε Πρόεδρε, ότι στον προϋπολογισμό του 2004 ήταν μηδέν (0), γιατί δεν υπήρχαν θεσμοθετημένοι πόροι για τη Νομαρχιακή Αυτοδιοίκηση. Πρώτη φορά προβλέφθηκαν, και με τη δική σας ψήφο μέσα σε αυτήν τη Βουλή, με το ν. 3345, για να μπορέσουν να έχουν και αυτήν τη βοήθεια. 
      Το σύνολο αυτών των δράσεων, μαζί με τα άλλα δύο Υπουργεία, σύμφωνα και με τα στοιχεία που σας έχω καταθέσει, νομίζω ότι θα απαλύνει πολύ τα πράγματα για το μέλλον. Όμως, αυτό θα αποδειχθεί στην πράξη και εδώ είμαστε για κάθε έλεγχο με βάση τις δεσμεύσεις που ανέλαβα σήμερα. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Θα συζητήσουμε τώρα τη δεύτερη με αριθμό 500/3-2-2009, επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προώθησης της διαδικασίας αποτέφρωσης των νεκρών κ.λπ.. 
      Ειδικότερα το περιεχόμενο της επίκαιρης ερώτησης της κ. Μελά έχει ως εξής:
      «Τεράστια καθυστέρηση παρατηρείται στην προώθηση της αποτέφρωσης νεκρών, με αποτέλεσμα την επώδυνα χρονοβόρα καθυστέρηση και το τεράστιο κόστος μεταφοράς στο εξωτερικό όσων εκφράσανε αυτήν την επιθυμία. 
      Μετά από τριάντα μήνες, από την ψήφιση του ν. 3448/15-3-2006 που επιτρέπει την αποτέφρωση νεκρών, στις 22-9-2006 εκδόθηκε η θετική γνωμοδότηση του Συμβουλίου της Επικρατείας για το απαιτούμενο Προεδρικό Διάταγμα. Τέσσερις μήνες μετά, δεν έχει υπογραφεί από τους συναρμόδιους Υπουργούς (Εσωτερικών, ΠΕΧΩΔΕ και Υγείας). 
      Η απαιτούμενη κοινή υπουργική απόφαση που προβλέπεται από το νόμο του 2006, όχι μόνο δεν έχει συνταχθεί και υπογραφεί, αλλά προβλέπεται νέα μεγάλη καθυστέρηση, αφού μόλις το Δεκέμβριο του 2008, προτείνεται από το Υπουργείο Εσωτερικών η δημιουργία δύο «ομάδων Διοίκησης έργου» για την αντιμετώπιση ειδικότερων ζητημάτων και την κωδικοποίηση της νομοθεσίας για τη δημιουργία, συντήρηση και λειτουργία των κοιμητηρίων. Αυτές οι ομάδες όχι μόνο δεν λειτουργούν, αλλά ακόμη δεν έχουν οριστεί οι εκπρόσωποι των φορέων που συμμετέχουν σε αυτές. 
      Ερωτώνται οι κύριοι Υπουργοί γιατί υπήρξε και συνεχίζεται αυτή η απαράδεκτη καθυστέρηση και τι μέτρα θα πάρουν, ώστε να προωθηθούν οι παραπάνω διαδικασίες (προεδρικό διάταγμα, λειτουργία ομάδων, σύνταξη και υπογραφή της κοινής υπουργικής απόφασης) και με ποιο χρονοδιάγραμμα αναλυτικά η κάθε μία από τις παραπάνω ενέργειες και πότε προβλέπεται η έναρξη κατασκευής των απαιτούμενων έργων και η λειτουργία τους».
      Στην επίκαιρη αυτή ερώτηση της συναδέλφου μας κ. Μελά θα απαντήσει ο Υπουργός Εσωτερικών κ. Προκόπης Παυλόπουλος. 
      Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία συνάδελφε, ευχαριστώ πολύ για τη δυνατότητα που μου δίνετε να ενημερώσω για την πορεία θεσμοθέτησης όλου αυτού του εγχειρήματος. 
      Πρώτα-πρώτα, συμφωνούμε όλοι σ’ αυτήν τη Βουλή ότι είναι ένα θεσμικό εγχείρημα το οποίο είναι πρωτόγνωρο -δεν έχει συμβεί ξανά- και για να μπορέσουμε να το καθιερώσουμε νομοθετικά χρειάστηκε να υπερβούμε πολλά στερεότυπα παρελθόντος τα οποία ήταν πολύ δύσκολα να τα αναλογιστεί κάποιος.
      Όπως είναι γνωστό –και με διακομματική μάλιστα συναίνεση- το 2006 με το ν. 3443 θεσμοθετήθηκε η δυνατότητα δημιουργίας κέντρων αποτέφρωσης νεκρών. 
      Χρειάστηκε, όμως, κυρία συνάδελφε -σας θυμίζω- εκτός από τη νομοθέτηση, να περάσει αυτό το εγχείρημα στις αρμοδιότητες των Οργανισμών Τοπικής Αυτοδιοίκησης, γιατί σ’ αυτούς ανήκει η σχετική πρωτοβουλία. Γι’ αυτό και στον Κώδικα -ο οποίος ήταν ο ν.3463 του 2006- περί τον Οκτώβριο μπήκε δόθηκε η αρμοδιότητα στους Οργανισμούς Τοπικής Αυτοδιοίκησης. Από τότε ξεκινάει η ομάδα εργασίας τη δουλειά της, για να μπορέσει να διαμορφώσει ένα πλαίσιο, που σας λέω ότι ήταν πρωτόγνωρο και ήθελε να γίνουν πολλά και σε θέματα δικαιωμάτων του ανθρώπου, κυρίως σε θέματα χωροθέτησης και κυρίως σε θέματα αντιμετώπισης επιστημονικών προβλημάτων. 
      Η επιτροπή αυτή λειτούργησε ταχύτατα. Στο τέλος της άνοιξης του 2007 είχε ολοκληρώσει την εργασία της και έκτοτε ξεκίνησε τη διαμόρφωση του διατάγματος. Το διάταγμα που ήταν αρμοδιότητα περισσοτέρων Υπουργών ήταν έτοιμο τον Ιούνιο του 2008, όπως ξέρετε, και πήγε στο Συμβούλιο της Επικρατείας για επεξεργασία. 
      Για να καταλάβετε τη σημασία του όλου εγχειρήματος, θα σας πω ότι το Συμβούλιο της Επικρατείας χρειάστηκε για να επεξεργαστεί το διάταγμα από τον Ιούλιο του 2008 έως τον Οκτώβριο του 2008. Τότε μας το έδωσε με αρκετές παρατηρήσεις επίσης, στις οποίες έπρεπε να προσαρμοστούμε. Και προσαρμοστήκαμε. Το υπέγραψα εγώ σε πάπυρο πλέον για να φύγει από τον Πρόεδρο της Δημοκρατίας στις 4 Δεκεμβρίου, πήγε στα συναρμόδια Υπουργεία και είναι στο τελικό του στάδιο και πρέπει να υπογραφεί έως το τέλος της εβδομάδας από το Υπουργείο Περιβάλλοντος Χωροταξίας και Δημοσίων Έργων και ο πάπυρος να δημοσιευθεί. 
      Καταθέτω στα Πρακτικά της Βουλής το κείμενο του παπύρου, το τελικό σχέδιο του διατάγματος, το οποίο σας διαβεβαιώ ότι ως το τέλος του μηνός θα έχει δημοσιευθεί και στην Εφημερίδα της Κυβερνήσεως. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά το προαναφερθέν κείμενο του παπύρου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το λέω αυτό το πράγμα, διότι ίσως φαίνεται ότι είναι πολλά τα δύο χρόνια από την ημέρα που θεσμοθετήθηκε κάτι τέτοιο. Δεν είναι πολύ. Είναι λίγο, αν αναλογιστεί κάποιος –και παρακαλώ κοιτάξτε μέσα στο διάταγμα- τις πόσες τεχνικές λεπτομέρειες, ιδίως σε ό,τι αφορά επιστημονικά θέματα τήρησης δικαιωμάτων του ανθρώπου και πολύ περισσότερο θέματα χωροθέτησης, κυρία συνάδελφε, είχαμε να αντιμετωπίσουμε. 
      Πρέπει να ξέρετε ότι όλες αυτές οι ενέργειες προϋποθέτουν εξεύρεση χώρων οι οποίοι τελούν πολλές φορές υπό καθεστώς συγκεκριμένων περιβαλλοντικών επιπτώσεων. 
      Και επειδή πρόκειται –τονίζω- για πρωτόγνωρο εγχείρημα, έπρεπε να είμαστε πολύ προσεκτικοί, γιατί αντιλαμβάνεστε ότι η χωροθέτηση τέτοιων χώρων θα μπορούσε να δημιουργήσει ενστάσεις στο Συμβούλιο της Επικρατείας και αλλού. 
      Πήραμε όλα τα μέτρα, ώστε το εγχείρημα αυτό να ολοκληρωθεί στο ταχύτερο δυνατό διάστημα, αλλά χωρίς προβλήματα, χωρίς δυνατότητες να αμφισβητηθεί για το μέλλον, γιατί αντιλαμβάνεστε τι θα σήμαινε η αμφισβήτηση ενός τέτοιου εγχειρήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πάντως, για να μη μηδενίζουμε τα πράγματα, ύστερα από τόσα χρόνια που κανείς δεν τόλμησε να πάρει αυτήν την πρωτοβουλία, το να χρειαστούμε δύο χρόνια για να ολοκληρώσουμε αυτήν την προσπάθεια, δεν νομίζω ότι είναι πολύ. Ούτε είναι θέμα γραφειοκρατίας, αλλά ήταν θέμα προσεκτικής θεμελίωσης ενός θεσμού που –το τονίζω- είχε και την ευαισθησία του και τις περιβαλλοντικές του επιπτώσεις. 
      Σας ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ. 
      Η ερωτώσα Βουλευτής κ. Μελά έχει το λόγο. 
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κύριε Πρόεδρε. 
      Κύριε Υπουργέ, άκουσα με προσοχή αυτά που λέτε. Βεβαίως, δεν απαντάτε στα ερωτήματα σε σχέση με το χρονοδιάγραμμα και με την καταληκτική ημερομηνία, δηλαδή πότε, επιτέλους, θα μπορέσει να υλοποιηθεί, με βάση τον προγραμματισμό σας σαν Κυβέρνηση, η επιθυμία κάποιου να αποτεφρωθεί μετά το θάνατό του. Αυτήν τη στιγμή ξέρετε ότι είναι δυσβάστακτο οικονομικό βάρος η αποστολή στο εξωτερικό. Αγγίζει τις 4.000 ευρώ. 
      Εγώ θέλω να επισημάνω ότι έχουμε σοβαρές ανησυχίες σε σχέση με τις προθέσεις της Κυβέρνησης. Δεν μας είναι επαρκείς οι εξηγήσεις για το ότι τριάντα μήνες καθυστέρησε το ΥΠΕΧΩΔΕ να στείλει στο Συμβούλιο της Επικρατείας. Οι τριάντα μήνες είναι μεγάλο χρονικό διάστημα. Επίσης, να πούμε ότι από την απόφαση του Συμβουλίου της Επικρατείας έχουν περάσει τέσσερις μήνες και δεν έχει ακόμη υπογραφεί γνωμοδότηση από το ΥΠΕΧΩΔΕ. 
      Τέλος, να πω ότι με το έγγραφο που στείλατε στους εμπλεκόμενους φορείς με ημερομηνία 19/12 τους δηλώνετε την πρόθεσή σας, για να δημιουργήσετε τις δυο ομάδες διοίκησης έργου και όχι την απόφασή σας. 
      Έχουμε, λοιπόν, ορισμένα εύλογα ερωτήματα και σε σχέση και με αρκετά δημοσιεύματα που γίνονται για τη χωροθέτηση του θέματος. Ξέρετε πολύ καλά ότι υπάρχουν προτάσεις δήμων που ενδιαφέρονται να φιλοξενήσουν και έχουν τις προϋποθέσεις ή τουλάχιστον δηλώνουν ότι έχουν τις προϋποθέσεις, ώστε να υπάρξει η αναγκαία υποδομή -ταφικό τετράγωνο κατάλληλο κ.λπ.- για να υπάρξει το αποτεφρωτήριο. Μας δημιουργούν σοβαρά ερωτηματικά οι προσπάθειες και η κινητικότητα που υπάρχει σε σχέση με το να γίνει κάτι τέτοιο στα πλαίσια του Α΄ Νεκροταφείου της Αθήνας ή στου Γουδή, όπως πρόσφατα δημοσιεύθηκε. 
      Ξέρουμε πολύ καλά ότι το γενικό πολεοδομικό σχέδιο της Αθήνας προβλέπει ότι το Α΄ Νεκροταφείο θα πάψει να είναι εκεί. Θα γίνει μουσείο. Επίσης, ξέρετε πολύ καλά ότι οποιαδήποτε τέτοια λειτουργία σε κατοικημένη περιοχή πολύ δικαιολογημένα θα ξεσηκώσει μια σειρά ενστάσεις σε σχέση με τις υποδομές που απαιτούνται και που δεν είναι κατάλληλοι οι χώροι, όταν είναι κατοικημένοι εκεί κοντά. 
      Συνεπώς φοβούμαστε ότι λύσεις τέτοιες, που απ’ ό,τι τουλάχιστον διαβάζουμε στον Τύπο μεθοδεύονται, θα οδηγήσουν σε νέες καθυστερήσεις, γιατί θα υπάρξουν σειρές ενστάσεων από περίοικους κ.λπ.. 
      Έχουμε, λοιπόν, σοβαρά ερωτηματικά σε σχέση με το κατά πόσο θα μπορεί, εν τέλει, να υλοποιηθεί ο νόμος. Φοβόμαστε ότι υπάρχουν σκόπιμες μεθοδεύσεις καθυστερήσεων, που σχετίζονται με τα συμφέροντα είτε της εκκλησίας είτε με οικονομικά συμφέροντα που εμπλέκονται στα ζητήματα της ταφής. 
      Θα ήθελα από εσάς στη δευτερολογία σας μια πιο συγκεκριμένη ημερομηνία σε σχέση με την ολοκλήρωση των διαδικασιών. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Μελά. 
      Το λόγο έχει ο κύριος Υπουργός, για να δευτερολογήσει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
      Θα ήθελα, κυρία συνάδελφε, να σας τονίσω το εξής: Τριάντα μήνες –προς Θεού!- δεν έχουν διαρρεύσει, αν πάρετε πότε θεσμοθετήθηκε.
      ΠΑΝΑΓΙΩΤΑ-ΕΥΑ ΜΕΛΑ: Ήταν Μάρτιος του 2006. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Με συγχωρείτε πολύ. Ο ν. 3443 -σας είπα και πάλι- καθιέρωσε τη δυνατότητα. Έπρεπε αυτό να περάσει στην αρμοδιότητα των δήμων και πέρασε μέσα από τον Κώδικα. Θα αρχίσετε να υπολογίσετε υποχρεωτικά από τον Οκτώβριο του 2006. Μέχρι τον Οκτώβριο του 2008 ήταν είκοσι τέσσερις μήνες. 
      Σας τόνισα ότι πέρα από την ομάδα έργου, η οποία δούλεψε μόλις πέντε μήνες όλους κι όλους και έκανε το διάταγμα, έπρεπε να περάσει από τα συναρμόδια Υπουργεία και χρειάστηκε τέσσερις μήνες το Συμβούλιο Επικρατείας –και καλά έκανε- να το επεξεργαστεί. Γιατί έβαλε συγκεκριμένους περιβαλλοντικούς όρους και όρους χωροθέτησης, για να μην αμφισβητούνται μετά. Σας λέω ότι στο τέλος Φεβρουαρίου θα έχει δημοσιευθεί το διάταγμα, το οποίο είναι στη διάθεσή σας και το οποίο έχω στείλει στο ΥΠΕΧΩΔΕ από τις 4 Δεκεμβρίου και το κοιτάει το ΠΕΧΩΔΕ μέχρι τελευταίας λεπτομέρειας. Γιατί; Για να γίνει η χωροθέτηση χωρίς αμφισβητήσεις. 
      Ξέρω τι θα συμβεί. Ξέρω ότι πολλοί, παραδείγματος χάριν, εκεί όπου θα γίνουν οι χωροθετήσεις –και οι χωροθετήσεις είναι με πρωτοβουλία των αρμόδιων φορέων, δηλαδή των δήμων- θα έρθουν να κάνουν ενστάσεις. Το Συμβούλιο Επικρατείας –και ορθώς- έβαλε μέσα τις εγγυήσεις εκείνες, ώστε, και αν υπάρξουν ενστάσεις, τουλάχιστον το διάταγμα να έχει πάλι τις προϋποθέσεις εκείνες που δεν θα επιτρέψουν να υπάρχουν αναστολές εκτελέσεως. Όλη η προσπάθεια έγινε –και καθυστέρησε- για να μην έχουμε ακριβώς για το μέλλον τέτοια προβλήματα. Γιατί αν δεν γινόταν προσπάθεια και δεν ήταν τόσο λεπτομερές το διάταγμα, θα βλέπατε μελλοντικά να γίνονται χωροθετήσεις και οι χωροθετήσεις να πέφτουν. 
      Ακριβώς αυτούς τους όρους βάζει το διάταγμα. Δηλαδή, ένα εγχείρημα θα πήγαινε, λόγω των αμφισβητήσεων, στις ελληνικές καλένδες. Δεν πρόκειται να συμβεί αυτό. Προτιμήσαμε αυτήν την καθυστέρηση, για να είμαστε λεπτομερείς στο διάταγμα, παρά να μεταθέσουμε το πρόβλημα στο μέλλον απλώς και μόνο για να γίνουμε αρεστοί, καθιερώνοντας ένα θεσμό που –το τονίζω- είναι πρωτόγνωρος για τα ελληνικά δεδομένα και είναι τομή ότι αυτό το πράγμα υιοθετήθηκε. 
      	Κατά τα άλλα, σας διαβεβαιώνω για ένα πράγμα. Καμμία παρέμβαση από την πλευρά της Εκκλησίας. Αντιθέτως, θα σας έλεγα –και το γνωρίζετε και από την πλευρά της ηγεσίας της Εκκλησίας- ότι ουδέποτε υπήρξε πρόβλημα σε ό,τι αφορά την θεσμοθέτηση ενός τέτοιου ζητήματος το οποίο άλλωστε γνωρίζετε πολύ καλά ότι δεν αφορά την Ορθόδοξη Εκκλησία. Το γνωρίζετε αυτό, επομένως προς Θεού, ας αφήσουμε μακριά την Εκκλησία. Ούτε έβαλε εμπόδια ούτε παρεμβάλλεται σ’ αυτήν την προσπάθεια.
      	Σας ευχαριστώ πολύ, κύριε Πρόεδρε.
      	ΠΡΟΕΔΡΕΥΩΝ (Αναστάσιος Νεράντζης): Θα συζητηθεί η πρώτη με αριθμό 499/3-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων σχετικά με το πρόγραμμα νέων αγροτών κ.λπ..
      	Η επίκαιρη ερώτηση του κυρίου συναδέλφου έχει ως εξής:
      	«Το πολυαναμενόμενο πρόγραμμα νέων αγροτών το οποίο ανακοινώθηκε πρόσφατα όχι μόνο δεν δίνει την απαιτούμενη ώθηση που έχουν ανάγκη οι νέοι αγρότες στη χώρα μας, αλλά αποκλείει και πολλούς που είναι σε υψηλή παραγωγική ικανότητα, όπως αυτοί που είναι λίγο μετά τα σαράντα και θέλουν να εισέλθουν στο επάγγελμα.
      	Επειδή η οικονομική κρίση που βιώνουν όχι μόνο οι αγρότες της Κρήτης και ολόκληρης της χώρας αλλά και πολύς κόσμος ο οποίος βρίσκεται σε αναζήτηση εργασίας επιτάσσει τη δημιουργία πραγματικών κινήτρων καθώς ο αγροτικός τομέας της Κρήτης και ολόκληρης της Ελλάδας έχει υποστεί καθίζηση τα τελευταία χρόνια,
      	Επειδή δεν έχουν ενεργοποιηθεί διατάξεις υφισταμένων νόμων που θα μπορούσαν να ενισχύσουν τους αγρότες και να συμβάλουν στην διατήρηση του αγροτικού τομέα, αλλά και την παραπέρα προοπτική του,
      	Επειδή υπάρχει μεγάλη ανάγκη να συνεχίσει να παράγει ο αγροτικός τομέας για να μη διαταραχθεί η κοινωνική συνοχή στη χώρα μας,
      	Ερωτάται ο κύριος Υπουργός εάν προτίθεται να λάβει πρόσθετα μέτρα σε εθνικό επίπεδο για την παροχή ουσιαστικών κινήτρων στους νέους αγρότες αλλά και στους υπόλοιπους αγρότες για να μπορούν να παράγουν χωρίς να ζημιώνονται».
      Στην επίκαιρη ερώτηση του κ. Στρατάκη θα απαντήσει ο Υπουργός Αγροτικής Ανάπτυξης και Τροφίμων κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, συμμερίζομαι απόλυτα την αγωνία που διαφαίνεται και διαχέεται μέσα από την επίκαιρη ερώτηση του κ. Στρατάκη, μία αγωνία η οποία αφορά όχι μόνο αυτό καθ’ αυτό το πρόβλημα των νέων αγροτών, αλλά αφορά ολόκληρη τη συγκρότηση και το μέλλον της αγροτικής μας παραγωγής.
      Αν κάνει κάποιος μία αναδρομή στο αγροτικό πρόβλημα και το προσεγγίσει, θα διαπιστώσει ότι τα βασικά αίτια τα οποία δημιουργούν αυτό το πρόβλημα είναι κατ’ αρχήν η μεγάλη ηλικία των αγροτών που έχουν αγροτικές εκμεταλλεύσεις. Πρέπει να σας πω ότι περίπου στο 57% των αγροτικών εκμεταλλεύσεων αρχηγοί τους είναι άτομα πάνω από 55 χρονών. Το 30% των αγροτικών εκμεταλλεύσεων είναι στα χέρια ανθρώπων οι οποίοι είναι πάνω από 65 χρονών. Αντιλαμβάνεται λοιπόν κανείς το πρόβλημα. Το πρωταρχικό, το βασικό πρόβλημα της αγροτικής μας οικονομίας σήμερα είναι ο γερασμένος αγροτικός πληθυσμός. 
      Μία δεύτερη αιτία η οποία είναι συναρτημένη με την πρώτη είναι οι μικρές εκμεταλλεύσεις σε συνδυασμό με τις επενδύσεις. Όταν κάποιος είναι μεγάλης ηλικίας και διακατέχεται από την επιθυμία, αλλά έχει μία αναστολή στο να δημιουργήσει υποδομές –εύλογα- και να δημιουργήσει νέες προοπτικές στην εκμετάλλευσή του, είναι φυσικό, είναι επόμενο αυτός ο άνθρωπος να δρα συντηρητικά. Επομένως κεντρικός πυρήνας αυτού του ζητήματος είναι το νεαρό της ηλικίας που πρέπει να έχει ο επικεφαλής της αγροτικής εκμετάλλευσης.
      Έτσι, λοιπόν, έχει δίκιο ο κ. Στρατάκης ο οποίος μέσω της επίκαιρης ερώτησής του εκφράζει τον φόβο του και υπογραμμίζει τον κίνδυνο που έχει η αγροτική μας οικονομία όταν αυτή είναι στα χέρια μεγάλων ανθρώπων.
      Θέλω όμως να σας πω ότι οι κυβερνήσεις μας, οι κυβερνήσεις της Νέας Δημοκρατίας τα τελευταία χρόνια έκαναν μία μεγάλη προσπάθεια και πήραν συγκεκριμένα μέτρα πάνω σ’ αυτό το θέμα των νέων αγροτών. Κατ’ αρχάς αύξησαν την οικονομική ενίσχυση από 20.000 έως 40.000 ευρώ κατά δικαιούχο, ενώ παλαιότερα ήταν από 5.000 μέχρι 25.000 ευρώ. Είναι μία αύξηση η οποία συνεπάγεται μία αρκετά μεγάλη δαπάνη -αμέσως μετά θα σας πω πόση- και νομίζω ότι αποτελεί ένα πολύ θετικό βήμα προς την κατεύθυνση η οποία απεικονίζεται και μέσα από την επίκαιρη ερώτηση του κυρίου Στρατάκη.
      Όσον αφορά στους Κρήτες αγρότες, κατανέμεται το ποσό ανάλογα μ’ αυτό που σας είπα προηγουμένως γύρω στα 16.000.000 ευρώ. Και αυτό θέλω να το κρατήσετε να το συνεκτιμήσετε γιατί καμμιά φορά όλοι εμείς οι πολιτικοί που ζούμε και προερχόμαστε από μια περιοχή πάντοτε θέλουμε να παρουσιάσουμε ότι η περιοχή μας είναι από τις λιγότερο ευνοημένες. Ε, λοιπόν οι Κρήτες αγρότες είναι η δεύτερη μεγαλύτερη σε ενίσχυση περιφέρεια της Ελλάδας στο θέμα των νέων αγροτών, μετά από την Περιφέρεια της Μακεδονίας η οποία έχει 17.800.000 ευρώ. Βέβαια αυτό το λέω σαν παρένθεση αλλά είναι και μια πραγματικότητα. 
      Εκείνο που θέλω να πω είναι ότι ο στόχος μας είναι στο μέτρο αυτό να περιληφθούν όσοι το δυνατόν περισσότεροι αγρότες. Δεν είναι θέμα περιφερειών, απλώς εν παρόδω το ανέφερα αυτό. Είναι όμως κάτι το οποίο πρέπει να αναφέρεται. 
      Και επειδή βλέπω ότι η κλεψύδρα τρέχει πολύ γρήγορα θέλω να σας πω τελειώνοντας, κύριε Πρόεδρε, ότι ο στόχος μας είναι να μπουν στο πρόγραμμα όσοι δυνατόν περισσότεροι αγρότες. Αυτό προκύπτει από το γεγονός ότι ο αρχικός προϋπολογισμός αγγίζει τα 305.000.000 ευρώ για όλη την τέταρτη προγραμματική περίοδο. Για φέτος έχουμε προϋπολογίσει 100.000.000 ευρώ. Οι νέοι αγρότες, λοιπόν, μπορούν να εντάσσονται σ’ αυτό το πρόγραμμα καθ’ όλη τη διάρκεια του έτους.
      Έχω και άλλα να πω. Θα τα πω όμως στην δευτερολογία μου, κύριε Στρατάκη. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υπουργέ, με τα στοιχεία που αναφέρατε αποδεικνύετε και επιβεβαιώνετε και την ανάγκη που επισημαίνω και εγώ στην ερώτησή μου να παρθούν πρόσθετα μέτρα σε εθνικό επίπεδο για να ξεπεραστούν τα προβλήματα. Όταν, δηλαδή, τα επίσημα στοιχεία του Υπουργείου λένε ότι μόνο το 13% της αγροτικής έκτασης βρίσκεται σε αγρότες ηλικίας κάτω των πενήντα πέντε ετών, αντιλαμβανόμαστε όλοι ποιο είναι το μεγάλο πρόβλημα που υπάρχει. 
      Θα περίμενα, για να ξεκινήσω απ’ αυτό, να ενεργοποιήσετε τον ν. 2520/1997 στο άρθρο 10, που δίνει την δυνατότητα σ’ αυτούς τους αγρότες να μπορούν να αποκτήσουν αγροτική γη χωρίς να πληρώνουν φόρο μεταβίβασης αλλά να έχουν και πρόσθετες φοροαπαλλαγές. Χρειάζεται όμως, κύριε Υπουργέ, μια κοινή υπουργική απόφαση του Υπουργείου Οικονομίας και Οικονομικών και δική σας προκειμένου να υλοποιηθεί αυτό το πρόγραμμα διότι είναι ανάγκη να γίνει. Έχει προβλεφθεί –και κατά σύμπτωση ήμουν εισηγητής του σχεδίου νόμου όταν ψηφίστηκε στην Ελληνική Βουλή αλλά δεν αξιοποιήθηκε ποτέ για να ξεπεραστούν τα προβλήματα που ο ίδιος επισημάνατε. 
      Σε ό,τι αφορά τώρα στους νέους αγρότες θέλω να πω πράγματι ότι ναι μεν είναι 100.000.000 η πρώτη προκήρυξη, που καθυστέρησε πάρα πολύ -τρία χρόνια έχει να γίνει νέα προκήρυξη. Αλλά δεν φτάνει μόνο αυτό, κύριε Υπουργέ. Δεν είναι μόνο ότι έχουν περάσει τρία χρόνια για να γίνει προκήρυξη για νέους αγρότες με αποτέλεσμα να αποκλείονται πάρα πολλοί από το μεσοδιάστημα διότι η αναδρομικότητα της ισχύος αυτής της προκήρυξης είναι μόνο για δεκαοκτώ μήνες. Που σημαίνει δηλαδή, ότι όσοι στο μεσοδιάστημα ήθελαν να γίνουν αγρότες αποκλείονται στην πράξη και δεν ενισχύονται. Αλλά το σημαντικότερο είναι ότι και αυτοί που είχαν ενταχθεί στο προηγούμενο Κοινοτικό Πλαίσιο Στήριξης -και είναι ενδεχομένως αρκετοί και αυτοί- δεν έχουν πληρωθεί ακόμα τα χρήματα, αυτά τα 25.000 ευρώ που είπατε ότι έδινε το προηγούμενο Κοινοτικό Πλαίσιο Στήριξης. Και αυτό είναι ένα τεράστιο πρόβλημα και πρέπει να το αντιληφθείτε. 
      Κανείς νέος αγρότης δεν έχει εμπιστοσύνη να κάνει όλες αυτές τις διαδικασίες για να ενταχθεί όταν ξέρει ότι θα κάνει πέντε χρόνια για να πάρει αυτή την ενίσχυση. Καταλαβαίνετε ότι αυτή η αντιμετώπιση είναι μια αντιμετώπιση που αντί να διαμορφώνει ένα περιβάλλον και ένα κλίμα να πάνε περισσότεροι να ασχοληθούνε για να αλλάξουμε και τα δεδομένα σε ό,τι αφορά την ηλικιακή σύνθεση των εχόντων αγροτικές εκμεταλλεύσεις, θα λειτουργήσει προς την αντίθετη κατεύθυνση. 
      Γι’ αυτό θα έλεγα, κύριε Υπουργέ, στην δευτερολογία σας αν είναι δυνατόν να μην ακούω αυτά που άκουγα και από τον κ. Παυλόπουλο για την περιοχή της Βιάννου και τις άλλες περιοχές για τα φράγματα ότι δήθεν γίνονται. Είναι φράγματα που πραγματικά έχουν αποφασιστεί αλλά τίποτα δεν έχει γίνει μέχρι στιγμής ούτε για το φράγμα της Πλακιώτισσας, ούτε για το φράγμα του Χαλαυριανού και μιλούσε για την Βιάννο που εκεί αιτούνται δύο φράγματα, του Καλαμίου και το φράγμα Μοιρών Αγίου Βασιλείου και για όλα αυτά για τα οποία έπρεπε να μας πει κάτι δεν μας είπε τίποτα. 
      Θα παρακαλούσα, λοιπόν, επί του θέματος να μας πείτε κάτι περισσότερο και πιο ουσιαστικό γιατί νομίζω το έχει ανάγκη ο αγροτικός τομέας. Το έχει ανάγκη η χώρα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Στρατάκη.
      Ο κύριος Υπουργός για τη δευτερολογία του έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, καλά είναι να υπερθεματίζουμε και να μεγεθύνουμε όσο το δυνατόν περισσότερο όταν είναι κάτι διεκδικητικό και όταν είναι κάτι προς όφελος του ελληνικού λαού. 
      Όμως όπως ξέρετε όλα μπαίνουν σε ορισμένο πλαίσιο. Και το πλαίσιο είναι, όπως ευθύς εξαρχής τόνισα, από την ημέρα που ξεκίνησα στο Υπουργείο Αγροτικής Ανάπτυξης και Τροφίμων, ότι τα πάντα μπαίνουν μέσα σ’ ένα διπλό πλαίσιο το οποίο προσδιορίζεται από τις δημοσιονομικές δυνατότητες που έχει η χώρα αλλά και από τα κοινοτικά προγράμματα τα οποία δίνονται. 
      Και όπως ξέρετε, πολλά από τα μέτρα που έχουν σχέση με τους νέους αγρότες, αλλά και με άλλες προγραμματικές εξαγγελίες και εφαρμογές εξαρτώνται πολύ από το οικονομικό μπάτζετ το οποίο μας παρέχει και ο προϋπολογισμός και η Ευρωπαϊκή Ένωση με τις ενισχύσεις.
      Θέλω όμως να σας πω προς ενημέρωσή σας, αγαπητέ συνάδελφε, ότι υπάρχουν διάφορα μέτρα τα οποία πορεύονται προς την κατεύθυνση αυτή. Φερ’ ειπείν το μέτρο για τη χρήση υπηρεσιών παροχής γεωργικών συμβουλών στην εκμετάλλευση είναι ένα μέτρο το οποίο βοηθάει τους νέους αγρότες και γενικά τον αγροτικό κόσμο.
      Επίσης άλλο μέτρο βοηθά στον εκσυγχρονισμό των γεωργικών εκμεταλλεύσεων. Και ακόμη υπάρχει το μέτρο για τη συμμετοχή γεωργών σε ζητήματα για την ποιότητα τροφίμων, αλλά και για δραστηριότητες ενημέρωσης και προώθησης. 
      Τα λέω αυτά -τα οποία είναι ήδη γνωστά- διότι, όταν θέλουμε να πούμε ότι υπάρχει μια πολιτική η οποία στηρίζει τους νέους γεωργούς, τους νέους αγρότες δεν συνίσταται μόνο στην υλική στήριξη αυτών, αλλά υπάρχει μια πλειάδα πραγμάτων τα οποία συνηγορούν και συνθέτουν αυτή την έννοια της στήριξης και μέσα σ’ αυτά είναι αυτά που σας ανέφερα.
      Όσον αφορά τώρα το θέμα του ορίου των σαράντα ετών που αναφέρετε στην ερώτησή σας, αυτό περισσότερο είναι ένα ζήτημα το οποίο θα μπορούσε, αν θα μπορούσε, να λυθεί φιλοσοφικά παρά πρακτικά. Για μένα θα ήταν καλά να ήταν και εξήντα. Η νεότητα να φθάνει μέχρι εκεί. Όμως αυτό εξ αντικειμένου δεν είναι δυνατόν να υπάρχει. Επομένως δεν πρόκειται περί αποκλεισμού, αλλά είναι ένα όριο που μπαίνει με βάση ορισμένα κριτήρια λογικής και πραγματικότητας.
      Τελειώνοντας θέλω να σας πω, κυρίες και κύριοι συνάδελφοι, ότι στον ευρύτερο αγροτικό χώρο κανείς δεν ισχυρίζεται ότι τα πάντα μέχρι σήμερα έχουν γίνει καλά. Οπωσδήποτε υπάρχουν και λάθη και παραλείψεις και πολιτικές οι οποίες θα έπρεπε ή δεν θα έπρεπε να γίνουν. Και γι’ αυτό είμαστε ίσως συνυπεύθυνοι όλοι. Εκείνο όμως που πρέπει να σας πω είναι ένα ότι μέσα σ’ αυτόν τον ορυμαγδό των καλών ή κακών πραγμάτων τα οποία έγιναν ή δεν έγιναν, θα πρέπει να επιλέξουμε ορισμένες σωστές πολιτικές και νομίζω ότι σ’ αυτήν την κατεύθυνση που αφορά τους νέους αγρότες η Κυβέρνηση τούτη προχωρά ορθά στο σωστό δρόμο ενισχύοντας και οικονομικά και ηθικά και πολιτικά τους νέους αγρότες. 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Επίκαιρες ερωτήσεις δεύτερου κύκλου: Άλλη μια επίκαιρη ερώτηση που αφορά τον Υπουργό κ. Χατζηγάκη, είναι η με αριθμό 497/3.2.2009 τρίτη επίκαιρη ερώτηση δεύτερου κύκλου του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με τον Εθνικό Δρυμό Σουνίου κ.λπ..
      Το κείμενο της επίκαιρης ερώτησης του κυρίου συναδέλφου έχει ως εξής:
      «Ο Εθνικός Δρυμός Σουνίου, συνολικής έκτασης 35.000 στρεμμάτων από τα οποία τα 7.500 αποτελούν τον πυρήνα του, παρουσιάζει ιδιαίτερο ιστορικό, γεωλογικό-μεταλλευτικό και παλαιοντολογικό ενδιαφέρον. Αποτελεί επίσης έναν από τους λίγους εναπομείναντες πνεύμονες πρασίνου στην Αττική, καλυπτόμενος στο μεγαλύτερο μέρος του από πευκοδάση.
      Η προσπάθεια για αλλαγή του προεδρικού διατάγματος του 1974, που ορίζει το Δρυμό Σουνίου, σύμφωνα με καταγγελίες φορέων της περιοχής ανοίγει τους ασκούς του Αιόλου, αφού η μελέτη που έχει γίνει έχει γνωμοδοτικό χαρακτήρα προς τα αρμόδια Υπουργεία και ο οποιοσδήποτε θα θίγεται από τα νέα όρια που προβλέπει θα μπορεί να επέμβει και να τα αλλάξει.
      Η προσπάθεια για μετατόπιση του πυρήνα του Εθνικού Δρυμού θα σημάνει την εκχώρηση του τελευταίου πνεύμονα της Αττικής στα μεγάλα οικονομικά συμφέροντα, που επιθυμούν να απελευθερωθούν εκτάσεις για αυτούς χρυσοφόρες.
      Η μη υπεράσπιση του δασικού μας πλούτου, οι εκτεταμένοι αποχαρακτηρισμοί και η αναδάσωση ενός μόνο στρέμματος ανά έντεκα καμένων, σήμερα επιτρέπει στους επίδοξους καταπατητές να παρανομούν σε βάρος του δημοσίου πλούτου. Η προστασία του Δρυμού είναι ευθύνη των αρμοδίων υπηρεσιών, Δασαρχείου, Πυροσβεστικής, Αρχαιολογικής Υπηρεσίας και όχι Φορέα Διαχείρισης του Δρυμού μέσα από ΣΔΙΤ.
      Με βάση τα παραπάνω, ερωτώνται οι κ.κ. Υπουργοί τι μέτρα θα πάρουν:
      Για να σταματήσει κάθε προσπάθεια μετατόπισης των ορίων του πυρήνα του Εθνικού Δρυμού;
      Για την προστασία όχι μόνο του πυρήνα, αλλά και της Περιφέρειας του Δρυμού από επίδοξους διαχειριστές που μέσω ΣΔΙΤ προωθούν την παράδοση του Δρυμού σε ιδιώτες».
      Το λόγο έχει ο Υπουργός Αγροτικής Ανάπτυξης και Τροφίμων κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς, θέλω να ευχαριστήσω τον κ. Λεβέντη. Δείχνει μία ιδιαίτερη ευαισθησία πάνω στο θέμα του περιβάλλοντος και του δασικού μας πλούτου και θα πρέπει, κυρίες και κύριοι συνάδελφοι και εσάς κύριε Λεβέντη, να σας διαβεβαιώσω ότι και προσωπικά αλλά και το Υπουργείο Αγροτικής Ανάπτυξης και Τροφίμων κινείται προς αυτήν την κατεύθυνση, προς την κατεύθυνση της προστασίας του περιβάλλοντος. Μάλιστα, θέλω να σας θυμίσω, να σας υπενθυμίσω ίσως ότι, όταν ανέλαβα το Υπουργείο Αγροτικής Ανάπτυξης και Τροφίμων, την ημέρα της παραδόσεως, μέσα εις τους πρωταρχικούς στόχους τους οποίους έθετα ως καινούργιος Υπουργός του Υπουργείου Αγροτικής Ανάπτυξης και Τροφίμων ήταν το περιβάλλον, ήταν η διασφάλιση του δασικού μας πλούτου και γενικότερα η προστασία του περιβάλλοντος. Και μάλιστα, για να τονίσω και έμπρακτα τη μεγάλη ευαισθησία, την οποία το Υπουργείο Αγροτικής Ανάπτυξης και Τροφίμων έχει και θα έχει απέναντι σ’ αυτό το ζήτημα, την αρμοδιότητα αυτή την κράτησα για τον εαυτόν μου, ώστε εγώ ο ίδιος ως Υπουργός Αγροτικής Ανάπτυξης και Τροφίμων να είμαι εκείνος ο υπόλογος απέναντι σε οτιδήποτε συμβαίνει όσον αφορά τα θέματα που αφορούν το περιβάλλον και το δασικό μας πλούτο. Αυτά έτσι, προκαταρκτικά, διότι πιστεύω ότι εδώ σ’ αυτήν την Αίθουσα το θέμα της ποιότητας της ζωής για όλους μας αποτελεί πρωταρχικής σημασίας ζήτημα και επομένως εύλογα -και η ερώτηση η οποία τίθεται, τίθεται σήμερα όπως τίθεται- όλοι μας θέλουμε να το προστατεύσουμε.
      Τώρα, θέλω να σας απαντήσω στα ειδικότερα ζητήματα τα οποία θέτετε με την ερώτησή σας. Θα προσπαθήσω να δομήσω την απάντησή μου στηριζόμενος σε τρεις διαβεβαιώσεις. Κατ’ αρχάς, θα πρέπει να σας πω ότι το Δασαρχείο του Λαυρίου, το οποίο είναι υπεύθυνο για την προστασία του Εθνικού Δρυμού Σουνίου, έχει προβεί μέχρι σήμερα σε όλες τις νόμιμες ενέργειες προστασίας έναντι των διαπιστούμενων παραβάσεων που έχουν τύχει κάθε φορά. Έχει μάλιστα εκδώσει πάρα πολλές διοικητικές πράξεις, μεταξύ άλλων αποφάσεις κατεδάφισης αυθαιρέτων, και έχει κάνει πρωτόκολλα διοικητικής αποβολής, έχει προβεί σε πρωτόκολλα επιβολής ειδικής αποζημίωσης για τη διατήρηση αυθαιρέτων κτισμάτων κ.λπ.. Η προστασία αυτή θέλω να σας διαβεβαιώσω ότι και θα συνεχιστεί και θα ενταθεί. Αυτή, λοιπόν, είναι η πρώτη διαβεβαίωση, την οποία θέλω εις το Σώμα να κάνω και εις εσάς προσωπικώς. 
      Δεύτερον, όσον αφορά την προσπάθεια μετατόπισης των ορίων του πυρήνα του Εθνικού Δρυμού το οποίο τίθεται στο ερώτημά σας, θέλω να σας διαβεβαιώσω και είναι μία διαβεβαίωση η οποία έχει γίνει και σε εμένα από τους αρμόδιους παράγοντες του Υπουργείου ότι μέχρι σήμερα δεν έχει υποβληθεί καμμία μελέτη τροποποίησης των θεσμοθετημένων ορίων του Δρυμού. Τα όρια του Εθνικού Δρυμού είναι οριοθετημένα με τρόπο σαφή και με τρόπο που δεν επιδέχονται καμμία αμφισβήτηση. Απεικονίζονται μάλιστα στους χάρτες της Γεωγραφικής Υπηρεσίας Στρατού, γεγονός το οποίο καθιστά την προστασία ακόμα πιο πλήρη. 
      Τρίτη διαβεβαίωση την οποία έχω καθήκον να σας κάνω είναι πώς οι αρμόδιες υπηρεσίες του Υπουργείου και της Περιφέρειας Αττικής και προσωπικά εγώ, αν θέλετε, δεν είμαι διατεθειμένος να συνηγορήσω σε οποιαδήποτε τυχόν απόπειρα μεταβολής του ισχύοντος νομικά κατοχυρωμένου θεσμικού πλαισίου προστασίας του Εθνικού Δρυμού Σουνίου και αυτό συνιστά την τελευταία μου διαβεβαίωση.
      Ολοκληρώνοντας, θέλω να σας πω και να σας διαβεβαιώσω, να κρατήσετε τη διαβεβαίωσή μου ότι θα προσπαθήσουμε να συντάξουμε μία ειδική περιβαλλοντική μελέτη, προκειμένου η περιοχή αυτή να τεθεί κάτω από ένα καθεστώς ειδικής προστασίας και διαχείρισης. Τέλος, απέναντι σε όλα αυτά τα ζητήματα τα οποία σας έθιξα, είμαστε σε στενή συνεργασία και με το Υπουργείο ΠΕ.ΧΩ.Δ.Ε. και θα προσπαθήσουμε να προχωρήσουμε το συντομότερο δυνατόν στη σύσταση του φορέα διαχείρισης, ανάλογα με όλους εκείνους τους φορείς που υφίστανται και για τους υπόλοιπους Εθνικούς Δρυμούς της χώρας μας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ο ερωτών Βουλευτής, ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, είναι εγνωσμένη η ευαισθησία σας για το περιβάλλον και ειδικότερα για την προστασία των δασών και των δρυμών και με ικανοποίηση εγώ άκουσα τις διαβεβαιώσεις σας, οι οποίες θέλω να πιστεύω ότι θα υλοποιηθούν, γιατί δυστυχώς υπάρχουν και άλλοι παράπλευροι κύκλοι, οι οποίοι κινούνται προς διαφορετικές, αντίθετες -θα έλεγα- με τις δικές σας διαβεβαιώσεις κατευθύνσεις.
      Πρέπει να σας πω ότι αυτός ο Εθνικός Δρυμός του Σουνίου, που ανήκει και στην περιοχή «NATURA» και προστατεύεται από πολλές πλευρές, από την άλλη βάλλεται και από πολλές πλευρές. Ήδη ο Δήμος Λαυρίου έχει αποφασίσει και έχει συμβληθεί με μία εταιρεία ιδιωτική και έχει κάνει μελέτη και ζητά αλλαγή των ορίων. Δεν ξέρω τι έχει φθάσει μέχρι αυτή τη στιγμή στα χέρια σας και τι πρόκειται να γίνει σε τελευταία ανάλυση. 
      Από την άλλη ο Εθνικός Δρυμός Σουνίου έχει επανειλημμένα καεί. Οι παριστάμενοι παράγοντες εδώ ξέρουν ότι αυτό δεν έχει γίνει μόνο μία φορά. Έγιναν πυρκαγιές πολλές φορές σε πολλά σημεία. Αυτό είναι μια εθνική καταστροφή για όλους μας και μια τραγωδία. Ακόμη έχουν γίνει πολλές αυθαίρετες κατασκευές. Πρέπει να πω ότι από αυτό το χώρο πήγαζε ο πλούτος της Αρχαίας Αθήνας. Ο Κλασικός Πολιτισμός σε μεγάλο βαθμό προήλθε από το υπέδαφος αυτού του χώρου. Τώρα, ο υπέδαφος έχει πάψει πια να είναι εκμεταλλεύσιμο και εκμεταλλευόμαστε το έδαφος, τα οικόπεδα και μάλιστα τα παραθαλάσσια κατά προτίμηση που φθάνουν σε αστρονομικές τιμές. Επομένως, πολλοί αετονύχηδες, καιροσκόποι, οικοπεδοφάγοι και άλλοι, αν θέλετε, αφελείς προσπαθούν να εκμεταλλευτούν. Υπάρχουν άνθρωποι που έχουν ιδιοκτησίες. Κανένας δεν λέει ότι δεν τους ανήκουν. Δεν μπορούν όμως να τις οικοδομήσουν. 
      Επειδή μας είπατε ότι οι υπηρεσίες σας διαβεβαίωσαν ότι έχουν βγει πολλές πράξεις κατεδάφισης, πρέπει να μας πείτε ποιες από αυτές έχουν υλοποιηθεί, γιατί συνήθως μένουν στα συρτάρια. Δεν είμαι υπέρ της κατεδαφίσεως, αλλά σε μερικές περιπτώσεις, θα πρέπει να παρθούν τέτοια μέτρα, ώστε να ξέρουν οι πάντες ότι ως εδώ και μη παρέκει. Χαίρομαι, λοιπόν, για τις διαβεβαιώσεις σας και θέλω να πιστεύω ότι αύριο και μεθαύριο τα πράγματα θα μείνουν εκεί, δηλαδή στα όρια του Εθνικού Δρυμού και ενδεχομένως θα επεκταθούν περισσότερο. 
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο για να δευτερολογήσει. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, ο κ. Λεβέντης είπε ορισμένες αλήθειες και ορισμένες πραγματικότητες. Το ότι έχουν κτιστεί, έχουν κτιστεί, κύριε Λεβέντη. Έχουν κτιστεί στη διαδρομή των τελευταίων τριάντα-σαράντα ετών. Είναι μια δραματική αλήθεια που πρέπει να την ομολογήσουμε. Επειδή είστε συζητήσιμος άνθρωπος, επειδή πρέπει ορισμένα πράγματα να τα λέμε σε αυτή την Αίθουσα, πρέπει να τονίσουμε ότι είναι δύσκολο σήμερα να κατεδαφίσεις. Πέρασαν πολλές κυβερνήσεις και δικές και άλλες και νομάρχες που δεν ανήκαν σε κόμματα εξουσίας ή και δήμαρχοι. Κανείς δεν τόλμησε να κατεδαφίσει. Ίσως κακώς, αλλά είναι μία πραγματικότητα. Αυτό το λέω απλώς σαν μία παρατήρηση διότι σας αναγνωρίζω το δίκιο που και εγώ το ομολογώ. 
      Όσον αφορά τις πυρκαγιές από τις οποίες μαστίζεται η χώρα κάθε καλοκαίρι, είναι και αυτή μία άλλη αλήθεια, που την επαναλαμβάνω και εγώ. Βέβαια υπάρχει συνταγματική διάταξη ότι κάθε τι που καίγεται κηρύσσεται αυτόματα αναδασωτέο. Ο νόμος είναι γενικός και αφορά και την Αττική. Σε πολλά έχει εφαρμοστεί. Σε άλλες περιπτώσεις δεν έχει εφαρμοστεί. 
      Είπατε ότι υπάρχει μία μελέτη αλλαγής των ορίων. Εγώ και οι υπηρεσίες μου δεν έχουμε τέτοια πληροφορία, αλλά και αν είχα θα ίσχυαν αυτά τα οποία...
      ΑΘΑΝΑΣΙΟΣ ΛΕΒΕΝΤΗΣ: Έχω τα πρακτικά του Δημοτικού Συμβουλίου του Δήμου Λαυρίου. Να τα καταθέσω.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Σίγουρα, αλλά δεν ήρθαν σε μένα. Η υπηρεσία επισήμως δεν τα ξέρει. Το δημοτικό συμβούλιο μπορεί να αποφασίζει. Όμως τον τελικό λόγο τον έχει η πολιτεία. 
      Θέλω να σας πω επιπρόσθετα ότι ο πυρήνας του Εθνικού Δρυμού Λαυρίου εντάσσεται στη Δ1 ζώνη προστασίας του προεδρικού διατάγματος του 1974 και έχει έκταση γύρω στα 23.500 στρέμματα. Εκτός από ένα υπαίθριο ιστορικό θεματικό πάρκο με δραστηριότητες αναψυχής και πολιτισμού, περιβαλλοντικής εκπαίδευσης, όπως πολύ σωστά αναφέρατε, όλος αυτός ο χώρος είναι στο σύνολό του κηρυγμένος ως αρχαιολογικός χώρος. 
      Αυτό σημαίνει ότι θα αναπτύξουμε ηυξημένα αντανακλαστικά για την προστασία του Εθνικού Δρυμού –πέραν των λόγων που αναφέρατε, και όσους λέω και εγώ- διότι υπάρχει ένα εξειδικευμένο πλαίσιο προστασίας ενός ανεκτίμητου πνεύμονα πρασίνου, το οποίο πραγματικά είναι πολύ δύσκολο να το περιγράψει κάποιος και το οποίο επιβάλλει όλες αυτές τις προστατευτικές διατάξεις. 
      Επ’ ευκαιρία της ερώτησής σας –και τελειώνω, κύριε Πρόεδρε- θα πρέπει να σας πω ότι, όπως κατά τη διάρκεια των κινητοποιήσεων των αγροτών είχα τονίσει ότι οσονούπω θα κινήσω τη διαδικασία ανασυγκροτήσεως- ανασυστάσεως του Εθνικού Συμβουλίου Αγροτικής Πολιτικής, είναι στις σκέψεις μας και τις προθέσεις μας -και βρίσκει εφαρμογή στο νόμο 998, του 1979, του γνωστού αυτού νόμου, ο οποίος διατηρείται τόσες δεκαετίες- παράλληλα με το Συμβούλιο Αγροτικής Πολιτικής να κάνουμε και ένα Συμβούλιο Δασικής Πολιτικής, έτσι ώστε να μπορέσουμε να κάνουμε όλες εκείνες τις λειτουργίες και τις ενέργειες ώστε να προστατευτεί και το δάσος ως πυρήνας του φυσικού πλούτου που έχει η χώρα μας, αλλά και γενικότερα να λάβουμε μέτρα για την ευρύτερη περιβαλλοντολογική προστασία και άμυνα, την οποία στο τέλος-τέλος αξίζει αυτός ο τόπος και αξίζει να την κληροδοτήσουμε στα παιδιά μας και στις νεότερες γενιές. 
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Αθανάσιος Λεβέντης καταθέτει για τα Πρακτικά τα προαναφερθέντα πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα πέντε μαθητές και μαθήτριες και τρεις συνοδοί καθηγητές από το 1ο Πειραματικό Γυμνάσιο Θεσσαλονίκης.
      Η Βουλή τους καλωσορίζει. 
      Εξηγούμε στους μαθητές και τους συνοδούς τους ότι σήμερα είναι μέρα Κοινοβουλευτικού Ελέγχου. Η Αντιπολίτευση ελέγχει την Κυβέρνηση για διάφορα θέματα, γι’ αυτό και βλέπετε πολλούς Υπουργούς, που ο καθένας από αυτούς θα απαντήσει και απαντά σε αντίστοιχες ερωτήσεις των Βουλευτών της Αντιπολιτεύσεως. 
      (Χειροκροτήματα απ’ όλες τις πτέρυγες της Βουλής)
      Επανερχόμαστε στην τελευταία επίκαιρη ερώτηση του πρώτου κύκλου υπ’ αριθμόν 493/3-2-2009 τέταρτη επίκαιρη ερώτηση και τελευταία του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με τις γερμανικές πολεμικές αποζημιώσεις κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Η Ελλάδα έδωσε τη μάχη κατά του ναζισμού και του φασισμού και πλήρωσε με 400.000 ψυχές την αντίσταση που προέβαλε τα έτη 1940-1944, την ίδια ώρα που η Τουρκία έμενε ουδέτερη. Απίστευτες ήταν οι φρικαλεότητες που διέπραξαν τα ναζιστικά στρατεύματα κατοχής στην Ελλάδα και ανυπολόγιστη ήταν η καταστροφή για την ελληνική οικονομία. 
      Κατόπιν τούτου, ερωτάσθε:
      Πού βρίσκεται το ζήτημα της αποπληρωμής του αναγκαστικού δανείου και των πολεμικών αποζημιώσεων που οφείλει η Γερμανία στην Ελλάδα, οφειλές που έγκυροι οικονομικοί αναλυτές έχουν εκτιμήσει συνολικά σε 10,6 δισεκατομμύρια δολάρια»;
      Στην επίκαιρη ερώτηση αυτή, την οποία επαινώ διότι η έκταση που καταλαμβάνει είναι βραχύτατη, όπως αξιώνει άλλωστε ο Κανονισμός της Βουλής για τις επίκαιρες ερωτήσεις, θα απαντήσει ο Υφυπουργός Εξωτερικών κ. Γιάννης Βαληνάκης. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ευχαριστώ, κύριε Πρόεδρε. 
      Κύριε συνάδελφε, το θέμα των γερμανικών αποζημιώσεων, συνεπεία του Β΄ Παγκοσμίου Πολέμου, είναι ένα θέμα με παραμέτρους ιστορικές, ανθρωπιστικές, πολιτικές και νομικές. Έχει ιδιαίτερη σημασία για τη χώρα μας, γιατί αφορά στη δικαίωση των θυμάτων της ναζιστικής θηριωδίας και των πράξεων του στρατού κατοχής. 
      Το ζήτημα απασχολεί από μακρού χρόνου τις ελληνικές κυβερνήσεις και έχει ανακινηθεί σε τακτά χρονικά διαστήματα και σε όλα τα επίπεδα. Η ελληνική Κυβέρνηση παραμένει σταθερή στη διεκδίκηση της επιστροφής του κατοχικού δανείου. 
      Στο θέμα των αποζημιώσεων η Ελλάδα τονίζει πάντοτε την ανάγκη πολιτικής διευθέτησης με τη Γερμανία, λαμβάνοντας παράλληλα υπ’όψιν το γενικότερο συμφέρον της χώρας μας, που άπτεται των σχέσεων που διατηρεί με τη Γερμανία σε διμερές αλλά και ευρωπαϊκό και συμμαχικό επίπεδο. 
      Με αίσθημα ευθύνης η ελληνική Κυβέρνηση λαμβάνει υπ’όψιν της τις εκάστοτε συγκυρίες στις διμερείς και διεθνείς σχέσεις και συνεκτιμώντας τις νομικές, ανθρωπιστικές και άλλες παραμέτρους του ζητήματος προβαίνει προς τη γερμανική πλευρά στις δέουσες διπλωματικές ενέργειες και διαβήματα για τη διευθέτηση του ζητήματος. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ, και για τη συντομία σας.
      Παρακαλώ, ο ερωτών Βουλευτής κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε, και για τα καλά σας λόγια, ευχαριστώ και τον κύριο Υφυπουργό για την απάντησή του. Τελικά, το μόνο που δεν έμαθαν από το αλήστου μνήμης βιβλίο της κ. Ρεμπούση οι μαθητές ήταν ότι στα οχυρά, στη γραμμή επάνω στο Ρούπελ σταμάτησαν τους ναζιστές. Δεν πέρασαν ποτέ από την ελληνοβουλγαρική μεθόριο οι ναζιστές. Αναγκάστηκαν να ανοίξουν τρίτο μέτωπο, ενώ η Ελλάδα πολεμούσε ήδη στη Βόρειο Ήπειρο, ενώ πολεμούσε στην ελληνοβουλγαρική μεθόριο, μέσω της Βαρντάσκα, των Σκοπίων δηλαδή, και έτσι χτύπησαν την Ελλάδα. Δεν πέρασαν ποτέ από το οχυρό αυτό. Δεν το έμαθαν, όμως, ποτέ από το αλήστου μνήμης βιβλίο της κ. Ρεμπούση, το οποίο ετοίμασε το ΠΑΣΟΚ και με τόσο πάθος υπερασπίστηκε η Κυβέρνησή σας.
      Με τον κίνδυνο να μου επιτεθούν και πάλι τα γνωστά απομεινάρια του ναζισμού, τα οποία ασχολούνται εργολαβικά με εμένα και με τον Γιώργο Καρατζαφέρη στο Internet–εργολαβικά, όμως, με εμάς τους δύο ασχολούνται, κάτι που με αφήνει παγερά αδιάφορο- θα σας παρουσιάσω το ενημερωτικό δελτίο «Μνήμη και Χρέος», κύριε Υφυπουργέ –είμαι σίγουρος ότι το ξέρετε- που έχει φωτογραφία τον Πρόεδρο της Δημοκρατίας κ. Παπούλια, τον οποίο όλοι σεβόμαστε, μαζί με τον Μανώλη Γλέζο, εμβληματική μορφή της εθνικής αντίστασης στην Ελλάδα. Οι άνθρωποι αυτοί έχουν κάνει το Εθνικό Συμβούλιο Διεκδίκησης των οφειλών της Γερμανίας από την Ελλάδα. Είχατε δίκιο, είπατε ότι από παλαιά χρονολογείται αυτή η ιστορία. Είχε πει ο Αντενάουερ ότι θα δοθούν οι αποζημιώσεις στην Ελλάδα όταν επανενωθεί η Γερμανία. Πέρασαν είκοσι χρόνια και ακόμη περιμένουμε να μας γυρίσουν οι Γερμανοί τα λεφτά που μας χρωστούν. Είναι 10,6 δισεκατομμύρια δολάρια και μας χρωστούν και αρχαιότητες, μας έχουν κλέψει και αρχαιότητες οι Γερμανοί. Ως μέλος της Γενικής Γραμματείας του Ευρωκοινοβουλίου συνόδευσα αντιπροσωπεία του Ευρωκοινοβουλίου και στελέχη στο Δίστομο και οι ξένοι Ευρωβουλευτές έμειναν έκπληκτοι από την κτηνωδία των ναζιστών, κτηνωδία που χτύπησε επίσης τα Καλάβρυτα. Θυμίζω, τον Αετό Μεσσηνίας, την Κάνδανο που την κατέστρεψαν εκ βάθρων, την Καισαριανή με τις γνωστές εκτελέσεις, το Κορωπί που το έκαψαν ενώ έφευγαν οι ναζιστές και ένα σωρό άλλα χωριά, να μην επεκταθώ…
      ΠΡΟΕΔΡΕΥΩΝ (Αναστάσιος Νεράντζης): Ξεχάσατε την περιφέρειά μου, ελπίζω όχι σκόπιμα, γιατί και εμείς είχαμε εκεί θύματα.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Φυσικά. Και την Κοκκινιά. 
      ΠΡΟΕΔΡΕΥΩΝ (Αναστάσιος Νεράντζης): Στη μάντρα την πολύκλαυστη που βρίσκεται εκεί και της κ. Νικολαΐδου την περιφέρεια.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Βεβαίως.
      Μα δεν υπάρχει μέρος της Ελλάδας που να μην πέρασε αυτή η ναζιστική θηριωδία και να μην άφησε θύματα.
      Εδώ οι ναζιστές, κατέκλεψαν τις αρχαιότητές μας. Έχω απάντηση του κ. Λιάπη, όταν ήταν Υπουργός Πολιτισμού, ο οποίος το παραδέχεται, πήραν παρανόμως το κατοχικό δάνειο 3,5 δισεκατομμύρια δολάρια, δεν έδωσαν πολεμικές αποζημιώσεις 7.000.000.000 δολάρια, ούτε και αποζημίωσαν τα τετρακόσιες χιλιάδες θύματα που άφησαν σε αυτήν τη χώρα.
      Αναγκάζονται τώρα, κύριε Υφυπουργέ –και θα το καταθέσω αυτό στα Πρακτικά της Βουλής- οι διακόσιοι συγγενείς των θυμάτων να προσφεύγουν μόνοι τους και να πληρώνουν δικηγόρους στα ιταλικά δικαστήρια, για να μπλοκάρουν περιουσίες του γερμανικού δημοσίου. Και τους δικαιώνουν τα ιταλικά δικαστήρια. Τους επιδίκασαν πρόσφατα 35.000.000 ευρώ και θα το καταθέσω στα Πρακτικά, είναι ένα δημοσίευμα της εφημερίδας «ΚΑΘΗΜΕΡΙΝΗ». Τριάντα πέντε εκατομμύρια ευρώ, λοιπόν, σε αποζημιώσεις. Μπλοκάρεται έτσι η γερμανική περιουσία, αλλά εσείς παρακολουθείτε, όπως και πιο πριν και το ΠΑΣΟΚ με τους Υπουργούς Δικαιοσύνης που είχε και όλους τους υπόλοιπους, αδιάφορα. Είσαστε μακάριοι. Δεν τρέχει τίποτε. Μας λέτε ότι απλώς διεκδικείτε. Εξήντα πέντε χρόνια πέρασαν από τότε που έφυγαν οι Γερμανοί από την Ελλάδα, γιατί δεν ζητάτε επίμονα, τέλος πάντων, τα λεφτά που μας χρωστάνε οι Γερμανοί για τα εγκλήματα που έκαναν στην Ελλάδα, για το ότι μας κατακλέψανε, για το ότι μας πήρανε τις αρχαιότητές μας και δεν μας τα επιστρέφουν πίσω. Πότε θα γυρίσουν αυτά τα λεφτά πίσω στην Ελλάδα; Είναι δικά μας χρήματα. Γιατί δίνετε διεθνώς, κύριε Υφυπουργέ –και δεν αναφέρομαι ποτέ προσωπικά, μιλάω για την Κυβέρνησή σας- την εντύπωση ότι η Ελλάδα δεν διεκδικεί τίποτε και έτσι περιφρονείτε τα θύματα της ναζιστικής θηριωδίας;
      Ευχαριστώ.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Ο Υφυπουργός Εξωτερικών κ. Βαληνάκης έχει το λόγο για να δευτερολογήσει.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, είναι γεγονός και εγώ θα συμφωνήσω μαζί σας, ότι οι θηριωδίες που διέπραξαν τα ναζιστικά στρατεύματα στην Ελλάδα, κατά τον Β’ Παγκόσμιο Πόλεμο, ο ανείπωτος πόνος που προκάλεσαν στον ελληνικό λαό και οι επιπτώσεις των καταστροφών στον κοινωνικοοικονομικό τομέα, δεν μπορούν να παραγραφούν από την ιστορική μνήμη, όσα χρόνια και εάν περάσουν. Έχουν, βέβαια, ιστορικά καταδικαστεί για πάντα και από όλους, της μεταπολεμικής Γερμανίας συμπεριλαμβανομένης.
      Ταυτόχρονα, είναι γεγονός πως οι λαοί της Ευρώπης -και ο γερμανικός- για δεκαετίες τώρα κοιτούν μπροστά και εργάζονται για ένα μέλλον συνεργασίας και φιλίας, όπως αυτό εκφράζεται μέσα από το μεγάλο εγχείρημα της ευρωπαϊκής ολοκλήρωσης.
      Οι σημερινές σχέσεις συνεργασίας και εταιρικότητας μεταξύ των λαών και των κρατών της Ευρωπαϊκής Ένωσης αποτελεί ένα από τα μεγαλύτερα επιτεύγματα και έναν ουσιαστικό στόχο του ευρωπαϊκού οράματος. 
      Το Υπουργείο Εξωτερικών, στο πλαίσιο των αρμοδιοτήτων του, παρακολουθεί με τη δέουσα προσοχή τις εξελίξεις στο θέμα αυτό και συνεκτιμά όλες τις παραμέτρους, με στόχο την υποστήριξη των συμφερόντων της χώρας και των Ελλήνων πολιτών. Ελλείψει οριστικού διακανονισμού, το θέμα τελεί μέχρι σήμερα σε εκκρεμότητα. 
      Η ελληνική Κυβέρνηση θα συνεχίσει τις κατάλληλες ενέργειες και διαβήματα για την οριστική διευθέτηση του ζητήματος, ενέργειες που γίνονται με τον κατάλληλο τρόπο, στον κατάλληλο χρόνο, στο πλαίσιο των πολύ καλών διμερών σχέσεων, συμμαχικών και εταιρικών σχέσεων, με τη Γερμανία και της ημερήσιας διάταξης των επαφών μας με τη φίλη χώρα. 
      Σε κάθε περίπτωση σας διαβεβαιώ ότι η Ελλάδα ουδέποτε παραιτήθηκε των απαιτήσεών της έναντι της Γερμανίας, ενώ οι αρμόδιες Υπηρεσίες του Υπουργείου Εξωτερικών χειρίζονται το όλο θέμα με τη δέουσα υπευθυνότητα. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Υφυπουργέ. 
      Η πρώτη με αριθμό 478/2.2.2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Πολιτισμού, σχετικά με την αξιοποίηση του Αρχαίου Θεάτρου της Ερέτριας κ.λπ., δεν συζητείται λόγω κωλύματος του κυρίου Υπουργού και διαγράφεται.
      Θα συζητηθεί τώρα η δεύτερη με αριθμό 501/3.2.2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς την Υπουργό Απασχόλησης και Κοινωνικής Προστασίας, σχετικά με την αντιμετώπιση των προβλημάτων των εργαζομένων στην κατασκευαστική εταιρεία «ΑΤΤΙΚΑΤ» κ.λπ..
      Το κείμενο της επίκαιρης ερώτησης του συναδέλφου μας κ. Μαυρίκου έχει ως εξής:
      «Η κατασκευαστική εταιρεία «ΑΤΤΙΚΑΤ» έχει αναλάβει την κατασκευή ενός τμήματος του οδικού άξονα «ΕΓΝΑΤΙΑ ΟΔΟΣ» στην περιοχή «Παναγία» του Νομού Τρικάλων. Στο έργο αυτό απασχολούνται τετρακόσιοι πενήντα περίπου εργαζόμενοι, οι οποίοι τους τελευταίους τρεις μήνες είναι απλήρωτοι. 
      Σ’ αυτό το έργο που έχει κάνει η «ΑΤΤΙΚΑΤ», πριν από δέκα μέρες έγινε εργατικό ατύχημα με αποτέλεσμα να χάσει τη ζωή του ένας εικοσιοκτάχρονος εργαζόμενος πέφτοντας από πεζογέφυρα και από ύψος εκατό μέτρων. 
      Και ενώ οι συνθήκες υγιεινής και ασφάλειας είναι απαράδεκτες, ακόμα και σήμερα η «ΑΤΤΙΚΑΤ» αρνείται να χορηγήσει στους εργαζόμενους ειδικά παπούτσια εργασίας, γάντια κ.λπ., όπως από το νόμο οφείλει να κάνει. Επιπλέον, χρησιμοποιούνται για τις μετακινήσεις προσωπικού εντός των εργοταξίων απαρχαιωμένα και επικίνδυνα μεταφορικά μέσα.
      Επιπλέον, η εργοδότρια εταιρεία είχε απλήρωτους και τους τετρακόσιους πενήντα εργαζόμενους επί τρεις μήνες και τελικά υποχρεώθηκε να καταβάλει τα δεδουλευμένα πριν από δύο ημέρες και μετά από επίσχεση εργασίας των μισθωτών. 
      Ερωτάται η κυρία Υπουργός τι άμεσα μέτρα θα πάρει, ώστε να υποχρεωθεί η «ΑΤΤΙΚΑΤ» να εξοφλεί στους μισθωτούς της όλα τα δεδουλευμένα έγκαιρα και σε ποιες ενέργειες θα προβεί, ώστε να τιμωρηθούν οι ένοχοι για το θανατηφόρο εργατικό ατύχημα και να εφαρμοστούν οι συνθήκες υγιεινής και ασφάλειας, όπως απαιτούν οι εργαζόμενοι και το ταξικό συνδικαλιστικό κίνημα.»
      Στην επίκαιρη ερώτηση του κ. Μαυρίκου θα απαντήσει ο Υφυπουργός Απασχόλησης και Κοινωνικής Προστασίας κ. Γεώργιος Κοντογιάννης.
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, όντως το θέμα που θέτετε με την ερώτησή σας είναι πολύ σοβαρό και εκφράζω πραγματικά τη λύπη μου για το χαμό του άτυχου εργάτη. 
      Δυστυχώς, αυτό δεν αλλάζει την πραγματικότητα, που είναι η απώλεια μιας ανθρώπινης ζωής. Οφείλουμε, λοιπόν, ως πολιτεία να λαμβάνουμε όλα εκείνα τα μέτρα που θα αποτρέπουν τέτοια τραγικά περιστατικά. 
      Σ’ αυτή την κατεύθυνση κινούμενη η ηγεσία του Υπουργείου Απασχόλησης, ως πρώτη προτεραιότητά της έχει θέσει την προστασία της υγείας και της ασφάλειας των εργαζομένων, όχι μόνο λαμβάνοντας μέτρα, αλλά κάνοντας συνεχώς επιθεωρήσεις στους χώρους εργασίας.
      Ειδικότερα, ως προς το πρώτο σκέλος της ερώτησής σας, στις 5 Φεβρουαρίου 2009 το ΣΕΠΕ μας ενημέρωσε ότι οι εργαζόμενοι που συμμετείχαν στην επίσχεση εργασίας που ξεκίνησε στις 27 Ιανουαρίου του 2009, έχουν λάβει τα οφειλόμενα μέχρι και το δεύτερο δεκαπενθήμερο του μηνός Δεκεμβρίου. Οι υπόλοιποι εργαζόμενοι έχουν πληρωθεί το 50% των οφειλομένων του μηνός Δεκεμβρίου 2008. Η Κοινωνική Επιθεώρηση Τρικάλων έχει ζητήσει αναλυτικούς πίνακες οφειλομένων, προκειμένου να προβεί σε περαιτέρω νόμιμες ενέργειες. 
      Συμπληρωματικά, το Τμήμα Κοινωνικής Επιθεώρησης Γρεβενών διεξήγαγε επιπλέον έλεγχο στην «ΑΤΤΙΚΑΤ» στις 26 Ιανουαρίου 2009, από την οποία ζήτησε γραπτές εξηγήσεις, οι οποίες δεν κρίθηκαν ικανοποιητικές και έτσι εισηγήθηκε στην αρμόδια Διεύθυνση Κοινωνικής Επιθεώρησης την επιβολή προστίμου 10.000 ευρώ για τα οφειλόμενα των μηνών Νοεμβρίου και Δεκεμβρίου 2008, ενώ για τα οφειλόμενα του μηνός Ιανουαρίου 2009 θα πραγματοποιήσει επανέλεγχο και θα επιβάλει τα νόμιμα. 
      Θέλω να σας διαβεβαιώσω ότι παρακολουθούμε στενά το συγκεκριμένο ζήτημα και είμαστε έτοιμοι να παρέμβουμε προκειμένου να διασφαλίσουμε τα δικαιώματα των εργαζομένων. 
      Ως προς το δεύτερο σκέλος της ερώτησης, είναι πραγματικά τραγικό να χάνονται και μάλιστα εν ώρα εργασίας ανθρώπινες ζωές. Από την πλευρά μας θα κάνουμε ό,τι είναι δυνατόν για να τιμωρηθούν οι υπαίτιοι και να ληφθούν όλα τα κατάλληλα μέτρα, ώστε να μην τεθεί σε κίνδυνο ξανά η ασφάλεια και η ζωή των εργαζομένων. 
      Η κινητοποίηση μετά το ατύχημα ήταν άμεση. Οι τεχνικοί επιθεωρητές του ΣΕΠΕ έδωσαν εντολή για άμεση διακοπή των εργασιών στην εν λόγω γέφυρα και ζήτησαν γραπτές εξηγήσεις από την τεχνική εταιρεία για διαπιστωθείσες παραλείψεις. Όταν ολοκληρωθεί η διερεύνηση των αιτιών του ατυχήματος, η σχετική έκθεση θα αποσταλεί στον αρμόδιο εισαγγελέα. Για τις διαπιστωθείσες παραβάσεις θα επιβληθούν από το ΣΕΠΕ διοικητικές και ποινικές κυρώσεις σύμφωνα πάντα με τη νομοθεσία. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κύριε Υφυπουργέ, και για τη συντομία σας.
      Το λόγο έχει ο ερωτών Βουλευτής κ. Μαυρίκος.
      ΓΕΩΡΓΙΟΣ ΜΑΥΡΙΚΟΣ: Κύριε Κοντογιάννη, δεν είναι η πρώτη φορά που απασχολούμαστε με τα ζητήματα και τα προβλήματα που γεννά η εργοδότρια εταιρεία «ΑΤΤΙΚΑΤ». Μάλιστα το τελευταίο διάστημα πολλές φορές και με το γραφείο της Υπουργού κ. Πετραλιά και με την κ. Καλαντζάκου και με άλλους υπηρεσιακούς παράγοντες, αλλά και στα Τρίκαλα και στα Γρεβενά έχουμε επικοινωνήσει για τα συγκεκριμένα ζητήματα. Χρειάστηκε η κινητοποίηση των ίδιων των εργαζομένων, η επίσχεση εργασίας, χρειάστηκε η ενεργητική στήριξη και συμπαράσταση του Κομμουνιστικού Κόμματος Ελλάδας και του ΠΑΜΕ, προκειμένου να υποχρεωθεί η εταιρεία να δώσει ένα τμήμα από τα οφειλόμενα στους εργαζόμενους. 
      Πρέπει να πούμε ότι η «ΑΤΤΙΚΑΤ», κύριε Υπουργέ, δεν είναι μία εταιρεία η οποία έχει πρότερο έντιμο παρελθόν σε ό,τι αφορά τα συγκεκριμένα ζητήματα για τα οποία καταθέσαμε την επίκαιρη ερώτηση. Πέρα από το εργατικό ατύχημα και το θάνατο του Κώστα Σπανού στις 18/1/2009 και παλαιότερα έχουν συμβεί θανατηφόρα εργατικά ατυχήματα στην ίδια εταιρεία, όπως εκείνο που έγινε στο Μεσοβούνι Θεσπρωτίας στις 23 Ιανουαρίου 2004 και έχασε τη ζωή του ο εργάτης Βασίλης Κάτρης, όπως πολλά άλλα τέτοια ατυχήματα με τραυματισμούς και με άλλα προβλήματα για τους ίδιους τους εργαζομένους. Ταυτόχρονα πρέπει να πούμε ότι αρνείται πεισματικά να ικανοποιήσει μόνιμες υποχρεώσεις της και να δώσει πράγματα, όπως είναι τα υποδήματα εργασίας, όπως είναι τα γάντια, όπως είναι μια σειρά άλλα προστατευτικά αναλώσιμα υλικά για να εξασφαλίζονται στοιχειωδώς οι εργάτες. 
      Θεωρούμε ότι τα προβλήματα είναι μεγάλα. Τελευταία μάλιστα πριν από μία εβδομάδα αρχίζει να εφαρμόζει ένα νέο σχέδιο. Απειλεί τους εργαζόμενους, τους υποχρεώνει να υποβάλλουν παραιτήσεις προκειμένου να απαλλαγεί από την υποχρέωση να καταβάλει αποζημίωση. Και τα προβλήματα αυτά πρέπει να σας πούμε -επειδή η πλειοψηφία των απασχολούμενων, των τετρακοσίων πενήντα εργαζομένων είναι από την περιοχή της Καλαμπάκας που αντιμετωπίζει ευρύτερα προβλήματα- γεννούν επιπλέον θέματα και δυσκολίες επιβίωσης. 
      Ολοκληρώνοντας, κύριε Πρόεδρε, θέλουμε να απαιτήσουμε από την Κυβέρνηση να ληφθούν όλα τα απαραίτητα μέτρα, να λειτουργήσουν οι υπηρεσίες, ο ΣΕΠΕ και όλες οι τεχνικές υπηρεσίες. Είναι απαράδεκτο να γίνονται τέτοια δυστυχήματα, τέτοια εγκλήματα στους χώρους δουλειάς και να μην υπάρχει ένας εργοδότης που να βρίσκεται στη φυλακή ούτε από την «ΑΤΤΙΚΑΤ» ούτε από τη ζώνη του Περάματος ούτε από κανένα εργοστάσιο και καμμιά επιχείρηση. Εκατόν τριάντα εργαζόμενοι έχασαν τη ζωή τους μέσα στο 2008 από εργατικά εγκλήματα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, έχετε δευτερολογία. 
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, το ενδιαφέρον σας είναι συνεχές και το αναγνωρίζουμε. Θέλω όμως να αναγνωρίσετε και εσείς ότι το Υπουργείο Απασχόλησης και Κοινωνικής Προστασίας μέσω του Σώματος Επιθεώρησης Εργασίας αντιδρά άμεσα, προκειμένου να διευθετήσει με αποτελεσματικό τρόπο περιπτώσεις στις οποίες θίγονται τα δικαιώματα των εργαζομένων.
      Οι συνεχείς έλεγχοι στους οποίους προβαίνει το ΣΕΠΕ, έχουν ως στόχο τον εντοπισμό και την πάταξη φαινομένων, όπως αυτά που αναφέρατε και έχουν σχέση με την προστασία των εργαζομένων, καθώς και την επιβολή κυρώσεων, όπου αυτό κρίνεται αναγκαίο. 
      Οι καταγγελίες που κάνατε επίσης τώρα στη συζήτηση θα διερευνηθούν περαιτέρω. 
      Σε αυτό το σημείο, όμως, θέλω να πω ότι είχαν διενεργηθεί πολλαπλοί έλεγχοι στην «ΑΤΤΙΚΑΤ» και πριν το ατύχημα στο εργοτάξιο. Στο συγκεκριμένο έργο έως τις 31 Δεκεμβρίου 2008 είχαν γίνει δώδεκα έλεγχοι, επανέλεγχοι και είχαν επιβληθεί δεκαπέντε πρόστιμα συνολικού ύψους 35.000 ευρώ. Επίσης μετά από ελέγχους του ΣΕΠΕ κατά το έτος 2008 υποβλήθηκε προς την «ΑΤΤΙΚΑΤ» μία μήνυση για οφειλή δεδουλευμένων, μία μήνυση για μη εμπρόθεσμη αναγγελία αλλαγής ωραρίου και δύο άλλες μηνύσεις κατά υπεργολάβων της ίδιας εταιρείας για οφειλή δεδουλευμένων αποδοχών.
      Είμαστε σε συνεχή επαγρύπνηση και παρακολουθούμε το θέμα από πολύ κοντά. Είμαστε σίγουροι ότι η κατάσταση θα ομαλοποιηθεί σύντομα. 
      Τέλος, η βελτίωση του εργασιακού περιβάλλοντος και η εξασφάλιση ικανοποιητικών συνθηκών εργασίας αποτελούν βασική μέριμνα του Υπουργείου, για τη διασφάλιση των οποίων προβαίνουμε στη λήψη όλων των απαραίτητων μέτρων. 
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ.
      Τώρα θα συζητήσουμε την τελευταία επίκαιρη ερώτηση της σημερινής ημερήσιας διάταξης. Είναι η τέταρτη υπ’ αριθμόν 494/3-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με τη λήψη μέτρων για την προστασία του κέντρου της Αθήνας κ.λπ..
      Το κείμενο της επίκαιρης ερώτησης του συναδέλφου μας κ. Πλεύρη έχει ως εξής:
      «Με σειρά ερωτήσεων, σας έχουμε επισημάνει τα προβλήματα που παρουσιάζονται στο κέντρο της Αθήνας και σε ιστορικά διαμερίσματα του Δήμου Αθηναίων. Λίγα μέτρα από την Ομόνοια, στις οδούς Μενάνδρου, Γερανίου, Βερανζέρου, Χαλκοκονδύλη, οι επιχειρήσεις φυτοζωούν και κλείνουν και οι κάτοικοι φοβούνται να κυκλοφορήσουν λόγω της αθρόας παρουσίας παράνομων μεταναστών με έκδηλα φαινόμενα εγκληματικότητας. Το ίδιο συμβαίνει στην ευρύτερη περιοχή του Μεταξουργείου, του Αγίου Παύλου, των Πατησίων, της Κυψέλης και του Αγίου Παντελεήμονα, όπου οι κάτοικοι εκεί, που ειρηνικώς διαμαρτύρονται για την κατάληψη της περιοχής τους από παράνομους μετανάστες, έχουν γίνει στόχος απειλών από αναρχικά στοιχεία.
      Οι κάτοικοι των Αθηνών βλέπουν καθημερινά την καταστροφή της πρωτεύουσας από γνωστούς, την κατάληψη πανεπιστημίων και ιστορικών κτηρίων (π.χ. Λυρική Σκηνή) και κυριολεκτικά φοβούνται να κυκλοφορήσουν. Παράλληλα, η υπόσχεση για απομάκρυνση των μονάδων ΟΚΑΝΑ δεν έχει υλοποιηθεί ακόμα.
      Συνεπώς ερωτάται ο αρμόδιος Υπουργός:
      Α) Πώς σκοπεύετε να προστατέψετε τα δικαιώματα των Αθηναίων και ιδιαιτέρως το δικαίωμά τους να ζουν με ασφάλεια;
      Β) Πώς θα προστατευθούν οι κάτοικοι από εστίες μολύνσεως που αναπτύσσονται όταν σε λίγα τετραγωνικά διαβιούν δεκάδες και εκατοντάδες άνθρωποι σε άθλιες συνθήκες υγιεινής και πότε η δέσμευση της Κυβέρνησής σας για απομάκρυνση των μονάδων ΟΚΑΝΑ πιστεύετε ότι θα υλοποιηθεί;»
      Στην επίκαιρη ερώτηση του συναδέλφου κ. Πλεύρη θα απαντήσει ο Υπουργός Αναπληρωτής Εσωτερικών κ. Χρήστος Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κύριε Πρόεδρε, κύριε συνάδελφε, όλα αυτά τα οποία αναφέρονται στην ερώτησή που συζητάμε, λίγο πολύ είναι σε όλους γνωστά. Είναι ένα πολυσύνθετο, διαχρονικό και δυσεπίλυτο πρόβλημα. Είναι αρμοδιότητας και του Υπουργείου Εσωτερικών, του Δήμου Αθηναίων της Νομαρχίας Αθηνών και του Υπουργείου Υγείας και Κοινωνικής Αλληλεγγύης. 
      Θα πρέπει να επισημάνω πως στο κέντρο των Αθηνών, στην περιοχή που αναφέρεστε, υπάρχουν κάποιες ιδιαιτερότητες, που οφείλονται εν πολλοίς στο μεγάλο αριθμό αλλοδαπών οι οποίοι έχουν κατακλύσει την περιοχή. 
      Περαιτέρω, όμως, θα πρέπει να τονίσω ότι λειτουργούν δύο μονάδες ΟΚΑΝΑ, λειτουργεί το Κέντρο Υποδοχής Αστέγων, λειτουργούν πάρα πολλά υποβαθμισμένα ξενοδοχεία. Υπάρχει πληθώρα καταστημάτων τα οποία λειτουργούν αλλοδαποί και μέσα από τα οποία διενεργούνται, δυστυχώς, πάρα πολλά αδικήματα και κυρίως αποδοχής και διάθεσης κλοπιμιαίων. 
      Υπάρχει πολύ μεγάλος αριθμός παλιών εγκαταλελειμμένων κτηρίων, που βρίσκουν κατάλυμα εκατοντάδες, πολλές φορές εξαθλιωμένων, ανθρώπων, οι οποίοι μάλιστα στερούνται στοιχειώδους υγιεινής και περίθαλψης
      Επίσης, εκτός από τους αλλοδαπούς, που είπα προηγουμένως, οι οποίοι είναι άλλοι νόμιμοι και άλλοι παράνομοι, υπάρχει μεγάλος αριθμός αστέγων, μικροπωλητών, ναρκομανών και άλλα. Δεν είναι εύκολη η αντιμετώπιση του προβλήματος αυτού. 
      Όσον αφορά το Υπουργείο Εσωτερικών και ιδιαίτερα την Αστυνομία, έχει καταρτιστεί ένα σχέδιο το οποίο αφορά το κέντρο των Αθηνών. Κατ’ αρχάς διενεργούνται πεζές και εποχούμενες περιπολίες. Υπάρχουν μεικτά συνεργεία ελέγχου τόσο από τη ΓΑΔΑ όσο και από τις άλλες Αστυνομικές Υπηρεσίες. Περιπολούν μονάδες ΟΠΚΕ, υπάρχουν δύο διμοιρίες, μία ΔΥΑΤ και μία ΥΜΕΤ, υπάρχει η Ομάδα Ζ και πρόσφατα ιδρύθηκε και λειτουργεί Τμήμα Πεζών Περιπολιών της Διεύθυνσης Αστυνομικών Επιχειρήσεων Αττικής με διακόσιους πενήντα ειδικούς φρουρούς και διακόσιους πενήντα αστυνομικούς.
       Συνολικά στο Αστυνομικό Τμήμα Ακρόπολης λειτουργούν τριάντα τέσσερις πεζές περιπολίες και στο Αστυνομικό Τμήμα Ομόνοιας είκοσι τέσσερις. Επίσης, υπάρχουν μεικτά συνεργεία ελέγχων με αποστολή τη διενέργεια ελέγχων πάσης φύσεως στα καταστήματα που λειτουργούν κυρίως στο κέντρο των Αθηνών. 
      Πρόσφατα συγκροτήθηκε από το Αρχηγείο της ΕΛΑΣ επιτροπή διυπηρεσιακού χαρακτήρα για την αντιμετώπιση του παραεμπορίου στο κέντρο της Αθήνας υπό την προεδρία του Προϊσταμένου Κλάδου Ασφάλειας και Τάξης και στην οποία συμμετέχουν εκπρόσωποι συναρμοδίων φορέων, υπηρεσιακών παραγόντων, όπως είναι η Υπηρεσία Ειδικού Ελέγχου, η Γενική Γραμματεία Εμπορίου, ο Δήμος Αθηναίων, η Ένωση Ξενοδόχων Αθηνών, ο Εμπορικός Σύλλογος Αθηνών. 
      Όσον αφορά τα εγκαταλελειμμένα κτήρια, καταβάλλεται μια προσπάθεια για τον εντοπισμό των ιδιοκτητών, προκειμένου να τους συστηθεί να λάβουν τα κατάλληλα μέτρα υγιεινής, τα οποία πρέπει οπωσδήποτε να ληφθούν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά δε τις δύο μονάδες ΟΚΑΝΑ, θα ήθελα να πω ότι αυτό το πρόβλημα κατ’ αρχάς δεν είναι αρμοδιότητας του Υπουργείου Εσωτερικών. Εξ όσων όμως μας έχει πληροφορήσει ο Δήμος Αθηναίων έχουν δρομολογηθεί διαδικασίες για να μεταφερθούν στους περιβάλλοντες τα νοσοκομεία χώρους, ούτως ώστε…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, ολοκληρώστε. Έχετε και δευτερολογία. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Τελειώνω, κύριε Πρόεδρε. 
      Τουλάχιστον, όσον αφορά αυτό το πρόβλημα και η εστία η οποία παρουσιάζεται γύρω από τους ΟΚΑΝΑ σχετικά με τη διακίνηση των ναρκωτικών, να εκλείψει. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Το λόγο έχει ο ερωτών Βουλευτής κ. Πλεύρης. 
      Ορίστε, κύριε Πλεύρη. 
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, θα συμφωνήσω μαζί σας ότι είναι ένα πολυσύνθετο πρόβλημα και πραγματικά μου έκανε θετική εντύπωση το γεγονός ότι με το που αναλάβατε τα καθήκοντά σας επισκεφτήκατε τον Άγιο Παντελεήμονα –που είναι μια περιοχή που ήταν εγκαταλελειμμένη πλήρως- και μιλήσατε με κατοίκους. 
      Η εντύπωση που διαμορφώνεται είναι ότι υπάρχει ένα στρατηγικό σχέδιο ώστε συγκεκριμένα διαμερίσματα των Αθηνών να δέχονται όλες αυτές τις πιέσεις προκειμένου να προστατεύονται άλλα προάστια της Αθήνας. Δεν είναι δυνατόν να έχει επιλεγεί ο Άγιος Παντελεήμονας, το Μεταξουργείο, ο Βοτανικός, το κέντρο της Αθήνας πέριξ της Ομόνοιας και να υπάρχει αυτή η κατάσταση και να μπορούν να προστατεύονται άλλα σημεία της Αθήνας. 
      Κύριε Υπουργέ, το πρόβλημα είναι κατ’ αρχάς πρόβλημα ασφάλειας του πολίτη. Είναι το δικαίωμα που έχει ο πολίτης να μπορεί να κυκλοφορεί ελεύθερα μέσα στην πόλη του και δεν το αισθάνονται αυτό οι Αθηναίοι, δεν το αισθάνονται στο κέντρο των Αθηνών και το γνωρίζετε. 
      Για τις δύο μονάδες ΟΚΑΝΑ πράγματι έχουμε πάρει και εμείς σε επανειλημμένες ερωτήσεις μας τη διαβεβαίωση ότι θα απομακρυνθούν, αλλά ήδη έχει καθυστερήσει αυτό. Πρέπει να απομακρυνθούν. Το επισημάνατε και εσείς. Σε όλη αυτή την κατάσταση έρχονται να προστεθούν κι αυτές οι δυο μονάδες. Ειδικά ο ΟΚΑΝΑ που λειτουργεί στη Σοφοκλέους έχει γίνει εστία εγκληματικότητας και αγοροπωλησίας ναρκωτικών ουσιών. 
      Το μεγάλο πρόβλημα το οποίο θίξατε –και πρέπει κάποια στιγμή να δούμε, κύριε Υπουργέ, τι θα κάνετε- είναι το θέμα με τα εγκαταλελειμμένα κτήρια. Αντιλαμβάνομαι ότι δεν είναι αρμοδιότητα μόνο δικιά σας, αλλά είναι και αρμοδιότητα του δήμου. Αλλά αυτήν τη στιγμή έχω μια σειρά ερωτήσεων όχι μόνο για εγκαταλελειμμένα κτήρια, αλλά για πραγματικά κτήρια, με κορυφαίο παράδειγμα αυτό που γίνεται στη Βερανζέρου 33, όπου κάποιος έχει μισθώσει το ακίνητο κι αν πάτε εκεί θα δείτε ότι μέχρι και εστιατόριο είχαν μέσα, που το σφράγισε ο δήμος. Εκεί πέρα μένουν γύρω στα διακόσια άτομα. 
      Έχουν γίνει συστάσεις, έχει ασκηθεί μία δίωξη εναντίον αυτού του ιδιοκτήτη, αλλά ποιο είναι το θέμα; Ότι πρέπει ενδεχομένως και με νομοθετική πρωτοβουλία να δούμε πώς θα αντιμετωπιστεί αυτή η κατάσταση. Διότι, δίνεται η δυνατότητα σε κάποιους να μισθώνουν τα κτήριά τους και να μην έχουν τις συνέπειες του νόμου και είναι και φορολογικές οι συνέπειες, γιατί εκεί πραγματικά μπαίνουν στο κεφάλαιο ενώ δηλώνουν ένα υποτυπώδες μίσθωμα. 
      Πρέπει, λοιπόν, η Κυβέρνησή σας πέρα από τα άλλα, γιατί πράγματι και οι πεζές περιπολίες έχουν αυξηθεί –και το έχουμε δει αυτό και οι πολίτες το λένε αυτό- και οι κινήσεις σας σε ορισμένα σημεία έχουν εκτιμηθεί, κύριε Υπουργέ -και θέλω να πω ότι ήταν σημαντικό το ότι βρέθηκε ένας Υπουργός στον Άγιο Παντελεήμονα και μίλησε με τους κατοίκους, αλλά δεν αρκούν αυτά- να λάβει και νομοθετικές πρωτοβουλίες, προκειμένου πραγματικά να δουν οι πολίτες εκεί ότι δεν είναι υποχρεωμένοι να εγκαταλείψουν τις εστίες τους. Έρχονται αυτοί οι άνθρωποι και λένε «θα αναγκαστούμε να φύγουμε». Δίνεται η εντύπωση πολλές φορές ότι ορισμένα σημεία έχουν επιλεγεί για να γίνουν γκετοποιημένα σημεία, να υπάρχουν εκεί μετανάστες, προκειμένου να μην πληγούν άλλα προάστια. Θα πρέπει κάποια στιγμή να πείσετε αυτούς τους ανθρώπους ότι δεν είναι αυτές οι προθέσεις σας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πλεύρη.
      Ο κύριος Υπουργός έχει το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Αγαπητέ συνάδελφε, μακρά από μένα να χαρακτηριστώ ρατσιστής, ξενόφοβος ή οτιδήποτε άλλο. Θα πρέπει να δεχθούμε όμως όλοι ότι κατά ένα μεγάλο μέρος το πρόβλημα πηγάζει από το γεγονός ότι μεγάλος αριθμός αλλοδαπών, παράνομων λαθρομεταναστών που έρχονται στη χώρα μας, δυστυχώς δεν υπάρχει η οποιαδήποτε δυνατότητα να φύγει από την Ελλάδα εξαιτίας του ότι –όπως το έχω τονίσει επανειλημμένως- οι άνθρωποι αυτοί στερούνται συνήθως ταξιδιωτικών εγγράφων και καμμία χώρα δεν τους δέχεται ότι είναι δικοί της υπήκοοι. Ηθελημένα, αν θέλετε, προσποιούνται ότι δεν είναι δικοί τους υπήκοοι. Αποτέλεσμα είναι να έχουμε αυτήν τη μεγάλη συσσώρευση στη συγκεκριμένη περιοχή, για την οποία μιλούμε. Και οποιαδήποτε «επιχείρηση», οποιοσδήποτε έλεγχος και αν γίνεται από την Αστυνομία, έχει κάποια πρόσκαιρα αποτελέσματα, με την έννοια ότι κάποιοι απομακρύνονται, φεύγουν για λίγο, στη συνέχεια πάλι επιστρέφουν και αρχίζουμε πάλι από την αρχή. 
      Επαναλαμβάνω ότι το πρόβλημα είναι πάρα πολύ δύσκολο. Εγώ δεν πιστεύω ότι υπάρχει το οποιοδήποτε σχέδιο. Κανείς δεν έχει αποφασίσει ξαφνικά ότι η άλφα ή η βήτα περιοχή των Αθηνών θα γίνει ένα γκέτο αλλοδαπών, που σε τελευταία ανάλυση το μόνο που επιτυγχάνει είναι να μεγαλώνει μέρα με τη μέρα και το πρόβλημα να γίνεται εντονότερο. Είναι η συσσώρευση των πολλών προβλημάτων. Δηλαδή, εκτός από τους παράνομους λαθρομετανάστες έχουμε, δυστυχώς και όλα τα άλλα προβλήματα των αστέγων, των μικροπωλητών, των ναρκομανών, δυστυχώς, λόγω της υπάρξεως των ΟΚΑΝΑ και έχει δημιουργηθεί πράγματι –το αποδέχομαι- μία ζοφερή κατάσταση. 
      Θα μας δοθεί στη συνέχεια η ευκαιρία, διότι έχουμε και επερώτηση γύρω από τα προβλήματα της αστυνόμευσης και εκτιμώ πως στην κουβέντα την οποία θα κάνουμε θα κατατεθούν και προτάσεις, εκτός από την ελεγκτική μορφή την οποία θα έχει, ούτως ώστε να συναποφασίσουμε, να δούμε πώς θα μπορέσουμε να αντιμετωπίσουμε ένα μείζον πρόβλημα το οποίο, μεταξύ των άλλων, εκτιμώ ότι θέλει και μία κοινωνική συναίνεση. 
      Το κέντρο της Αθήνας εκτός από αυτά τα προβλήματα αντιμετωπίζει και άλλα προβλήματα. Αυτά τα προβλήματα λοιπόν απαιτούν κοινωνική συναίνεση. Εάν δεν υπάρχει πολιτική και κοινωνική συναίνεση, πολύ φοβάμαι ότι δεν θα μπορούμε να καταλήξουμε σε κάποιο σοβαρό αποτέλεσμα, το οποίο θα αποδεχόμαστε όλοι. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Σήμερα θα συζητηθεί η υπ’ αριθμ. 42/22.1.2009 επερώτηση των Βουλευτών του ΠΑΣΟΚ, κ.κ. Γεωργίου Ντόλιου, Χαράλαμπου Καστανίδη, Ιωάννη Αμοιρίδη, Χρυσής Αράπογλου, Κωνσταντίνου Γείτονα, Θάλειας Δραγώνα, Ιωάννη Δριβελέγκα, Βασιλείου Έξάρχου, Μιχαήλ Καρχιμάκη, Μιχαήλ Κατρίνη, Γιάννη Κουτσούκου, Μάρκου Μπόλαρη, Έκτορα Νασιώκα, Γεωργίου Νικητιάδη, Γρηγόρη Νιώτη, Μιχαήλ Παντούλα, Γεωργίου Παπαγεωργίου, Αλέξανδρου Παπαδόπουλου, Αικατερίνης Περλεπέ-Σηφουνάκη, Γεωργίου Πεταλωτή, Φίλιππου Πετσάλνικου, Δημητρίου Ρέππα, Παναγιώτη Ρήγα, Κωνσταντίνου Ρόβλια, Αναστασίου Σιδηρόπουλου, Μαρίας Σκραφνάκη, Θεοδώρας Τζάκρη, Δημητρίου Τσιρώνη, Αχμέτ Χατζή Οσμάν, Παρασκευής (Εύης) Χριστοφιλοπούλου, Τηλέμαχου Χυτήρη, Ευάγγελου Βενεζέλου και Απόστολου Κακλαμάνη προς τον Υπουργό Εσωτερικών, σχετικά με την έξαρση της εγκληματικότητας και το αίσθημα ανασφάλειας σε όλη την επικράτεια. 
      Εν τω μεταξύ, από τις κοινοβουλευτικές ομάδες των κομμάτων δι’ επιστολών τους ορίστηκαν Κοινοβουλευτικοί Εκπρόσωποι κατά την παρούσα επερώτηση. Έτσι, η Νέα Δημοκρατία ορίζει τη συνάδελφό μας από το Νομό Πέλλας κ. Παρθένα Φουντουκίδου.
      Το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο την κ. Βέρα Νικολαΐδου. 
      Ο Λαϊκός Ορθόδοξος Συναγερμός ορίζει ως Κοινοβουλευτικό Εκπρόσωπο τον κ. Αθανάσιο Πλεύρη. 
      Το λόγο έχει ο πρώτος επερωτών κ. Γεώργιος Ντόλιος. 
      Υπενθυμίζω ότι, σύμφωνα με ομόφωνη απόφαση της Διασκέψεως των Προέδρων, δεν μπορεί να χρησιμοποιηθεί ο χρόνος της δευτερολογίας κατά την πρωτολογία. Θα υπάρχουν δύο ξεχωριστά στάδια, όπως άλλωστε προβλέπει ο Κανονισμός. Ο χρόνος ομιλίας του κ. Ντόλιου, σύμφωνα με τον Κανονισμό, είναι δέκα λεπτά, των υπολοίπων τεσσάρων πέντε λεπτά και των δύο τελευταίων τρία λεπτά.
      Ορίστε, κύριε Ντόλιο, έχετε το λόγο.
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, όπως είπε και ο Πρόεδρος, θέλω να μιλήσω για την έξαρση της εγκληματικότητας –αυτό λέει η επερώτησή μας- και για το αίσθημα ανασφάλειας σε όλη την επικράτεια.
      Δεν μπορώ όμως, πραγματικά, να μην κάνω μία αναφορά σε μία γενικότερη εικόνα διάλυσης που υπάρχει σήμερα σε αυτό που λέμε «ελληνικό κράτος», μια εικόνα διάλυσης που αποτυπώνεται σε όλους τους τομείς. 
      Στην οικονομία, παραδείγματος χάριν, είμαστε μία χώρα χωρίς προϋπολογισμό, μία χώρα η οποία υποτίθεται ότι δια του αρμόδιου Υπουργού διαπραγματεύεται σήμερα στην Ευρώπη ένα σχέδιο σταθεροποίησης της οικονομίας, για το οποίο δεν έχει ενημερωθεί η Βουλή, για το οποίο δεν έχει βεβαίως ενημερωθεί ο ελληνικός λαός. 
      Είμαστε μία χώρα η οποία παίρνει αποφάσεις με εντελώς αυθαίρετο τρόπο για να επιβάλλει νέους έμμεσους φόρους, μία χώρα η οποία δια του αρμόδιου οικονομικού επιτελείου καταργεί μέτρα, τα οποία το ίδιο επιτελείο, μόλις προηγουμένως, όχι απλώς έλαβε, αλλά και επιχειρηματολόγησε με στεντόρεια φωνή σ’ αυτήν την Αίθουσα.
      Είναι μία εικόνα διάλυσης που δεν υπάρχει μόνο στην οικονομία. Υπάρχει και στην υγεία, όπου τα νοσοκομεία δεν λειτουργούν. Το Ε.Σ.Υ. καταρρέει. Στην παιδεία αναμένεται η έναρξη της συζήτησης επί ενός άδειου τραπεζιού κατά τον Υπουργό. Είναι μία εικόνα διάλυσης, η οποία θα έλεγα ότι αποτυπώθηκε με τον πιο ανάγλυφο τρόπο στην Ελληνική Αστυνομία, κατά την τελευταία περίοδο.
      Το έναυσμα ήταν η δολοφονία του νεαρού μαθητή, του Αλέξη Γρηγορόπουλου. Από εκεί και πέρα τα γεγονότα που επακολούθησαν είναι γνωστά. Βία και καταστροφή σε Αθήνα, Θεσσαλονίκη, Πάτρα, Γιάννενα, Βόλο, σε όλη την ελληνική επικράτεια. Βεβαίως, αυτή η εικόνα διάλυσης, αυτή η βία και η καταστροφή δεν μπορεί να αποδοθεί στις λίγες εκατοντάδες γνωστούς αγνώστους, όπως πολύ συχνά αναφέρθηκε σ’ αυτήν την Αίθουσα. 
      Το ελληνικό κράτος παρακολούθησε από μακριά, η Αστυνομία επίσης παρακολουθούσε αμήχανη, αιφνιδιασμένη, κάθε ημέρα, κάθε ώρα από την εξέλιξη των γεγονότων. Φυσικά, διαπιστώθηκε η έλλειψη ενός στοιχειώδους σχεδίου για να αντιμετωπιστεί η κατάσταση.
      Αμέσως μετά ή σχεδόν παράλληλα, έχουμε την επίθεση στην κλούβα των ΜΑΤ, τη δολοφονική απόπειρα κατά του Διαμαντή Μαντζούνη, την επίθεση πρόσφατα στο Αστυνομικό Τμήμα του Κορυδαλλού, για να αναδειχθεί η επανάκαμψη της τρομοκρατίας με την πιο άγρια μορφή της, μόλις λίγα χρόνια μετά την εξάρθρωση της 17ης Νοέμβρη. Είναι βέβαια γνωστό ότι μαζί ή αμέσως μετά τη 17η Νοέμβρη, εξαρθρώθηκε και η Αντιτρομοκρατική Υπηρεσία. 
      Το περιστατικό στην οικεία του Αμερικανού Πρέσβη αποτυπώνει ανάγλυφα την επιπολαιότητα, την ανευθυνότητα, τον τρόπο με τον οποίο λειτουργεί η Διοίκηση στην Ελληνική Αστυνομία, τους κανόνες και τις αρχές οι οποίες ισχύουν. Αν μάλιστα αναλογιστεί κάποιος και όλα αυτά που βγήκαν στο φως της δημοσιότητας, που δείχνουν ότι ήταν ενημερωμένη η Ελληνική Αστυνομία, ήταν ενημερωμένος ο Διοικητής για την κατάσταση στην οποία βρισκόταν ο Αστυνομικός, τότε αντιλαμβάνεστε τι πραγματικά συμβαίνει. Αυτό είναι το ένα μέρος, οι εικόνες τις οποίες όλοι ζήσαμε. 
      Υπάρχει μία αύξηση της εγκληματικότητας, όπως προκύπτει από στοιχεία της ίδιας της Αστυνομίας. Δεν θα αναφερθώ στα στοιχεία. Αναφέρονται κάποια στο γραπτό κείμενο της επερώτησής μας. Να πω μόνο ότι είναι γνωστό ότι οι ανθρωποκτονίες το 2007 ήταν περισσότερες από κάθε άλλη χρονιά, ενώ προβλέπεται ότι για το 2008, θα υπερβούν αυτές του 2007. Οι ληστείες αυξάνονται κυριολεκτικά με γεωμετρική πρόοδο. Από δύο χιλιάδες ογδόντα τρεις το 2003, έχουμε δύο χιλιάδες οκτακόσιες είκοσι τρεις το 2007 και χίλιες επτακόσιες εξήντα τέσσερις το πρώτο εξάμηνο του 2008. Για κλοπές και διαρρήξεις να μην πω αριθμούς. Να πω μόνο ότι έχουμε αυξήσεις κατά 10% περίπου, σε σχέση με το 2007 στην Αθήνα, όπως επίσης και στις πλαστογραφίες. 
      Και να κλείσω αυτό το κεφάλαιο, λέγοντας το εξής. Η εγκληματικότητα δεν αφορά πλέον μόνο την Αθήνα, δεν αφορά κάποιες περιοχές, αλλά αφορά όλη τη χώρα. 
      Εμφανίζονται χαρακτηριστικά εγκληματικότητας στην ελληνική ύπαιθρο τα οποία δεν υπήρχαν, όπως ληστεία σε τράπεζα στην ιδιαίτερη πατρίδα μου, στο χωριό Μεταξάδες, σε χωριό των επτακοσίων ανθρώπων. Φυσικά, δεν εξιχνιάστηκε. Πριν από μερικές μέρες, έγινε ληστεία σε μία κωμόπολη του Νομού Τρικάλων. Αυτά τα φαινόμενα δεν είχαν εμφανιστεί.
      Οι εικόνες τις οποίες περιέγραψα και τις οποίες όλοι έχουμε δει, η εγκληματικότητα όπως αποτυπώνεται από στοιχεία της ίδιας της Ελληνικής Αστυνομίας –και όχι μόνο απ’ αυτά- και ο εσωτερικός τρόπος λειτουργίας της Ελληνικής Αστυνομίας αποτυπώνουν την πραγματικότητα. 
      Πού αναφέρομαι; Πώς λειτουργεί η Ελληνική Αστυνομία; Τι νοοτροπία υπάρχει στην Ελληνική Αστυνομία; Και σ’ αυτό το ζήτημα έχουν γίνει αναφορές σ’ αυτήν την Αίθουσα. Νομίζω ότι τα χαρακτηριστικά, ο τρόπος που αντιμετωπίζεται και ο φοιτητής στο περιστατικό, που είναι γνωστό ως «περιστατικό της ζαρντινιέρας», οι ξυλοδαρμοί σε αστυνομικά τμήματα εδώ του κέντρου της Αθήνας οι οποίοι παρουσιάστηκαν δυστυχώς μέσω των τηλεοπτικών δικτύων σε όλη την Ελλάδα, δείχνουν τη νοοτροπία με την οποία λειτουργεί η Ελληνική Αστυνομία σήμερα.
      Το καθεστώς είναι η βία και η έκνομη συμπεριφορά, κάτι το οποίο δεν το λέμε εμείς. Αναφέρεται ότι μόνο το 2008 υπάρχουν επτά καταδίκες της χώρας μας από το Ευρωπαϊκό Δικαστήριο Δικαιωμάτων του Ανθρώπου για κακομεταχείριση και παράνομη χρήση όπλου. Το Ελληνικό Παρατηρητήριο Συμφωνιών του Ελσίνκι καταγγέλλει ότι η ελληνική Κυβέρνηση σε έκθεσή της προς τον ΟΗΕ αναφέρει ότι την περίοδο 2003-2007 αποτάχθηκε ένας μόνο αστυνομικός από τους διακόσιους τριάντα οκτώ που καταγγέλθηκαν για τέτοιου είδους συμπεριφορές.
      Αυτή είναι η πραγματικότητα. Πώς την αντιμετωπίζει η Κυβέρνηση; Πώς επεχείρησε να την αντιμετωπίσει; Δεν είναι κουραστικό, δεν είναι υπερβολή να πούμε ξανά μερικά πράγματα τα οποία είπαμε και την προηγούμενη Δευτέρα σε μία άλλη συζήτηση που προκλήθηκε από την πρόταση του ΣΥΡΙΖΑ για την αναδιάρθρωση της Ελληνικής Αστυνομίας.
      Υπάρχει μία έννοια της πειθαρχίας η οποία εφαρμόστηκε απ’ αυτήν την Κυβέρνηση, απ’ αυτήν την παράταξη, η οποία είναι ταυτισμένη μ’ αυτήν την έννοια. Είναι μία πειθαρχία η οποία νοείται ως φόβος και υπάρχουν συγκεκριμένα παραδείγματα που αναδεικνύουν αυτή τη νοοτροπία. Έχουμε το προεδρικό διάταγμα για το πειθαρχικό δίκαιο. Χωρίς καμμία συζήτηση, στις αρχές του Δεκεμβρίου του 2008, εκδόθηκε το προεδρικό διάταγμα «εν κρυπτώ και παραβύστω» χωρίς να γίνει καμμία συζήτηση, χωρίς κανένας να πάρει χαμπάρι –επιτρέψτε μου την έκφραση- παρά τα αντίθετα τα οποία μας είπε ο αρμόδιος Υπουργός την προηγούμενη Δευτέρα στη συζήτηση που είχαμε. 
      Έχουμε προεδρικό διάταγμα για τις μεταθέσεις. Δεν επιχειρήθηκε να λυθούν προβλήματα, όπως μας είπε ο κύριος Υπουργός. Επιχειρήθηκε να τεθούν σε ομηρία οι άνδρες και οι γυναίκες της Ελληνικής Αστυνομίας, έτσι ώστε να εμπεδωθεί μία έννοια πειθαρχίας αυτού του τύπου της αντίληψης. 
      Βεβαίως, αυτή η αντίληψη φαίνεται και από άλλες συμπεριφορές. Ο κύριος Υπουργός, την προηγούμενη Δευτέρα, αναφέρθηκε σε εξαιρετικές κρίσεις που έγιναν στην Πυροσβεστική Υπηρεσία. Εγώ ξέρω ένα περιστατικό. Κρίθηκαν σαράντα πύραρχοι. Ένας εξ αυτών αποστρατεύθηκε. Τυχαίνει να είναι συνδικαλιστής. Τυχαίνει να έχει πάρα πολύ καλές εκθέσεις. Τυχαίνει να έχει πάρα πολύ καλές σπουδές. Τυχαίνει να είναι πύραρχος με είκοσι επτά χρόνια υπηρεσία. Τυχαίνει να είναι ο μοναδικός που αποστρατεύθηκε από τους σαράντα περίπου πυράρχους, κάτι το οποίο δεν μπορεί να διανοηθεί, να αντιληφθεί, να κατανοήσει κανείς από τους άνδρες και τις γυναίκες της Πυροσβεστικής Υπηρεσίας. 
      Πώς μπορεί να αντιμετωπιστεί όλη αυτή η κατάσταση; Νομίζω ότι την προηγούμενη Δευτέρα η Κυβέρνηση έχασε μία ευκαιρία. Ήταν μία καλή ευκαιρία και θα ήταν και μία έξυπνη κίνηση να αξιοποιήσει την πρόταση του ΣΥΡΙΖΑ για τη δημιουργία διακομματικής επιτροπής, η οποία θα είχε στόχο την αναδιάρθρωση της Ελληνικής Αστυνομίας, όχι μόνο όσον αφορά τη δημοκρατική της λειτουργία, αλλά όσον αφορά την αποτελεσματικότητά της, την εκπαίδευσή της, κ.λπ.. 
      Εμείς ήδη έχουμε δημοσιοποιήσει σειρά προτάσεων αρκετά συγκεκριμένων. Πρόκειται για έξι προτάσεις που αφορούν την αναδιάρθρωση της Ελληνικής Αστυνομίας, την εκπαίδευση, την αντεγκληματική πολιτική που δεν υπάρχει, την αξιοκρατία και την αξιολόγηση, την απαλλαγή των αστυνομικών από εργασίες αλλότριες, από διοικητικές δουλειές, για να μπορέσουν να αφοσιωθούν στο κυρίως έργο τους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ο δεύτερος εκ των επερωτώντων Βουλευτής του ΠΑΣΟΚ στο Νομό Πιερίας κ. Ιωάννης Αμοιρίδης έχει το λόγο για πέντε λεπτά. 
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, ζούμε σε μία εποχή οικονομικής και κοινωνικής κρίσης και ύφεσης και πριν από τέσσερις μήνες η Κυβέρνηση δεν είχε καν αναγνωρίσει ότι υπήρχε οικονομική κρίση. «Πού την είδατε;», έλεγε. Σήμερα, έχει αλλάξει και προϋπολογισμό και Υπουργό και Σύμφωνο Σταθερότητας, το οποίο άλλαξε ξανά σε μία εβδομάδα με τους νέους φόρους. 
      Εκείνο, όμως, που είναι το μεγάλο πρόβλημα στην εποχή μας είναι η κοινωνική κρίση, η κοινωνική κρίση που ένας μεγάλος πυλώνας της είναι το αίσθημα ασφάλειας των πολιτών. 
      Εγώ διαβάζω κάποια δημοσιεύματα εφημερίδων: «Φονικό φιάσκο της ΕΛΑΣ». «Βασάνισαν το Ρουμάνο σε Τμήμα και τον πέταξαν σε χωράφι της Κορίνθου και τον λήστεψαν». «Κακοποιοί λάδωσαν συνοριοφύλακες». «Ξύλο στον εμφύλιο συνδικαλιστών της ΕΛΑΣ». «Και βιαστής ο αστυνομικός». «Είχαν κάλυψη υψηλόβαθμων στελεχών». «Αυτοκτόνησε μέσα σε Αστυνομικό Τμήμα». «Έκαναν πλάτες σε νονούς». «Ένστολοι, μέλη κυκλώματος διακίνησης ναρκωτικών». «Διαταγή στους αστυνομικούς να χαμογελούν». Όλα αυτά είναι μεμονωμένα περιστατικά, μόνο που είναι πολλαπλασιασμένα όλα, κύριε Υπουργέ. Υπάρχουν πάρα πολλές δημοσιεύσεις, τις οποίες προσπάθησα να συμμαζέψω.
      Το 2004, αγαπητοί συνάδελφοι, παραδώσαμε μία Αστυνομία, που πραγματικά, χωρίς να μπορούμε να πούμε ότι ήταν τέλεια, ενέπνεε στους πολίτες ένα αίσθημα ασφάλειας, αισιοδοξίας, ελπίδας και όχι μόνο στους Έλληνες πολίτες, αλλά και στους ξένους. Μπορούσαν να προχωρήσουν οι επενδύσεις σε μία χώρα που έβλεπε μπροστά, που είχε όραμα, σε μία χώρα που με τους Ολυμπιακούς Αγώνες ανέδειξε τη δυναμική της. 
      Και ξαφνικά από το 2004 άρχισε η εποχή των «πραιτόρων». Κομματικοποίηση, παράλυση, ρουσφέτι. 
      Θα σας διαβάσω τις αποσπάσεις ενός Αστυνομικού Υποδιευθυντή, μέχρι που παραιτήθηκε ο άνθρωπος και έφυγε: 
      Στις 18/5/2006 αποσπάται για ένα μήνα στην Κοζάνη. 
      Στις 23/8/2006 αποσπάται για τριάντα μέρες στην Κοζάνη. 
      Στις 25/9/2006 αποσπάται για τριάντα μέρες στην Κοζάνη. 
      Στις 27/10/2006 αποσπάται προσωρινά για ένα μήνα στη Θεσσαλονίκη. 
      Στις 28/11/2006 με έκτακτη μετάθεση πάει στη Θεσσαλονίκη. Και μετά, βέβαια, ο άνθρωπος έφυγε. 
      Τώρα θα σας πω ένα δεύτερο, προχθεσινό περιστατικό: 
      Στις 2 του μηνός ζητείται από την Περιφέρεια, από το Αστυνομικό Τμήμα, ένας Αστυνόμος, ένας Αστυφύλακας παραγωγικής σχολής ή μη παραγωγικής σχολής. Πηγαίνει για μία μέρα, ανακαλύπτουν ότι δεν είναι δικός τους και του ζητάνε να γυρίσει πίσω. Για μία μέρα. Φαίνεται από τον πίνακα, από τις ημέρες της ημερήσιας διάταξης. 
      Τα καταθέτω όλα στα Πρακτικά. 
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Στο «τσαφ» γλίτωσαν το αμετάθετο. Οι ίδιοι οι συνδικαλιστές της ΕΛΑΣ το σταμάτησαν, κύριε Υπουργέ. Η Κυβέρνηση είχε προτείνει να καταργηθεί το αμετάθετο. Καταλαβαίνετε τι θα γινόταν! Δεν υπάρχει που δεν υπάρχει χωροταξία στα αστυνομικά τμήματα ως προς τον αριθμό και τη δύναμή τους, φαντάζεστε τι θα γινόταν εάν περνούσε και το αμετάθετο.
      Και βέβαια, ζητήθηκαν κάποιοι αστυνομικοί στην Κατερίνη, δώδεκα κενές οργανικές θέσεις ανθυπαστυνόμων και σαράντα τρεις οργανικές θέσεις αστυφυλάκων, γιατί δημιουργήθηκε ένα καινούργιο τμήμα Τροχαίας Εθνικών Οδών. Τρεις και οκτώ πήγαν μέσα από την εγκύκλιο του Υπουργείου. Τρεις και οκτώ, κύριε Υπουργέ! Όμως, δεν φτάνουν. Είναι δυνατόν να φτάσουν όταν ζητούν δώδεκα και σαράντα τρεις και πάνε τρεις και οκτώ; 
      Αγαπητοί συνάδελφοι, το Ευρωπαϊκό Δικαστήριο καταδίκασε εννιά φορές την Ελλάδα για κακομεταχείριση και παράνομη οπλοχρησία των αστυνομικών. Και ο ΟΗΕ, παράλληλα. Στις ενενήντα εννιά περιπτώσεις που χρησιμοποιήθηκε όπλο, σκοτώθηκαν –βάσει των στοιχείων που διαβάζουμε- δώδεκα άτομα και είκοσι επτά τραυματίστηκαν. Ξέρετε πόσοι αστυνομικοί αποτάθηκαν και πλήρωσαν γι’ αυτό; Ένας! Ένας μόνο! 
      Και βέβαια, οι απαγωγές, οι ληστείες, οι ληστείες μετά φόνου, οι ληστείες των τραπεζών που είναι καθημερινό φαινόμενο, οι δολοφονίες ιερόδουλων, οι ληστείες και ο φόνος μέσα στο σπίτι, είναι πράγματα πρωτόγνωρα για μας. Και βέβαια, είδαμε και στο γήπεδο της Πάτρας με τα επεισόδια, είδαμε τους αγρότες με τα χημικά. Λέει, «λίγα χημικά ρίξαμε». Μα, δεν έμειναν! Τέσσερις τόνους ρίξατε τα Χριστούγεννα στους φοιτητές! Έμειναν καθόλου χημικά για να πέσουν πουθενά αλλού; Το συζητάμε τώρα; 
      Και σε όλη αυτή τη διαδικασία ζητήθηκε μία συγγνώμη από τον κ. Χηνοφώτη. Μία συγγνώμη!!! Για το φόνο ενός παιδιού μία συγγνώμη! 
      Βέβαια, θα μου πείτε ότι κάηκαν εβδομήντα τέσσερις στην Ηλεία και δεν ζητήθηκε καμμία συγγνώμη, ενώ σε άλλη χώρα καίγεται ένα δάσος και παραιτείται ο Υπουργός. Δεν υπάρχει χώρα της συγγνώμης. Όλα είναι μεμονωμένα περιστατικά. Υπάρχουν, βέβαια και κάποιοι άνθρωποι με ευαισθησία, αλλά δεν φθάνουν, για να καλύψουν τα τεράστια κενά. 
      	Αγαπητοί συνάδελφοι, χρειαζόμαστε μία αστυνομία με εκπαίδευση, αξιοκρατία και δυναμική, μία αστυνομία που να υπηρετεί τον πολίτη και την καθημερινότητά του. Όμως, για να γίνει αυτό, χρειάζεται να υπάρχει μία νέα κυβέρνηση, που να έχει και ηθική και πολιτική και κοινωνική νομιμοποίηση και η Κυβέρνηση η σημερινή δεν την έχει. 
      	Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Αμοιρίδη. 
      	ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Να μας πείτε, κύριε συνάδελφε, το όνομα του αστυνομικού που μετακινήθηκε. 
      	ΠΡΟΕΔΡΕΥΩΝ (Αναστάσιος Νεράντζης): Ο συνάδελφος έχει καταθέσει στα Πρακτικά, κύριε Υπουργέ, σχετικό έγγραφο. Θα λάβετε γνώση.
      Το λόγο έχει ο Βουλευτής του ΠΑΣΟΚ κ. Πεταλωτής για πέντε λεπτά. 
      	ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε. 
      	Πρώτα απ’ όλα, θα μου επιτρέψει ο κύριος Υπουργός να κάνω μία παρατήρηση στην απάντηση του συναδέλφου σε μία επίκαιρη ερώτηση, που ήταν πάλι σχετική με την εγκληματικότητα και μου έκανε –θα έλεγα- αλγεινή εντύπωση. Ανέφερε, πως το ότι υπάρχει κτήριο του ΟΚΑΝΑ στην περιοχή του Αγίου Παντελεήμονα μάλλον αναζωπυρώνει την παραβατικότητα. Νομίζω πως με τέτοιου είδους νοοτροπίες δεν μπορούμε ούτε να κατανοήσουμε από τι προέρχεται η εγκληματικότητα και πολύ περισσότερο ούτε να την καταπολεμήσουμε. 
      Όσο για τους αλλοδαπούς, συμφωνώ μόνο εν μέρει σε αυτά που αναφέρει ο κύριος Υπουργός, γιατί το θέμα των αλλοδαπών δεν είναι θέμα τόσο αυτοματοποιημένο, δηλαδή έρχονται, δεν μπορούμε να τους διώξουμε, δεν τους δέχονται. Είναι γνωστό ότι έρχονται με συνθήκες απάνθρωπες. Κρατούνται πολλοί απ’ αυτούς που δεν έπρεπε να κρατούνται. Θα έπρεπε να υπάρχει μόνο διοικητική αντιμετώπιση. Έχουμε εισροή λάθρα εισερχομένων μεταναστών, οι οποίοι είναι ακατάγραπτοι. Δεν καταγράφονται πουθενά. Ίσως είμαστε η μοναδική χώρα που έχουμε εκατοντάδες χιλιάδες παράνομους μετανάστες, «λαθρομετανάστες» -δεν τον ασπάζομαι τον όρο- που μπαίνουν παράνομα και δεν καταγράφονται πουθενά. Βρίσκονται χύμα μέσα στις μεγάλες πόλεις και –εννοείται- δεν μπορούμε κιόλας να τους ελέγξουμε. Αυτό θα έπρεπε να δούμε όσον αφορά την παραβατικότητα, χωρίς βέβαια, σε καμμία περίπτωση να μπορεί να σκεφθεί κάποιος σοβαρά ότι οι μετανάστες ευθύνονται για τον αυξημένο βαθμό παραβατικότητας και εγκληματικότητας που έχουμε στη χώρα μας. 
      Το θέμα της επερώτησης που συζητάμε εδώ πέρα έχει καταντήσει πλέον μονότονο –θα μπορούσε κάποιος να πει- αλλά όσο και αν είναι μονότονο να το συζητάμε, να καταθέτουμε επερωτήσεις και να τοποθετούμαστε, αυτή είναι η πραγματικότητα. Είναι μία ζώσα κατάσταση, που κάθε φορά πραγματικά ξεπερνάει τα πράγματα, όσες φορές και να μιλήσουμε για την έξαρση της εγκληματικότητας, όσες φορές και να αναφερθούμε με στατιστικά στοιχεία στο ποια είναι αυτά τα αδικήματα. Κυρίως τα αδικήματα της καθημερινότητας είναι τα πιο σοβαρά όχι από την άποψη της ποινικής αξίας και ηθικής απαξίας, αλλά από την άποψη ότι είναι αδικήματα που πλήττουν τον Έλληνα πολίτη σε καθημερινή βάση: κλοπές διαρρήξεις κ.λπ.. Εκεί χρειάζεται να παρέμβει το κράτος περισσότερο. Εκεί είναι πραγματικά που την εγκληματικότητα την αισθάνεται καθημερινά ο Έλληνας πολίτης. 
      Όσες φορές, λοιπόν, και αν το συζητήσουμε, έρχονται οι εφημερίδες της επόμενης μέρας, όπου πραγματικά ενημερωνόμαστε για μία κατάσταση που δεν πιστεύουμε κάθε μέρα. Εκεί δηλαδή που λέμε –το είπαμε πάρα πολλές φορές- για το χάος που προκλήθηκε με ευθύνη της Κυβέρνησης το μήνα Δεκέμβρη, την ανυπαρξία της κρατικής μηχανής, όπου επικράτησε το δόγμα, «αφήστε τους να εκτονωθούν». Ποιοι άραγε να εκτονωθούν και να εκτονωθούν στην περιουσία και στις αξίες τίνος; Αυτήν τη φοβερή παράλειψη και αυτήν την τραγική επιλογή της Κυβέρνησης πληρώνουμε μέχρι σήμερα. Και μετά έρχεται και το επόμενο σχέδιο που μιλάει για μία ισχυρή αστυνομία, υπό την έννοια της βίας και της αυθαιρεσίας. Ούτε το ένα ούτε το άλλο εξυπηρετούν την πολιτική πραγματικότητα, την κοινωνική ζωή και την εμπέδωση του αισθήματος ασφάλειας στον Έλληνα πολίτη. 
      Οι συνθήκες ασφάλειας και τα ατομικά δικαιώματα για μας, το ΠΑΣΟΚ, δεν είναι έννοιες οι οποίες είναι αντίθετες, είναι δυνάμεις οι οποίες συνυπάρχουν. Και αυτό το λέμε με πλήρη επίγνωση. Δεν μπορούμε να δεχθούμε αυτή τη φοβερή «Βαβέλ» η οποία υπάρχει μέσα στην Κυβέρνηση και σχετικά με το θέμα της δημόσιας ασφάλειας. 
      Ο κ. Αβραμόπουλος, ένας από τους κορυφαίους Υπουργούς της Κυβέρνησης πριν από λίγες ημέρες δήλωσε ότι «δεν υπάρχει εθνικό σχέδιο εξόδου από την κρίση». Είναι πασιφανές ότι δεν υπάρχει εθνικό σχέδιο για τίποτα στην Κυβέρνηση. Δεν υπάρχει εθνικό σχέδιο που να μας βγάλει επιτέλους απ’ αυτή την ανασφάλεια στην οποία ζούμε.
      Η τρομοκρατία επανέρχεται και μάλιστα με τη χειρότερή της μορφή, γιατί είναι μία τρομοκρατία την οποία τη βλέπουμε να είναι σκληρή, να είναι τιμωρός, τουλάχιστον έτσι εμφανίζεται. Το τι κρύβεται από πίσω, δεν το ξέρουμε. Βλέπουμε πενήντα πέντε χιλιάδες αστυνομικούς να βρίσκονται στο δρόμο, να οπλοφορούν, δίχως να υπάρχει καμμία ψυχολογική υποστήριξη, καμμία ψυχιατρική υποστήριξη. Βλέπουμε την παντελή έλλειψη υλικοτεχνικής υποδομής και αστειευόμαστε με τα τραγικά κατά τα άλλα, Δελτία Τύπου που βγάζουν τα αρμόδια τμήματα, σε σχέση με την πάταξη της διαφθοράς και σε σχέση με τα ήθη μέσα στην Αθήνα. 
      Εμείς ζητάμε μία άλλη αστυνομία που να έχει πρώτα απ’ όλα ως στόχο την εμπέδωση του αισθήματος ασφάλειας του Έλληνα πολίτη, να σέβεται τα ατομικά δικαιώματα, μία αστυνομία δημοκρατική. Και γι’ αυτό ακριβώς συζητούσαμε προχθές, αυτό που απέρριψε η Κυβέρνηση, την πρόταση που κατατέθηκε στη Βουλή για τη σύσταση διακομματικής επιτροπής. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Πεταλωτή.
      Το λόγο έχει ο Βουλευτής του ΠΑΣΟΚ στο Νομό Καρδίτσας ο κ. Κωνσταντίνος Ρόβλιας για πέντε λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε. 
      Σας διαβάζω ένα κείμενο: «Έλλειψη εκπαίδευσης, κακή ψυχολογία, ελλιπής αξιολόγηση καταστάσεων και περιστατικών, αδυναμία διαχείρισης προσωπικού και μέσων, απουσία επαγγελματισμού, έλλειμμα διοίκησης. Αυτά χαρακτηρίζουν την Ελληνική Αστυνομία». 
      Κύριε Υπουργέ, αυτό δεν είναι από κείμενο του ΠΑΣΟΚ, είναι δημοσίευμα της εφημερίδας «ΚΑΘΗΜΕΡΙΝΗ» της Κυριακής, στις 8 Φεβρουαρίου 2009, από τη δημοσιογράφο κα Δώρα Αντωνίου.
      Σκληρός κομματισμός, λέει το ΠΑΣΟΚ. Εύνοια των ημετέρων. Διώξεις όσων δεν ανήκουν στη Νέα Δημοκρατία. Στελέχωση των υπηρεσιών της Ελληνικής Αστυνομίας με βάση τις ανάγκες του Κόμματος της Νέας Δημοκρατίας, με βάση τα σημειώματα που πηγαινοέρχονται και όχι με βάση τις ανάγκες της ΕΛΑΣ και των πολιτών. Επιχειρησιακή αποσύνθεση, ακόμα και λειτουργία παραστυνομίας από συνδικαλιστές της Νέας Δημοκρατίας. Και βεβαίως, είναι γνωστό ότι στην Κατεχάκη λειτουργούσε επί μακρόν κομματικό παράκεντρο, το οποίο διοικούσε την ΕΛΑΣ. Και εύχομαι, κύριε Υπουργέ και ελπίζω να μη συνεχισθεί επί των ημερών σας. 
      Αυτό το παράκεντρο διέλυσε την Ελληνική Αστυνομία και είναι γνήσιο τέκνο της παράταξής σας, της Νέας Δημοκρατίας, της Κυβέρνησής σας. Και όταν λέω, διέλυσε την Ελληνική Αστυνομία, δεν υπερβάλλω. 
      Έχουμε τα στατιστικά στοιχεία του 2008, ολόκληρου, όχι του πρώτου εξαμήνου, τα οποία τα έχετε έτοιμα, αλλά δεν τα δίνετε στη δημοσιότητα. Θα τα δώσω εγώ, λοιπόν.
      Ληστείες, τρεις χιλιάδες διακόσιες ενενήντα το 2008. Έχουμε διπλασιασμό από το 2003 έως το 2008, αύξηση 18% από το 2007 έως το 2008. Κλοπές, διαρρήξεις, εξήντα επτά χιλιάδες οκτακόσιες το 2008. Έχουμε αύξηση κατά 38% από το 2003 και αύξηση κατά 16% από το 2007 έως το 2008. Κλοπές τροχοφόρων, είκοσι τρεις χιλιάδες πεντακόσιες πενήντα μία το 2008. Έχουμε αύξηση κατά 28% στην τελευταία πενταετία που είστε Κυβέρνηση και αύξηση κατά 5% από πέρυσι.
      Είναι χαρακτηριστικό του κομματισμού που διέλυσε την Αστυνομία ότι μετά τους Ολυμπιακούς Αγώνες στα Τμήματα Ασφάλειας και Τροχαίας που είναι εκτός της Αττικής, αντικαταστήσατε το 100% -όχι το 99% αλλά το 100%- των διοικητών, φυσικά με κομματικά κριτήρια. 
      Υπάρχει ένα τελευταίο εμπόδιο σε αυτές τις ανεξέλεγκτες κομματικές μεταθέσεις τις οποίες κάνετε. Υπάρχει το π.δ. 100/2003. Είναι το προεδρικό διάταγμα του ΠΑΣΟΚ με το οποίο έχουν καθιερωθεί αντικειμενικά κριτήρια μεταθέσεων. Και ετοιμάσατε ένα σχέδιο προεδρικού διατάγματος για κομματικοποίηση των μεταθέσεων, στο οποίο αντιδρούν όλοι βέβαια οι αστυνομικοί. Προτίθεστε να κακοποιήσετε τα αντικειμενικά κριτήρια που έχει το Προεδρικό Διάταγμα του ΠΑΣΟΚ.
      Σας ενημερώνουμε και ενημερώνουμε και τους αστυνομικούς και τον ελληνικό λαό ότι αν προλάβετε ως Κυβέρνηση να δημοσιεύσετε τροποποίηση αυτού του προεδρικού διατάγματος, το ΠΑΣΟΚ δεσμεύεται ότι θα καταργήσει τις τροποποιήσεις σας από τις πρώτες μέρες που θα είναι κυβέρνηση. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, στις 4 Αυγούστου 2008 ο Γραμματέας της Δημοτικής Οργάνωσης της Νέας Δημοκρατίας στην Αίγινα κατήγγειλε γραπτώς προς τον Υπουργό και προς τον Αρχηγό της Ελληνικής Αστυνομίας, ανθυπασπιστή της Αστυνομίας, γιατί συμμετέχει ενεργά στο ΠΑΣΟΚ και αμέσως διετάχθη προκαταρκτική πειθαρχική εξέταση, η οποία είναι σε εξέλιξη και δεν ξέρουμε πού θα καταλήξει. Αυτή είναι πολιτική δίωξη, κύριε Υπουργέ. Έτσι εκτίθεται το κράτος της Δεξιάς το οποίο επανιδρύσατε. 
      Το ΠΑΣΟΚ δεν κατήγγειλε και δεν καταγγέλλει τους δεκάδες βαθμοφόρους και μη βαθμοφόρους της Ελληνικής Αστυνομίας που συμμετείχαν στα συνέδρια της Νέας Δημοκρατίας. Όμως, προειδοποιούμε: μαζέψτε αυτούς που χρησιμοποιούν τέτοιες μεθόδους και διώξεις, διότι το ΠΑΣΟΚ θα αμυνθεί και η κοινωνία δεν θα σας συγχωρέσει. 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, παρακαλώ, τελειώνετε. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να έχω τη δευτερολογία μου; 
      ΠΡΟΕΔΡΕΥΩΝ (Αναστάσιος Νεράντζης): Έχουμε πάρει σχετικώς ομόφωνη απόφαση και πρέπει να τελειώνετε τώρα. Αυτοτελώς η δευτερολογία σας, όταν τελειώσουν οι πρωτολογίες. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, και κομματικοποιήσατε την Ελληνική Αστυνομία και κοροϊδέψατε τους αστυνομικούς με τις υποσχέσεις σας τις οποίες αλόγιστα και αφειδώς μοιράζατε, όταν ήσασταν αντιπολίτευση και μάλιστα από τον ίδιο τον Πρωθυπουργό σε σχέση με τα αιτήματά τους. Δυστυχώς, η Ελληνική Αστυνομία με ευθύνη της Κυβέρνησης Καραμανλή αδυνατεί να υπηρετήσει την ασφάλεια του Έλληνα πολίτη. Και για όσο είστε ακόμη Κυβέρνηση τα πράγματα, δυστυχώς, μετά βεβαιότητος θα πηγαίνουν από το κακό στο χειρότερο. Τη λύση δεν θα τη δώσετε εσείς, γιατί δεν μπορείτε να τη δώσετε. Θα τη δώσει ο ελληνικός λαός. Και πώς θα τη δώσει; Οι εκλογές είναι η μόνη λύση για το προσωπικό δράμα όλων υμών, αλλά κυρίως για το δράμα που βιώνει ο ελληνικός λαός. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑΣΟΚ ο κ. Μάρκος Μπόλαρης για πέντε λεπτά. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
      Κύριε Πρόεδρε, η έξαρση της εγκληματικότητας για την οποία συζητούμε σήμερα είναι σαφές ότι πρώτιστα σχετίζεται με τη διάρρηξη της κοινωνικής συνοχής από την κοινωνική αδικία. Και είναι σαφές ότι αυτή η διάρρηξη δημιουργεί τεράστια προβλήματα. Όταν μέσα στην κοινωνία υπάρχει η αντίληψη σε όλα τα στρώματα ότι μπορούν να δημιουργούνται τεράστια σκάνδαλα, σκάνδαλα τα οποία αμφισβητούν ευθέως τα ατομικά, τα πολιτικά, τα κοινωνικά δικαιώματα του πολίτη και ότι αυτά τα σκάνδαλα μπορούν να συγκαλύπτονται και υπάρχει ατιμωρησία σε όλα τα επίπεδα, ακόμα και στο χώρο της δικαιοσύνης, τότε υπάρχει ένα αίσθημα πνιγμού το οποίο εκδηλώνεται και εκδηλώνεται πάρα πολλές φορές με την ποικιλόμορφη εγκληματικότητα. 
      Είναι επίσης σαφές ότι η εγκληματικότητα σχετίζεται με την αποσύνδεση του κράτους, της λειτουργίας του κράτους και μέσα στο κράτος είναι και η λειτουργία της Αστυνομίας από την κοινωνική νομιμοποίηση στην ευρεία της έννοια λόγω της κομματικοποίησης η οποία υπάρχει τα τελευταία χρόνια. 
      Γιατί γνωρίζουν πάρα πολύ καλά οι πολίτες ότι η Κυβέρνηση της Νέας Δημοκρατίας και προσωπικά ο Πρωθυπουργός μπορεί να αθέτησαν πάρα πολλά απ’ αυτά που είχαν υποσχεθεί, αλλά εάν σ’ έναν τομέα έκαναν το ακριβώς αντίθετο απ’ αυτό που υποσχέθηκαν είναι στο περίφημο σύνθημα «περί επανίδρυσης του κράτους» διότι οι πολίτες σ’ αυτό το σύνθημα «διαβάζουν» την κομματικοποίηση του κράτους και την ταχεία οπισθοδρόμηση σε δεκαετίες πίσω. Εκεί, λοιπόν, που υπήρχε το αίτημα για τη σωστή λειτουργία μιας δημοκρατικής πολιτείας όπου στο κράτος τη δύναμη και την ισχύ θα την έχουν οι πολίτες και οι θεσμοί, διαπιστώνουμε ότι επιχειρείται από το κόμμα να χειραγωγηθούν οι θεσμοί με συνέπειες αυτά τα οποία έλεγαν προηγουμένως οι συνάδελφοί μου.
      	Αυτό είχε σαν αποτέλεσμα αντί να υπάρχει η νομιμοποίηση στο πρόσωπο των αστυνομικών, αντί οι πολίτες να βλέπουν τους αστυνομικούς σαν εκπαιδευμένους επαγγελματίες οι οποίοι ασχολούνται με το να επιβάλουν την τάξη και να αντιμετωπίζουν το έγκλημα, διαπιστώνουν ότι απέναντί τους έχουν ανεκπαίδευτους και φοβικούς ανθρώπους οι οποίοι λειτουργούν σε μια λογική καταστολής απλά και μόνοΝ και πολλές φορές με αναποτελεσματικότητα. Αυτό, όπως καταλαβαίνετε, αποθρασύνει και δημιουργεί μια σειρά από ζητήματα.
      	Έτσι ενώ το αίτημα είναι να έχουμε έναν αστυνομικό ο οποίος επιλέγεται με αξιοκρατία, να έχουμε έναν αστυνομικό ο οποίος εκπαιδεύεται συνεχώς –ουχί άπαξ- να έχουμε έναν αστυνομικό ο οποίος αμείβεται σωστά και είναι ανοιχτός στην κοινωνία, αποδεκτός, νομιμοποιημένος από την κοινωνία, έχουμε το τελείως αντίθετο, έχουμε αστυνομικούς οι οποίοι έχουν οι ίδιοι για τον εαυτό τους αίσθημα ανασφάλειας.
      	Κύριε Υπουργέ, νομίζω πως αν δείτε τα site αυτών των συνδικαλιστικών οργανώσεων που εκφράζουν τους αστυνομικούς και τους ειδικούς φρουρούς, θα διαπιστώσετε ότι οι ίδιοι είναι αυτοί που νιώθουν αίσθημα ανασφάλειας γιατί η αναποτελεσματικότητά τους και οι λάθος αντιδράσεις τους στις κρίσιμες στιγμές έχουν σχέση με το δικό τους αίσθημα ανασφάλειας, το προσωπικό τους αίσθημα ανασφάλειας. 
      	Τώρα «κατέβασα» από το site των ειδικών φρουρών το εξής: «Τα όπλα, τα αλεξίσφαιρα και ο άλλος «αρχαιολογικός» εξοπλισμός του σύγχρονου αστυνομικού». Έχουν είκοσι σελίδες με φωτογραφίες τις οποίες έβγαλαν όχι σε αποθήκες αλλά μπροστά από πρεσβείες τις οποίες φυλάνε ειδικοί φρουροί για να δείξουν το χάλι στο οποίο βρίσκονται τα αλεξίσφαιρα τα οποία δεν τους προστατεύουν σε καμμία περίπτωση. Πώς, λοιπόν, αυτοί οι άνθρωποι θα είναι σε θέση να αντιμετωπίσουν τον κίνδυνο και να μπουν μπροστά για να προστατεύσουν τον πολίτη, τη δημόσια τάξη, το αίσθημα ασφάλειας, όταν οι ίδιοι είναι ανασφαλείς, όταν οι ίδιοι που στέκονται στη σκοπιά καταλαβαίνουν ότι είναι απροστάτευτος στόχος και όταν ο έλεγχος που γίνεται αφορά μόνον το αν φορούν αλεξίσφαιρο, άσχετα από το αν αυτό το αλεξίσφαιρο είναι απλώς ένα βάρος και δεν τους παρέχει καμμία απολύτως ασφάλεια και δεν τους δίνει δικαίωμα ούτε καν να καταδιώξουν αποτελεσματικά;
      	Είναι σαφές, λοιπόν, ότι η πολιτεία θέλει τον αστυνομικό επαγγελματία για να μπορεί να αντιμετωπίσει το έγκλημα. Η κατακόρυφη αύξηση της εγκληματικότητας δεν σχετίζεται με τη δράση των εγκληματιών και των κακοποιών αλλά έχει απόλυτη σχέση με τις πολιτικές που εφαρμόζονται τα τελευταία πέντε χρόνια στον χώρο της Αστυνομίας.
      	Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ και διότι τηρήσατε το χρόνο.
      	Το λόγο έχει ο κύριος Νικητιάδης για τρία λεπτά, όχι για πέντε.
      	ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε.
      	Κύριε Υπουργέ, δεν μπορείτε να φανταστείτε πόσο διαφορετική θα ήταν η πολιτική μας ζωή αν με διαψεύδατε στην πρόβλεψή μου ότι θα σηκωθείτε, θα τοποθετηθείτε και θα αρνηθείτε όλα όσα λέμε και θα μας περιγράψετε μια κατάσταση εντελώς διαφορετική. 
      Πραγματικά, όμως, αναρωτιέμαι. Δεν είναι τεράστια η έξαρση της εγκληματικότητας; Υπάρχουν στατιστικά στοιχεία. Πώς μπορούμε να τα αρνηθούμε; Δεν υπάρχει μια πολύ μεγάλη ανασφάλεια στον ελληνικό λαό σ’ ό,τι αφορά τη δημόσια τάξη; Πώς μπορούμε να την αρνηθούμε; Δηλαδή εσείς βρίσκετε πολλούς πολίτες που αισθάνονται ασφαλείς; Όλοι προσπαθούμε και θέλουμε να βρούμε τα αίτια. Δεν είναι οι κομματικές σκοπιμότητες, αυτό που σας είπε πριν από λίγο ο κ. Ρόβλιας ότι στους εκατό διοικητές και διευθυντές αστυνομικών τμημάτων και οι εκατό διορίστηκαν με απόλυτα κομματικά κριτήρια; 
      Δηλαδή, υπάρχει μια επιτροπή η οποία έκρινε αυτούς τους ανθρώπους; Υπάρχει μια επιτροπή η οποία να έκρινε ποιος αστυνομικός φέρει όπλο και αν είναι ικανός να φέρει όπλο; Υπάρχει μια επιτροπή να έκρινε αν υπάρχουν ψυχικές διαταραχές στους αστυνομικούς και ποιοι απ’ αυτούς μπορούν να φέρουν όπλο ή ακόμα περισσότερο ποιοι απ’ αυτούς οι οποίοι είναι διευθυντές σε αστυνομικά τμήματα έχουν την ικανότητα να διοικήσουν; Έχουν την υπομονή, την καρτερικότητα, τα προσόντα εκείνα που απαιτούνται προκειμένου να διοικήσουν; Καμμία επιτροπή και είμαι βέβαιος ότι αδυνατείτε να μας παρουσιάσετε την λειτουργία παρόμοιων επιτροπών. 
      Και εγώ θα έλεγα, κύριε Υπουργέ, πέραν τούτων έχουμε μια σειρά από ζητήματα που σχετίζονται με τα πάρεργα που εκτελεί η Ελληνική Αστυνομία. Τόσες χιλιάδες αστυνομικοί οι οποίοι πηγαίνουν στα γήπεδα κάθε Κυριακή για να φροντίσουν για την δημόσια τάξη. Έχετε κάνει το παραμικρό βήμα έτσι ώστε η δύναμη αυτή να διοχετευθεί κάπου αλλού; Θα σας πω επίσης ότι είναι πάρεργα τα διαβατήρια, οι αστυνομικές ταυτότητες, η πολεοδομία. Ακόμα και για αυτοψίες στην πολεοδομία πηγαίνουν τα αστυνομικά όργανα. Ακόμα και για την συνοδεία ενός ψυχασθενούς στο νοσοκομείο, επειδή δεν είναι σε καλή κατάσταση, πηγαίνουν τα αστυνομικά όργανα. Και εγώ λέω, αν ήταν έτσι και στο παρελθόν, κακώς ήταν έτσι. Εσείς τώρα τι κάνετε προκειμένου να αποσυμφορήσετε τις δυνάμεις εκείνες και να τις διοχετεύσετε στην ασφάλεια του κόσμου; Έχετε να μας πείτε κάποια μέτρα στα οποία έχετε προβεί προς αυτήν την κατεύθυνση; 
      Και για να ολοκληρώσω -εξαιτίας του τρίλεπτου- θέλω να σας πω, κύριε Υπουργέ, ότι στην περιοχή μου στη Δωδεκάνησο το 2007 είχαμε τέσσερις χιλιάδες παντακόσιους λαθρομετανάστες. Το 2008 δεκαέξι χιλιάδες πεντακοσίους λαθρομετανάστες. Είχαμε 400% αύξηση του αριθμού των λαθρομεταναστών. Πέραν της αδυναμίας να φυλάξετε τα σύνορα, πέραν του προβλήματος που αναφέρατε και άκουσα την απάντηση που δώσατε στον κ. Πλεύρη σε σχέση με το νόμιμο ή όχι του να απελαθούν αυτοί οι άνθρωποι, τι κάνατε σε σχέση με την Τουρκία για να υποχρεωθεί επιτέλους να υπογράψει τη συμφωνία επαναπροώθησης; Έχετε εσείς αυτή τη στιγμή επιχειρήματα ή έχετε κάνει κάποια βήματα έτσι ώστε να πιεστεί από την Ευρωπαϊκή Ένωση η Τουρκία και να αναγκαστεί να υποχρεωθεί να υπογράψει τη συμφωνία επαναπροώθησης έτσι ώστε να μην αναγκαζόμαστε να δεχόμαστε όλους αυτούς και να μην αναγκαζόμαστε να δημιουργούνται τα προβλήματα σε περιοχές όπως η Ομόνοια, το Μεταξουργείο και ο Άγιος Παντελεήμονας, στις οποίες αναφερθήκατε πιο πριν; Έχετε να μας πείτε κάποια μέτρα που ελήφθησαν από την Κυβέρνηση σας στην κατεύθυνση αυτή; Φοβάμαι ότι δεν έχετε κανένα μέτρο να μας πείτε προς την κατεύθυνση αυτή. 
      (Στο σημείο αυτό την Προεδρική Έδρα καταλαμβάνει ο Ζ’ Αντιπρόεδρος της Βουλής, κ. ΒΑΪΤΣΗΣ ΑΠΟΣΤΟΛΑΤΟΣ)
      Εμείς θα ευχόμασταν να ήταν διαφορετικά τα πράγματα. Εμείς όταν κάνουμε μια επερώτηση δεν την κάνουμε αναγκαστικώς για να σας εκθέσουμε πολιτικά. Άλλωστε, η πολιτική σας, σας έχει εκθέσει. Η ηγεσία του ίδιου σας του Υπουργείου σας έχει εκθέσει. Δεν έχουμε εμείς ανάγκη να σας εκθέσουμε σ’ αυτή την κατεύθυνση. Κάντε, όμως, κάτι επιτέλους. Κάτι παραδεχθείτε έτσι ώστε να αισθανθεί και ο ελληνικός λαός περισσότερη ασφάλεια. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ. 
      Ο κ. Αχμέτ Χατζή Οσμάν έχει το λόγο για τρία λεπτά παρακαλώ. 
      ΑΧΜΕΤ ΧΑΤΖΗ ΟΣΜΑΝ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθώντας κανείς τις ειδήσεις σήμερα είναι σαν να παρακολουθεί αστυνομικό θρίλερ. Ένα αστυνομικό θρίλερ με πολλούς θύτες και ακόμα περισσότερα θύματα. Σ’ αυτό το θρίλερ, λοιπόν, παρακολουθεί κανείς μια Ελληνική Αστυνομία σε πλήρη αποδιοργάνωση. Παρακολουθούμε πολίτες οι οποίοι ζουν καταστάσεις πλήρους ανασφάλειας. Και μια πολιτική ηγεσία η οποία εντείνει το παραπάνω κλίμα. Δεν αναλαμβάνει τις ευθύνες που τις αναλογούν, δεν λαμβάνει αποφάσεις για εφαρμοσμένες και αποτελεσματικές πολιτικές. 
      Θα μπορούσα να αναφέρω πολλά παραδείγματα. Πραγματικά δεν ξέρει κανείς από πού να αρχίσει και που να τελειώσει με τα όσα συμβαίνουν το τελευταίο διάστημα στη χώρα μας. Τα ποσοστά είναι επίσης τρομακτικά. 
      Το 2008 όλα τα αρνητικά ποσοστά είναι αυξημένα. Ανθρωποκτονίες, ληστείες, βιασμοί, κλοπές, διαρρήξεις, δολοπλοκίες, απαγωγές και ο κατάλογος δεν έχει τελειωμό. Είναι γεγονός ότι οι πολίτες σήμερα δεν εμπιστεύονται την Αστυνομία. Είναι επίσης γεγονός ότι υπάρχει τεράστιο χάσμα ανάμεσα στην Αστυνομία και την κοινωνία. Πώς να μην υπάρχει; Όταν έχουμε ακόμα νωπές τις εικόνες της χρήσης χημικών και δακρυγόνων εναντίον αγροτών οι οποίοι ήρθαν στην Αθήνα για να διεκδικήσουν τα δίκαια αιτήματά τους; 
      (Στο σημείο αυτό την Προεδρική Εδρα καταλαμβάνει ο Ζ΄ Αντιπρόεδρος της Βουλής κ. ΒΑΙΤΣΗΣ ΑΠΟΣΤΟΛΑΤΟΣ)
      Σας ερωτώ: Οι αγρότες που δέχθηκαν δακρυγόνα και χημικά τι άποψη σχημάτισαν για την Αστυνομία, που αντί να συνδράμουν από την πλευρά τους στη διευκόλυνση μιας ειρηνικής διαμαρτυρίας, κλήθηκαν να παίξουν το ρόλο του τραμπούκου; 
      Κατηγορεί η Κυβέρνηση τον Αρχηγό του ΠΑΣΟΚ για την κακή εικόνα της χώρας μας στο εξωτερικό, κατηγορεί το ΠΑΣΟΚ ρίχνοντας λάσπη στα μάτια των πολιτών. Μόνο το 2008 η Ελλάδα καταδικάστηκε επτά φορές από το ευρωπαϊκό δικαστήριο δικαιωμάτων του ανθρώπου για κακομεταχείριση και παράνομη χρήση όπλου από αστυνομικούς. Το ΠΑΣΟΚ ευθύνεται και γι΄ αυτό;
      Η μοναδική προσπάθεια της Κυβέρνησης είναι, αντί να θεραπεύσει τις πληγές, να κουκουλώνει καταστάσεις οι οποίες ωστόσο δεν κουκουλώνονται. Πώς να κατευνάσει σήμερα την οργή 15χρόνων μαθητών για τη δολοφονία συνομήλικου συμμαθητή τους από αστυνομικό; Πώς να κρυφθείτε από τα παιδιά κύριοι της Κυβέρνησης; Αυτή την εικόνα σας πληροφορώ ότι δεν την βιώνουν μόνο οι κάτοικοι της Αθήνας. Αυτή η εικόνα είναι διάχυτη και στην περιφέρεια. Και δυστυχώς δεν είναι διάχυτη λόγω των τηλεοράσεων και των υπολοίπων ΜΜΕ. Είναι διάχυτη γιατί τη βιώνουμε καθημερινά και στην περιφέρεια. Ο φόβος και η ανασφάλεια κυριαρχεί. Και είναι απόρροια μιας ευρύτερης κατάστασης που βιώνει σήμερα ο κάθε Έλληνας πολίτης, είναι απόρροια της κατάρρευσης της οικονομίας, της απουσίας οποιασδήποτε κυβερνητικής πρωτοβουλίας και της απουσίας της πολιτικής ηγεσίας. 
      Δεν πρέπει να τεθούν σοβαρά στο τραπέζι του διαλόγου ζητήματα που αφορούν την αναδιάρθρωση και αναδιοργάνωση της Αστυνομίας; Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαϊτσης Αποστολάτος): Το λόγο έχει ο Αναπληρωτής Υπουργός Εσωτερικών κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κυρίες και κύριοι συνάδελφοι, ανεβαίνοντας στο Βήμα δεν ήταν και δεν είναι πρόθεσή μου να ωραιοποιήσω τα πράγματα, γιατί όποιος και αν επιχειρήσει κάτι τέτοιο είναι δεδομένο ότι θα αποτύχει, όπως είναι δεδομένο ότι θα αποτύχει και εκείνος που με γενικούς αφορισμούς και με πλήρη άρνηση θα προσπαθήσει να εμφανίσει την Ελλάδα και ειδικότερα την Αστυνομία ότι ευρίσκεται υπό πλήρη διάλυση. 
      Εγώ άκουσα με πολύ προσοχή τους συναδέλφους που κατέβαλαν πραγματικά αυτή την προσπάθεια, μια αγωνιώδη προσπάθεια να αποδείξουν ότι η Ελληνική Αστυνομία παραπαίει, Αστυνομία δεν υπάρχει, απόλυτη αναποτελεσματικότητα, με δύο κουβέντες μια διαλυμένη υπηρεσία. Και μάλιστα χρησιμοποίησαν κάποια παραδείγματα για να καταδείξουν του λόγου το αληθές. 
      Κύριοι συνάδελφοι, μεμονωμένα περιστατικά, τα οποία πράγματι δεν περιποιούν τιμή ούτε στην Ελληνική Αστυνομία, αλλά ούτε σε οποιονδήποτε άλλο θεσμό και αν παρατηρηθούν, πάντα θα υπάρχουν. Και εγώ θα σας έλεγα ότι θα πρέπει να είστε ιδιαίτερα προσεκτικοί, γιατί δεν είναι πολλά χρόνια που έχετε φύγει από την εξουσία και θυμούμαστε πάρα πολύ καλά και επί των ιδικών σας ημερών ότι πράγματι είχαν συμβεί τραγελαφικά περιστατικά τα οποία εξέθεταν και την Αστυνομία και τις Κυβερνήσεις σας. 
      Εγώ θα σας θυμίσω ένα πράγμα μόνο, ότι εδώ δίπλα στην Πλατεία Συντάγματος αστυνομικοί εστράφησαν κατά αστυνομικών, αστυνομικοί χρησιμοποιήθηκαν εναντίον αστυνομικών οι οποίοι κατά τρόπο ενδεχομένως όχι απόλυτα ορθό, διεκδικούσαν την ικανοποίηση κάποιων αιτημάτων. Και χρησιμοποιήσατε τις μονάδες αποκατάστασης τάξης, τους ξυλοφορτώσατε και τους στείλατε στα σπίτια τους. Και μάλιστα δόθηκε εντολή και ασκήθηκε ποινική δίωξη για στάση γι’ αυτό το οποίο έγινε τότε. 
      Να σας θυμίσω ότι αστυνομικοί ξυλοφόρτωσαν, με εντολή του πολιτικού προϊσταμένου ή εν πάση περιπτώσει του παριστάμενου τότε υπεύθυνου, συνταξιούχους οι οποίοι επεχείρησαν να πάνε στο Μέγαρο Μαξίμου. Και να σας θυμίσω ότι αγρότες οι οποίοι είχαν κάνει κάποια στιγμή μπλόκο, είδαν τα τρακτέρ τους με ξεφουσκωμένα λάστιχα. 
      Και δεν λέω αυτά τα πράγματα για να πω ότι τότε ήταν διαλυμένη η Αστυνομία ή ότι τότε δεν ήταν δημοκρατική η Αστυνομία. Θέλω να πω απλά ότι παρατηρούνται κατά καιρούς εκτροπές, παρεκτροπές, προβλήματα τα οποία, όμως δεν δίνουν το δικαίωμα σε κανέναν να έρχεται να μιλά από του Βήματος της Βουλής για διαλυμένο κράτος, για διαλυμένη Αστυνομία. Είναι λάθος, είναι μέγα λάθος. 
      Και όταν μιλάμε για την εγκληματικότητα σε αυτή τη χώρα, θα πρέπει να είμαστε πάρα πολύ συγκρατημένοι, διότι όντως υπάρχει μια εγκληματοφοβία δυσανάλογη του μεγέθους της εγκληματικότητας της χώρας μας. Διότι στατιστικά, όχι ελληνικά, στατιστικά στοιχεία της Ευρωπαϊκής Ένωσης κατατάσσουν τη χώρα μας όσον αφορά την εγκληματικότητα στις δύο, το πολύ τρεις θέσεις τελευταίες από όλες τις χώρες της Ευρωπαϊκής Ένωσης. Από άποψη εγκληματοφοβίας πράγματι είμαστε δυσανάλογα πολύ υψηλά. Και αυτό κατά την εκτίμησή μου είναι ευεξήγητο. 
      Πρώτα απ’ όλα θα πρέπει να δεχθούμε όλοι μας ότι η δεκαετία του ’90 έπαιξε έναν πολύ άσχημο ρόλο σε ό,τι αφορά την εγκληματικότητα στη χώρα μας, διότι ξαφνικά είδαμε τις νέες μορφές εγκληματικότητας, είδαμε καινούργια εγκλήματα, ποσοτική και ποιοτική μετάλλαξη του εγκλήματος και δεν ήμασταν έτοιμοι να αντιμετωπίσουμε αυτήν την κατάσταση. Αυτό, έφερε την πρώτη αναταραχή στην ελληνική κοινωνία, τότε που βλέπαμε τους ανθρώπους με τα δίκαννα να στέκονται στις πόρτες του σπιτιού τους και να λένε ότι θα πάρουν το νόμο στα χέρια τους. Τα ξεχνάτε αυτά; Εγώ τα θυμάμαι και τα θυμάται και η ελληνική κοινωνία. Δεν έρχομαι, όμως, να πω εγώ ότι τότε ήταν διαλυμένο το κράτος ή ότι ήταν διαλυμένη η Αστυνομία. Υπήρξε μια συγκυρία γεγονότων που βρήκε ανέτοιμη την Ελληνική έννομη τάξη τη δικαιοσύνη, την Αστυνομία και στο σωφρονιστικό σύστημα, με αποτέλεσμα να δημιουργηθεί αυτή η έξαρση της εγκληματικότητας τότε, που δεν είναι εύκολο να τιθασευτεί από τη μια στιγμή στην άλλη και που δημιούργησε την εγκληματοφοβία. 
      Ένα άλλο στοιχείο επιπλέον, το οποίο δεν λαμβάνουμε υπ΄όψιν μας, είναι ότι έχουμε καθημερινά το βομβαρδισμό από τα δελτία ειδήσεων των όποιων τηλεοπτικών ή ραδιοφωνικών σταθμών όπου το αίμα δυστυχώς πουλάει. Και βλέπουμε σκηνές ενίοτε, οι οποίες δεν προσφέρουν ηρεμία στην ελληνική κοινωνία, να παίζονται, να ξαναπαίζονται, να επαναλαμβάνονται εγκληματικές δράσεις οι οποίες αναδεικνύονται, με αποτέλεσμα να έχουμε αυτό το πρόβλημα. Δεν είμαστε, όμως, επαναλαμβάνω από τις χώρες της Ευρωπαϊκής Ένωσης που αντιμετωπίζουμε μέγα πρόβλημα. 
      Και αν δείτε τα στατιστικά στοιχεία τα οποία επικαλείστε, πράγματι θα διαπιστώσετε ότι το 2008 σε ορισμένες μορφές εγκληματικότητας ιδιαίτερα σε ότι έχει να κάνει με τα εγκλήματα κατά της περιουσίας υπάρχει μια σχετική αύξηση. Εάν, όμως, δείτε στα στατιστικά στοιχεία πόσες πράξεις τελούνται ανά εκατό χιλιάδες κατοίκων στην Ελλάδα σε σχέση με τις άλλες χώρες του εξωτερικού, θα δείτε ότι η Ελλάδα είναι στις τελευταίες θέσεις. Επιπλέον θα δείτε μια άλλη δράση, την οποία δε λαμβάνετε υπ΄όψιν σας και η οποία καταδεικνύει ότι η Αστυνομία δουλεύει. Παραδείγματος χάριν όταν έχουμε ένα 30% αύξηση των υποθέσεων ναρκωτικών, αυτό δεν σημαίνει κατ’ ανάγκη ότι αυξήθηκαν κατά 30% η εμπορία ή η χρήση ναρκωτικών. Μπορεί και να σημαίνει ότι η Αστυνομία κατέστη ικανότερη και εξιχνίασε 30% περισσότερες υποθέσεις. Επίσης σας διαφεύγει της προσοχής ότι εξιχνιάστηκαν σοβαρότατα εγκλήματα τη χρονιά που μας πέρασε, είτε λέγονται αρπαγές είτε είναι ο Παλαιοκώστας και τόσοι άλλοι. Συνελήφθησαν μεγάλοι κακοποιοί οι οποίοι οδηγήθηκαν στις φυλακές. Και ένα σημαντικό στοιχείο το οποίο επίσης ξεχνάτε είναι ότι χρησιμοποιήθηκαν δυνάμεις πολλαπλάσιες τη χρονιά που μας πέρασε εν όψει των πολλών διαδηλώσεων οι οποίες έγιναν και λόγω προβλημάτων τα οποία υπήρχαν στις μεγάλες πόλεις και είχαν επιβάλει στην Αστυνομία να χρησιμοποιήσει πάρα πολλές δυνάμεις. Και ασφαλώς αυτές οι δυνάμεις αφαιρέθηκαν από την πάταξη του κοινού εγκλήματος, τη δημιουργία αισθήματος ασφάλειας στον πολίτη. 
      Λέω, λοιπόν, ότι δεν έχουμε το μαύρο και το άσπρο. Έχουμε μια κατάσταση που έχει προβλήματα. Εγώ, αγαπητέ κύριε Νικητιάδη –δεν σας βλέπω τώρα εδώ- δεν θα σας κάνω το χατίρι να έρθω και να ωραιοποιήσω την κατάσταση. Πράγματι χρειάζονται παρεμβάσεις και στην εκπαίδευση και στη διάρθρωση και στην υλικοτεχνική υποδομή και στα προσωπικά προβλήματα των αστυνομικών. 
      Όμως, εγώ δεν είμαι από εκείνους οι οποίοι θα απαξιώσουν μια χρονική περίοδο και θα πω ότι η πολιτική ηγεσία ή η φυσική ηγεσία της περιόδου εκείνης ήταν ανάξια. Εκείνο που έχω να πω είναι ότι καταβάλλεται μία αέναος προσπάθεια από όλους αυτούς οι οποίοι πέρασαν από το παλιό Υπουργείο Δημόσιας Τάξης και Αρχηγοί της Ελληνικής Αστυνομίας, όλοι προσέθεσαν ένα λιθαράκι, μικρό ή μεγάλο, στην προσπάθεια η οποία καταβάλλεται. Τώρα, αν τρέχουμε με μικρότερη ταχύτητα απ’ ό,τι τρέχει το έγκλημα, είναι άλλο ζήτημα. Είναι ένα θέμα το οποίο μπορούμε να συζητήσουμε και είναι ένα θέμα το οποίο μπορούμε να αναδείξουμε και να καταβάλουμε προσπάθειες, κοινές προσπάθειες, αν θέλετε, για να πάμε προς το καλύτερο.
      Είπατε κάτι άλλο. Λέτε στο κείμενο της επερώτησης σας για κομματισμό, για δίωξη του φρονήματος. Για όνομα του Θεού! Δεν έπρεπε να το πείτε αυτό το πράγμα, ειδικά εσείς, κύριοι του ΠΑΣΟΚ, διότι –επαναλαμβάνω- δεν είναι πολλά τα χρόνια που φύγατε από την εξουσία και θυμάται ο ελληνικός λαός και θυμάται ο Έλληνας αστυνομικός. Θυμάται πάρα πολύ καλά τις λίστες του σουλτάτου. Θυμάται πώς ήταν καταχωρημένοι οι αστυνομικοί μας, οι αξιωματικοί, ανάλογα με το φρόνημά τους -πολύ δεξιός, λίγο δεξιός, περισσότερος δεξιός, δημοκρατικός, περισσότερο δημοκρατικός- και ανάλογα με τις κρίσεις τις οποίες έκανε ο αξιότιμος αυτός κύριος εξελίσσετο και ο αξιωματικός. Καμμία σημασία, καμμία αξία η εργατικότητα. Καμμία αξία η εντιμότητα. Καμμία αξία το ήθος. Και αυτό είχε ως αποτέλεσμα να απονευρωθεί η Ελληνική Αστυνομία. Το έχω πει πολλές φορές και θα το επαναλάβω. Το ΄84 ή ΄85 που ήταν Υπουργός ο κ. Τσίμας αποστρατεύτηκαν -που δεν έχει γίνει ποτέ σε καμιά Αστυνομία του κόσμου- εκατόν πέντε αστυνομικοί υποδιευθυντές. Και μου μιλήσατε, αγαπητέ συνάδελφε, κύριε Αμοιρίδη, για τη μετακίνηση, την απόσπαση ενός αστυνομικού υποδιευθυντού για κάποια χρονική περίοδο, όταν αποστρατεύτηκαν εκατόν πέντε μαζεμένοι, επειδή ήταν –λέει- μη δημοκρατικών φρονημάτων το 1984 ή 1985. Αυτό απονεύρωσε την Ελληνική Αστυνομία, την αποστέρησε από ικανά στελέχη, από την εξελικτική διαδικασία και πορεία η οποία πρέπει να ακολουθείται σε κάθε θεσμό. 
      Και σας θυμίζω και κάτι άλλο. Μπορεί να μην το γνωρίζετε, αλλά, αν θέλετε, ερευνήστε και θα το διαπιστώσετε την περίοδο εκείνη της πρώτης οκταετίας να δείτε πώς εισήγοντο οι αξιωματικοί στις παραγωγικές σχολές. Καμμία αξιοκρατία, απολύτως καμμία αξιοκρατία. Δείτε τώρα τι γίνεται ακόμα και στις εξετάσεις για τα ΤΕΜΑ…
      ΙΩΑΝΝΗΣ ΑΜΟΙΡΙΔΗΣ: Για τους ειδικούς φρουρούς τι κάνετε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Για τους ειδικούς φρουρούς τι κάνουμε; Με συγχωρείτε πάρα πολύ, αλλά εγώ, όταν βγαίνουν τα αποτελέσματα για τους ειδικούς φρουρούς ή τους πυροσβέστες και πάω στην εκλογική μου περιφέρεια, κρύβομαι, διότι με κυνηγάνε επειδή δεν μπήκαν –λέει- τα δικά μας παιδιά κα μπήκαν οι ΠΑ.ΣΟ.Κ.. Τώρα, ακούστε να δείτε κάτι και μην με διακόπτετε, διότι έχω έναν ειρμό στη σκέψη μου και θέλω να τελειώσω την τοποθέτησή μου. Αλλά μια που το θέσατε, αυτό το παραμύθι αφήστε το, διότι και όταν κυβερνούσατε εσείς, σας έλεγαν ότι μπαίνουν οι δεξιοί επειδή με το σύστημα το αντικειμενικό το οποίο έχει καθιερωθεί έμπαιναν και κάποιοι νεοδημοκράτες και τώρα που κυβερνά η Νέα Δημοκρατία το ίδιο μας λένε και εμάς, ότι μπαίνουν οι του ΠΑΣΟΚ διότι το σύστημα είναι αντικειμενικό και εκ των πραγμάτων μπαίνουν και κάποιοι -αρκετοί και θα έλεγα πολλές φορές περισσότεροι- ΠΑΣΟΚ. Τι να κάνουμε; Έτσι είναι. 
      ΓΕΩΡΓΙΟΣ ΝΤΟΛΙΟΣ: Μπαίνουν και κάποιοι ΠΑΣΟΚ, καλά το είπατε!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ακούτε να δείτε κάτι. Αυτήν την κακή νοοτροπία φαίνεται δεν την έχετε αποβάλει. Δεν έχετε αποβάλει τη νοοτροπία της άλωσης του κράτους, της κυριαρχίας του κράτους. Ε, αποβάλετέ την επιτέλους, διότι διαφορετικά και αν έρθει η ώρα να κυβερνήσετε, για λίγο καιρό θα κυβερνήσετε. Μην μου λέτε τώρα ότι η Νέα Δημοκρατία κυνηγά το φρόνημα των αστυνομικών. Σας λέω, λοιπόν, και θα το δείτε. Σε λίγες ημέρες θα έχουμε κρίσεις στους αστυνομικούς. Δεν θα σας γίνει το χατίρι να κάνετε ούτε μια απλή ερώτηση, γιατί η εντολή που έχει δοθεί είναι: απόλυτη αξιοκρατία. Μόνο η ικανότητα και το ήθος, τίποτε άλλο. 
      Και να σας πω κάτι; Θα πρέπει επιτέλους όλοι μας να το καταλάβουμε αυτό, όποιος και αν θα είναι σε μια δεδομένη στιγμή Υπουργός. Εάν έχεις ανθρώπους ανίκανους, εάν έχεις ανθρώπους ανέντιμους, εάν έχεις ανθρώπους -να πω τη λέξη της πιάτσας και της κοινωνίας- «λαμόγια», δεν μπορείς να κάνεις τη δουλειά σου. Όσο και αν είναι δικός σου, όσο και αν είναι φίλος σου κομματικός, θα σε εκθέσει. Αντίθετα, ο εργατικός και ο έντιμος είναι εκείνος ο οποίος θα σε βοηθήσει να πας μπροστά και σας διαβεβαιώνω ότι τώρα αυτό γίνεται. Τώρα, αναφέρατε ένα συγκεκριμένο παράδειγμα που κάποιος αποσπάστηκε για κάποιους μήνες σε κάποια αστυνομική διεύθυνση. Είπα ότι θα κοιτάξω και θα σας απαντήσω στη δευτερολογία μου. 
      Οφείλω, όμως, να σας πω το εξής πράγμα. Ετοιμάζομαι για κάποιες πρωτοβουλίες και θα ήθελα να σας παρακαλέσω να το κουβεντιάσουμε. Είπα και την προηγούμενη Δευτέρα ότι θα έρθω σε επαφή με τους εκπροσώπους των κομμάτων, οι οποίοι ασχολούνται με τα θέματα αυτά, ώστε να στηριχθούν κάποιες πρωτοβουλίες. Διότι ασφαλώς υπάρχουν τα συνδικαλιστικά κεκτημένα. Επειδή προχθές αναφέρθηκα στο προεδρικό διάταγμα του οποίου είχε ανασταλεί η δημοσίευση, παρεξηγήθηκα κιόλας με την έννοια ότι ετοιμάζομαι να το επαναφέρω. Λέω, λοιπόν, ότι ήδη κάλεσα τις συνδικαλιστικές οργανώσεις, έκανα μια συζήτηση, θα τις ξανακαλέσω και είμαι απόλυτα βέβαιος ότι τη λύση θα τη βρούμε. Διότι και από δω υπάρχει η διάθεση και από κει πιστεύω ότι υπάρχει και το φιλότιμο και η θέληση για μια καλύτερη Αστυνομία. Θα τη βρούμε τη λύση. 
      Αλλά θα σας πω ένα πράγμα και θέλω να μου απαντήσετε στη συνέχεια στη δευτερολογία σας, εάν το υιοθετείτε και θεωρείτε πως είναι σωστό. Υμνείτε το προεδρικό διάταγμα 100/2003. Αν το δεις έτσι, χωρίς να το εμβαθύνεις και αν το δεις από άποψη έτσι, τελείως θεωρητική, μπορεί πράγματι να το υμνείς και να λες τι καλό που είναι. Όμως, εάν δεις τι κρύβεται πίσω απ’ αυτό και σε ποια τραγωδία έχει οδηγήσει, θα έχετε άλλη άποψη. Διότι πριν δημοσιευθεί αυτό έγιναν κάποια πράγματα, κάποιες αλχημείες, με αποτέλεσμα να υπάρχουν σήμερα απίστευτες δυσλειτουργίες, οι οποίες δεν είναι δυνατόν να ανατραπούν εξαιτίας της υπάρξεώς του. Και εξηγούμαι αμέσως. 
      Πήγα την περασμένη Παρασκευή σε μια αστυνομική διεύθυνση. Εκεί, λοιπόν, ο αστυνομικός διευθυντής έχει βαθμό ταξιάρχου. Ο επόμενος βαθμός κύριοι ξέρετε ποιος είναι; Αστυνόμος Β’, ο παλιός μοίραρχος. Δεν υπάρχει ούτε ένας αστυνομικός υποδιευθυντής, δεν υπάρχει ούτε ένας Αστυνόμος Α΄. Ένας Αστυνόμος Β΄ και είναι κοντά στην εκλογική σας περιφέρεια, κύριε Πεταλωτή. Και υπάρχουν αυτή τη στιγμή πάρα πολλές αστυνομικές διευθύνσεις, με απίστευτο αριθμό υπεραρίθμων, στους ανώτερους βαθμούς Αστυνόμων Α’, Αστυνομικών Υποδιευθυντών. Και δεν έχει το δικαίωμα ένας εκ των υπεραρίθμων αυτών να μετακινηθεί, επειδή υπάρχει αυτό το προεδρικό διάταγμα για το οποίο υπάρχει πλήρης και απόλυτη αδυναμία να το παραβιάσει ο οποιοσδήποτε, διότι και να θελήσει υπάρχει η δυνατότητα προσφυγής στα διοικητικά δικαστήρια και δεν μπορείς να κάνεις τίποτα. Δεν υπάρχει δυνατότητα αυτήν τη στιγμή από αστυνομική διεύθυνση, αγαπητοί συνάδελφοι, που έχει δεκαοχτώ υπεραρίθμους αστυνομικούς υποδιευθυντές που στοιβάζονται στα αστυνομικά τμήματα και δεν ξέρουν τι να κάνουν, να μετακινηθεί έστω και ένας. Εδώ σας θέλω, λοιπόν, να έρθετε να κουβεντιάσουμε να βρούμε τη λύση. Να βάλετε ώμο και σεις, να προσπαθήσουμε όλοι μαζί αυτές τις δυσλειτουργίες, οι οποίες υπάρχουν στο θέμα της διάρθρωσης να τις αντιμετωπίσουμε.
       Σας καλώ επίσης και σε κάτι άλλο που έχω κατά νου. Σήμερα υπάρχουν στην Ελλάδα χιλιάδες μικρές μονάδες. Μικρά αστυνομικά τμήματα, μικρά τμήματα ασφαλείας, μικροί αστυνομικοί σταθμοί που ουσιαστικά έχουν προσωπικό που υπηρετεί ίσα που να φυλάει το κτήριο. Αν λάβετε υπ΄όψιν ότι υπάρχει ο διοικητής, ο υποδιοικητής, ο αξιωματικός υπηρεσίας, ο γραμματέας, ο σκοπός πύλης, κάποιος με αναρρωτική το πενθήμερο ή το Σαββατοκύριακο, άδειες, αναρρωτικές και όλα τα σχετικά, ίσα που φυλάνε το κτήριο. Υπάρχει, λοιπόν, μια σκέψη, την οποία καταθέτω τώρα -γιατί θα υπάρξει αντίδραση από δημάρχους, τοπάρχες, κομματικά στελέχη ένθεν και ένθεν- σύμπτυξης κάποιων μονάδων. Να δημιουργήσουμε αξιόλογες μονάδες της τάξεως των πενήντα, των εβδομήντα, των εκατό ανθρώπων, ούτως ώστε και η εσωτερική λειτουργία της μονάδας να εξυπηρετείται, αλλά να υπάρχει και η δυνατότητα να βγαίνουν δύο τρία περιπολικά έξω να αστυνομεύεται η περιοχή. Εδώ, λοιπόν, σας καλώ να έρθετε να το κουβεντιάσουμε, να το δούμε όλοι μαζί. 
      Μιλήσατε για το πειθαρχικό. Το πειθαρχικό σε σχέση με το παρελθόν είναι καλύτερο. Μπορεί να έχει προβλήματα, αγαπητοί συνάδελφοι. Εγώ το δέχομαι, θα το κουβεντιάσουμε πάλι μαζί. Να σας πω μια σκέψη, την οποία έκανα, εξαιτίας του ότι είδα στο site του κ. Κοροβέση μια υπόθεση, η οποία με συγκλόνισε. Σκέφτομαι, λοιπόν, το εξής πράγμα. Σε σοβαρές υποθέσεις ή σε υποθέσεις που καταγγέλλεται αστυνομική βία…
      ΕΥΑΓΓΕΛΟΣ ΒΕΝΙΖΕΛΟΣ: Σερφάρετε στο διαδίκτυο και πάτε στο site του κυρίου Κοροβέση; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Μου το έφεραν, διότι δεν ξέρω να το κάνω, κύριε συνάδελφε. Να εξομολογηθώ την αλήθεια. Είδα, λοιπόν, ότι για κάποιες σοβαρές υποθέσεις που καταγγέλλουν την αστυνομική βία, δεν είναι σωστό, πειθαρχικά, να μην παρεμβάλλεται κάποιος αντικειμενικός κριτής έξω από την Αστυνομία, ο οποίος θα ρίχνει μία ματιά στο αποδεικτικό υλικό, ώστε να δούμε εάν είναι καλή η εκτίμηση του ενεργούντος την ΕΔΕ και κατά πόσον πράγματι αξίζει τον κόπο να πάει η υπόθεση στο Πειθαρχικό Συμβούλιο, ή πρέπει να τεθεί στο αρχείο. Αυτά πρέπει να τα δούμε. 
      Σας λέω και κάτι άλλο. Σήμερα, εξαιτίας του γεγονότος το οποίο συνέβη έξω από την Αμερικάνικη Πρεσβεία έγινε πολύ κριτική, γιατί δεν έχουν περάσει από τους ψυχολόγους όλοι οι αστυνομικοί από το 2003 που ψηφίστηκε ο σχετικός νόμος. Και εγώ σας λέω ότι ψηφίσατε ένα νόμο χωρίς να πάρετε ψυχολόγους. Ψηφίσατε ένα νόμο τον οποίο επί οκτώ μήνες που ήσασταν Κυβέρνηση στη συνέχεια, δεν κάνατε οτιδήποτε. Δεν έχει εδώ μικρό-μεγάλο. Εδώ, ψηφίσατε ένα νόμο για τον οποίο δεν είχατε προετοιμάσει καθόλου την εφαρμογή του. Σας λέω ότι αύριο υπογράφω την πρώτη απόφαση για να συσταθεί η πρώτη επιτροπή και θα ακολουθήσει δεύτερη στη Θεσσαλονίκη, ώστε εντός των ημερών να ξεκινήσει μία διαδικασία και σιγά-σιγά τουλάχιστον επιλεκτικά σε κάποιες περιοχές που έχουν διαφανεί κάποια προβλήματα, να τα αντιμετωπίσουμε, δηλαδή παρόμοια περιστατικά όπως το τελευταίο. 
      Έχω πολλά να πω και γι’ αυτό θα επανέλθω στη δευτερολογία μου. Πιστεύω ότι όταν συζητάμε τέτοια θέματα, όπως είναι το θέμα της δημόσιας τάξης, για το οποίο υπάρχει μεγάλη ευαισθησία στον ελληνικό λαό, θα πρέπει να αποφεύγουμε το άσπρο και το μαύρο. Θα πρέπει να ασκείται η κριτική, να έχουμε υπ' όψιν μας τα δικά μας λάθη και να μην είμαστε τόσο φανατικοί και να κάνουμε προτάσεις θεσμικές, οι οποίες θα μπορούν να υλοποιηθούν και θα βοηθήσουν για μία καλύτερη Αστυνομία και για καλύτερα Σώματα Ασφαλείας προς δύο κατευθύνσεις. Το έχω πει πολλές φορές και έχω παρεξηγηθεί και με έχουν λοιδορήσει και με έχουν κριτικάρει, ότι θα πρέπει να έχουμε Αστυνομία προς την κατεύθυνση της νομιμότητας χωρίς εκπτώσεις. Εάν κάποιος έχει την εντύπωση ότι θα πρέπει να υπάρξουν εκπτώσεις, τότε να μας το πει, είτε για κάποια εγκλήματα, είτε για κάποιες περιοχές, είτε για κάποιες κοινωνικές τάξεις. Αυτό πρέπει να γίνει παράλληλα και προς τον απόλυτο σεβασμό των ανθρωπίνων δικαιωμάτων. 
      Εάν καταφέρουμε να φτιάξουμε μία τέτοια Αστυνομία, τότε ασφαλώς θα έχουμε πετύχει στο έργο μας και θα έχουμε μία Αστυνομία η οποία σαφώς θα μπορεί να επιτελέσει κατά τρόπο αποτελεσματικό την αποστολή της. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, οι άνθρωποι ωριμάζουν και όταν πιέζονται ωριμάζουν γρηγορότερα. Εύχομαι αυτό να ισχύσει στην περίπτωση του Αναπληρωτή Υπουργού Εσωτερικών κ. Μαρκογιαννάκη, γιατί επανήλθε φουριόζος στο Υπουργείο Εσωτερικών, στο πρώην Υπουργείο Δημόσιας Τάξης, αλλά οι πρώτες εβδομάδες της νέας θητείας του ήταν βασανιστικές. Ήρθε αντιμέτωπος με πάρα πολλά οξύτατα προβλήματα. Βλέπω ότι τώρα υιοθετεί ένα δημόσιο λόγο μετριοπαθή, προσεχτικό, αυτοπροστατευτικό. 
      Αναρωτιέμαι, όμως, γιατί πριν από λίγες ημέρες η Κυβέρνηση με αυταρέσκεια και θα έλεγα, ανοήτως, απέρριψε την ευεργετική γι’ αυτήν τελικά πρόταση του ΣΥΡΙΖΑ που στήριξε ομόθυμα η Αντιπολίτευση; Γιατί δεν δεχτήκατε, κύριε Υπουργέ, τη συγκρότηση διακομματικής επιτροπής για τα θέματα της Αστυνομίας, προκειμένου να συζητούνται όλα αυτά, να διαμορφώνονται συναινέσεις, να εκτονώνονται καταστάσεις, να αναπτύσσεται ένας οργανωμένος κοινοβουλευτικός και κοινωνικός διάλογος, προκειμένου να αναδιαρθρωθεί, πράγματι, η Ελληνική Αστυνομία που είναι ένα από τα μεγάλα προβλήματα του τόπου; 
      Τώρα έρχεστε και έχοντας προφανώς δει πόσο δύσκολο είναι να κάνετε οποιονδήποτε χειρισμό, πόσο μεγάλες είναι οι πιέσεις, λέτε «ας συζητήσουμε για την αναδιάρθρωση των μονάδων της Eλληνικής Aστυνομίας, ας συζητήσουμε για το καθεστώς των μεταθέσεων, ας συζητήσουμε για το πειθαρχικό δίκαιο». 
      Μα, αυτό γιατί δεν έπρεπε να είναι το αντικείμενο της διακομματικής επιτροπής; Τι έπαθε δηλαδή το Υπουργείο Δικαιοσύνης, που ασκεί τη σωφρονιστική πολιτική, από το γεγονός ότι λειτουργεί εδώ και χρόνια και λειτουργεί και τώρα ειδική επιτροπή για το σωφρονιστικό σύστημα. 	
      Τα πορίσματα έχουν κατά καιρούς χρησιμοποιηθεί και αποτελούν μια πολύ σοβαρή βάση για τη χάραξη πολιτικής, όταν η εκάστοτε ηγεσία του αρμόδιου Υπουργείου μπαίνει στον κόπο να διαβάσει τα πορίσματα των κοινοβουλευτικών επιτροπών. Το ίδιο ισχύει για τα ναρκωτικά, το ίδιο ισχύει για το πρόβλημα της μετανάστευσης και αυτά συνδέονται στενότατα με το ζήτημα της δημόσιας τάξης.
      Βλέπετε ότι η νέα ατζέντα του κ. Καραμανλή αρχίζει και σας εκδικείται. Οικονομία, εκπαίδευση, ασφάλεια. Και τα τρία είναι μεγάλα μέτωπα της κοινωνίας εναντίον της Κυβέρνησης, γιατί είναι μέτωπα της Κυβέρνησης εναντίον της κοινωνίας, γιατί και στα τρία οι εξετάσεις που δώσατε οδήγησαν σε απορριπτικό αποτέλεσμα. Και γι’ αυτό υπάρχει μια συνολική, καθολική κρίση νομιμοποίησης της Κυβέρνησης. 
      Υπάρχει κρίση εμπιστοσύνης και η κρίση εμπιστοσύνης είναι κρίση ασφάλειας. Όλα συνδέονται μεταξύ τους και σίγουρα το πρόβλημα της οικονομικής δυσπραγίας, ο κίνδυνος μείωσης των εισοδημάτων, ο κίνδυνος της απόλυσης, η αδυναμία ανεύρεσης εργασίας, η διάρρηξη του κοινωνικού ιστού, η κατάρρευση των κωδίκων, των κωδίκων αξιών της κοινωνίας συνδέονται άμεσα με την ανάπτυξη ή την ανοχή εγκληματικών συμπεριφορών. 
      Δεν είναι μόνο η μετανάστευση, δεν είναι μόνο τα ναρκωτικά. Είναι συνολικά το κλίμα ανομίας μέσα στο οποίο ζει η ελληνική κοινωνία. Και το κλίμα ανομίας το έχει καλλιεργήσει και υποθάλψει η Κυβέρνηση με την πολιτική της και, κυρίως, με την κρίση της δημόσιας ηθικής, που επί χρόνια τώρα καλλιέργησε στη θέση του περιβόητου συνθήματος «σεμνά και ταπεινά» που έχει γίνει το μεγάλο μπούμερανγκ της Κυβέρνησης του κ. Καραμανλή. 
      Έχουμε πλήρη συνείδηση, κυρίες και κύριοι Βουλευτές, του γεγονότος ότι το ΠΑΣΟΚ είναι ένα κόμμα εξουσίας. Έχει ασκήσει την εξουσία, έχει φθαρεί από αυτήν, αλλά και έχει μάθει. Και ξέρουμε ότι μόλις μας δώσει την εντολή ξανά ο ελληνικός λαός, θα βρεθούμε αντιμέτωποι με τεράστια προβλήματα σ’ όλους τους τομείς, χωρίς περίοδο χάριτος, και θα πρέπει αμέσως να δώσουμε απαντήσεις. Όλα δε όσα λέμε και έχουν προγραμματικό χαρακτήρα είναι αμέσως απαιτητά, είναι εξοφλητέα άμα τη εμφανίσει ενός νέου συσχετισμού στη Βουλή και μιας νέας κυβέρνησης. 
      Όμως δεν δεχόμαστε αυτόν τον συμψηφισμό ο οποίος συγκρίνει τη σημερινή κατάσταση με τη δεκαετία του ’80. Κάποτε πρέπει στην Αίθουσα αυτή να αρθούμε υπεράνω αυτού του στείρου και στερεότυπου κομματικού λόγου, «τι κάναμε, τι κάνατε». 
      Και εγώ μπορώ να αντιτάξω ότι παραδώσαμε το 2004 την Eλληνική Aστυνομία στην καλύτερη στιγμή της -και την παραλάβατε τότε ως Υφυπουργός μαζί με τον κ. Βουλγαράκη- μια Aστυνομία με αυτοπεποίθηση, με περγαμηνές, λόγω της εξάρθρωσης της «17 Νοέμβρη», μια Aστυνομία που είχε σηκώσει το βάρος σε πολύ μεγάλο βαθμό της ολυμπιακής ασφάλειας και διεκπεραίωσε -παρά τις τεράστιες δυσκολίες και τις πρωτοφανείς διεθνείς πιέσεις που έθεταν σε κίνδυνο την κυριαρχία της χώρας- το σχέδιο, αυτό το οποίο φυσικά δεν ήταν ένα σχέδιο έξι μηνών -γιατί διαχειριστήκατε το τελευταίο εξάμηνο- αλλά ένα σχέδιο με πολύ μεγάλο βάθος. 
      Και έχει σημασία να έχεις μια Aστυνομία με αυτοπεποίθηση, μια Αστυνομία που έχει καλή σχέση με την κοινωνία, μια κοινωνικά νομιμοποιημένη Αστυνομία, η οποία αντιμετωπίζει τον πολίτη με τη φιλικότητα που χρειάζεται. Γιατί έχουμε πει κατ’ επανάληψη πως απλά είναι τα πράγματα σε σχέση με την Αστυνομία. Υπάρχει μια τεράστια διεθνής εμπειρία. Ξέρουμε ποιες αστυνομίες διεθνώς είναι αποτελεσματικές, καλά οργανωμένες και ποιες δημιουργούν προβλήματα. 
      Νομίζω ότι μπορούμε να συμφωνήσουμε στην ανάγκη του απόλυτου επαγγελματισμού, των υψηλών επαγγελματικών προδιαγραφών, της εκπαίδευσης υψηλού επιπέδου, πρακτικής -αλλά δεν υπάρχει πρακτική χωρίς θεωρία- και συνεχούς, γιατί μόνο η συνεχιζόμενη εκπαίδευση μπορεί να οδηγήσει σε αποτελέσματα. 
      Μπορούμε να συμφωνήσουμε στην ανάγκη της αξιοκρατίας και δεν χρειάζεται να συζητάμε τώρα για το φαινόμενο του κομματισμού, γιατί είναι, πραγματικά, τελείως βλακώδες για οποιαδήποτε κυβέρνηση και οποιονδήποτε ασκεί κυβερνητική εξουσία να επιλέγει τους συνεργάτες του με κομματικά κριτήρια και όχι με αξιοκρατικά κριτήρια.
      Έχω διευθύνει πολλά Υπουργεία και ποτέ δεν ρώτησα τις πολιτικές πεποιθήσεις των γενικών διευθυντών, των διευθυντών ή των προϊσταμένων άλλων οργανικών μονάδων. Και έχω προσωπική εμπειρία για το πώς λειτουργούν οι μηχανισμοί της Ελληνικής Αστυνομίας γιατί πολλές φορές συνεργάστηκα στενά με το τότε Υπουργείο Δημόσιας Τάξης και έχω πλήρη εικόνα του τι σημαίνει να έχεις επιχειρησιακή ικανότητα και ξέρω πάρα πολύ καλά ότι η κομματική ταυτότητα δεν προσδίδει επιχειρησιακή ικανότητα. Όμως, αυτά πρέπει να θεωρούνται δεδομένα τώρα. Και τώρα, με βάση τις αντιλήψεις του 2009, μικρότερα περιστατικά ευνοιοκρατίας κάνουν πολύ μεγαλύτερη εντύπωση. Διότι δεν έχει ανοχές η κοινωνία. 
      Ξέρετε, μέχρι την πρώτη εκλογική νίκη του ΠΑΣΟΚ, το 1981, υπήρχε ένα είδος ιστορικής αδράνειας και κοινωνικής ηττοπάθειας, αν θέλετε. Εθεωρείτο ο χώρος της Αστυνομίας, τότε της Χωροφυλακής και της Αστυνομίας Πόλεων, ένας χώρος διαρθρωτικά δεξιός, ένας χώρος που ανήκε σ’ αυτό που λέγεται συντηρητική παράταξη, όπως και όλο το κράτος. Ε, τώρα αυτά δεν ισχύουν. 
      Η Αστυνομία, όπως και όλοι οι θεσμοί του κράτους, ανήκουν στον Έλληνα πολίτη κα μόνο ο επαγγελματισμός, η αξιοκρατία, η διαφάνεια, η νομιμότητα και ο σεβασμός των δικαιωμάτων μπορεί να οδηγήσει σε αποτελέσματα, χωρίς τεχνητά διλλήματα, χωρίς το ψευδές δίλημμα «ασφάλεια versus ελευθερία», γιατί έχει δοθεί απάντηση από τον 19ο αιώνα σ’ αυτό το θέμα. Ο σεβασμός των δικαιωμάτων είναι η μέθοδος για την καταπολέμηση του εγκλήματος, την προστασία του πολίτη και την επιβολή της έννομης τάξης. Αυτά τα θέματα έχουν λυθεί. 
      Βλέπετε πού οδηγούνται μεγάλες χώρες, όπως οι Ηνωμένες Πολιτείας, όταν αποκλίνουν από την αρχή αυτή και πώς αγωνίζεται τώρα ο νέος Πρόεδρος των Ηνωμένων Πολιτειών να επιβάλει τις στοιχειώδες αρχές του κράτους δικαίου στη χώρα του, με την περίπτωση του Γκουαντάναμο. 
      Άρα, έχει πολύ μεγάλη σημασία να συμφωνήσουμε απέναντι σ’ αυτά και σ΄ ορισμένους άλλους πολύ απλούς κανόνες, κύριε Υπουργέ. 
      Πρότεινε το ΠΑΣΟΚ να ληφθούν ριζικά μέτρα για την απαλλαγή των αστυνομικών όλων των κατηγοριών, όλων των βαθμών, από διοικητικά καθήκοντα που μπορούν να καλυφθούν από άλλες υπηρεσίες, από τη Δημοτική Αστυνομία.
      Γενικά αυτό που λέγεται «διοικητική αστυνομία» πρέπει να διαχωριστεί από την αστυνομία τάξης και ασφάλειας και πρέπει η Ελληνική Αστυνομία να μην επιβαρύνεται με τα πολλαπλά καθήκοντα της λεγόμενης διοικητικής αστυνομίας που πρέπει να ασκούνται πρωτίστως από τη Δημοτική Αστυνομία και από άλλα όργανα ή από άλλα νομικά πρόσωπα δημοσίου δικαίου, τα οποία εφάπτονται με το ζήτημα αυτό, όπως είναι για παράδειγμα ο ΕΦΕΤ ή όπως είναι η υπηρεσία ειδικών ελέγχων ή όπως είναι οι πολεοδομικές υπηρεσίες, γιατί όλα αυτά τελικώς συγκροτούν το μεγάλο κλάδο της διοικητικής αστυνομίας. Και πρέπει να δούμε στα σοβαρά πώς θα οργανώσουμε επαγγελματικά και επιστημονικά τους άλλους κλάδους της ασφάλειας και της τάξης. 
      Πρέπει να συζητήσουμε σοβαρά για την εκπαίδευση και των ειδικών φρουρών και των αστυφυλάκων, αλλά, βεβαίως, και των αξιωματικών και για τη συνεχιζόμενη εκπαίδευση. 
      Για τη χρήση των όπλων χρειάζεται μία πολύ σοβαρή συζήτηση σε συνεργασία με τη δικαιοσύνη και την επιστημονική κοινότητα, ώστε να συμφωνήσει η κοινωνία για το πώς πρέπει να γίνεται η χρήση των όπλων, με σεβασμό στα ανθρώπινα δικαιώματα, στο Σύνταγμα, αλλά αυτό χρειάζεται εκπαίδευση, ψυχραιμία, επαγγελματισμό. 
      Και βέβαια αντιλαμβανόμαστε πλήρως την αγωνία και την αμηχανία των αστυνομικών που βρίσκονται στο στόχαστρο δύο νέων τρομοκρατικών οργανώσεων, οι οποίες, δυστυχώς, έκαναν την εμφάνισή τους μετά τα γεγονότα του τελευταίου Δεκεμβρίου. Διότι μία Αστυνομία που είναι έκθετη σε τέτοιο κίνδυνο, αστυνομικοί που υφίστανται αυτήν την ψυχολογική πίεση, είναι πάρα πολύ κακοί φύλακες της κοινωνίας. 
      Είναι, όμως, μία ευκαιρία προστατεύοντας τον εαυτό τους να καταπολεμήσουν τα φαινόμενα αυτά του οργανωμένου εγκλήματος, να εξαρθρώσουν στα πρώτα βήματά τους αυτές τις τρομοκρατικές οργανώσεις, αλλά αυτό χρειάζεται επαγγελματισμό και αξιοκρατία στην Αντιτρομοκρατική Υπηρεσία, η οποία, δυστυχώς, έχει υποστεί πλήγματα από την άποψη αυτή τα τελευταία χρόνια, ελλείψει επιγνώσεως της πολιτικής ηγεσίας για το τι συμβαίνει.
      Διότι, όπως έχουμε πει κατ’ επανάληψη, μόνο μία Αστυνομία που έχει αξιοπρέπεια υπηρεσιακή, μπορεί να έχει ικανότητα επιχειρησιακή. Μόνο μία Αστυνομία που δεν φοβάται, μπορεί να υπηρετεί τον πολίτη και να σέβεται τα ανθρώπινα δικαιώματα. Μόνο μία Αστυνομία που νιώθει ότι προστατεύεται από το νόμο και το Σύνταγμα, μπορεί να προστατεύσει το νόμο και το Σύνταγμα στην καθημερινή πρακτική και τη λειτουργία της κοινωνίας.
      Τα μηνύματα που στέλνετε –και τα μηνύματα που στέλνετε και προσωπικά εσείς, κύριε Υπουργέ- είναι αντιφατικά. Είναι μηνύματα που τα στέλνετε κατά περίπτωση και κατά το δοκούν. Άλλοτε εμφανίζεστε, όπως σήμερα, μ’ ένα πιο μετριοπαθές και συζητητικό πρόσωπο και άλλοτε μ ένα πιο οξύ και κομματικό πρόσωπο. 
      Πρέπει –και αυτό μην το εκλαμβάνετε ως συμβουλή, να το εκλάβετε ως θέση της Αντιπολίτευσης που απευθύνεται, όχι σε σας προσωπικά, αλλά στον Πρωθυπουργό και την Κυβέρνηση συλλογικά- ο λόγος σας να αποκτήσει σταθερά θεσμικά χαρακτηριστικά. Να μη στέλνετε αντιφατικά μηνύματα, τα οποία προκαλούν σύγχυση και στο αστυνομικό προσωπικό και την κοινωνία, για να υπάρξει σαφήνεια, σταθερότητα, αίσθηση ασφάλειας και σιγουριάς.
      Βέβαια, ζητάω πολλά από μια Κυβέρνηση, η οποία σπαράσσεται εσωτερικά, που ζει μέρα με την ημέρα, που δεν ξέρει τι θα γεννήσει η επόμενη μέρα. Και δεν θα το λύσετε εσείς αυτό το πρόβλημα. Αυτό το πρόβλημα είναι πρόβλημα του κ. Καραμανλή, εν τέλει βέβαια είναι πρόβλημα του τόπου. 
      Γι’ αυτό το ΠΑΣΟΚ έθετε και θέτει με σαφή και επίσημο τρόπο το ζήτημα των εκλογών, γιατί το κόστος των εκλογών είναι πολύ μικρότερο από το κόστος της παραμονής της Κυβέρνησης του κ. Καραμανλή στην εξουσία μέσα σε τέτοιες οικονομικές, κοινωνικές συνθήκες. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ.
      Η κ. Παρθένα Φουντουκίδου, Κοινοβουλευτική Εκπρόσωπος της Νέας Δημοκρατίας, έχει το λόγο για έξι λεπτά.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Ο μετριοπαθής λόγος του Κοινοβουλευτικού Εκπροσώπου, με αρκετά σημεία του οποίου συμφωνώ, όσον αφορά τον επαγγελματισμό, την αξιοκρατία, την εκπαίδευση, το σεβασμό των δικαιωμάτων του πολίτη, δεν έχει καμμία σχέση με το κείμενο της επερώτησης.
      Είναι ενδεικτικό, λοιπόν –κι εγώ θα ήθελα να ωριμάζουν όλοι μαζί, αλλά φαίνεται- ότι δεν ωριμάζει το όλον ΠΑΣΟΚ, γιατί τους διαφεύγουν βασικά σημεία. Αν αυτή η ωριμότητα υπήρχε, όπως επίσης και μια ειλικρινής προσέγγιση και διάθεση επίλυσης των σωρευμένων προβλημάτων, που, πράγματι, υπάρχουν στην Ελληνική Αστυνομία, αν αυτό τους ενδιέφερε, θα μπορούσαν να κάνουν κριτική.
      Παραδείγματος χάριν, υπάρχουν τα π.δ. 81, 113, 100 που είναι του 2007 και του 2008 και αναφέρονται στην αρτιότερη εκπαίδευση, στην καλύτερη κατάρτιση των αστυνομικών. Θα μπορούσαν να κάνουν αναφορές στο τριετές Πρόγραμμα Πολιτικής Δημόσιας Τάξης και Ασφάλειας που για πρώτη φορά υιοθετείται και εφαρμόζεται στη χώρα μας και εφαρμόζεται με επιτυχία. Έχει απτά αποτελέσματα. Και οι συλλήψεις αυξήθηκαν και οι παραπομπές πολλαπλασιάστηκαν, αλλά και η προϊούσα άνοδος της εγκληματικότητας σταμάτησε στο δεύτερο εξάμηνο του 2008.
      Κύριοι συνάδελφοι, θα περίμενα ειλικρινά μία πιο ειλικρινή παρουσίαση των μεγάλων προβλημάτων που υπάρχουν, γιατί η λογική του άσπρου-μαύρου δεν βοηθά κανέναν από εμάς.
      	Τα προβλήματα έχουν δημιουργηθεί σωρευτικά και έχετε πολύ μεγάλες ευθύνες. Δεν θα ήθελα να κάνω αναφορές στο παρελθόν, με αναγκάζει όμως η αδιαφορία που δείχνετε στο ότι υπάρχει ένα παρελθόν που έχει κάποιες συνέπειες που δεν ανατρέπονται εν μία νυκτί. 
      	Επειδή αναφερθήκατε στο αίσθημα ανασφάλειας και στην αυξημένη εγκληματικότητα, εγώ θα σας φέρω δημοσιεύματα. Είναι της περιόδου Οκτωβρίου 2003. Λένε: «Πρώτη στη διαφθορά η Ελλάδα στην Ευρώπη», «Φόβος και τρόμος οι συμμορίες των ανηλίκων», «Φουντώνει το έγκλημα του δρόμου», «Όταν λείπουν οι αστυνόμοι χορεύουν οι κλέφτες», «Διαρρήξεις και ληστείες σε ανοδική πορεία», «50% αύξηση στις ληστείες από ανηλίκους», «Χάσαμε τον ύπνο μας από το φόβο των διαρρηκτών», «Το τμήμα μένει κλειστό, σε περίπτωση ανάγκης τηλεφωνήστε στη Μήλο», «εκατόν τριάντα έξι διαρρήξεις και πέντε κλοπές μας γδύνουν κάθε μέρα». Είναι στις 31 Οκτωβρίου 2003. Αυτή, λοιπόν, ήταν η κατάσταση τότε.
      	Εγώ θέλω να σας πω ότι υπήρξε περίοδος που ενσυνείδητα –ήταν ιδεολογία σας- κάνατε ζημιά στην Ελληνική Αστυνομία. Η λέξη «μπάτσος» δεν εκστομίστηκε ποτέ από κανένα στέλεχος της δικής μου παράταξης. Αυτά, όμως, είναι παρελθόν. 
      Ας δούμε, λοιπόν, τι γίνεται σήμερα. Αναφέρεστε σε καταδίκες της χώρας μας από το Δικαστήριο Ανθρωπίνων Δικαιωμάτων. Δεν μπήκατε στο κόπο, κύριοι συνάδελφοι, να δείτε ότι οι έξι απ’ αυτές που πράγματι έχουν γίνει, είναι υπαρκτές, αφορούν περιπτώσεις και πράξεις που έλαβαν χώρα το 1995, το 1998, το 2001, το 2002 και μία τελευταία, που δεν έχει ακόμα κοινοποιηθεί, έγινε το 2003. Είναι δηλαδή καταδίκες που αφορούν τις δικές σας εποχές και τις δικές σας ημέρες. Προς τι, λοιπόν, εγκαλείτε την Κυβέρνηση της Νέας Δημοκρατίας; 
      	Εμείς θέλουμε να κατακρίνουμε όποια απαράδεκτα και κατακριτέα περιστατικά, επίορκων ή και άρρωστων αστυνομικών, που στατιστικά, κύριοι συνάδελφοι, πάντα συνέβαιναν. Εμείς θα θέλαμε τη θετική σας συμβολή, αν πραγματικά σας ενδιαφέρει η ασφάλεια του Έλληνα πολίτη και η τόνωση του αισθήματος αυτού. Αν, λοιπόν, αυτό σας ενδιαφέρει, τότε ας αποφύγουμε όλοι εδώ τις υπερβολές.
      	Μην πυροβολείτε την ΕΛΑΣ. Ελάτε να την κάνουμε καλύτερη, ελάτε να την κάνουμε αποτελεσματικότερη.
      	Πραγματικά τα στατιστικά στοιχεία, σε σχέση μ’ άλλες χώρες της Ευρωπαϊκής Ένωσης, είναι σαφώς καλύτερα για τη χώρα μας. Έχουμε, λοιπόν, εμείς εξακόσιες δεκαοκτώ κλοπές ανά εκατό χιλιάδες κατοίκους, ενώ ο μέσος όρος στις ευρωπαϊκές χώρες είναι δύο χιλιάδες τετρακόσιες τέσσερις κλοπές. Στις ληστείες, εμείς έχουμε τριάντα, ενώ ο μέσος όρος είναι περίπου ογδόντα. Οι δείκτες, λοιπόν, είναι πάρα πολύ καλοί.
      Ξέρετε ότι έχουν γίνει θετικά βήματα, ξέρετε ότι έχουν αυξηθεί οι πεζές περιπολίες. Η οργανωτική μεταρρύθμιση είναι σε εξέλιξη. Ήδη έχει προχωρήσει σε πάρα πολλούς νομούς, στην Αθήνα, σ’ όλη την Αττική, στην Περιφέρεια της Κρήτης, νομίζω στην Περιφέρεια Αιγαίου, Ιονίων κ.λπ. Λειτουργούν τμήματα πεζών περιπολιών σε πενήντα πέντε αστυνομικά τμήματα σ’ όλη την Ελλάδα. 
      Ο θεσμός του αστυνομικού της γειτονιάς είναι επίσης, σε εξέλιξη. Υπάρχουν μικτά συνεργεία ελέγχου, υπάρχουν κινητές ομάδες. Αλλά και πάλι, δεν θα ισχυριστώ ότι έχουμε πετύχει τα άριστα αποτελέσματα.
      	Επειδή, λοιπόν, εμείς εδώ υπηρετούμε την ουσία της πολιτικής και η ουσία της πολιτικής είναι η προστασία του πολίτη, η βελτίωση της ποιότητας ζωής, η τόνωση του αισθήματος ασφάλειας, γι’ αυτό κάναμε και ένα καινούργιο οργανόγραμμα σ’ όλες αυτές τις διευθύνσεις και το προχωρούμε, κάτι που εσείς από το 1980 δεν το τολμήσατε. Σκοπεύουμε να δημιουργήσουμε μια σύγχρονη, δημοκρατική, αποτελεσματικότερη Αστυνομία που θα είναι κοντά στον πολίτη και δίνουμε ιδιαίτερη έμφαση, σχεδόν έχουμε ιδιαίτερη εμμονή, στην προστασία των ατομικών δικαιωμάτων. 
      	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κ. Φουντουκίδου.
      	Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Βέρα Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κυρία και κύριοι Βουλευτές, στο κείμενο της επερώτησης του ΠΑΣΟΚ πραγματικά εντυπωσιάζει η πλήρης αποσύνδεση του τρόπου παρουσίασης του προβλήματος της αύξησης της εγκληματικότητας από τις κοινωνικές παραμέτρους που συμβάλλουν καθοριστικά στη διαμόρφωση και εξέλιξη της εγκληματικής συμπεριφοράς. 
      Πρόκειται για μία άκρως επιφανειακή προσέγγιση του φαινομένου που έχει ως κύριο στόχο τον εντυπωσιασμό –ειπώθηκαν αρκετά νούμερα και στις ομιλίες των συναδέλφων- στο πλαίσιο μιας γνωστής και ανούσιας, θα μου επιτρέψετε την έκφραση, αντιπολιτευτικής πρακτικής. 
      Δεν είδαμε σε κανένα σημείο του κειμένου της επερώτησης την ανάδειξη, έστω και στοιχειωδώς, των κοινωνικοοικονομικών παραγόντων που εμπλέκονται σε σημαντικό βαθμό στην αύξηση της εγκληματικότητας. Δεν είδαμε, για παράδειγμα, να προβληματίζεται η Αξιωματική Αντιπολίτευση με το ζήτημα της σύνδεσης της ανεργίας που μαστίζει δεκάδες χιλιάδες νέους ανθρώπους και πολλές επαγγελματικές ομάδες με το φαινόμενο της εγκληματικότητας. Ούτε φαίνεται να αντιλαμβάνεται ότι ο κοινωνικός ρατσισμός, η ξενοφοβία και η εκμετάλλευση μεταναστών στη χώρα μας οδηγούν στην απομόνωση και στην περιθωριοποίησή τους που λειτουργούν ως παράγοντας έντασης, εχθρότητας και αντίδρασης, συμβάλλοντας έτσι στην αύξηση της εγκληματικότητας. 
      Ακόμη περισσότερο διαφεύγει από την αντίληψη των επερωτώντων Βουλευτών ότι υπάρχει πλήρης ανατροπή θεμελιωδών δημοκρατικών και κοινωνικών αξιών στο ισοπεδωτικό σύστημα της ανεξέλεγκτης καπιταλιστικής οικονομίας και πολιτικής που αναδεικνύει το κέρδος σε κορυφαία κοινωνική αξία και συμβάλλει ουσιαστικά στην άμβλυνση των ηθικών αναστολών, στην πολιτεία του «βολέματος», της «αρπαχτής» και της ασυδοσίας. Σ’ αυτές τις συνθήκες είναι προφανές ότι ηθικό είναι ό,τι δημιουργεί κέρδος, ανεξάρτητα από τον τρόπο που αυτό αποκτάται. 
      Αυτά φυσικά διαφεύγουν από την πολιτική σκέψη του ΠΑΣΟΚ, γιατί κινείται με τις ίδιες κατευθύνσεις που οδηγούν και την πολιτική αντίληψη της Νέας Δημοκρατίας. Όλο το πρόβλημα στο κείμενο της επερώτησης –το οποίο ομολογώ ότι το διάβασα με πολλή προσοχή- εντοπίζεται στην έλλειψη καλής εκπαίδευσης των αστυνομικών και στην ανικανότητα της Κυβέρνησης και της φυσικής ηγεσίας της ΕΛΑΣ. Δεν υπάρχει ούτε μία λέξη για το έλλειμμα προσανατολισμού, δημοκρατικής διαπαιδαγώγησης και εκπαίδευσης των αστυνομικών, για την ανάγκη ευαισθητοποίησής τους στη διασφάλιση των δημοκρατικών δικαιωμάτων των πολιτών, αλλά και για την οριοθέτηση της δράσης της Αστυνομίας εκεί όπου θίγονται οι ατομικές ελευθερίες. 
      Μ’ άλλα λόγια, το πρόβλημα εντοπίζεται στην έλλειψη εκπαιδευμένων αστυνομικά «πιστολάδων» και στη μη ύπαρξη ισχυρής αστυνόμευσης. Είναι ακόμα ένα δείγμα γραφής της συμπόρευσης της πολιτικής σας αντίληψης με τις ιδεολογικοπολιτικές θέσεις του κυβερνώντος κόμματος.
      Η Κυβέρνηση, βέβαια, εάν θέλει να παρουσιάσει πραγματική βελτίωση στην αντιμετώπιση του εγκλήματος, τουλάχιστον όσον αφορά το κομμάτι της πολιτικής για την καταστολή του και όχι απλά όταν γίνονται κάποιες ανακοινώσεις από το Βήμα της Βουλής, οφείλει να προχωρήσει σε αναδιάταξη του προσωπικού και των μέσων που διατίθενται σ’ αυτήν την κατεύθυνση, να δώσει κατάλληλο προσανατολισμό και δυνάμεις στις υπηρεσίες που έχουν σχέση με την πρόληψη και δίωξη του εγκλήματος, να διαλύσει τους μηχανισμούς καταστολής του λαϊκού κινήματος στις υπηρεσίες παρακολούθησης και διείσδυσης που έχουν πληθύνει σε προσωπικό, εξειδίκευση και ειδική αντιτρομοκρατική εκπαίδευση. 
      Δεν θα το κάνει, όμως, γιατί δεν θα αρνηθεί τον εαυτό της και το ρόλο της σαν πολιτικός εκπρόσωπος του κεφαλαίου, το ρόλο του αστικού κράτους. Γι’ αυτό χρειάζεται το συνδικαλιστικό κίνημα των αστυνομικών υπαλλήλων να παλέψει για τον επαναπροσανατολισμό των Σωμάτων Ασφαλείας στη δίωξη του εγκλήματος και να εναντιωθεί στην καταστολή του λαϊκού κινήματος. Και ας μην ξεχνάμε ότι όταν οι αστυνομικοί πριν από πάρα πολλά χρόνια ξεκίνησαν τις προσπάθειές τους για να συνδικαλιστούν, το κόμμα της Νέας Δημοκρατίας και του ΠΑΣΟΚ εναντιώθηκαν, τους κυνήγησαν, τους εκδίωξαν. Και αν κατάφεραν ό,τι κατάφεραν, το κατάφεραν, πραγματικά, με τους δικούς τους αγώνες και τη συμπαράσταση του λαϊκού εργατικού κινήματος. 
      Κυρίες και κύριοι Βουλευτές, είναι γνωστό ότι η ανάγκη του κεφαλαίου να κερδίσει περισσότερα απαιτεί και την αφαίρεση κοινωνικών δικαιωμάτων. Άλλωστε, τα δύο κόμματα που κυβερνούν τα τελευταία τριάντα χρόνια, έχετε προσαρμόσει το εθνικό δίκαιο με τη νομοθεσία που εφαρμόζεται στις Ηνωμένες Πολιτείες της Αμερικής και μεταφέρεται και στην Ευρώπη. Τρομονόμοι, νόμιμη παρακολούθηση, Συνθήκη του Σένγκεν και διάφορες συμβάσεις είτε για την έκδοση, είτε για τη δικαστική συνεργασία, τα έχετε ψηφίσει ομόφωνα και οι δύο στο όνομα των διεθνών υποχρεώσεων της χώρας. 
      Αυτά δεν είναι καταστολή; Ή μήπως δεν αντιλαμβάνεστε ότι η προοπτική είναι η μεγαλύτερη σκλήρυνση και της νομοθεσίας και της Αστυνομίας στην Ελλάδα και τις άλλες χώρες απέναντι στον «εχθρό-λαό» και ιδιαίτερα σήμερα με την οικονομική κρίση που υπάρχει και που είναι σίγουρο ότι θα υπάρξουν πολλές και μεγαλύτερες κοινωνικές αντιδράσεις. Έτσι, ο προσανατολισμός της Αστυνομίας χρειάζεται να είναι κυρίως προς την κατεύθυνση αντιμετώπισης και καταστολής του λαϊκού κινήματος. Υπάρχουν πολλά παραδείγματα, όπως οι κάμερες κλπ. 
      Είναι σίγουρο ότι υπάρχουν προβλήματα εκπαίδευσης, διαπαιδαγώγησης και οργάνωσης. Άλλωστε, αν υπήρχε σωστή διαπαιδαγώγηση, μπορεί να μην είχαμε φαινόμενα σαν τη δολοφονία του δεκαπεντάχρονου Αλέξη, που δεν είναι βέβαια και το μοναδικό περιστατικό. Ακολούθησαν οι προσπάθειες δολοφονίας του μαθητή στο Περιστέρι, του αστυνομικού στο Υπουργείο Πολιτισμού και το τελευταίο στην αμερικάνικη Πρεσβεία. 
      Με μεγάλη ευκολία ορισμένοι τραβούν τα όπλα και πυροβολούν και δυστυχώς, οι πρακτικές μέχρι σήμερα είναι να συγκαλύπτονται οι ευθύνες κάποιων αστυνομικών που παραβιάζουν σαφώς τη νομοθεσία. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Αντιπροέδρου)
      Κύριε Πρόεδρε, δεν έχουμε δευτερολογία. Τουλάχιστον, δώστε μου, σας παρακαλώ, τα δύο λεπτά που δώσατε στον Κοινοβουλευτικό Εκπρόσωπο του ΠΑΣΟΚ. 
      Δεν διαμαρτύρεστε για το γιατί πηγαίνουν τους αστυνομικούς για εκπαίδευση στο στρατό. Δεν σας έχει προβληματίσει; Ασφαλώς πηγαίνουν στο στρατό για περισσότερο λογική στρατιωτικοποίησης του Σώματος, για να φοβούνται οι αστυνομικοί και να υπακούουν σε παράνομες αντισυνταγματικές διαταγές, όπως «χτύπα τον αγρότη πατέρα σου που ανεβαίνει από την Κρήτη ή κατεβαίνει από τη Θεσσαλία και τις υπόλοιπες πόλεις της Ελλάδας για να διαμαρτυρηθεί για την αντιαγροτική πολιτική». Ή «χτύπα τα παιδιά σου που αγωνίζονται για δημόσια δωρεάν και ουσιαστική μόρφωση χωρίς τη συμμετοχή επιχειρηματιών». 
      Όμως, δεν ξεχνάμε -και το έχουμε αποδείξει πολλές φορές με τη συμπαράστασή μας- ότι το αστυνομικό Σώμα αποτελείται από εργαζόμενους με προβλήματα και μειωμένα δικαιώματα σε σχέση με αργίες, προσωπικό και εξοπλισμό ασφαλείας κ.λπ. και σε σύγκριση με τους άλλους εργαζόμενους και την εργατική νομοθεσία. 
      Εμείς έχουμε υποστηρίξει όλα αυτά τα αιτήματα και έχουμε εκφράσει καθαρά τη συμπαράστασή μας. Έχουν δίκιο στα οικονομικά τους αιτήματα. Όμως, δεν έχουν τη δυνατότητα να κάνουν, όπως είπα, συνδικαλισμό, να μπορούν να φωνάξουν, όπως φωνάζουν οι άλλοι κλάδοι και γι’ αυτό παραμένει σε πολύ χαμηλά επίπεδα η λύση των προβλημάτων που τους απασχολούν. 
      Είναι περισσότερο από σίγουρο ότι η εγκληματικότητα στη χώρα μας –και αυτό δεν το λέμε έτσι από κάποια απαισιοδοξία, γιατί μόνο απαισιόδοξοι δεν είμαστε- με τις συνθήκες που υπάρχουν και με την κατάσταση στην Αστυνομία, χωρίς προσανατολισμό, εκπαίδευση, διαπαιδαγώγηση κ.λπ., θα αναπτυχθεί παραπέρα και θα αξιοποιείται κάθε φορά από την οποιαδήποτε Κυβέρνηση είναι στην εξουσία, προκειμένου να ενισχύονται τα μέτρα περιστολής των δημοκρατικών κατακτήσεων. 
      Η ουσιαστική αντιμετώπιση των αιτιών που την αναπτύσσουν, συνδέεται αντικειμενικά, κατά την άποψή μας, με τη γενικότερη αντιμετώπιση και απόκρουση της εφαρμοζόμενης αντιλαϊκής πολιτικής. 
      Ο λαός μας θα πρέπει, αν θέλει, να ενισχύσει τη δική του ασφάλεια. Πρέπει να υπονομεύσει με τους αγώνες του –αυτός είναι ο μονόδρομος- την ασφάλεια της πολιτικής των λεγόμενων «μεταρρυθμίσεων» του σάπιου κοινωνικο-οικονομικού συστήματος που ζούμε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Βέρα Νικολαΐδου του Κομμουνιστικού Κόμματος Ελλάδος. 
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Φώτης Κουβέλης για έξι λεπτά. 
      ΦΩΤΗΣ ΚΟΥΒΕΛΗΣ: Ευχαριστώ πολύ, κύριε Πρόεδρε. 
      Βεβαίως, κυρίες και κύριοι συνάδελφοι, η εγκληματικότητα έχει συγκεκριμένες αιτίες που τη δημιουργούν, που την προκαλούν. Μάλιστα, για να μην πω ότι υπάρχει βεβαιότητα, θα έλεγα ότι υπάρχει η έντονη πιθανολόγηση ότι θα αυξηθούν, κύριε Υπουργέ, οι δείκτες της εγκληματικότητας, με δεδομένη την οικονομική όσο και κοινωνική περιθωριοποίηση κάθε μέρα και μεγαλύτερων κοινωνικών στρωμάτων. 
      Και βεβαίως, η αντιμετώπιση όλων εκείνων που «γεννούν» την εγκληματικότητα ή και την παραβατικότητα είναι μία υπόθεση η οποία αναφέρεται σε συνολικότερα ζητήματα της πολιτικής η οποία απουσιάζει συστηματικά. 
      Είναι χαρακτηριστικό το γεγονός ότι εντοπίζονται πάρα πολλοί πολίτες οι οποίοι παραβατούν, παραβαίνουν το νόμο στο χώρο των ανέργων ή και στο χώρο των ονομαζομένων, κύριε Πρόεδρε, πτωχών. 
      Και η επισήμανση είναι χρήσιμη. Οι πολίτες οι οποίοι θα ζήσουν στο πλαίσιο στης φτώχειας στη βάση συγκεκριμένων στοιχείων θα ξεπεράσει το 24% μέσα στο έτος 2009.
      	Από εκεί και πέρα υπάρχει ένα ζήτημα: Έχουμε αύξηση της εγκληματικότητας, κύριε Υπουργέ; Βεβαίως, έχουμε. Έχουμε και ποιοτική και ποσοτική και είναι λάθος να γίνεται η σύγκριση μ’ άλλες ευρωπαϊκές χώρες, λαμβανομένων υπ’ όψιν των ιδιαιτεροτήτων της χώρας μας, οι οποίες δεν επέτρεπαν να έχουμε αυξημένη εγκληματικότητα. Λειτουργούσαν αποτρεπτικά οι συνθήκες τα περασμένα χρόνια. 
      	Αυτό νομίζω ότι πρέπει να απασχολεί τον οποιονδήποτε θέλει να ερευνά και να μελετά το περιεχόμενο της εγκληματικότητας, πώς γεννιέται και κυρίως γιατί αυξάνεται. 
      	Δεν θα παρακολουθήσω τις σκέψεις σας, όταν μιλάτε για την αύξηση, τη μεγέθυνση των στατιστικών στοιχείων, επικαλούμενος, για να τη δικαιολογήσετε, τα εξιχνιασθέντα εγκλήματα. Και δεν θα την παρακολουθήσω, γιατί σας διαφεύγει και το γεγονός ότι έχουμε και την κρυπτόμενη εγκληματικότητα, αυτήν η οποία δεν καταγράφεται, γιατί δεν εξιχνιάζεται. Όμως, είναι υπαρκτή αυτή η εγκληματικότητα, ανεξάρτητα αν βλέπει ή δεν βλέπει –δεν βλέπει εν τέλει- το φως της δημοσιότητας στο πλαίσιο του αστυνομικού ή και του δικαστικού ελέγχου, κύριε Πρόεδρε. 
      	Κύριε Υπουργέ, αρνηθήκατε την πρόταση του Συνασπισμού Ριζοσπαστικής Αριστεράς για τη συγκρότηση διακομματικής επιτροπής και σήμερα άκουσα να υποστηρίζετε ότι θα απευθυνθείτε στους εκπροσώπους των κομμάτων, οι οποίοι έχουν τη συγκεκριμένη αρμοδιότητα για τα ζητήματα της ασφάλειας στο πλαίσιο των αρμοδιοτήτων του Υφυπουργείου Εσωτερικών. Ακόμη δεν έχω αντιληφθεί γιατί αποκρούσατε την πρόταση του Συνασπισμού Ριζοσπαστικής Αριστεράς, όταν, όπως είπα και την περασμένη Δευτέρα, στο δικό σας πρόγραμμα, στο πρόγραμμα της Νέας Δημοκρατίας, υπήρχε ως αναφορά και δέσμευση η διακομματική αντιμετώπιση των ζητημάτων που αφορούν τη λειτουργία της Ελληνικής Αστυνομίας. 
      	Υπάρχουν ζητήματα, κύριε Πρόεδρε, αναποτελεσματικότητας της Αστυνομίας. Υπάρχουν αναμφισβήτητα προβλήματα που έχουν σχέση με την πλημμελή εκπαίδευση. Η εξιστόρησή τους θα αποτελούσε επανάληψη, με το δεδομένο ότι αποτελεί κοινό τόπο όλων μας ότι η εκπαίδευση των αστυνομικών είναι σε πλήρη αναντιστοιχία μ’ εκείνο που καλείται να αντιμετωπίσει και αυτό που καλείται να αντιμετωπίσει είναι το μεταλλαγμένο, το εξελιγμένο σύνθετο έγκλημα, η σύνθετη εγκληματική συμπεριφορά. 
      	Ακούω κάποιους να αφορίζουν και να απομακρύνουν την έννοια του εκδημοκρατισμού, της συνεχούς προσπάθειας εκδημοκρατισμού των Σωμάτων Ασφαλείας. Ο εκδημοκρατισμός εμείς στο ΣΥΡΙΖΑ έχουμε τη βεβαιότητα ότι είναι μια οφειλόμενη πολιτική πράξη, η οποία θα πρέπει να είναι –επαναλαμβάνω- συνεχής. Η Ελληνική Αστυνομία, ασκώντας τα καθήκοντά της, θα πρέπει να έχει ως σταθερή και αταλάντευτη συμπεριφορά το σεβασμό των δικαιωμάτων και των ελευθεριών του πολίτη. 
      	Είναι πολλά, κύριε Πρόεδρε, μα πάρα πολλά τα περιστατικά! Δεν είναι μερικά. Δεν είναι αποσπασματικές συμπεριφορές, οι οποίες συνιστούν κατάφωρη προσβολή των δικαιωμάτων του πολίτη. 
      	Διάβαζα, κύριε Υπουργέ και κύριε Χηνοφώτη, σε μια ξενόγλωσση εφημερίδα σήμερα ότι η Ελλάδα κάνει τη «βρόμικη δουλειά» –η φράση δεν είναι δική μου, αγγλική εφημερίδα ήταν- αναφορικά με τα ζητήματα των μεταναστών. Πρωτάκουστα πράγματα! Τα διαβατήρια στα χέρια της Ελληνικής Αστυνομίας, διότι είναι διεφθαρμένη η Δημόσια Διοίκηση. Αυτό το επιχείρημα κατετέθη όχι ακριβώς έτσι, αλλά περίπου έτσι. 
      	Η διαδικασία παροχής ασύλου. Και αυτή στα χέρια της Ελληνικής Αστυνομίας. Η αντιμετώπιση των προβλημάτων της μετανάστευσης. Και αυτή στα χέρια της Ελληνικής Αστυνομίας. 
      Εγώ αξιωματικά δεν αναφέρομαι στην έλλειψη αντικειμενικότητας της Αστυνομίας. Αναφέρομαι σ’ ένα κλίμα εγγενούς αυταρχισμού που υπάρχει –χρόνια διαμορφωμένος είναι αυτός ο αυταρχισμός- στο χώρο της Αστυνομίας και που δεν επιτρέπει τη δικαιοκρατική παρέμβαση για την αντιμετώπιση των ζητημάτων που αναφέρονται στους μετανάστες ή και στους πολιτικούς πρόσφυγες. 
      Και από εκεί και πέρα τα αλλότρια καθήκοντα, κύριε Πρόεδρε.
      	Απουσιάζει η δικαστική αστυνομία. Θα μπορούσε ένα μεγάλο μέρος των καθηκόντων της Ελληνικής Αστυνομίας να τα πάρει η δικαστική αστυνομία, να ελευθερωθούν οι αστυνομικοί, προκειμένου να υπηρετήσουν το αντικείμενο, το σκοπό, να επιτελέσουν το καθήκον τους που είναι η προστασία του πολίτη, η προστασία της ζωής και της ασφάλειάς του. 
      	Κύριε Υπουργέ, επειδή η κλεψύδρα είναι αμείλικτη, εγώ θα ολοκληρώσω λέγοντας τούτο. Μην επιχειρείτε να απαντήσετε στις όποιες αιτιάσεις και στον όποιο επί της αντιπολιτευτικής ουσίας λόγο, για τα μεγάλα προβλήματα που υπάρχουν στην Ελληνική Αστυνομία, κάνοντας σύγκριση με το παρελθόν, όχι γιατί τότε τα πράγματα ήσαν ρόδινα, όχι γιατί δεν υπήρχαν περιστατικά, σε μερικά απ’ αυτά αναφερθήκατε. Υπήρχαν, κύριε Υπουργέ. Αλλά, επιτέλους, ας το ξαναπώ, αυτός ο τόπος δικαιούται να συγκρίνεται όχι με το παρελθόν, αλλά με τη σύγχρονη ανάγκη να έχουμε την αποτελεσματική λειτουργία της Αστυνομίας, το συνεχή εκδημοκρατισμό της, το σεβασμό των δικαιωμάτων και των ελευθεριών του πολίτη. Και για να το πράξετε αυτό, πρέπει να απομακρυνθείτε από την οποιαδήποτε παραδοχή ότι η τροφοδότηση της Αστυνομίας με αυταρχισμό, με λογική και ιδεολογία αυταρχισμού, θα λύσει το πρόβλημα. Δεν θα το λύσει, θα το πολλαπλασιάσει, θα το μεγεθύνει. Και, βεβαίως, παρέλκει και παρέλκει όχι γιατί δεν υπάρχει πρόβλημα, υπάρχει τεράστια πρόβλημα να σκύψετε, να σκύψουμε εάν θέλετε, για να ανταποκριθούμε στην έκκλησή σας, πάνω από τα συγκεκριμένα εργασιακά δικαιώματα και προβλήματα των εργαζομένων στο χώρο της Ελληνικής Αστυνομίας, ανδρών και γυναικών. Και εμείς, ο ΣΥΡΙΖΑ, κύριε Πρόεδρε, θα το πράξει και επίμονα. Συστηματικά, θα αναφέρεται σ’ όλα αυτά που έχουν σχέση με την ασφάλεια, η οποία, κύριε Υπουργέ, βεβαιωθείτε, μπορεί να βαίνει παράλληλα με το σεβασμό των ανθρωπίνων δικαιωμάτων, των δικαιωμάτων των πολιτών και των ελευθεριών τους.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον σεβαστό κ. Κουβέλη.
      Το λόγο έχει ο συνάδελφος από το Λαϊκό Ορθόδοξο Συναγερμό κ. Αθανάσιος Πλεύρης, ως Κοινοβουλευτικός Εκπρόσωπος, για έξι λεπτά.
      ΑΘΑΝΑΣΙΟΣ ΠΛΕΥΡΗΣ: Ευχαριστώ πολύ, κύριε Πρόεδρε.
      Κύριοι συνάδελφοι, πράγματι το να συζητάμε μια επερώτηση για την εγκληματικότητα είναι πολύ σημαντικό. Θα καταθέσω στα Πρακτικά της Βουλής ότι εμείς ήδη έχοντας διαγνώσει αυτήν την κατάσταση, είχαμε καταθέσει επερώτηση η οποία συζητήθηκε τον Οκτώβριο του 2008. 
      (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δυστυχώς, αποδείχθηκε ότι ό,τι λέγαμε συνέβη μετά από ένα δίμηνο, το Δεκέμβριο, μ’ αυτό που έζησε η Αθήνα, γιατί είχαμε διαγνώσει τα προβλήματα τα οποία υπάρχουν. Υπ’ αυτήν την έννοια, χαιρετίζουμε που το ΠΑΣΟΚ έστω και τώρα έρχεται να κάνει μια επερώτηση για το θέμα της εγκληματικότητας.
      Κύριε Υπουργέ, πραγματικά άκουσα πολύ προσεκτικά τον κ. Κουβέλη. Μπορεί να γίνει μια συζήτηση για την ποσοτική αύξηση της εγκληματικότητας, αλλά για εμένα πιο σημαντικό είναι η συζήτηση για την ποιοτική μετάλλαξη της εγκληματικότητας που ζούμε. Λίγο-πολύ τα νούμερα ειπώθηκαν.
      Εμείς, θεωρούμε αυτήν τη στιγμή, και το είχαμε πει από τον Οκτώβριο κιόλας, ότι υπάρχει, μεταξύ άλλων, μια εισαγόμενη εγκληματικότητα. Και όταν αναφερόμαστε σε εισαγόμενη εγκληματικότητα, δεν μιλούμε τόσο στα άτομα ως άτομα, αλλά στη μεθοδολογία, μία μεθοδολογία που ήταν ξένη προς την ελληνική πραγματικότητα. Τα νούμερα είτε αρέσουν σε κάποιους είτε δεν αρέσουν, είναι αμείλικτα. Μέσα στις ελληνικές φυλακές υπάρχουν πέντε χιλιάδες επτακόσιοι σαράντα τέσσερις Έλληνες και πέντε χιλιάδες εκατόν εξήντα έξι αλλοδαποί. Θα μου πείτε, αυτό μπορεί να είναι για χαμηλή εγκληματικότητα. Στη βαριά εγκληματικότητα, δυστυχώς τα νούμερα είναι σχεδόν τα ίδια. Και αναφέρομαι στις ανθρωποκτονίες, όπου το 40% τελούνται από αλλοδαπούς –κοιτάξτε τα νούμερα, είναι τα νούμερα που δίνει το Υπουργείο σας- όπως επίσης και στους βιασμούς, όπου το 45% τελούνται από αλλοδαπούς. Χαρακτηριστικά αναφέρω ότι το πρώτο εξάμηνο του 2008 είχαμε ενενήντα τρεις ανθρωποκτονίες από ημεδαπούς και εβδομήντα τρεις από αλλοδαπούς. Είχαμε εκατόν δεκατέσσερις βιασμούς από ημεδαπούς και εκατόν επτά από αλλοδαπούς. Και μπορώ να καταλάβω την έννοια που ανέφερε και η αξιότιμη Κοινοβουλευτική Εκπρόσωπος του Κομμουνιστικού Κόμματος, ότι πράγματι υπάρχει μια κοινωνική παθογένεια, την οποία μπορώ να αντιληφθώ στις κλοπές, μπορώ να την αντιληφθώ στις ληστείες, δεν μπορώ όμως να την αντιληφθώ στους βιασμούς.
      Δεν είναι θέμα φτώχειας το να έχουμε το ειδεχθές αυτό έγκλημα του βιασμού. Υπάρχει μία άλλη πραγματικότητα που πρέπει να τη δούμε. Είναι κάποια διαφορετικά αξιακά κριτήρια που υπάρχουν. Η ελληνική κοινωνία είχε κάποια συγκεκριμένη αξιακή δομή, κάποια αξιακά κριτήρια και αν θέλετε γενικότερα και ο δυτικός πολιτισμός. Δυστυχώς, η εισροή που υπάρχει –δεν αναφέρομαι στο μεγάλο μέρος των μεταναστών, αναφέρομαι σ’ αυτούς που αναπτύσσουν εγκληματική συμπεριφορά- προέρχεται από κάποιες χώρες οι οποίες έχουν τελείως διαφορετική νοοτροπία για αξίες, όπως είναι η γυναίκα –και αναφέρομαι στις χώρες που η γυναίκα αντιμετωπίζεται ως πράγμα- για αξίες όπως είναι η ζωή. Αυτή, λοιπόν, η εγκληματικότητα έχει δημιουργήσει μια μετάλλαξη και αναφέρομαι στην απλή της μορφή. Δεν αναφέρομαι στο οργανωμένο έγκλημα που είναι κάτι διαφορετικό και δεν το συνδέω εδώ πέρα εγώ με εισαγόμενη εγκληματικότητα.
      Αναφέρομαι, λοιπόν, σ’ αυτά τα αξιακά κριτήρια και το ζούμε με την αύξηση των βιασμών, το ζούμε με μορφές ανθρωποκτονιών που δεν είχε μάθει η ελληνική κοινωνία. Αυτή, λοιπόν, είναι μια πραγματικότητα.
      Και, κύριε Υπουργέ, στην ερώτηση που σας έκανα πριν, ειδικά στην Αθήνα, αλλά και σ’ όλη την Ελλάδα παρουσιάζεται το φαινόμενο των γκετοποιημένων περιοχών. Πρέπει κάποια στιγμή να δούμε πώς θα αντιμετωπίσουμε αυτό το πρόβλημα, ώστε πραγματικά όσοι άνθρωποι βρίσκονται εδώ πέρα νομίμως και δεν δημιουργούν πρόβλημα στην ελληνική κοινωνία, να μπορούν να ζήσουν και όσοι βρίσκονται παρασιτικά με εγκληματική συμπεριφορά ή με άλλη παράνομη συμπεριφορά, να ασκηθεί η πίεση που πρέπει στην Τουρκία, γιατί αυτή είναι η ουσία της ροής που έχουμε σήμερα ότι η Κυβέρνησή σας, όπως και η κυβέρνηση του ΠΑΣΟΚ που άνοιξε διάπλατα την πόρτα της Ευρωπαϊκής Ένωσης στην Τουρκία δεν χτυπάτε το χέρι να γίνουν οι επαναπροωθήσεις που πρέπει. Εάν γίνουν αυτές οι επαναπροωθήσεις έχει τελειώσει το θέμα. Δεν δέχεται η Τουρκία αυτές τις επαναπροωθήσεις. Οι άνθρωποι που βρίσκονται εδώ πέρα θα αναπτύξουν μια εγκληματική συμπεριφορά, εάν είναι αναγκασμένοι να ζουν παράνομα, γιατί πρέπει να φάνε, να ζήσουν και ουσιαστικά αυτό το πράγμα το αφήνετε να υπάρχει.
      Ακούστηκαν πολλά θέματα και για την Αστυνομία. Εδώ πέρα θα ήθελα να διαφοροποιηθώ και πραγματικά θεωρώ ότι είναι λάθος αυτό που έχει κάνει στην επερώτηση το ΠΑΣΟΚ το να χρησιμοποιεί στοιχεία του Ελληνικού Παρατηρητηρίου των συμφωνιών του Ελσίνκι. 
      Κύριοι συνάδελφοι του ΠΑΣΟΚ, χρησιμοποιείτε στοιχεία ενός οργανισμού που κάνει αγών για υποτιθέμενη μακεδονική μειονότητα που συνεχώς κυνηγάει τη χώρα ο κ. Δημητράς, διότι υποτίθεται ότι καταπιέζουμε Μακεδόνες που υποτίθεται ότι βρίσκονται εδώ πέρα; Αυτούς χρησιμοποιείτε. Ο κ. Βαλιανάτος ήταν αρχικά εκεί που εσείς τον αποπέμψατε από το ΠΑΣΟΚ ο Αρχηγός σας και στη συνέχεια ο κ. Δημητράς που βάσει αυτών των συνθηκών, με τις υποτιθέμενες μειονότητες, αναπτύσσει το Παρατηρητήριο του Ελσίνκι μια ξεκάθαρα ανθελληνική δραστηριότητα. Και χρησιμοποιείτε αυτές τις πηγές; Ή το να το χρησιμοποιείτε το Ευρωπαϊκό Δικαστήριο Δικαιωμάτων του ανθρώπου για καταδίκες του 2008 για ποια έτη ήταν αυτές οι καταδίκες; Για το 2004 και το 2005; Οι επτά καταδίκες του 2008 φέρτε τις να τις δείτε, αν δεν κάνω λάθος αν όχι όλες, το μεγαλύτερο μέρος απευθύνεται σε πράξεις αστυνομικών οργάνων πριν το 2004. Δεν μπορούμε να στηριχθούμε έωλα σε κάποια νούμερα τα οποία φέρνουν ορισμένες μη κυβερνητικές οργανώσεις που να το μάθετε κιόλας, γιατί χρησιμοποιείτε το Παρατηρητήριο του Ελσίνκι και έχει χρηματοδοτηθεί από το Ίδρυμα Σώρος που το Ίδρυμα Σώρος είναι ό,τι πιο ανθελληνικό υπάρχει αυτήν τη στιγμή στην Ευρώπη. Δεν μπορείτε να φέρνετε αυτά τα νούμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα χρησιμοποιήσω και εγώ, κύριε Πρόεδρε, αν επιτρέπεται.
      Τι γίνεται τώρα, κύριε Υπουργέ; Με την Αστυνομία πράγματι υπάρχουν προτάσεις. Το μεγάλο πρόβλημα όμως και του Δεκεμβρίου το πρόβλημα, το οποίο χρεώνεται στην Κυβέρνησή σας είναι το εξής: ότι δεν έχετε δώσει στην Αστυνομία να ξέρει ποιος είναι ο στόχος της και πώς πρέπει να λειτουργήσει. Όταν βγαίνει ο Υπουργός και λέει το Δεκέμβριο ότι η Αστυνομία θα έχει μία αμυντική στάση, αυτομάτως είναι σαν να είπε, κάψτε την Αθήνα, κάψτε τις άλλες πόλεις, γιατί η εντολή είναι η Αστυνομία να μην κάνει τίποτα. 
      Τι πιστεύουμε εμείς; Εμείς πιστεύουμε ότι η Αστυνομία πρέπει να εφαρμόζει το νόμο. Δεν υπάρχει αμυντική ή επιθετική στάση. Πρέπει να εφαρμόζει το νόμο και, βεβαίως, πρέπει να σέβεται τα ανθρώπινα δικαιώματα, γιατί αυτό είναι συνταγματική επιταγή και αντίστοιχα πρέπει να σέβεται και τα δικαιώματα του πολίτη στην ασφάλεια, στην περιουσία του, στην τιμή που είναι πάλι συνταγματική επιταγή. Και βέβαια δεν είναι αντικρουόμενα αυτά τα στοιχεία.
      	Όμως, κύριε Υπουργέ, δεν μπορείτε να αναπτύσσετε φοβικά σύνδρομα απέναντι στην εγκληματικότητα. Δεν μπορεί να έχει καταληφθεί η Λυρική Σκηνή μια βδομάδα τώρα και οι άνθρωποι εκεί να μοιράζουν φυλλάδια και να λένε «χαιρόμαστε γι’ αυτό που έγινε το Δεκέμβρη» -δεν θέλω να το καταθέσω στα Πρακτικά της Βουλής γιατί το θεωρώ προσβλητικό- «και θα συνεχίσουμε και θα ξανακάνουμε την Αθήνα έτσι» και να τους αφήνετε εκεί πέρα επειδή φοβάστε μη τυχόν πεταχτούν κάποιοι κουλτουριάρηδες να σας κατηγορήσουν ότι δεν επιβάλλετε την τάξη.
      	Εμείς θεωρούμε ότι η εγκληματικότητα χρειάζεται μια πολύ μεγάλη κουβέντα και στο επίπεδο της πρόληψης και στο επίπεδο της κοινωνικής παθογένειας αλλά και στο επίπεδο της καταστολής διότι η εγκληματικότητα δεν θα λυθεί μόνο με την κουβέντα για την πρόληψη αλλά και με την κουβέντα για την καταστολή.
      	ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Αθανάσιο Πλεύρη από το ΛΑΟΣ.
      	Εισερχόμαστε στις δευτερολογίες.
      	Το λόγο έχει ο κ. Ντόλιος για πέντε λεπτά.
      	ΓΕΩΡΓΙΟΣ ΝΤΟΛΙΟΣ: Κατ’ αρχάς, κύριοι συνάδελφοι, φαίνεται ότι σήμερα επαναλαμβάνουμε μία συζήτηση ή σχεδόν επαναλαμβάνουμε μία συζήτηση που έγινε την προηγούμενη Δευτέρα. Θεωρώ ότι δεν είναι υπερβολή. Θεωρώ ότι είναι χρήσιμη. 
      Μια πρώτη επισήμανση έκανε ο Κοινοβουλευτικός μας Εκπρόσωπος κύριος Βενιζέλος όσον αφορά τη χροιά της ομιλίας του κυρίου Υπουργού και το περιεχόμενό της ως ένα βαθμό. Ήταν σαφώς διαφοροποιημένος σε σχέση με την προηγούμενη Δευτέρα. Βεβαίως προσωπικά πιστεύω ότι δεν θα αλλάξει στάση. Δεν έχει αποφασίσει τουλάχιστον να αλλάξει στάση η πολιτική ηγεσία του Υπουργείου απέναντι στο συνδικαλισμό. Έχω τη γνώμη ότι θα επιχειρήσει να διοικήσει την Ελληνική Αστυνομία με περισσότερη πειθαρχία η οποία θα στηρίζεται στον φόβο, ένα φόβο ο οποίος θα επιχειρηθεί μέσω της ενοχοποίησης των συνδικαλιστών, όλων των ελεύθερων φωνών. Το προεδρικό διάταγμα για το πειθαρχικό δίκαιο παραδείγματος χάριν ενοχοποιεί τις ελεύθερες εκείνες φωνές όταν λέει με σαφήνεια ότι παραπέμπονται στο πειθαρχικό συμβούλιο αυτοί οι οποίοι διά των εκφράσεών τους θα θεωρηθεί ότι προσέβαλαν ανωτέρους τους.
      	Υπάρχει μια σειρά από ζητήματα στα οποία απέφυγε να απαντήσει ο κύριος Υπουργός. Έθεσε σήμερα ένα θέμα ο συνάδελφός μου κ. Ρόβλιας. Την προηγούμενη Δευτέρα εγώ έθεσα ένα ζήτημα. Υπάρχουν ένορκες διοικητικές εξετάσεις. Ο κ. Ρόβλιας αναφέρθηκε σε επώνυμη καταγγελία για αστυνομικό ο οποίος συμμετείχε –αυτό κατάλαβα τουλάχιστον- σε κομματικές διαδικασίες του ΠΑΣΟΚ. Την προηγούμενη Δευτέρα εγώ αναφέρθηκα σ’ άλλο περιστατικό ένορκης διοικητικής εξέτασης πάλι για αστυνομικό ο οποίος συμμετείχε σε τέτοιες κομματικές διαδικασίες από ανώνυμη καταγγελία, από καταγγελία κουκουλοφόρων. Βεβαίως τέτοιου είδους παραδείγματα συμμετοχής σε πολιτικές διαδικασίες είναι δεκάδες, είναι εκατοντάδες, είναι επίσημα και θα πρέπει να δοθεί μια απάντηση για να κλείσει επιτέλους αυτό το ζήτημα. Να μη θέσω το ερώτημα -θεωρώ ότι έτσι θα υποβαθμίσω τη συζήτηση- ποιου «χρώματος» είναι αυτοί οι αστυνομικοί για τους οποίους σήμερα γίνεται ένορκη διοικητική εξέταση. 
      	Για το νέο προεδρικό διάταγμα που αφορά τις μεταθέσεις και την προηγούμενη Δευτέρα και σήμερα ο κύριος Υπουργός είπε ότι επιχειρείται να αντιμετωπιστεί ένα λειτουργικό πρόβλημα στην Αστυνομία που δημιούργησε το ισχύον προεδρικό διάταγμα. Εγώ νομίζω ότι ούτε εμείς ούτε οι συνδικαλιστές θα είχαν αντίρρηση να συζητήσουν σε μία λογική βάση για την αντιμετώπιση αυτού του προβλήματος στο οποίο αναφέρεστε. Σε καμμιά περίπτωση όμως το προεδρικό διάταγμα, αν εκδοθεί κάποια στιγμή, αν αποφασίσετε και το εκδώσετε, δεν θα πρέπει να θέτει σε ομηρία ή να δίνει στη φυσική και πολιτική ηγεσία της Ελληνικής Αστυνομίας τη δυνατότητα των διαρκών μεταθέσεων σε ελάχιστο χρονικό διάστημα από νομό σε νομό και από περιφέρεια σε περιφέρεια. Αυτό δημιουργεί πρόβλημα, αυτό δημιουργεί φόβο, αυτό επιχειρεί να επιβάλει μία πειθαρχία με τέτοιου είδους όρους.
      	Στα περί αξιοκρατίας νομίζω ότι το χαρακτηριστικότερο παράδειγμα για το πώς λειτούργησε ο κομματισμός στην Ελληνική Αστυνομία κατά την περίοδο της διακυβέρνησης της Νέας Δημοκρατίας είναι η αντιτρομοκρατική υπηρεσία.
      Σε ελάχιστο χρόνο μετά την εξάρθρωση της «17ης Νοέμβρη» εξαρθρώθηκε μια αποτελεσματική υπηρεσία και οι λόγοι για τους οποίους έγινε αυτό είναι γνωστοί. Μια υπηρεσία η οποία ήταν αποτελεσματική και χρήσιμη βεβαίως. 
      Να πω για τα περί αξιοκρατίας επειδή έγιναν κάποιες αναφορές, ότι η απόλυτη αξιοκρατία δεν υπήρχε και στο παρελθόν. Έγιναν όμως πολύ σοβαρά βήματα για την Ελληνική Αστυνομία. Να πούμε ότι επί ημερών της προηγούμενης κυβέρνησης καθιερώθηκαν οι πανελλαδικές εξετάσεις για την εισαγωγή στην Ελληνική Αστυνομία. Είναι τεράστιο βήμα. Η ποιότητα του ανθρώπινου δυναμικού –η ποιότητα υπό την έννοια των δυνατοτήτων- είναι σαφώς αναβαθμισμένη. Αυτήν τη δυνατότητα δεν την αξιοποιήσαμε παρ’ όλο ότι παραλάβατε σχολές αστυφυλάκων με πολύ καλές υποδομές, με συγκεκριμένο πρόγραμμα, το οποίο επαναλαμβάνω θα επιδεχόταν τροποποίηση, ένα πρόγραμμα το οποίο καταργήσατε στην πράξη αφού περιορίσατε την εκπαίδευση στις εκατόν είκοσι μέρες. 
      Να πω επίσης ότι με νομοθέτημα της δικής σας Κυβέρνησης σχετικά πρόσφατο καταστρατηγήσατε και το σύστημα των πανελλαδικών εξετάσεων μέσω της δυνατότητας που δίνετε στους ειδικούς φρουρούς να προσλαμβάνονται με το σύστημα των μορίων και με προφορική συνέντευξη –δεν υπήρχε η προφορική συνέντευξη- και στην συνέχεια να εντάσσονται στην Ελληνική Αστυνομία. Είχαμε κάνει συγκεκριμένες προτάσεις στη συζήτηση εκείνου του νομοσχεδίου στη Βουλή οι οποίες δεν έγιναν δεκτές. Αυτά περί αξιοκρατίας.
      Και να κλείσω, κύριε Πρόεδρε και κύριε Υπουργέ, λέγοντας το εξής: αυτή η συζήτηση παρ’ όλο ότι σ’ έναν βαθμό είναι επανάληψη της συζήτησης της Δευτέρας θεωρώ ότι είναι χρήσιμη γιατί το θέμα που συζητάμε είναι σοβαρό, είναι υπαρκτό, είναι επίκαιρο, απασχολεί την ελληνική κοινωνία, απασχολεί τους Έλληνες πολίτες έτσι κι αλλιώς θα απασχολήσει και την Κυβέρνηση γιατί άπτεται πολύ σοβαρών ζητημάτων.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κ. Ντόλιο.
      Ο κ. Ιωάννης Αμοιρίδης έχει το λόγο για τρία λεπτά.
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, μας είπατε ότι η εγκληματικότητα σε σύγκριση με τις άλλες χώρες είναι πολύ μικρότερη. Εμείς συγκρίναμε την εγκληματικότητα με τα προηγούμενα χρόνια. Απ’ ό,τι φαίνεται αυξάνεται με γεωμετρική πρόοδο. Οι αριθμοί το λένε, όχι εμείς. Είναι το μόνο στοιχείο που δεν μπορεί να διαψεύσει κανείς: οι αριθμοί. 
      Μας είπε ότι οι Έλληνες έχουν εγκληματοφοβία. Δηλαδή, δεν έχουμε έγκλημα στην Ελλάδα αλλά είναι φοβητσιάρηδες. Θα βάλουμε καινούργια ειδικότητα, κύριε Πρόεδρε. Εσείς είστε γιατρός. Εγκληματίατρος που θα φροντίζει τους Έλληνες να μη φοβούνται το έγκλημα. Όχι ότι έχουμε έγκλημα. Έχουμε φόβο του εγκλήματος. Εγώ ξέρω ότι το «REUTERS» αρχίζει μια εκπομπή για την Ελλάδα σε καθημερινή βάση. Έχει τόσο υλικό για την εγκληματικότητα που θα μας βάζει καθημερινά. Τώρα μας βάζει κάθε εβδομάδα. 
      Όσο για την αξιοκρατία στο νομοσχέδιο για την ενοποίηση των ειδικών φρουρών και των συνοριοφυλάκων με την Αστυνομία, είχαμε πει οι προσλήψεις να γίνονται γι’ αυτά τα Σώματα μέσω των πανελληνίων εξετάσεων. Ένα καθαρό σύστημα. Πεντακάθαρο. Ανακοινώθηκαν δύο χιλιάδες και δύο χιλιάδες προσλήψεις για τα δυο Σώματα χωρίς να προβλέπεται να γίνει μέσα από πανελλήνιες εξετάσεις παρά μ’ ένα σύστημα το οποίο θα είχε και τη δική του συνέντευξη. Βέβαια πάντα στα πλαίσια της δικής σας λογικής. 
      Δείτε τι γίνεται με την Πυροσβεστική. Επειδή αναφερθήκατε προηγούμενα. Στους συναδέλφους σας όλους -και σε εσάς πιθανόν- πήγε non paper πέντε μέρες πριν βγουν τα ονόματα να δώσουν τέσσερα έως πέντε ονόματα ο κάθε δικός σας συνάδελφος. Κάθε Βουλευτής της Νέας Δημοκρατίας να δώσει τέσσερα έως πέντε ονόματα. 
      ΠΑΡΘΕΝΑ ΦΟΥΝΤΟΥΚΙΔΟΥ: …(Δεν ακούστηκε)
      ΙΩΑΝΝΗΣ ΑΜΟΙΡΙΔΗΣ: Δεν ξέρω αν δεν έδωσες εσύ. 
      Ακόμα και σήμερα στον ΟΑΕΔ υπάρχουν αιτήσεις από νέα παιδιά που ανοίγουν καταστήματα, μαγαζιά και δεν έχουν πάρει την επιδότηση παρά μόνο αν περάσουν από το γραφείο του Βουλευτή της Νέας Δημοκρατίας για να μπορούν να πάρουν έγκριση. Από τον Αύγουστο είναι οι αιτήσεις. Και όλο αξιολογούνται. Και άλλοι έχουν πάρει τα χρήματα και έχουν κάνει καταστήματα. 
      Μιλάτε για τους ΕΠΟΠ που αυτοί που κόπηκαν απ’ τα αθλήματα μετά από μια εβδομάδα με μια ανακοίνωση στο ΓΕΣ μπήκαν μέσα σαν επιτυχόντες; Αυτοί που κόπηκαν στ’ αθλήματα; Για ποιο συζητάτε; Για την Πυροσβεστική; Δεν είχατε συνέντευξη; Για το Λιμενικό δεν έχετε συνέντευξη; Το λέτε σοβαρά αυτό; 
      Ξέρετε γιατί έχουν οργή σήμερα οι νέοι; Γιατί βλέπουν την Αθήνα να καίγεται, γιατί βλέπουν ότι θα πάρουν 500 ευρώ, γιατί βλέπουν τον πατέρα τους να απολύεται, να καίγεται η περιουσία και να μην έχουν καμμία ελπίδα σ’ αυτόν τον τόπο. Και θέλουν να φύγουν. Δεν έχουν δικαίωμα να κάνουν πορεία σ’ αυτή τη χώρα ούτε οι νέοι ούτε οι εργαζόμενοι.
      ΠΑΡΘΕΝΑ ΦΟΥΝΤΟΥΚΙΔΟΥ: Παραπληροφορείτε. Η συνέντευξη δεν βαθμολογείται. 
      ΠΡΟΕΔΡΕΥΩΝ (Βαΐτσης Αποστολάτος): Κυρία Φουντουκίδου δεν έχετε το λόγο.
      ΙΩΑΝΝΗΣ ΑΜΟΙΡΙΔΗΣ: Και αντί να μαζέψει η Κυβέρνηση με την Αστυνομία τριακόσιους αντιεξουσιαστές απαγορεύει θεσμικά σ’ όλους τους κλάδους να κάνουν πορεία μέσα στην Αθήνα. Αυτή είναι η λογική σας. Και πήγαμε από το νόμο…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Μπορείτε να επαναλάβετε;
      ΙΩΑΝΝΗΣ ΑΜΟΙΡΙΔΗΣ: Λέω ότι, αντί να βρείτε τριακόσιους αντιεξουσιαστές και να τελειώνουμε, έχετε σταματήσει όλες τις πορείες στο κέντρο με κάθε τρόπο. Δηλαδή, ένας δημοκράτης που νιώθει ότι χάνει τη δουλειά του, ότι πρέπει να βγει και να διαμαρτυρηθεί, ένας εργαζόμενος να κάνει μια πορεία, αυτό του το έχετε απαγορεύσει. Φύγαμε από το νόμο της ανοχής πέρα για πέρα και πήγαμε στο νόμο του Μέρφι! 
      Αυτά τα παιδιά, αυτούς τους αστυνομικούς, τους έχουμε δίπλα μας. Ο καθένας μας έχει δύο άτομα, τους γνωρίζουμε και συζητάμε κάθε μέρα μαζί τους. Άρα, δεν είναι τα πρόσωπα και τα άτομα. Είναι η νοοτροπία. Αντί να έχεις ανθρώπους που να υπηρετούν τον πολίτη, μηχανισμούς που να μπορούν να βοηθήσουν και να προσφέρουν στον πολίτη, τους κάνουμε μηχανισμούς καταστολής με τη βία. Εκεί είναι η διαφορά της δικής μας νοοτροπίας με τη δική σας, κύριε Υπουργέ. 
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο συνάδελφος, κ. Γιώργος Πεταλωτής.
      ΓΕΩΡΓΙΟΣ ΠΕΤΑΛΩΤΗΣ: Επειδή άκουγα τις διαμαρτυρίες της κυρίας συναδέλφου από τη Νέα Δημοκρατία γι’ αυτά που έλεγε ο κ. Αμοιρίδης, δεν είναι τίποτα άσχετο. Όλα είναι αλληλένδετα κι έχει απόλυτα δίκιο ο κ. Αμοιρίδης. Όταν σήμερα ερχόμαστε να μιλήσουμε για την Αστυνομία, δεν μπορούμε να ξεκόψουμε από το πώς βλέπει αυτή η Κυβέρνηση το κράτος και πώς βλέπει ειδικά τους νέους μας.
      Την κακή εμπειρία με τους ΕΠΟΠ την έχουμε πρόσφατα. Μέσα σ’ ένα σκοτάδι διορίστηκαν παιδιά, άλλα παιδιά έμειναν απέξω και ένα εμπόριο ελπίδας συνεχίζεται χωρίς να ξέρουμε τη βαθμολογία, με μια συνέντευξη του στυλ «Γιατί θέλεις να γίνει ΕΠΟΠ» ή στην Πυροσβεστική «Γιατί θέλεις να γίνεις πυροσβέστης»! 
      Ή θα αποφασίσουμε να έχουμε ένα κράτος όπου θα σέβεται τον Έλληνα πολίτη και ιδίως το νέο και την αγωνία του ή θα αποφασίσουμε ότι είμαστε ένα κράτος όπως είναι σήμερα. Κι εκεί χρειάζεται συναίνεση. Κι εκεί νομίζω ότι κανείς δεν θα αρνηθεί τη συναίνεση. 
      Άκουσα τον κ. Μαρκογιαννάκη, ο οποίος πραγματικά ήταν πολύ συναινετικός σήμερα. Και πραγματικά θα μπορούσαμε να συμφωνήσουμε σε πολλά απ’ αυτά που είπε εάν πιστεύαμε ότι έχει αυτήν την αντίληψη για το πώς πρέπει να είναι η Ελληνική Αστυνομία. Αλλά εγκληματοφοβία δεν μπορούμε να δεχθούμε με τίποτα. Δεν είναι εγκληματοφοβία όταν το 90% των ξενοδοχείων της Αθήνας το Δεκέμβριο και τον Ιανουάριο δεν είχαν δουλειά και είχαν χάσει τους πελάτες τους; Γιατί αυτοί οι οποίοι δεν έρχονται να μείνουν στα ξενοδοχεία της Αθήνας, δεν μπορούσαν να έρθουν σε μία πόλη, η οποία, δυστυχώς, παρουσίαζε την εικόνα πόλης – φάντασμα.
      Δεν μπορούμε να μιλάμε σήμερα για αστυνομικούς μ’ αυτόν τον τρόπο, όταν ξέρουμε ότι ο ρόλος του αστυνομικού δεν πραγματώνεται, ότι έχουν κυλιόμενους ρόλους, ότι σήμερα είναι στην τροχαία, μετά από έξι μήνες χωρίς καμμιά αξιολόγηση είναι στην αντιτρομοκρατική και μετά από έξι μήνες είναι στα κυλικεία κάποιας αστυνομικής διεύθυνσης!
      Εδώ θα πρέπει να δώσουμε μία απάντηση. Θέλουμε αστυνομικά τμήματα και Αστυνομία που να πραγματώνει το ρόλο της ως μια δημοκρατική δύναμη, που θα τονώνει το αίσθημα της ασφάλειας ή ισχνά αστυνομικά τμήματα, τα οποία έχουν το ρόλο του ΚΕΠ; Θέλουμε αστυνομικούς, οι οποίοι πραγματικά επιτελούν το ρόλο τους ή ογδόντα χιλιάδες σήμερα όπλα να κυκλοφορούν στους πενήντα πέντε χιλιάδες αστυνομικούς της χώρας μας χωρίς καμμιά αξιολόγηση; Θα κοιτάξουμε τα πράγματα, επιτέλους, όπως πρέπει να τα κοιτάξουμε με την ειλικρίνεια ή θα βγάζουμε τον Εκπρόσωπο Τύπου της Αστυνομίας να λέει για τον αστυνομικό -ο οποίος αποδεδειγμένα είχε ψυχιατρικά προβλήματα- ότι δεν είχε κανένα πρόβλημα παρά μόνο κάτι παραβάσεις της τροχαίας -εκεί είναι η ειλικρίνειά μας- ή θα δούμε πραγματικά τα πράγματα και τους αστυνομικούς αυτούς, τους πολίτες αυτούς στα μάτια για να μπορούμε να τους μιλάμε με ειλικρίνεια, για να πείσουμε και τον Έλληνα πολίτη ότι είμαστε ειλικρινείς; Θα σταματήσουμε πλέον να λειτουργούμε με τον τρόπο που λειτούργησε η Αστυνομία πριν από λίγο διάστημα πετώντας χημικά σε απόσταση είκοσι εκατοστών από τα πρόσωπα των αγροτών ή των όποιων διαμαρτυρομένων και μάλιστα χημικά βαρέως τύπου και μάλιστα χημικά ληγμένα; Εκεί θα πρέπει να κάνουμε τις επιλογές μας. Και όταν πραγματικά θα γίνουμε ειλικρινείς στις επιλογές μας, θα γίνουμε και ειλικρινείς στην πρόσκληση για συναίνεση για ένα διάλογο, έτσι ώστε όλοι μαζί να συναινέσουμε σε επώδυνες μεν, αλλά ειλικρινείς τομές στην Ελληνική Αστυνομία.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Το πώς αντιλαμβάνεται η πολιτεία τον πολίτη, αποτυπώνεται και στον τρόπο με τον οποίο αντιλαμβάνεται την Αστυνομία, κύριε Πρόεδρε. 
      Η Δεξιά διεθνώς θέλει φοβικούς υπηκόους. Οι δημοκρατικές παρατάξεις θέλουν δημοκρατικούς πολίτες με ατομικά, πολιτικά, κοινωνικά δικαιώματα. Προηγουμένως ο Κοινοβουλευτικός Εκπρόσωπος κ. Βενιζέλος αναφέρθηκε στην αντίληψη με την οποία διοικήθηκαν οι Ηνωμένες Πολιτείες τα τελευταία οκτώ χρόνια από την παράταξη των ρεπουμπλικάνων και στα προβλήματα τα οποία δημιούργησαν αμφισβητώντας και καταπατώντας καίρια ανθρώπινα, πολιτικά και κοινωνικά δικαιώματα. 
      Όταν, λοιπόν, προσεγγίζουμε τον πολίτη ως υπήκοο και όταν θέλουμε να περάσουμε φοβικό κλίμα, ανάλογα διαχειριζόμαστε και τα θέματα της Αστυνομίας. Θέλουμε μηχανισμό καταστολής ο οποίος παίρνει εντολές από το κόμμα και αρκεί αυτή η διαχείριση. Ο τρόπος, λοιπόν, αυτός πού οδηγεί; 
      Δείτε τι λέει το Συμβούλιο της Ευρώπης για τα δικαιώματα των ανθρώπων, ο Επίτροπος: «Είμαστε πρόθυμοι να προσφέρουμε στην Ελλάδα τεχνογνωσία και εμπειρία γιατί θεωρούμε ότι αντιμετωπίζει προβλήματα στην εκπαίδευση της Αστυνομίας, αντιμετωπίζει προβλήματα στη διαχείριση κρίσεων, αντιμετωπίζει προβλήματα στη σαφήνεια των οδηγιών και στην αποσαφήνιση του ποιος δίνει τις οδηγίες, στις μεθόδους που χρησιμοποιούν οι αστυνομικοί και τελικά στο σύστημα εξέτασης περιπτώσεων κατάχρησης εξουσίας και έλλειψης επαγγελματισμού από τους αστυνομικούς». Λέει δηλαδή ο Επίτροπος κ. Thomas Hammarberg ότι το πρόβλημα δεν είναι της Αστυνομίας αλλά της Κυβέρνησης, διότι όλα όσα αναφέρθηκαν αφορούν την πολιτική η οποία ασκείται στο χώρο της Αστυνομίας. Γιατί είναι απολύτως σαφές –και η Κοινοβουλευτική Εκπρόσωπος του ΚΚΕ προηγουμένως προσποιήθηκε, δεν το άκουσε γιατί διάβαζε μια γραμμένη ομιλία εκ των προτέρων- πως εμείς αναφέραμε εξ αρχής στην Αίθουσα αυτή αναπτύσσοντας την επερώτησή μας ότι πολλά από τα ζητήματα της εγκληματικότητας οφείλονται και προκαλούνται από την κοινωνική αδικία και από τις κοινωνικές πολιτικές τις οποίες ασκεί η Δεξιά και στην Ελλάδα και διεθνώς, και ότι αυτές οι πολιτικές δεν αντιμετωπίζονται με τη λογική της καταστολής αλλά με αστυνομικούς οι οποίοι είναι εκπαιδευμένοι, σέβονται τον πολίτη, λειτουργούν δημοκρατικά, έχουν αίσθημα ασφάλειας οι ίδιοι για να μπορούν να αντιμετωπίσουν και την ασφάλεια και να υπηρετήσουν την ασφάλεια των πολιτών. 
      Αυτά, δυστυχώς, την τελευταία πενταετία δεν γίνονται στη χώρα μας. Γι’ αυτό και ο παριστάμενος αναπληρωτής Υπουργός προκειμένου να χρησιμοποιήσει επιχειρήματα σε βάρος του ΠΑΣΟΚ ανέτρεξε στο 1983 και στο 1984 και δεν θυμήθηκε τι Αστυνομία παρέλαβε ο ίδιος μαζί με τον κ. Βουλγαράκη το 2004, όταν έγιναν οι ασφαλέστεροι Ολυμπιακοί Αγώνες από καταβολής μέχρι και σήμερα. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Μπόλαρη. 
      Ο κ. Χρήστος Μαρκογιαννάκης, Αναπληρωτής Υπουργός έχει το λόγο για δέκα λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Δεν απέφυγαν τον πειρασμό κάποιοι συνάδελφοι να προσπαθήσουν να οξύνουν το κλίμα. Εγώ δεν θα τους ακολουθήσω. 
      Και κάνει πολύ μεγάλο λάθος ο εκλεκτός συνάδελφος κ. Βενιζέλος λέγοντας ότι παρουσιάζω δυο πρόσωπα. Δεν παρουσιάζω δυο πρόσωπα, αγαπητέ συνάδελφε. Θεσμικά πρέπει να πάρουμε κάποιες αποφάσεις. Από εκεί και πέρα ο καθένας, όταν κάνει την εφαρμοσμένη πολιτική του, θα πρέπει αφ’ ενός να είναι σύμφωνος με το νόμο, αφ’ ετέρου με τη συνείδησή του. 
      Δεν θα μπω στον πειρασμό να κάνω ανάλυση των γεγονότων των τελευταίων ημερών. Αρκετά ελέχθησαν. Αρκετή συκοφαντία υπήρξε και διαστρέβλωση. Δεν θέλω να συζητήσω τίποτε άλλο και θα παρακαλούσα να μην μπούμε σε άλλη συζήτηση διότι έχω και εγώ εφοδιαστεί εν τω μεταξύ με κάποια χαρτιά τα οποία ενδεχομένως να στεναχωρήσουν κάποιους. 
      Κύριοι συνάδελφοι, θέλετε να φτιάξουμε Αστυνομία; Δεν χρειάζεται καμμία διακομματική επιτροπή στη Βουλή. Οι διακομματικές επιτροπές είναι καλές, το αποδέχομαι. Συζητάμε όμως για κάποια χρόνια για να καταλήξουμε σ’ ένα συμπέρασμα το οποίο εν τέλει δεν εφαρμόζεται. Το έχουμε δει παντού, για τα τροχαία, για τα ναρκωτικά, καταπληκτικά πονήματα τα οποία συνετάχθησαν και έχουν παραμείνει σε κάποια συρτάρια. 
      Ούτε η κυβέρνησή σας ούτε η Κυβέρνησή μας τα έλαβε υπ’ όψιν της σχεδόν ποτέ για την οποιαδήποτε νομοθετική πρωτοβουλία. Ελάτε, λοιπόν, αύριο το πρωί, εγώ θα σας καλέσω να σας πω κάποια θέματα τα οποία, εάν τα λύσουμε, αυτόματα λύνονται τα χέρια της Αστυνομίας σε πάρα πολλά πράγματα.
      Μιλάμε για εκπαίδευση, ότι δεν είναι καλή η εκπαίδευση των αστυνομικών στην Ελλάδα. Πώς μπορεί να είναι η δέουσα εκπαίδευση, όταν έχουμε οκτώ σχολές, οκτώ τμήματα των εκατόν πενήντα, διακοσίων ανθρώπων η καθεμία, όπου -παρακαλώ πάρα πολύ, παρακολουθήστε με- οι διδάσκοντες αστυνομικοί, περίπου είκοσι πέντε, πρέπει να είναι από την ίδια αστυνομική διεύθυνση που βρίσκεται η σχολή; Σχολή στο Διδυμότειχο; Από εκεί, από τον Έβρο. Σχολή στη Σητεία; Από το Λασίθι. Πού θα βρεθούν είκοσι πέντε δάσκαλοι καλοί, αστυνομικοί να διδάξουν αυτά τα παιδιά; Και όμως, δεν μπορεί να αλλάξει τούτη την ώρα, αν δεν καθίσουμε να αποφασίσουμε κάποια πράγματα, διότι δεν μπορούμε να πάμε να κάνουμε μια σύμπτυξη των σχολών αυτών, διότι θα ξεσηκωθούν κάποιοι. Ή να μην κάνεις σύμπτυξη; Να μπορέσεις να πάρεις έναν καλό αξιωματικό, δάσκαλο αξιωματικό, να τον πας να διδάξει εκεί. Δεν γίνεται, δεν υπάρχει περίπτωση. Εγώ δεν καταφέρομαι εναντίον του π.δ. 100/2003, κάποιες ρυθμίσεις όμως να τις κουβεντιάσουμε, να έχουμε σε κάθε περίπτωση αντικειμενικό σύστημα για το οτιδήποτε, να λαμβάνεται υπ’ όψιν η οικογένεια, ο χρόνος παραμονής, να τα βάλουμε σε μια γραμμή να μην μπορεί να παρεκκλίνει κανείς, είτε είναι κυβέρνηση η Νέα Δημοκρατία είτε είναι κυβέρνηση του ΠΑΣΟΚ.
      Ελάτε να μαζέψουμε τους αστυνομικούς, χιλιάδες αστυνομικοί, οι οποίοι φυλάσσουν στόχους. Και δεν εννοώ στόχους, όταν λέμε μια πρεσβεία ή η κατοικία ενός πρέσβη που είναι υποχρεώσεις της χώρας ή η Βουλή εν πάση περιπτώσει ή το Υπουργείο Εθνικής Οικονομίας εδώ από κάτω, μιλάμε για στόχους πρόσωπα, πεντάδες, δεκάδες, τέσσερις, πέντε, οκτώ, δέκα, τώρα, κάποια χρόνια. Ελάτε όλοι μαζί να πούμε, επιτέλους, να πάρουμε την απόφαση, να αγνοήσουμε την οποιαδήποτε κριτική και να προχωρήσουμε. 
      Ελάτε να συζητήσουμε το βαθμολόγιο, η μεγάλη κατάρα της Ελληνικής Αστυνομίας. Εδώ είναι που καταργείται κάθε έννοια αξιοκρατίας. Όταν όλοι οι αξιωματικοί παίρνουν δεκάρια από την ημέρα που θα βγουν από τη σχολή μέχρι να φτάσουν στο βαθμό του ταξιάρχου ή του στρατηγού και όλοι γίνονται στρατηγοί στο τέλος, γιατί να δουλέψει ο αξιωματικός; Και δεν λέω ότι δεν υπάρχουν αξιωματικοί που δουλεύουν, πάρα πολλοί και καλοί αξιωματικοί και δουλευταράδες αξιωματικοί, προσφέρουν πάρα πολλά, αλλά υπάρχουν και κάποιοι οι οποίοι εκμεταλλεύονται αυτό το σύστημα της ισοπέδωσης. Όλοι δέκα σε όλα, προσόντα, ήθος, εργατικότητα, ικανότητα, τα πάντα, όλα δεκάρια. Ελάτε, λοιπόν, να πούμε «ως εδώ και μη παρέκει». Και να παραμένει ο αξιωματικός υπαστυνόμος Β΄, εφ’ όσον δεν είναι ικανός να πάει παραπάνω. Να μένει εκεί, υπαστυνόμος Β΄ μέχρι να τελειώσει τη σταδιοδρομία του. Να δημιουργηθεί πλέον το κίνητρο για τη δουλειά, η άμιλλα. Να τα δούμε όλα αυτά τα πράγματα, τα οποία είναι υπαρκτά προβλήματα. 
      Ελάτε να μιλήσουμε για τους αναρχικούς, που είπατε, αγαπητέ συνάδελφε, ότι για τριακόσιους αναρχικούς καταργούμε τις πορείες στην Αθήνα. Ποια πορεία καταργήθηκε στην Αθήνα και δεν το ξέρω εγώ; Μπορείτε να μου την πείτε; Καταργήσαμε, απαγορεύσαμε οποιαδήποτε πορεία στο κέντρο της Αθήνας; Μπορείτε να μου πείτε μια; Γιατί εγώ δεν ξέρω καμμία.
      ΙΩΑΝΝΗΣ ΑΜΟΙΡΙΔΗΣ: Όλους τους νέους, τους έχετε για κουκουλοφόρους.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ορίστε; Με συγχωρείτε πάρα πολύ. Ποια πορεία δημοκρατικών διεκδικήσεων απαγορεύσαμε στην Αθήνα; Να τη μάθω, για να δω τι συμβαίνει. Όχι κουβέντα για την κουβέντα.
      ΙΩΑΝΝΗΣ ΑΜΟΙΡΙΔΗΣ: Εάν μια πορεία τη διαλύετε με γκλομπ και με χημικά, σημαίνει ότι έγινε πορεία; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ποια πορεία διαλύθηκε με γκλομπ και με χημικά; Παρακαλώ, μπορείτε να μου πείτε μία; 
      ΙΩΑΝΝΗΣ ΑΜΟΙΡΙΔΗΣ: Όλες. Εκτός από της ΓΣΕΕ, όλες. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σας παρακαλώ πάρα πολύ. Εάν εννοείτε ότι πρέπει να αφήσουμε τους αναρχικούς να σπάνε, να πετάνε μολότοφ, εγώ δεν το εννοώ αυτό το πράγμα και είναι ένα ζήτημα, στο οποίο εγώ ζητώ καθολική συναίνεση. Όλοι μας τους έχουμε απέναντι. Η πολιτική απομόνωση θα φέρει την κοινωνική απομόνωση και θα επιτρέψει τη λήψη δραστικών μέτρων, για να τελειώνουμε με αυτήν την ιστορία. Όχι να λέμε ότι, επειδή θα κυνηγήσουμε κάποιους κουκουλοφόρους, που θα πρέπει να είμαστε όλοι απέναντί τους -διότι δυστυχώς αυτή είναι η αιτία που ενίοτε μπορεί να έχουμε και παρεκτροπές από την Αστυνομία που κατηγορείται συλλήβδην και αθρόως- ελάτε να σταθούμε όλοι απέναντι. 
      Έχουμε την επανεμφάνιση της τρομοκρατίας. Μη λέτε για διάλυση της Αντιτρομοκρατικής. Δεν έχει διαλυθεί η Αντιτρομοκρατική. Και να σας πω, κατά την εκτίμησή μου, τις λίγες μέρες που έχω επανέλθει στην αρμοδιότητα, που έχω επανέλθει, ποιο είναι το πρόβλημα; Είναι πιθανότατα ότι στην αρχή δεν εκτίμησαν το μέγεθος του προβλήματος. Δεν εμφανίστηκε κάπου τον Ιούνιο, Ιούλιο του 2003, δεν θεώρησαν ότι έχουν κάτι το σοβαρό και ίσως να μην έγιναν οι σωστές ενέργειες, να το πω έτσι. 
      Αλλά σε κάθε περίπτωση μην σας διαφεύγει της προσοχής ότι για να εξαρθρωθεί η «17 Νοέμβρη», με τη συνεργασία ξένων και με όλα αυτά που ξέρουμε, πέρασαν είκοσι επτά χρόνια. Δεν θέλω να πω ότι θα περάσουν είκοσι επτά χρόνια για να εξαρθρωθεί ο «Επαναστατικός Αγώνας» ή όποια άλλη τρομοκρατική οργάνωση, αλλά το ότι υπάρχει πρόβλημα χρόνου στην εξάρθρωση δεν σημαίνει και ανικανότητα ή διάλυση σε κάθε περίπτωση.
      Έρχομαι σε κάποια άλλα ζητήματα, τα οποία εθίγησαν. Αντελήφθην ότι και στους δημοσιογράφους υπάρχει μία αμφιβολία για το τι εννοούσα όταν αναφέρθηκα στο π.δ. 100/2003. Ακριβώς αυτό το οποίο είπα. Και για να μην υπάρχουν προβλήματα λέω ότι θα επιδιώξω τη συναίνεση, διότι χωρίς συναίνεση δεν μπορούμε να κάνουμε τίποτα. Είμαι όμως βέβαιος ότι θα υπάρξει συναίνεση. Όταν θέτουμε το πρόβλημα στην έκταση που υπάρχει, είμαι απόλυτα βέβαιος ότι θα υπάρχει και κατανόηση. 
      Κύριοι συνάδελφοι, μιλήσατε για έλλειψη αξιοκρατίας. Εγώ, εκτός από αυτό το πρόβλημα το οποίο ανέφερα προηγουμένως σχετικά με τη βαθμολογία η οποία έχει ισοπεδώσει τα πάντα, μπορώ να σας πω ότι η μεγάλη αγωνία η οποία υπάρχει σήμερα για τα Σώματα Ασφαλείας και όσον αφορά τουλάχιστον την ελληνική Αστυνομία και την Πυροσβεστική Υπηρεσία, είναι να βρούμε τους καλύτερους τους οποίους χρειαζόμαστε και τους έχουμε ανάγκη, όπως τους έχει ανάγκη ο κάθε θεσμός. Αυτό θα γίνει και στις επόμενες κρίσεις. Να είστε βέβαιοι. Και να μην υπερβάλλετε. Είπατε ότι οι ειδικοί φρουροί προσελήφθησαν μετά από συνέντευξη. Δεν είναι έτσι. 
      ΙΩΑΝΝΗΣ ΑΜΟΙΡΙΔΗΣ: Αφού ενσωματώθηκαν.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Δεν είναι έτσι. Προσελήφθησαν χίλια διακόσια άτομα με τον τρόπο ακριβώς που προσλαμβάνονταν τότε που συνεστήθη ο θεσμός επί υπουργίας Χρυσοχοΐδη ή του επόμενου. Ισχύει ακριβώς το ίδιο σύστημα των αντικειμενικών κριτηρίων. Καμμία, μα καμμία συνέντευξη. Μην κάνετε τέτοια λάθη, διότι δημιουργούνται εντυπώσεις οι οποίες μας κάνουν να δείχνουμε ένα πρόσωπο εδώ μέσα που δεν είναι αυτό που πρέπει να δείχνουμε.
      Τελειώνοντας, θέλω να σας πω ότι για μένα αυτή η συζήτηση ήταν χρήσιμη. Είμαι βέβαιος ότι με τη συζήτηση που θα κάνουμε θα πάρουμε πρωτοβουλίες πάρα πολύ θετικές για την ελληνική Αστυνομία. Παρά τις όποιες αντιπαραθέσεις και αντιθέσεις πάνω σε μικροζητήματα, εγώ βλέπω ότι μπορούμε να συναντηθούμε σε πάρα πολλά. Εγώ θα το επιδιώξω και είμαι βέβαιος ότι θα υπάρξει ανταπόκριση από τη δική σας πλευρά.
      ΠΡΟΕΔΡΕΥΩΝ (Βαΐτσης Αποστολάτος): Ο Κοινοβουλευτικός Εκπρόσωπος του ΠΑΣΟΚ κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, εκτιμώ κάθε δήλωση μετριοπάθειας στο Σώμα από οπουδήποτε και αν προέρχεται. Είπα και προηγουμένως ότι ο κ. Μαρκογιαννάκης σήμερα εμφανίστηκε πολύ προσεκτικός, προφανώς γιατί συνειδητοποίησε το μέγεθος των θεμάτων και ζητάει τη συναίνεση των κομμάτων, ενώ απερρίφθη η πρόταση για τη σύσταση διακομματικής επιτροπής. Επανήλθε με την πρότασή του να συζητήσουμε και να συμφωνήσουμε.
      Πάντα το ΠΑΣΟΚ είναι ανοικτό στο διάλογο. Υπάρχουν άλλωστε θεσμικές κοινοβουλευτικές διαδικασίες και υπάρχει ο πολιτικός πολιτισμός, που τα υπαγορεύει και τα διέπει αυτά. Όμως, εμένα με εκπλήσσει όλη αυτή η νοοτροπία η οποία εκπέμπεται σήμερα. Έπρεπε να περάσουν πέντε χρόνια άσκησης της εξουσίας από τη Νέα Δημοκρατία για να έλθει ο αρμόδιος Υπουργός να δηλώσει ενώπιον της Βουλής ότι υπάρχει σοβαρό πρόβλημα με το προεδρικό διάταγμα περί μεταθέσεων, με τη λειτουργία των σχολών αστυφυλάκων, με το πειθαρχικό δίκαιο, ότι υπάρχει σοβαρό πρόβλημα αναδιοργάνωσης και χωροταξικής ανακατανομής των μονάδων της ελληνικής Αστυνομίας;
      Μα, τίποτα δεν μπορέσατε να καταλάβετε και να κάνετε τα προηγούμενα πέντε χρόνια; Ακόμη και για τις άνανδρες τρομοκρατικές επιθέσεις των τελευταίων εβδομάδων φταίει το ΠΑΣΟΚ επειδή επί των ημερών του, το 2003, δεν υπήρξε άμεση αντίδραση, πλήρης συνειδητοποίηση και εκτίμηση της κατάστασης; 
      Αποφεύγω να επαναλάβω τα όσα συνέβησαν τις τελευταίες μέρες, με κορυφαίο γεγονός αυτό του Πειραιά, όχι γιατί έχετε χαρτιά στα χέρια σας, γιατί, έστω και ευγενικά διατυπωμένοι, αυτοί οι απειλητικοί υπαινιγμοί, δεν αρέσουν στην Αίθουσα αυτή, αλλά γιατί θεωρώ ότι η κοινή γνώμη έχει αντιληφθεί πλήρως και έχει πλήρως αξιολογήσει καταστάσεις, γεγονότα και πρόσωπα. 
      Δεν προσδοκά το ΠΑΣΟΚ τίποτα αντιπολιτευτικά από τη συνεχή επανάληψη των θεμάτων, που αφορούν το πρόβλημα ασφάλειας και το πρόβλημα της Ελληνικής Αστυνομίας. Το θέμα μας τώρα είναι ο προγραμματισμός των ενεργειών, οι τομές που πρέπει να γίνουν, η αλλαγή των καταστάσεων διότι, όπως και να το κάνουμε, έχει πλέον καταλογιστεί η πολιτική ευθύνη στη Κυβέρνηση της Νέας Δημοκρατίας για όλα όσα συνέβησαν ή δεν συνέβησαν για τα θέματα αυτά. Και πολλές φορές –αναφέρομαι στον παρόντα, τον τέως Υφυπουργό κ. Χηνοφώτη- αδικούνται και ισοπεδώνονται άνθρωποι μέσα από αυτές τις διαδικασίες. 
      Τελικά όμως, την ευθύνη για ό,τι συμβαίνει και για ό,τι δεν συμβαίνει, για την επιλογή των Υπουργών, για το κλίμα που επικρατεί στο δημόσιο βίο, την έχει ο εκάστοτε Πρωθυπουργός. Και Πρωθυπουργός τα τελευταία χρόνια είναι ο κ. Καραμανλής, ο οποίος συνειδητοποίησε την ύπαρξη των προβλημάτων τους τελευταίους μήνες. Αυτό είναι ένα τεράστιο δημόσιο πρόβλημα. Το γεγονός ότι η χώρα έχει έναν Πρωθυπουργό, που με τόσο μεγάλη καθυστέρηση αντιδρά απέναντι σε προφανή προβλήματα, σε προφανή γεγονότα, που καθυστερεί τόσο πολύ να ακούσει τη δημόσια κατακραυγή, ε, αυτό πια, ξέρετε, είναι ανυπόφορο για την κοινωνία. 
      Όσο μεγάλη επιείκεια έχει ο Έλληνας πολίτης, ο οποίος μέσα στην απελπισία του είναι δύσπιστος, είναι και ανεκτικός γιατί θέλει κάτι να γίνει, εν πάση περιπτώσει. Αυτό πρέπει να του το προσφέρουμε ως Κοινοβούλιο, ως πολιτικό σύστημα. Δεν έχουμε όμως, όλοι τις ίδιες ευθύνες ανά πάσα στιγμή. Οι ρόλοι κατανέμονται και ασκούνται κατά περίπτωση και τα τελευταία πέντε χρόνια Κυβέρνηση είναι η Νέα Δημοκρατία, η οποία επιτέλους πρέπει να συνειδητοποιήσει ότι «ασκώ εξουσία» σημαίνει αναλαμβάνω την ευθύνη. Δεν γίνεται διαφορετικά. 
      Χαίρομαι λοιπόν, γιατί τουλάχιστον αρχίζετε να συνειδητοποιείτε τον όγκο των προβλημάτων και τον τρόπο με τον οποίο πρέπει να τα προσεγγίσετε. Ο τρόπος είναι ένας και μόνο: Ο σεβασμός του Συντάγματος και των νόμων, ο σεβασμός της αξιοκρατίας, η θέσπιση εγγυήσεων διαφάνειας, η συνεχής συνεργασία με τη Βουλή και με τη δικαστική εξουσία, στην υπηρεσία της οποίας, σε τελική ανάλυση, είναι εντεταγμένη η Αστυνομία. Και βέβαια, πρέπει η δημόσια στάση μας σε όλα τα θέματα, και αυτό που κάνουμε και αυτό που λέμε, να στέλνει στην κοινωνία ένα απλό και καθαρό μήνυμα: Ότι έχει συνείδηση του μεγάλου προβλήματος της ανασφάλειας σε όλα τα επίπεδα. Οικονομική ανασφάλεια, ηθική ανασφάλεια, κοινωνική ανασφάλεια και βέβαια, αστυνομική ανασφάλεια. 
      Πρέπει να γίνουν συντονισμένες κινήσεις τις οποίες, θεωρητικά μόνο, θέτουμε ως ζήτημα προς την Κυβέρνηση της Νέας Δημοκρατίας, γιατί από ένα σημείο και μετά είναι προφανές ότι όταν δεν έχεις πολιτική αυτοπεποίθηση ως Κυβέρνηση, όταν δεν έχεις πολιτικό σθένος, όταν δεν έχεις βούληση, όταν δεν έχεις σχέδιο, όταν δεν έχεις εσωτερική συνοχή, αλλά βρίσκεσαι εγκλωβισμένος μέσα σε εσωτερικές τριβές, βρίσκεσαι εγκλωβισμένος μέσα σε πολιτικά αδιέξοδα και έχεις μια οριακή πλειοψηφία στη Βουλή και άρα είσαι τελικά υπό τον έλεγχο και την αιχμαλωσία οποιουδήποτε Βουλευτή και πολύ περισσότερο οποιουδήποτε κορυφαίου Υπουργού, ο οποίος έχει τη δική του προσωπική στρατηγική, δεν μπορείς να κάνεις πολλά πράγματα. Σε τελική ανάλυση, δεν μπορείς να κάνεις τίποτα. 
      Γι’ αυτό θεωρούμε ότι η αλλαγή, που είναι απολύτως αναγκαία, μπορεί να διασφαλιστεί μόνο μέσα από μια αλλαγή των κοινοβουλευτικών συσχετισμών, δηλαδή μέσα από την ανάδειξη μιας νέας Κυβέρνησης.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Βενιζέλο από το ΠΑΣΟΚ.
      Το λόγο έχει ο κύριος Υπουργός.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Δεν είχα σκοπό και δεν θα το κάνω και τώρα, να κάνω αναφορά στα τελευταία γεγονότα, αλλά θα μιλήσω, μια που ο κ. Βενιζέλος είπε ότι ο λαός καταλόγισε τις πολιτικές ευθύνες.
      Έχω κάνει ένα ερώτημα στη Βουλή δύο-τρεις φορές και δεν έχω πάρει καμμία απάντηση. Ποιοι θέλουν και λένε ότι θα έπρεπε μεγάλα τρακτέρ να βρεθούν στο κέντρο της Αθήνας; Το ένα είναι αυτό. Θέλω την απάντηση. 
      ΕΥΑΓΓΕΛΟΣ ΒΕΝΙΖΕΛΟΣ: Μου επιτρέπετε; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ: Σας έχω απαντήσει ξανά στο ερώτημα αυτό στη συζήτηση για τη σύσταση διακομματικής επιτροπής και σας είπα ότι είναι ένα ψευδές ερώτημα…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Γιατί; 
      ΕΥΑΓΓΕΛΟΣ ΒΕΝΙΖΕΛΟΣ: …διότι τα τρακτέρ δεν έπρεπε να έρθουν στον Πειραιά. Κακώς τα παρακινήσατε να έρθουν στον Πειραιά…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σοβαρολογείτε; 
      ΓΕΩΡΓΙΟΣ ΝΤΟΛΙΟΣ: Τους καλέσατε. 
      ΕΥΑΓΓΕΛΟΣ ΒΕΝΙΖΕΛΟΣ: …και η μέθοδος ήταν πάρα πολύ απλή. Μέσα στο Σαββατοκύριακο έπρεπε ο κ. Χατζηγάκης και το επιτελείο του να πάνε στην Κρήτη και να διαπραγματευτούν και να συζητήσουν με τους αγρότες εκεί, ώστε να καταστεί περιττή η μετακίνηση. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Χαίρομαι που κάνατε αυτή την τοποθέτηση -γιατί είδα και τους συναδέλφους να υιοθετούν την εκδοχή ότι εγώ κάλεσα τους αγρότες να έρθουν στην Αθήνα- για να μου δοθεί η ευκαιρία να διευκρινίσω για άλλη μια φορά -εκτός αν απευθύνομαι σε ώτα μη ακουόντων- ότι εγώ έκανα μια αγωνιώδη προσπάθεια, στα πλαίσια των αρμοδιοτήτων μου ως αναπληρωτής Υπουργός Εσωτερικών, να αποτρέψω την άνοδο. Τα κατάφερα στα Χανιά. Εκεί με άκουσαν, στα Χανιά και στο Ρέθυμνο. 
      Δεν τα κατάφερα στο Ηράκλειο και στο Λασίθι, διότι δεν με άκουσαν ούτε οι συνδικαλιστές ούτε οι νομάρχες ούτε οι δήμαρχοι ούτε κανένας. Όταν δέκα η ώρα το βράδυ της Κυριακής τα πλοία ταξίδευαν και έρχονταν, η απόφαση είχε ληφθεί και ήδη εξετελείτο. Δεν πιστεύω να είχε σκοπό να γυρίσει κανείς πίσω μεσοπέλαγα. Κόβοντας πίτα και τοποθετούμενος, είπα «εγώ δεν θα τρυπήσω λάστιχα, δεν θα στείλω να χτυπούν ανθρώπους συνταξιούχους έξω από το Μαξίμου. Θα τους καλωσορίσω στον Πειραιά». Δεν ήθελα, σε καμμία περίπτωση, ούτε να οξύνω τα πράγματα εκείνη την ώρα, να κατέβουν οι άνθρωποι θυμωμένοι μέσα από το πλοίο, για να μπορέσουμε με την κάθοδό τους να κάνουμε μια κουβέντα, έστω την τελευταία στιγμή. 
      Όταν μου καταλογίζουν ότι εγώ τους προκάλεσα την απόφαση να ανέβουν στην Αθήνα, ενώ ο ίδιος κάνω μια αγωνιώδη προσπάθεια, με διέψευσε κανείς; Με διέψευσε η κ. Σχοιναράκη, με διέψευσε ο κ. Κουράκης, με διέψευσε κανείς ότι επικοινωνούσα συνεχώς μαζί τους και έλεγα «σας παρακαλώ, κρατήστε τους ανθρώπους να μην ανέβουν στην Αθήνα, δεν πρέπει να έρθουν στην Αθήνα, διότι αν έρθουν, θα απαγορευθεί η πορεία προς το κέντρο, διότι ενέχει κινδύνους, πολλούς κινδύνους». 
      Ποιοι είναι οι κίνδυνοι αυτοί, κύριε Βενιζέλο; Είναι πάρα πολλοί. Θα υπεισέλθουν στοιχεία, είναι η ψυχολογία της μάζας, η αίσθηση της ισχύος που αποκτά αυτός που οδηγεί ένα τεράστιο τρακτέρ. Όλα αυτά ενείχαν πολλούς κινδύνους. 
      Εγώ, λοιπόν, ό,τι έκανα, το έκανα στα πλαίσιο των αρμοδιοτήτων μου, γιατί προσωπικές ήταν οι ύβρεις, προσωπικές ήταν οι συκοφαντίες, οι απειλές τις οποίες δέχθηκα. Εγώ έκανα ό,τι μπορούσα, ό,τι καλύτερο μπορούσα γι’ αυτή την ιστορία, για να μην ανέβουν τα τρακτέρ στην Αθήνα, από την ώρα που δεν μπόρεσα να ανεβάσω τους συμπατριώτες μου την Κυριακή το απόγευμα να μιλήσουν με τον Υπουργό. 
      Τους είπα «να σας φέρω λεωφορεία στον Πειραιά, να πάνε πέντε τρακτέρ μπροστά, σημειολογικά με μαύρες σημαίες και με λεωφορεία, οι υπόλοιποι να έρθετε μέχρι το Μεταξουργείο και να κάνετε πορεία στο Υπουργείο. Ελάτε». Είχα την ανάγκη να ακουστούν αυτά τα πράγματα, διότι περίσσεψε η υποκρισία, περίσσεψε η ύβρις, περίσσεψε η απειλή.
      Ξέρετε κάτι; Εγώ είμαι Κρητικός. Εκεί γεννήθηκα. Δεν είμαι ούτε μουσαφίρης ούτε γαμπρός. Εκεί είναι ο τόπος μου. Και χαίρομαι διότι πήγα στην Κρήτη το Σαββατοκύριακο και ευτυχώς κατάλαβα ότι όλες αυτές οι ύβρεις και οι απειλές είναι από λίγους. Δεν έχω κανένα πρόβλημα με τους ανθρώπους, διότι πάνω στην ένταση κάποιες φορές λέγονται και κάποια λόγια παραπάνω. Θέλω όμως να καταλάβουμε όλοι μας ότι ο θεσμικός μας ρόλος ενίοτε μας επιβάλλει να έχουμε μια συμπεριφορά που μπορεί να μας στενοχωρεί. Μπορεί να νιώθουμε εκείνη τη στιγμή πάρα πολύ άσχημα, αλλά δεν μπορούμε να κάνουμε διαφορετικά. 
      Δηλαδή, αν ήταν Κορίνθιοι ή αν ήταν από τη Φθιώτιδα, θα έπρεπε να αντιδράσω, όπως αντέδρασα και επειδή ήταν από την Κρήτη, συμπατριώτες μου, έπρεπε να πω: Καλώς ορίσατε, περάστε, ελάτε στο κέντρο; Μου έλεγαν μέσα από εκεί, άνθρωποι που με πληροφορούσαν, ότι θα έλθουν στην Πλατεία Συντάγματος να κλειδώσουν και να πάρουν τα κλειδιά να φύγουν; Έτσι μου έλεγαν! Υπερβολές, αλλά υπήρχε φόβος. 
      Ευχαριστώ πάρα πολύ.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Δεν έχετε το λόγο, κυρία Φουντουκίδου. 
      Ο πρώην Πρόεδρος της Βουλής κ. Κακλαμάνης έχει το λόγο. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Θα ήθελα να σας υπενθυμίσω, κύριε Κακλαμάνη, ότι το 2002 σας είχαμε υποβάλει ένα υπόμνημα. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν πάμε καλά, κύριε Πρόεδρε. Και αυτά που ακούσαμε πριν από τον κύριο Υπουργό, επιβεβαιώνουν γιατί δεν πάμε καλά.
      Κύριε Υπουργέ, δεν μας απασχολεί τόσο –και δεν είναι και ανθρώπινο, αν θέλετε- η δική σας τύχη και η αντιμετώπιση εντός του Κόμματός σας και εντός της Κυβερνήσεως των οποιωνδήποτε υποκρισιών ή οποιωνδήποτε άλλων επιθέσεων μπορεί να δέχεστε. Αυτά αφορούν εσάς. 
      Εμάς και τον ελληνικό λαό μας αφορά το ότι φθάσαμε έπειτα από πέντε χρόνια στο σημείο, ένας Πρωθυπουργός να μην τολμά να αναλάβει τις πολιτικές του ευθύνες γι’ αυτή την κατάντια και τα μέλη της Κυβερνήσεώς του να αισθάνονται την ανάγκη να υπερασπιστούν τη δική τους θέση, δική τους άποψη, το δικό τους ρόλο σε γεγονότα, τα οποία ασφαλώς δεν έχουν τη σημασία, στο στενό περιθώριο της οποιασδήποτε φιλοδοξίας, της οποιασδήποτε ευθύνης, της οποιασδήποτε κακής, αν θέλετε, διαχείρισης. Το πρόβλημά μας και το πρόβλημα του τόπου είναι ότι δεν υπάρχει Κυβέρνηση που να λειτουργεί συλλογικά, που να αποφασίζει και να αποδέχεται την πολιτική ευθύνη των λαθών της.
      Είναι χαρακτηριστικό, κύριε Υπουργέ, το γεγονός ότι ουδείς είχε την πολιτική φιλοτιμία να «σηκώσει, το τηλέφωνο βρε αδελφέ» και να πει στον κ. Παπανδρέου, τον Αρχηγό της Αξιωματικής Αντιπολίτευσης: λυπούμεθα γι’ αυτό που συνέβη! Αυτό είναι έλλειψη πολιτικής φιλοτιμίας και αυτό σας το καταλογίζεται και το καταλογίζεται πρωτίστως στον επικεφαλής σας, στον Πρωθυπουργό της χώρας, που μιλούσε πριν από πέντε χρόνια για τον πολιτικό πολιτισμό. Αυτός είναι ο πολιτικός πολιτισμός σας; 
      Κύριε Πρόεδρε, αυτή την επερώτηση την προσυπέγραψα, γιατί θέτει ένα τεράστιο πρόβλημα, του οποίου η δυναμική προεκτείνεται χρονικά πέραν των προβλημάτων, που έχει η οικονομία της χώρας, διότι η εγκληματικότητα, που εγκαθίσταται κατά την άποψή μας διαχέεται και ως παράδειγμα από κορυφαίους θεσμούς λειτουργίας της ίδιας της πολιτείας. 
      Μιλάμε σήμερα για την εγκληματικότητα σ’ αυτήν εδώ την Αίθουσα, που με ευθύνη του κ. Καραμανλή η πλειοψηφία του Σώματος σύρθηκε στη συγκάλυψη ενός πλέγματος εγκλημάτων κατά της περιουσίας του κράτους. 
      Το μήνυμα που στέλνει επί πέντε χρόνια αυτή η Κυβέρνηση με τη διαφθορά σε όλη την έκταση της κρατικής μηχανής, ποιο είναι; Πού να στραφεί κανείς; Στη δικαιοσύνη; Είναι γνωστή η διαφθορά, από πάνω μέχρι κάτω, μηχανισμών που ελέγχουν τη δικαιοσύνη και που φυσικά η δράση τους δεν αφορά τη συντριπτική πλειονότητα των δικαστών. Και αυτά που γίνονται στη δημόσια διοίκηση, δεν αφορούν ασφαλώς την πλειονότητα των εργαζομένων μέσα στο κράτος, το οποίο είπατε ότι θα επανιδρύσετε και είναι σαφές ότι εννοούσατε την επανίδρυση του κομματικού σας κράτους. 
      Αντί να αντικρούετε κύριε Υπουργέ αυτά που σας είπαν ο κ. Αμοιρίδης και οι άλλοι συνάδελφοι, εγώ θα ήθελα από σας να καταγράψετε αυτά που σας λένε και να καλέσετε την επομένη στο γραφείο σας αυτούς που είναι υπηρεσιακά υπεύθυνοι, να σας δώσουν πάνω σε αυτά τη δική τους άποψη και να τη στείλετε στους συναδέλφους. Εκπρόσωποι του ελληνικού λαού είναι. Δεν μιλάνε ανεύθυνα σ’ αυτή την Αίθουσα οι εκπρόσωποι του ελληνικού λαού.
      Το βράδυ της περασμένης Δευτέρας έδωσα στον Υφυπουργό, τον κ. Ζώη, για σας το περιοδικό που εκδίδει η Ένωση των Αξιωματικών του Πυροσβεστικού Σώματος, διότι ισχυριστήκατε ότι έγιναν όλα άψογα στις κρίσεις στο Πυροσβεστικό Σώμα. Εκεί «αποκεφαλίσατε» τον επί χρόνια Πρόεδρο της Ενώσεως των Αξιωματικών του Πυροσβεστικού Σώματος, ήδη Αντιπρόεδρο της Ενώσεως αυτής, Χρήστο Χρυσανθακόπουλο, πύραρχο διότι δεν είναι δικός σας. Λυπάμαι, αλλά αυτή είναι η νοοτροπία σας, μια νοοτροπία που δεν σημαίνει ότι δεν υπήρξε στο παρελθόν. Ξέρετε πάρα πολύ καλά ότι υπήρξε στο παρελθόν. 
      Και δεν είναι απαραίτητο πάντοτε, κύριε Υπουργέ, να έχετε εσείς προσωπικά την ευθύνη. Αν υπάρχει αυτή η νοοτροπία και αν αυτή η νοοτροπία δεν εξαλειφθεί, εγώ σας λέω ότι κάλλιστα και η επόμενη από σας Κυβέρνηση, μια Κυβέρνηση του ΠΑΣΟΚ θα έχει τέτοιους «Καππαδόκες» πρόθυμους να δράσουν με τη δική τους αντίληψη. Εκείνοι θα λένε ότι θα «εκδημοκρατίσουν» τα Σώματα Ασφαλείας και κάποιοι από αυτούς θα εννοούν πάλι, πώς θα βρουν κάποιους δικούς τους. Σας έχω πει πολλές φορές ότι δεν πρέπει να γυρίζουμε πίσω. Πρέπει να κοιτάξουμε μπροστά και προς τα πάνω.
      Εσείς δεν έχετε ούτε από πλευράς, αν θέλετε, κομματικής, ανάγκη από δάφνες. Τις έχετε με τον αγώνα σας, με τις απόψεις σας. Τις έχετε αυτές τις δάφνες. Δεν έχετε ανάγκη να δίνετε εξετάσεις σε κάποιους συνδικαλιστές που λένε «εμείς το σπίτι μας είναι στην οδό Ρηγίλλης». Θυμάστε αυτή τη βλασφημία, να λένε οι επικεφαλής των συνδικαλιστών «εδώ είναι το σπίτι μας», δηλαδή εκεί που είναι το κόμμα. Μπορείτε, λοιπόν, να τα αντιμετωπίσετε αυτά και να το προσπαθήσετε. Και εγώ πιστεύω ότι έχετε την ικανότητα, αρκεί να έχετε και ως Κυβέρνηση αυτή την πολιτική. 
      Η αλλαγή που έγινε στο Υπουργείο, ξέρετε πολύ καλά ότι έγινε κάτω από την αντίληψη ότι «χρειάζεται βούρδουλας». Και εδώ θα κάνετε μέγα λάθος εσείς, με την προϊστορία που έχετε και στο Δικαστικό Σώμα, εάν αυτή την αντίληψη την αποδεχθείτε και την εφαρμόσετε. Και λυπάμαι να σας πω ότι ως τώρα δίνετε αυτή την εντύπωση. Λέω «δίνετε αυτή την εντύπωση», γιατί δεν θέλω οριστικά να πω ότι αυτό κάνετε.
      Η εγκληματικότητα, κύριε Υπουργέ, έχει εγκατασταθεί μονίμως. Αν πάτε κάτω από τον άξονα της οδού Αθηνάς και της Γ’ Σεπτεμβρίου υπάρχουν όχι ένα, αλλά πολλά «γκέτο». Πήγατε στον Άγιο Παντελεήμονα. Σας λέω να πάτε και στην οδό Σοφοκλέους κάτω από την οδό Αθηνάς. Χθες το πρωί, κύριε Πρόεδρε, ήταν εκεί όχι λιγότεροι από τρεις με τέσσερις χιλιάδες μετανάστες και έκαναν μεταξύ τους εμπορικές συναλλαγές. Η Δημοτική Αστυνομία τους κυνηγούσε κι έφυγαν με τα εμπορεύματά τους σε τσουβάλια. Είναι ένας χώρος, όπου προφανώς μπορούν να στρατολογούνται και εγκληματικά στοιχεία. Όπως και στις διαδηλώσεις αυτές που ενώ γνωρίζουν οι υπηρεσίες σας ποιοι είναι οι τριακόσιοι κουκουλοφόροι –τους γνωρίζει η υπηρεσία σας- εν τούτοις τους αφήνετε. Κανείς δεν θα σας ψέξει εάν τους σταματήσετε πριν αρχίσουν τα επεισόδια, όταν τους βλέπετε και τους γνωρίζετε, πριν μπουν στο Πολυτεχνείο. Δεν υπάρχει δυνατότητα στην οδό Στουρνάρη να τους σταματήσουν; Δεν υπάρχει το άσυλο στην οδό Στουρνάρη ούτε στη Λεωφόρο Πατησίων. 
      Αντίθετα, με την τακτική που ακολουθείτε συμβάλλετε στο να δημιουργούνται όλα αυτά τα επεισόδια στο κέντρο της Αθήνας, από όπου ασφαλώς στρατολογούνται, νέοι άνθρωποι, που είναι «εναντίον της εξουσίας» και θα έχουν ασφαλώς κάποιους λόγους. Όμως, εσείς, με τη λογική σας, τους διευκολύνετε τη στρατολόγησή τους. 
      Κύριε Πρόεδρε, πιστεύω ότι έχουμε καθήκον –και δεν μιλώ εδώ ως μέλος του ΠΑΣΟΚ αλλά ως εκπρόσωπος του λαού και πρέπει να το θυμηθούμε κάποτε αυτό, ότι δηλαδή εκπροσωπούμε το λαό και μετά το κόμμα μας- να μας απασχολήσει η υπόθεση της εγκληματικότητας το ίδιο σοβαρά, όπως θα έπρεπε να απασχολεί η επερχόμενη οικονομική κρίση. Όμως, εκεί διαπιστώνεται, όπως ομολογούν οι Υπουργοί, ότι δεν έχει καν σχέδιο ο κ. Καραμανλής. Η υπόθεση της εγκληματικότητας θα έπρεπε να μας απασχολήσει το ίδιο με την επερχόμενη οικονομική κρίση. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε, κύριε Πρόεδρε.
      Ο κύριος Υπουργός έχει ζητήσει το λόγο για τρία λεπτά και μετά τον Υπουργό θα ολοκληρώσουμε τη συνεδρίαση. Σας παρακαλώ, όμως, να μην κάνουμε διάλογο. 
      Κύριε Υπουργέ, έχετε το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κύριε Πρόεδρε, δεν θα κάνω διάλογο. 
      Κύριε Πρόεδρε, είμαι βέβαιος ότι εάν ήσασταν από την αρχή στην Αίθουσα και ήσασταν στην πρωτολογία μου, πολλά από αυτά τα οποία είπατε δεν θα τα λέγατε και ιδιαίτερα αυτό το οποίο είπατε, ότι δηλαδή πρέπει να συζητήσουμε με τα κόμματα, με τους εκπροσώπους των κομμάτων, τους αρμοδίους επί διαφόρων θεμάτων για να συμφωνήσουμε και να προχωρήσουμε για πρωτοβουλίες σε κάποια θέματα. Και τα είπα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάπως αλλιώς τα είπα, αλλά τέλος πάντων. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Εν πάση περιπτώσει, τα ίδια είπαμε. Να είστε βέβαιος ότι πάνω σε αυτό το θέμα των πρωτοβουλιών και της συναίνεσης είπαμε τα ίδια πράγματα. Αυτό είναι το πρώτο. 
      Δεύτερον, κύριε Πρόεδρε, εγώ δεν κάνω πολιτική με αγωνία για την προσωπική μου τύχη, όπως είπατε. Δεν με ενδιαφέρει, διότι εγώ και εδώ που έφθασα, λέω «δόξα σοι ο Θεός»! 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μας αφορά αυτό, κύριε Υπουργέ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ναι, αλλά είπατε ότι κάνω πολιτική με αγωνία για την προσωπική μου τύχη. Το έχω σημειώσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα αυτό. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κύριε Πρόεδρε, το έχω σημειώσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, σας επαναλαμβάνω ότι εγώ δεν θέλω να κάνω μομφές, εάν δεν τις εννοώ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Τότε, εάν δεν τις εννοούσατε, κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέω, λοιπόν, ότι σήμερα μας δώσατε –προσέξτε- την εικόνα ενός μέλους της Κυβέρνησης που μιλάει για τη δική του ευθύνη, για το δικό του χώρο, ενώ εμείς ελέγχουμε την Κυβέρνηση και πάνω από όλους σας τον Πρωθυπουργό, που οφείλει να σας συντονίζει, που όφειλε να ξέρει ότι ο κ. Χατζηγάκης πηγαίνει χωρίς λόγο στις Βρυξέλλες δύο μέρες πριν έχει τα ραντεβού του εκεί και θα έπρεπε να του πει και εκείνου και εσάς και του κ. Παυλόπουλου να πάτε στον Πειραιά να κουβεντιάσετε με τους αγρότες. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Πρόεδρε, βοηθείστε με στον Κανονισμό που έχετε φτιάξει. Σας παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, κύριε Πρόεδρε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κύριε Πρόεδρε, με συγχωρείτε πάρα πολύ, αλλά αν δεν κάνω λάθος, η επερώτηση απευθύνεται στον Υπουργό Εσωτερικών. 
      ΑΠΟΣΤΟΛΟΣ ΚΑΚΛΑΜΑΝΗΣ: Και πού είναι; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Και επί των αρμοδιοτήτων αυτού του Υπουργού, παίρνετε την απάντηση. Και επειδή οι αρμοδιότητες τυχαίνει να είναι στον Αναπληρωτή Υπουργό, έρχομαι και δίνω εγώ την απάντηση. Ως εκ τούτου, εγώ μιλώ για τα θέματα της αρμοδιότητός μου και γι’ αυτά μπορώ να σας δώσω την απάντηση. 
      Σας λέω, λοιπόν, ότι από την αρχή η συζήτηση ήταν πολύ συναινετική. Δεν θέλω να πω…
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, μου επιτρέπετε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Τελειώνω, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Όχι, κύριε Υπουργέ. Σας παρακαλώ να απευθύνεστε στο Προεδρείο και στο Σώμα. Παρακάλεσα να μην γίνει διάλογος. Σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Εντάξει, κύριε Πρόεδρε. 
      Κύριε Πρόεδρε, αγαπητοί συνάδελφοι, εγώ θέλω να κλείσω, όπως ξεκινήσαμε. Πιστεύω ότι ήταν μία πολύ καλή συζήτηση σήμερα. 
      ΠΡΟΕΔΡΕΥΩΝ (Βαΐτσης Αποστολάτος): Εξαιρετική. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ήταν μία συζήτηση έξω από σκληρές εκφράσεις και έξω από φανατικές τοποθετήσεις. 
      Πιστεύω ότι έγινε μία κατ’ αρχάς πολύ σοβαρή προσέγγιση πάνω σε κάποια θέματα, αν θέλετε πάνω σε θέματα αρχών, στα οποία μπορούμε να κινηθούμε.
      Και θα δείτε, κύριε Πρόεδρε και αγαπητοί συνάδελφοι, ότι τις επόμενες ημέρες θα εκδηλωθούν πρωτοβουλίες, οι οποίες θα κινούνται προς αυτήν την κατεύθυνση. 
      Να είστε καλά, ευχαριστώ πολύ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 42/22-1-2009 επερώτησης τριάντα τριών Βουλευτών του ΠΑΣΟΚ προς τον Υπουργό Εσωτερικών, σχετικά με την εγκληματικότητα. 
      Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τετάρτης 14 Ιανουαρίου 2009, της Τετάρτης 21 Ιανουαρίου 2009 και της Πέμπτης 22 Ιανουαρίου 2009 και ερωτάται το Σώμα αν τα επικυρώνει.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 14 Ιανουαρίου 2009, της Τετάρτης 21 Ιανουαρίου 2009 και της Πέμπτης 22 Ιανουαρίου 2009 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.10΄ λύεται η συνεδρίαση για αύριο ημέρα Τρίτη 10 Φεβρουαρίου και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ 
Τελευταία Αποθήκευση:	12/2/2009 11:42:00 πμ	Από:	K.arapi
Εκτυπώθηκε:	12/2/2009 11:29:00 πμ

