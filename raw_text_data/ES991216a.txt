ΣΥΝΕΔΡΙΑΣΗ ΝΒ'
Πέμπτη 16 Δεκεμβρίου 1999 (απόγευμα)
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
'Αδεια απουσίας του Βουλευτή Θ. Κατσανέβα.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
Γ. ΝΟΜΟΘΕΤΙΚΗ ΕΡΓΑΣΙΑ   
1. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας Εταιρείες Επενδύσεων σε Ακίνητη Περιουσία και άλλες διατάξεις".
2. Ονομαστική ψηφοφορία επί των άρθρων 36 και 39 του σχεδίου νόμου του Υπουργείου Εθνικής Οικονομίας, "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις".  
ΟΜΙΛΗΤΕΣ  
Επί του σχεδίου νόμου του Υπουργείου Εθνικής Οικονομίας:  
ΑΛΟΓΟΣΚΟΥΦΗΣ Γ.
ΑΛΦΙΕΡΗ Σ.
ΒΕΖΔΡΕΒΑΝΗΣ Η.
ΓΚΑΤΖΗΣ Ν.
ΖΑΦΕΙΡΟΠΟΥΛΟΣ Ε.
ΙΝΤΖΕΣ Α.
ΚΑΤΣΑΡΟΣ Ν.
ΚΩΣΤΟΠΟΥΛΟΣ Ν.Δ.
ΜΗΤΣΟΤΑΚΗΣ Κ.
ΜΠΕΝΤΕΝΙΩΤΗΣ Ε.
ΠΑΝΑΓΙΩΤΟΠΟΥΛΟΣ Γ.
ΠΑΠΑΔΗΜΗΤΡΙΟΥ Ε.
ΠΑΠΑΝΙΚΟΛΑΟΥ Ε.
ΠΑΧΤΑΣ Χ.
ΡΕΠΠΑΣ Δ.
ΤΖΩΑΝΝΟΣ Ι.
ΤΣΟΒΟΛΑΣ Δ.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ  ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΝΒ'
Πέμπτη 16 Δεκεμβρίου 1999 (απόγευμα)
-------------------------------
Αθήνα, σήμερα στις 16 Δεκεμβρίου 1999, ημέρα Πέμπτη και ώρα 16.30' συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ.
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα:  (Ανακοινώνονται προς το Σώμα απο τον Γραμματέα της Βουλής κ.  Παναγιώτη Φωτιάδη, Βουλευτή  Υπολοίπου Αττικής, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής)  
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συμπληρωματική ημερησια διάταξη της ΝΟΜΟΘΕΤΙΚΗΣ ΕΡΓΑΣΙΑΣ  Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Αμοιβαία Κεφάλαια Ακίνητης Περιουσίας - Εταιρείες Επενδύσεων σε Ακίνητη Περιουσία και άλλες διατάξεις".
 Θα διεξαχθεί ονομαστική ψηφοφορία  στα άρθρα 36 και 39 του νομοσχεδίου.
 Καλούνται επί του καταλόγου οι Βουλευτές κύριοι Αλέξανδρος Βούλγαρης από το ΠΑΣΟΚ και Γεώργιος Καλαντζής από τη Νέα Δημοκρατία.
 Οι αποδεχόμενοι τα άρθρα λέγουν "ΝΑΙ".
 Οι μη αποδεχόμενοι τα άρθρα λέγουν "ΟΧΙ".
 Οι αρνούμενοι ψήφο λέγουν "ΠΑΡΩΝ".
 Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)  
ΠΡΟΕΔΡΕΥΩΝ (Λουκάς Αποστολίδης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
 Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
 Κύριοι συνάδελφοι, μέχρι να ανακοινωθεί το αποτέλεσμα της ψηφοφορίας, θα προχωρήσουμε στην ψήφιση των υπολοίπων άρθρων.
 Ερωτάται το Σώμα:  Γίνεται δεκτό το άρθρο 37 ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 37 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 38 ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 38 έγινε δεκτό κατά πλειοψηφία ως έχει.
Ερωτάται το Σώμα:  Γίνεται δεκτό το άρθρο 40 όπως τροποποιήθηκε από τον κύριο Υπουργό;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, αν μου επιτρέπετε να κάνω μία παρατήρηση σε αυτό το άρθρο πριν την ψήφισή του.  ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Υπουργέ.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το άρθρο 40 λέει, κύριε Πρόεδρε, ότι "με κοινή απόφαση των Υπουργών..." Θα παρακαλούσα να τεθεί "με κοινές αποφάσεις" μήπως χρειαστεί και δεύτερη και τρίτη απόφαση.
ΠΡΟΕΔΡΕΥΩΝ (Λουκάς Αποστολίδης): Καλώς. Πρόκειται για γραμματική διόρθωση.
Επαναλαμβάνω εάν γίνεται δεκτό το άρθρο 40, όπως τροποποιήθηκε από τον κύριο Υπουργό.
 ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 40 έγινε δεκτό κατά πλειοψηφία όπως τροποποιήθηκε από τον κύριο Υπουργό.
 Ερωτάται το Σώμα:  Γίνεται δεκτό το άρθρο 41 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 41 έγινε δεκτό κατά πλειοψηφία ως έχει.
 Ερωτάται το Σώμα:  Γίνεται δεκτό το άρθρο 42, όπως τροποποιήθηκε από το κύριο Υπουργό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 42 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
 Ερωτάται το Σώμα:  Γίνεται δεκτό το άρθρο 43 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 43 έγινε δεκτό κατά πλειοψηφία ως έχει.
 Ερωτάται το Σώμα:  Γίνεται δεκτό το άρθρο 44 ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 44 έγινε δεκτό κατά πλειοψηφία ως έχει.
 Ερωτάται το Σώμα:  Γίνεται δεκτό το άρθρο 45 ως έχει;  
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 45 έγινε δεκτό ομόφωνα ως έχει.
  Ερωτάται το Σώμα:  Γίνεται δεκτό το άρθρο 46 όπως τροποποιήθηκε από τον κύριο Υπουργό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 46 έγινε δεκτό κατά πλειοψηφία όπως τροποποιήθηκε από τον κύριο Υπουργό.
 Ερωτάται το Σώμα:  Γίνεται δεκτό το άρθρο 47 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 47 έγινε δεκτό κατά πλειοψηφία ως έχει.
 Κύριοι συνάδελφοι, προχωρούμε στη συζήτηση και ψήφιση των τροπολογιών. Υπάρχουν πέντε υπουργικές τροπολογίες, καθώς και εμπρόθεσμες τροπολογίες συναδέλφων.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, με συγχωρείτε.
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Πρόεδρε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα παρακαλούσα, κύριε Πρόεδρε, να μας πει ο κύριος Υπουργός, εάν δέχεται καμία τροπολογία εκ των κυρίων συναδέλφων για να διευκολύνει.
 ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα κάνετε δεκτή κάποια τροπολογία απ'αυτές των κυρίων συναδέλφων; Και αν ναι, ποια;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, δυστυχώς, δεδομένου ότι οι τροπολογίες των κυρίων συναδέλφων δεν έχουν και τις ειδικές εκθέσεις του Γενικού Λογιστηρίου του Κράτους και δεν γνωρίζουμε την επιβάρυνση του δημοσίου, δεν μπορούμε να τις κάνουμε δεκτές και δεν θα ήθελα να συζητηθούν. 'Ομως την τροπολογία με γενικό αριθμό 3400 και ειδικό 153, παρακαλώ να την κάνουμε αποδεκτή. 'Αλλωστε έχει συζητηθεί και κατά τη συζήτηση επί της αρχής. Μάλιστα συζητήθηκε και με ευκαιρία άλλου νομοσχεδίου. Αφορά τους υπαλλήλους του ΟΑΔΥΚ Κρήτης να μπορούν να μεταταγούν σε διάφορες υπηρεσίες του ευρύτερου δημόσιου τομέα, καθώς και της Νομαρχιακής και Τοπικής Αυτοδιοίκησης.  Συζητήθηκε στη Βουλή, έγινε αποδεκτή, αλλά έγινε καταγραφή σε ένα νομοσχέδιο σε λάθος άρθρο και έτσι δεν μπόρεσε να υλοποιηθεί.  Συζητήθηκε επαναλαμβάνω και κατά τη συζήτηση επί της αρχής αυτού του νομοσχεδίου, έγινε δεκτή απ'όλες τις πλευρές και νομίζω ότι μπορεί να γίνει τελικά ομόφωνα δεκτή.  
ΕΜΜΑΝΟΥΗΛ ΣΚΟΥΛΑΚΗΣ: Να σημειωθεί, κύριε Πρόεδρε, ότι την υπογράφουν και οι τρείς Βουλευτές των Χανίων του ΠΑΣΟΚ.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Την κάνουμε αποδεκτή, κύριε Πρόεδρε.
 ΠΡΟΕΔΡΕΥΩΝ (Λουκάς Αποστολίδης): Ερωτάται λοιπόν το Σώμα εάν γίνεται δεκτή η τροπολογία με γενικό αριθμό 3400 και ειδικό 153.
 ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 3400 και ειδικό 153 έγινε δεκτή ομόφωνα.
 KΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, με συγχωρείτε.
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Πρόεδρε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, υπάρχει τροπολογία της Νέας Δημοκρατίας για το περίφημο θέμα των πανωτοκίων. Ο κύριος Υπουργός είναι έτοιμος να δεχθεί συζήτηση επ'αυτής; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Απήντησα, κύριε Πρόεδρε.
 ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, νομίζω ότι απήντησε ο κύριος Υπουργός προηγούμενα.
 Εισερχόμαστε στη συζήτηση των πέντε υπουργικών τροπολογιών.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, επ'αυτής θέλουμε να μιλήσουμε κι εμείς.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έκανα ένα ερώτημα. Απήντησε ο κύριος Υπουργός και δεν θα δώσω το λόγο σε κανέναν. Θα συζητήσουμε τις τροπολογίες του κυρίου Υπουργού και όποιος από τους συναδέλφους έχει καταθέσει οποιαδήποτε τροπολογία έχει τη δυνατότητα να τη συζητήσει.
 ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, μπορώ να έχω το λόγο; 
ΠΡΟΕΔΡΕΥΩΝ (Λουκάς Αποστολίδης): Δεν είναι επ'αυτού του θέματος, κύριε συνάδελφε. Επ'αυτού του θέματος δεν θα σας δώσω το λόγο.
 ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Σε κάτι το οποίο είπε  ο κύριος Υπουργός. Μία διευκρίνιση θέλω να δώσω.
Η τροπολογία στην οποία αναφέρθηκε ο επίτιμος Πρόεδρος, ο κ.   Μητσοτάκης, αφ ενός μεν είναι εμπρόθεσμη και αφ ετέρου δεν υπάγεται στην κατηγορία των τροπολογιών...
ΠΡΟΕΔΡΕΥΩΝ (Λουκάς Αποστολίδης): Μα ερχόσαστε, κύριε συνάδελφε, σε αυτό...
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Σας παρακαλώ, κύριε Πρόεδρε.
 ΠΡΟΕΔΡΕΥΩΝ (Λουκάς Αποστολίδης): Μα, είπα ότι δεν θα δώσω το λόγο. 'Οταν θα έλθει, να την αναπτύξετε την τροπολογία, κύριε Κατσαρέ.  
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Σας παρακαλώ. Είπε κάτι ο κύριος Υπουργός, ότι δηλαδή δεν υπάρχει έκθεση του Γενικού Λογιστηρίου του Κράτους. Σε αυτήν την τροπολογία δεν χρειάζεται. Δεν είναι το δημόσιο το οποίο θα υποστεί οποιαδήποτε επιβάρυνση.
  ΠΡΟΕΔΡΕΥΩΝ (Λουκάς Αποστολίδης): 'Οταν θα έλθει η ώρα, κύριε Κατσαρέ, θα αναπτύξετε την επιχειρηματολογία σας.
 Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.
 Ψήφισαν συνολικά 250 Βουλευτές.
 Υπέρ των άρθρων δηλαδή "ΝΑΙ" ψήφισαν 138 Βουλευτές.
 Κατά των άρθρων δηλαδή "ΟΧΙ" ψήφισαν 111 Βουλευτές.
Ψήφισαν "ΠΑΡΩΝ" 1 Βουλευτής, σύμφωνα με το παρακάτω πρωτόκολλο ονομαστικής ψηφοφορίας:  (Το παραπάνω πρωτόκολλο ονομαστικής ψηφοφορίας υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Λουκάς Αποστολίδης): Συνεπώς τα άρθρα 36 και 39 έγιναν δεκτά κατά πλειοψηφία.
 Κύριοι συνάδελφοι, για τις υπουργικές τροπολογίες προτείνω η τροπολογία με γενικό αριθμό 3393 και ειδικό 147 και η τροπολογία με γενικό αριθμό 3394 και ειδικό 148, αφού πρόκειται για τροπολογίες του ιδίου αντικειμένου, περί σεισμοπλήκτων, να συζητηθούν από κοινού.
 Ακόμη, προτείνω η τροπολογία με γενικό αριθμό 3401 και ειδικό 154 και η τροπολογία με γενικό αριθμό 3402 και ειδικό 155 να συζητηθούν επίσης από κοινού και να αφήσουμε τελευταία την τροπολογία με γενικό αριθμό 3403 και ειδικό 156 που αφορά τη λειτουργία ραδιοφωνικών σταθμών.
 Παράκληση από το Προεδρείο, κύριοι συνάδελφοι, διότι γνωρίζετε πως είναι η ημερήσια αυτή διάταξη και αυτή η διαδικασία δεν προβλεπόταν, να είμαστε σύντομοι στις παρεμβάσεις μας.
 Ξεκινάμε με τις δύο πρώτες τροπολογίες. Κύριε Υπουργέ, έχετε κάτι να παρατηρήσετε επ'αυτών των τροπολογιών; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οχι, κύριε Πρόεδρε. ΠΡΟΕΔΡΕΥΩΝ (Λουκάς Αποστολίδης): 'Οχι.
 Θέλει κάποιος συνάδελφος το λόγο; 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είναι οι τροπολογίες που περιλαμβάνουν την Ε.Α.Β.;  ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Τσοβόλα. Είναι για τους σεισμοπλήκτους.
 ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τις τροπολογίες για τους σεισμοπλήκτους τις ψηφίζουμε και τις δύο, κύριε Πρόεδρε.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχω την τροπολογία με γενικό αριθμό 3394.
 ΠΡΟΕΔΡΕΥΩΝ (Λουκάς Αποστολίδης): Πρόκειται περί ρύθμισης βεβαιωμένων χρεών από δάνεια σεισμόπληκτων περιοχών όλης της Επικράτειας και όχι μόνο των Αθηνών, κάτι που είχε γίνει και την προηγούμενη φορά στη συζήτηση, κύριε Γκατζή, και το ζήτησαν όλες οι πτέρυγες.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι διόρθωση. Το ζήτησαν όλες οι πτέρυγες.
 ΠΡΟΕΔΡΕΥΩΝ (Λουκάς Αποστολίδης): Ζητήθηκε από όλες τις πτέρυγες, κύριε Πρόεδρε, έγινε αποδεκτό και ήρθε αυτή η συγκεκριμένη τροπολογία.  
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο; 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκατζή, έχετε το λόγο. ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για την τροπολογία με γενικό αριθμό 3393 και ειδικό 147, η οποία πραγματικά ρυθμίζει θέματα υπηρεσιών και εξυπηρέτησης γενικά όσων έχουν πληγεί από διάφορες θεομηνίες κλπ., δεν έχουμε καμία αντίρρηση.
Στην τροπολογία, όμως, με γενικό αριθμό 3394 και ειδικό 148, που ρυθμίζονται τα χρέη, θα θέλαμε να πούμε, κύριε Υπουργέ, ότι τα χρέη αυτά ρυθμίζονται μέχρι 31 Αυγούστου 1999. Από εκεί και πέρα τι γίνεται; Και εν πάση περιπτώσει, όλοι αυτοί οι οποίοι έχουν πληγεί, επαγγελματίες, καταστηματάρχες, σπίτια, νοικοκυριά κλπ. -η βοήθεια ήταν πενιχρή, δεν μπόρεσε να λυθεί το πρόβλημα με τις διακόσιες χιλιάδες (200.000) δραχμές, ιδιαίτερα όταν ξέρουμε καταστηματάρχες που έχουν καταστραφεί όλα τα περιουσιακά τους στοιχεία, έχασαν γραμμάτια, έχασαν επιταγές, τα κτίριά τους κλπ.- έχετε την εντύπωση ότι με αυτήν τη ρύθμιση που θα κάνετε σε σαράντα οκτώ μήνες, όταν από εκεί και πέρα θα τρέχουν αυτές οι υποχρεώσεις θα μπορέσουν να ανταποκριθούν σε αυτές;  Θεωρούμε ότι είναι προεκλογικό, κύριε Πρόεδρε, πολύ φθηνό προεκλογικό. Πρέπει αυτά τα αιτήματα, που έχουν ουσιαστικά οι επαγγελματίες -που τα έχουν καταθέσει και σε σας, όπως και σε μας- να τα κάνετε δεκτά. Την καταψηφίζουμε, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Είχα να κάνω την εξής παρατήρηση:   Βλέπω, κύριε Υπουργέ, ότι η ρύθμιση αφορά μόνο τους σεισμόπληκτους.         Προτείνω να περιληφθούν και οι πλημμυροπαθείς Κορίνθου, οι καινούριες πλημμύρες που έγιναν και έχουν πλήξει το Νομό Λακωνίας, τα Μέγαρα, τη Νέα Πέραμο και άλλες περιοχές. Υπάρχει ταυτότητα λόγου. 'Αρα, η διάταξη η ίδια να περιλάβει και τη ρύθμιση των χρεών των πλημμυροπαθών, γιατί δεν νομίζω ότι θα κάνουμε διάκριση μεταξύ φυσικών φαινομένων και συνεπειών που προκαλούν οι ίδιες, για να μην καθόμαστε να νομοθετούμε τα ίδια πράγματα με άλλη διάταξη και φαινόμαστε σαν Βουλή ότι δεν ξέρουμε τι ρυθμίσεις κάνουμε.
Kύριε Πρόεδρε, ξέρετε ότι είναι πολύ μεγάλες οι ζημιές οι οποίες έγιναν και στην Κόρινθο πριν από δύο χρόνια και πριν από λίγες μέρες -και επισκέφθηκα τις περιοχές και εγώ και οι συνάδελφοι από τα άλλα κόμματα- στη Λακωνία, όπου οι ζημιές είναι πάρα πολύ μεγάλες και στο Γύθειο και στη Σκάλα. Οι ζημιές είναι 100% και στο διπλανό από τη Σκάλα Δήμο, στο Δήμο 'Ελους. Επίσης, είναι πολύ μεγάλες οι ζημιές που έγιναν στην περιοχή των Μεγάρων, Νέας Περάμου κλπ.
 'Αρα, για τα χρέη τα παλιά πρέπει να υπάρξει η ίδια ρύθμιση για τους πλημμυροπαθείς και δεύτερον, πρέπει να υπάρξει ουσιαστικότερη ρύθμιση και για τους καινούριους πλημμυροπαθείς της Λακωνίας, Μεγάρων και Περάμου.  ΠΡΟΕΔΡΕΥΩΝ (Λουκάς Αποστολίδης): Η κ. Παπαδημητρίου έχει το λόγο.
Θα σας παρακαλέσω μόνο, κύριοι συνάδελφοι, να έχετε πάντα υπόψη σας αυτό που σας είπα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, συμφωνούμε με τη ρυθμίζουσα τις οφειλές προς τις ΔΟΥ τροπολογία.
 Στην άλλη τροπολογία συνυπογραφής κ. Λαλιώτη και στο κομμάτι που αφορά στην αμοιβή των μετακινουμένων μηχανικών κατά τους σεισμούς, δεν βλέπω να περιλαμβάνονται οι Νομαρχιακές Αυτοδιοικήσεις. Πρέπει να σας πω ότι τουλάχιστον σε επίπεδο και Ανατολικής Αττικής, που γνωρίζω και κυρίως Πειραιά, υπήρξε μεγίστη κινητοποίηση ιδιωτών μηχανικών και υπαλλήλων των Νομαρχιακών Αυτοδιοικήσεων. Εδώ δηλαδή μιλάτε μόνο για υπαλλήλους -αν διαβάζω καλά- της Γενικής Γραμματείας Δημοσίων 'Εργων.
 Στο άρθρο 14 διαπιστώνεται η μετακίνηση για το προσωπικό της Γενικής Γραμματείας ΥΠΕΧΩΔΕ, Γενική Γραμματεία Δημοσίων 'Εργων, ΟΤΑ, λοιπά Νομικά Πρόσωπα Δημοσίου Δικαίου ή Δημοσίων Επιχειρήσεων ή Οργανισμών. Δεν περιλαμβάνετε εδώ τις Νομαρχιακές Αυτοδιοικήσεις. Σας υπενθυμίζω την κινητοποίηση που έκανε η κ. Τσανάκη στον Πειραιά. Πρέπει να προστεθεί αυτό. Για να μη θεωρήσουμε ότι εδώ δικαιώνεται και η κόντρα που υπήρξε μεταξύ ΥΠΕΧΩΔΕ και Νομαρχών. Γιατί εδώ πρόκειται περί λάθους, διότι έτσι κι αλλιώς οι πολεοδομίες με τον 2508 και τον περιφερειακό νόμο έχουν πάει στις αυτοδιοικήσεις.
 ΠΡΟΕΔΡΕΥΩΝ (Λουκάς Αποστολίδης): Υπάρχει κάποιος άλλος συνάδελφος που θέλει να τοποθετηθεί;  
ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο.
 ΓΕΩΡΓΙΟΣ ΑΛΟΓΟΣΚΟΥΦΗΣ: Γενικά για τις τροπολογίες που έχει καταθέσει ο κύριος Υπουργός, νομίζω ότι θα ήταν τουλάχιστον στοιχειώδες να μας αναπτύξει λίγο το σκεπτικό τους, προκειμένου να τις συζητήσουμε. Διότι έχουν κατατεθεί εδώ τροπολογίες οι οποίες είναι ολόκληρα νομοσχέδια. 
ΠΡΟΕΔΡΕΥΩΝ (Λουκάς Αποστολίδης): 'Εχουν όμως διανεμηθεί από την προηγούμενη εβδομάδα, κύριε συνάδελφε. Δεν γίνεται αυτό το πράγμα. 
ΓΕΩΡΓΙΟΣ ΑΛΟΓΟΣΚΟΥΦΗΣ: Θεωρώ ότι δεν είναι πρέπον ούτε ο εισηγητής της Πλειοψηφίας να μιλάει γι'αυτές τις τροπολογίες και να εξηγεί τέλος πάντων το σκεπτικό τους ούτε ο Υπουργός να μην προσπαθεί να τις υποστηρίξει. 'Ετσι θα τις περάσουμε; 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε ό,τι αφορά την παρατήρηση που έκανε ο Πρόεδρος κ. Τσοβόλας, να επεκτείνουμε τη ρύθμιση για τους κατοίκους όχι μόνο των σεισμοπλήκτων περιοχών της χώρας, αλλά και στις διάφορες άλλες περιοχές, που έχουν πληγεί από πλημμύρες ή από άλλες φυσικές καταστροφές, κύριε Πρόεδρε, έχω να πω ότι έχουμε συγκεκριμένες διατάξεις και έχουμε κάνει συγκεκριμένες ρυθμίσεις για τέτοιου είδους περιοχές. Αν κάποιες από τις περιοχές αυτές δεν έχουν συμπεριληφθεί, εγώ είμαι στη διάθεσή σας. Συγκράτησα αυτές τις παρατηρήσεις, που είπατε προηγουμένως. Να κοιτάξουμε μήπως μπορούμε μέσα σε εκείνες τις ρυθμίσεις που έχουμε ειδικά για τους πλημμυροπαθείς, να εντάξουμε και τις περιοχές αυτές. Θα το κοιτάξω και θα σας ενημερώσω, για να δούμε τι μπορούμε να κάνουμε.
 Τώρα, σε ό,τι αφορά τη ρύθμιση των βεβαιωμένων χρεών, στην οποία αναφέρθηκε και ο εισηγητής του ΚΚΕ, θα πρέπει να πω ότι ήταν δάνεια, που δόθηκαν από τις διάφορες πιστωτικές τράπεζες με την εγγύηση του ελληνικού δημοσίου. Και υπήρξαν διατάξεις προηγούμενες, που έδιναν τη δυνατότητα να γίνουν κάποιες ρυθμίσεις. Δυστυχώς όμως, μερικοί ή πολλοί δανειολήπτες δεν αξιοποίησαν τις ευνοϊκές αυτές ρυθμίσεις. Εν τω μεταξύ έχει λήξει και η προθεσμία, μέσα στην οποία θα μπορούσαν να προσέλθουν οι διάφοροι ενδιαφερόμενοι. 'Ετσι επαναφέρουμε αυτήν τη ρύθμιση για όλην την περιφέρεια πλέον της χώρας. Κάτι αντίστοιχο έχουμε ενσωματώσει μέσα στο σχέδιο νόμου, ειδικά για την Αττική, που έχει συμπεριληφθεί ήδη σαν άρθρο στις ειδικές διατάξεις. Και διευρύνουμε, τώρα σε ολόκληρη την περιφέρεια ακριβώς αυτήν τη δυνατότητα για εκείνους τους δανειολήπτες, οι οποίοι δεν μπόρεσαν να αξιοποιήσουν τις ήδη ευνοϊκές ρυθμίσεις, που είχαμε αποφασίσει πριν από λίγο καιρό.
 Γίνονται, λοιπόν, αυτές οι ρυθμίσεις με ευνοϊκούς όρους, για να απαλλάξουμε από πρόστιμα και προσαυξήσεις αυτούς τους συγκεκριμένους δανειολήπτες.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο, για να δευτερολογήσω.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκατζή, έχετε το λόγο. ΝΙΚΟΛΑΟΣ ΓΚΑΤΖΗΣ: Κύριε Υπουργέ, όλοι ξέρουμε πώς τα χρέη αυτά έχουν συσσωρευτεί στους επαγγελματοβιοτέχνες, ιδιαίτερα με τη ληστρική εκμετάλλευση που γίνεται από τις τράπεζες στα δάνεια. Το θέμα όμως δεν είναι εκεί. Το θέμα είναι ότι γίνονται ρυθμίσεις μέχρι 31 Αυγούστου. Και από εκεί και πέρα, οι άνθρωποι αυτοί ούτε αυτές τις δόσεις δεν θα μπορέσουν να δώσουν, αφού οι επιχειρήσεις τους έχουν κλείσει, τα μαγαζιά τους έχουν κατεβάσει ρολά, λεφτά δεν έχουν, δεν έχουν κεφάλαιο κίνησης, τα εμπορεύματά τους έχουν καταστραφεί.
 Η Κυβέρνηση κάνει έναν τυπικό έλεγχο και να δούμε πότε θα καταλήξουν να πάρουν ορισμένα χρήματα. Υπάρχει ένα υπόμνημα των πληγέντων, των σεισμόπληκτων επαγγελματιών και βιοτεχνών, που αναφέρει τα αιτήματά τους και η Κυβέρνηση κωφεύει σε αυτά. Είναι μία ασπιρίνη, για να θεραπεύσουμε έναν καρκίνο. Πώς είναι δυνατόν να ανταπεξέλθουν αυτοί οι άνθρωποι; Γι' αυτόν το λόγο, επειδή δεν κάνετε δεκτά τα πραγματικά αιτήματα, την καταψηφίζουμε και καταγγέλλουμε αυτήν την πολιτική της ασπιρίνης, που θέλει να δώσει μία διέξοδο και στις εκλογές.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, ήθελα να απαντήσω στην πρόταση της κ. Παπαδημητρίου.
 Νομίζω ότι έχει δίκιο η κ. Παπαδημητρίου. Μέσα στους ΟΤΑ είναι η πρωτοβάθμια Τοπική Αυτοδιοίκηση, δεν έχουμε τη δευτεροβάθμια. Νομίζω ότι είναι χρήσιμο να ενσωματώσουμε την παρατήρηση της κ. Παπαδημητρίου μέσα στη διάταξη, έτσι ώστε να καλυφθούν και οι υπάλληλοι της Νομαρχιακής  Αυτοδιοίκησης, οι οποίοι μετακινήθηκαν και πήραν μέρος στη μεγάλη προσπάθεια της πολιτείας και της κοινωνίας για να αντιμετωπίσουμε τα προβλήματα στις σεισμόπληκτες περιοχές.
 ΠΡΟΕΔΡΕΥΩΝ (Λουκάς Αποστολίδης): Συνεπώς οι παρατηρήσεις της κ. Παπαδημητρίου, αλλά και του κ. Τσοβόλα που συμφωνεί, γίνονται δεκτές.  Ερωτάται το Σώμα: Γίνεται δεκτή η τροπολογία με γενικό αριθμό 3393 και ειδικό 147;  
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 3393 και ειδικό 147 έγινε δεκτή ομοφώνως.
 Ερωτάται το Σώμα: Γίνεται δεκτή η τροπολογία με γενικό αριθμό 3394 και ειδικό 148;  
ΜΕΡΙΚΟΙ ΒΟΥΛΕΥΤΕΣ: Δεκτή, δεκτή.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 3394 και ειδικό 148 έγινε δεκτή κατά πλειοψηφία.
Κύριε Υπουργέ, πριν μπούμε στη συζήτηση των άλλων δύο τροπολογιών, επειδή είναι εδώ και ο Υπουργός κ. Παπαϊωάννου, θα ήθελα να πω ότι υπάρχει και μία τροπολογία, την οποία έχω καταθέσει εγώ με τον κ. 'Εβερτ και θα ήθελα να ξέρω αν γίνεται δεκτή ή αν θα συζητηθεί.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Εχω απαντήσει. 
ΠΡΟΕΔΡΕΥΩΝ (Λουκάς Αποστολίδης): Εισερχόμαστε στη συζήτηση της τροπολογίας με γενικό αριθμό 3401 και ειδικό 154, που αφορά την ίδρυση ελληνικής χρηματιστηριακής εταιρίας συμμετοχών, ρύθμιση παγίων θεμάτων για την ΕΑΒ και στη συζήτηση της τροπολογίας με γενικό αριθμό 3402 και ειδικό 155, για ζητήματα που αφορούν την Ιερά Σύνοδο, σύσταση ανώνυμης εταιρίας για την αξιοποίηση της εκκλησιαστικής περιουσίας, καθορισμός έναρξης και τρόπος λειτουργίας του Διοικητικού Συμβουλίου του ΟΠΑΔ, οι οποίες θα συζητηθούν από κοινού. Αφορούν και οι δύο ζητήματα περί χρηματιστηρίου και είναι κοινό το αντικείμενο.
Κύριε Υπουργέ, έχετε να προσθέσετε κάτι επί των τροπολογιών αυτών; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ναι, κύριε Πρόεδρε. ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, θα παρακαλέσω για τη διαγραφή της τελευταίας παραγράφου 5. Τίποτε άλλο.  ΠΡΟΕΔΡΕΥΩΝ (Λουκάς Αποστολίδης): Σε ποια τροπολογία;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε αυτή που αναφερόμαστε στο χρηματιστήριο, στη μεγάλη.
ΓΕΩΡΓΙΟΣ ΑΛΟΓΟΣΚΟΥΦΗΣ: Μπορείτε να διαβάσετε την παράγραφο, κύριε Υπουργέ, για να δούμε τι εννοείτε; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι μεγάλη, κύριε Αλογοσκούφη, είναι μία σελίδα.
Παράγραφος 5Α: "Η παράγραφος 1 του άρθρου 12, του ν. 1806/1988 όπως ισχύει, αντικαθίσταται ως εξής: ...". 'Ολο αυτό διαγράφεται. Το διαγράφω μέχρι το τέλος.
 ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει λόγο.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στην υπό σύσταση εταιρία συμμετοχών με μορφή ανώνυμης εταιρίας, με την απόκτηση της πλειοψηφίας των μετοχών του Χρηματιστηρίου Αθηνών σαν ένας φορέας, ο οποίος δεν ανήκει πια στο δημόσιο και δεν υπάρχει στις διατάξεις, που προβλέπουν οποιουσδήποτε περιορισμούς για τα νομικά πρόσωπα του δημοσίου δικαίου, προστίθενται δυστυχώς εδώ φοροαπαλλαγές, και μάλιστα θεσμοθετούνται. Και θα έλεγα, κύριοι Βουλευτές, είναι πάσης φύσεως φοροαπαλλαγές, όπως προβλέπεται στη σελίδα 7 στην παράγραφο 3, στο εδάφιο β'.
 Επίσης, η Κυβέρνηση, κύριε Υπουργέ, μας ξαφνιάζει που και με τροπολογίες ακόμα -δεν ξαφνιάζει εμάς, αλλά θα πρέπει να ξέρει και ο ελληνικός λαός τι γίνεται- φέρνει ιδιωτικοποιήσεις σοβαρών τομέων των επιχειρήσεων του δημοσίου, όπως είναι η επιχείρηση της αμυντικής βιομηχανίας της αεροπορίας κλπ. Αυτό το θεωρούμε απαράδεκτο.
 'Ολες αυτές οι βιομηχανίες αυτού του αντικειμένου θα πρέπει να αποτελέσουν έναν ενιαίο κορμό, μία ενιαία δημόσια επιχείρηση αμυντικής βιομηχανίας και για τον εξοπλισμό των Ενόπλων Δυνάμεων και για την ανάπτυξη ουσιαστικά της οικονομίας, αλλά και για τη διασφάλιση των συμφερόντων και ιδιαίτερα των αμυντικών συμφερόντων της χώρας.
  Εμείς θεωρούμε ότι κι εδώ η Κυβέρνηση λειτουργεί μέσα στα πλαίσια του "πάρτα όλα", όπως λένε οι τζογαδόροι. Και πέρα απ' αυτό, κρατάει την υποδομή, τη συντήρηση κλπ. των παγίων κεφαλαίων το δημόσιο με μία άλλη ανώνυμη εταιρία, την οποία συστήνει και στην οποία, κύριε Πρόεδρε, θα έρχεται όλο το κόστος ουσιαστικά να επιβαρύνει το δημόσιο κορβανά. Είναι απαράδεκτες αυτές οι τροπολογίες και δεν μπορεί να περνάνε κατ' αυτόν τον τρόπο τόσο σοβαρά ζητήματα, που θα μπορούσαν πραγματικά να προκαλέσουν συζήτηση μιας μέρας εδώ στη Βουλή, γιατί πρόκειται για στρατηγικής σημασίας βιομηχανία. Πρόκειται για τη στήριξη ουσιαστικά της αμυντικής βιομηχανίας και ιδιαίτερα σε αυτόν το λεπτό τομέα της αεροπορίας και δεν μπορεί να περνάνε με αυτές τις τροπολογίες και με αυτήν ακριβώς την κατάσταση που υπάρχει στο θέμα.
ΠΡΟΕΔΡΕΥΩΝ (Λουκάς Αποστολίδης): Η κ. Παπαδημητρίου έχει το λόγο.
  ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υφυπουργέ, αντικαθιστώ τον εισηγητή της Νέας Δημοκρατίας. Παρακολούθησα όλη τη διαδικασία της Διαρκούς Επιτροπής και εν πάση περιπτώσει, θα περίμενα από σας για ένα τόσο σοβαρό θέμα, όπως είναι αυτή η τροπολογία -και ίσως είναι σοβαρότερη από το νομοσχέδιο. Στο μέτρο που το νομοσχέδιο, τουλάχιστον στον οικιστικό τομέα, δεν μπορεί να εφαρμοστεί λόγω του Συμβουλίου της Επικρατείας, όπως σας έχω αναλύσει-να είχατε την ευαισθησία να μη μας τη φέρετε την τελευταία στιγμή μέσα στη Βουλή. Προφανώς, μάθατε τόσο καλά τα φιλελεύθερα τερτίπια, που ό,τι σας προτείνουν οι στρατηγικοί επενδυτές, τα φέρνετε αμέσως στη Βουλή και δια βοής παίρνετε αποφάσεις. Πιστεύω ότι αυτό πράγματι πρέπει να αναβληθεί για τη διαφάνεια, για το κύρος σας, για όλα.
  Παρ' όλο που το υπόλοιπο κομμάτι της τροπολογίας θα μας ενδιέφερε να το συζητήσουμε και ίσως να το ψηφίσουμε, μόνο και μόνο για το άρθρο 2, που αφορά την ΕΑΒ, εμείς δεν το ψηφίζουμε και σας παρακαλούμε να το ξαναφέρετε στη Βουλή, αφού το έχουμε συζητήσει στην επιτροπή και το γνωρίζουμε το θέμα καλύτερα.
  Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Τζωάννος έχει το λόγο.
  ΙΩΑΝΝΗΣ ΤΖΩΑΝΝΟΣ: Κύριε Πρόεδρε, εγώ θα αναφερθώ στο σκέλος που αφορά το χρηματιστήριο. Πρόκειται για μία σοβαρή εξέλιξη, θεσμική παρέμβαση, η οποία θα έπρεπε να έχει έλθει αυτοτελώς να  συζητηθεί, διότι το θεσμικό πλαίσιο λειτουργίας του χρηματιστηρίου είναι πολύ σοβαρή υπόθεση για να έρχεται ως τροπολογία την τελευταία στιγμή χωρίς να έχουν διευκρινιστεί ορισμένα πράγματα, κυρίως θέματα αρχής. Γιατί η εισαγωγή του χρηματιστηρίου δημιουργεί δυνητικά και συγκρούσεις συμφερόντων. Και τίθεται και πάλι το θέμα ελεγχομένου και ελέγχοντος. Ποιος θα ελέγχει την Α.Ε. που θα είναι εισηγμένη στο χρηματιστήριο για τη συμπεριφορά της στα πλαίσια του χρηματιστηρίου; Ποιες θα είναι οι σχέσεις με την Επιτροπή Κεφαλαιαγοράς, λαμβάνοντας υπόψη ότι στην Επιτροπή Κεφαλαιαγοράς συμμετέχει ο πρόεδρος του χρηματιστηρίου; Και εν γένει ποιοι θα είναι οι στόχοι αυτής της εταιρείας; Ας πούμε, θα είναι η μεγιστοποίηση του κέρδους για τους μετόχους; Και σ' αυτήν την περίπτωση δεν θα υπάρξουν θέματα σύγκρουσης συμφερόντων σε ό,τι αφορά τον έλεγχο της χρηματιστηριακής αγοράς; Δυστυχώς δεν υπάρχει χρόνος να συζητήσουμε πάρα πολλά θέματα σοβαρότατα που έχουν σχέση με το πώς αντιμετωπίζονται οι συμπεριφορές εταιρειών που έχουν ρόλο εποπτικό στα πλαίσια μιας αγοράς.  Εγώ θα έλεγα να αποσύρει η Κυβέρνηση σ' αυτήν τη φάση την τροπολογία και να τη συζητήσουμε εκτενώς, λαμβάνοντας υπόψη και όσα ελέχθησαν στην Επιτροπή ΔΕΚΟ της Βουλής όπου είχαμε προ ημερών τον πρόεδρο του χρηματιστηρίου απ' όπου ανέκυψαν διάφορα ερωτήματα σε σχέση με την εύρυθμη λειτουργία της αγοράς, την αποτελεσματικότητα της αγοράς, την πληροφόρηση της αγοράς, ώστε αυτά με υπευθυνότητα να αντιμετωπιστούν προς όφελος του θεσμού της κεφαλαιαγοράς.
ΠΡΟΕΔΡΕΥΩΝ (Λουκάς Αποστολίδης): Ο κ. Κατσανέβας ζητάει ολιγοήμερη άδεια απουσίας στο εξωτερικό. Η Βουλή εγκρίνει;   
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς παρεσχέθη η ζητηθείσα άδεια. Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θέλω να πω δύο λόγια για την ΕΑΒ.
  Είμαστε, όπως είναι γνωστό, σε μία περίοδο όπου η χώρα με απόφαση της Κυβέρνησης, έχει αποφασίσει σταδιακά να κάνει εξοπλισμούς τρισεκατομμύριων για τα επόμενα χρόνια.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)  Είμαστε επίσης σε μία περίοδο όπου εξακολουθεί να υπάρχει ο κίνδυνος εξ ανατολών από την Τουρκία, παρά το Σύμφωνο του Ελσίνκι, που είπαμε χθες, που δεν αντιμετωπίζει ουσιαστικά τα προβλήματα.
 Αντιμετωπίζει, λοιπόν, η χώρα μας απειλή από την Τουρκία. Αντί σε μία τέτοια περίοδο την πολεμική βιομηχανία να την εκσυγχρονίσουμε και να την αναπτύξουμε χωρίς αλλαγή του ιδιοκτησιακού καθεστώτος, αφού δίνουμε τρισεκατομμύρια σε συνάλλαγμα, βλέπω ότι η Κυβέρνηση πάει μέσα απ' αυτήν την τροπολογία να ιδιωτικοποιήσει την ΕΑΒ μέχρι το 49% παρέχοντας μάλιστα και το μάνατζμεντ στο νέο μέτοχο όπως αναφέρει ρητά η τροπολογία.  Επισκέφθηκα την ΕΑΒ πριν από δύο περίπου μήνες συζήτησα με τη διοίκηση, μου παρουσίασαν τα προγράμματα, συζήτησα με τους εργαζόμενους, το σωματείο τους. Είναι αλήθεια, κύριε Υπουργέ, και το ξερετε πάρα πολύ καλά ότι η ΕΑΒ έχει εγκαταστάσεις σύγχρονης τεχνολογίας και εξειδικευμένο προσωπικό. 'Εχει κάνει άλματα με τη βοήθεια του εξειδικευμένου προσωπικού προς πολλές κατευθύνσεις. 'Εχει κάνει και νέα προγράμματα.
 Αντί να προωθήσετε αυτά τα νέα προγράμματα και να είναι πράγματι μια επιχείρηση του δημοσίου η οποία θα μπορεί να προσφέρει ουσιαστικά και στην οικονομία πέρα από την άμυνα της χώρας, εσείς πάτε και ιδιωτικοποιείτε το 49%. Εμείς είμαστε αντίθετοι μ' αυτήν τη φιλοσοφία.  Καλούμε πράγματι την Κυβέρνηση να αντιληφθεί ένα πράγμα ότι δεν αποτελούν διαρθρωτικές αλλαγές στην οικονομία το να πουλάμε τα πάντα και να μεταφέρουμε τα πάντα και κυρίως την πολεμική βιομηχανία στον ιδιωτικό τομέα και εδώ όπως αναφέρει, σε πολυεθνικές εταιρείες, σε ξένες εταιρείες. Αυτό το πράγμα, χωρίς καμιά διάθεση αντιπολιτευτική το θεωρώ βλαπτικό γιατί θα τα βρούμε μπροστά μας όλα, όπως βρήκαμε και άλλα πράγματα μπροστά μας. Γιατί αυτό που γίνεται και μάλιστα χωρίς να υπάρχει ούτε καν συγκεκριμένο αναπτυξιακό πρόγραμμα στο οποίο να εντάσσονται ιδιωτικοποιήσεις που πάτε και κάνετε συνεχώς, το θεωρώ ότι είναι πλήγμα στην παραγωγική, στην πραγματική οικονομία εις βάρος και των συμφερόντων των εργαζομένων, αλλά γενικότερα της χώρας.
 Εγώ θα έλεγα να το σκεφθεί η Κυβέρνηση, να μην επιμείνει να συζητηθεί αυτή η διάταξη του άρθρου 2. Να δει παράλληλα με το θέμα της ΕΑΒ, την ΠΥΡΚΑΛ, την ΕΛΒΟ, όλες τις ελληνικές βιομηχανίες ώστε μέσα από ένα σχέδιο ανάπτυξής τους, με αντιμετώπιση και των οργανωτικών προβλημάτων, μέσα από ένα πρόγραμμα επιθετικό ανάπτυξης για να κατακτήσει και νέες αγορές, με επενδύσεις σύγχρονης τεχνολογίας, χωρίς αλλαγή ιδιοκτησιακού καθεστώτος, πραγματικά να κάνει βήματα προς τα εμπρός και η ΕΑΒ και η Πολεμική Βιομηχανία. Γιατί επαναλαμβάνω επισκέφθηκα και την ΠΥΡΚΑΛ, επισκέφθηκα κατά καιρούς -και τον χρόνο αυτό και τον προηγούμενο- όλη την Πολεμική Βιομηχανία. 'Εχουμε εργαζόμενους με κατανόηση που είναι αποφασισμένοι να συμβάλουν σ' αυτόν τον εκσυγχρονισμό και την ανάπτυξη που όμως δεν αποδέχονται το να πωλούνται αυτές οι βιομηχανίες. Γιατί επιμένω, κύριε Υπουργέ, με καθαρά οικονομικά κριτήρια όχι με ιδεολογικοπολιτικά, ούτε με δογματισμούς ότι είναι λάθος αυτό που κάνετε. Δεν μπορεί σ' αυτήν την περίοδο που διανύουμε, που δαπανούμε τρισεκατομμύρια, εμείς μ' αυτήν τη ρύθμιση, όπως και με ανάλογες των υπόλοιπων πολεμικών βιομηχανιών, ΠΥΡΚΑΛ κλπ. να αυξάνουμε τα ποσά που είναι και διαρροή συναλλάγματος, που θα δίνουμε για το εξοπλιστικό πρόγραμμα, για πυρομαχικά κλπ. προς ξένους οίκους. Αυτό είναι αντιοικονομικό κατ' αρχήν.
 Πέρα απ' αυτό, τι κάνετε εδώ; Με τη ρύθμιση του άρθρου 2 αυτής της τροπολογίας αφήνετε την εταιρεία ΕΑΒ παγίων, συνιστάται μάλλον νομικό πρόσωπο δημοσίου δικαίου ΕΑΒ παγίων, μεταφέρεται κινητή και ακίνητη περιουσία της σημερινής ΕΑΒ που θα προσδιορίσει ποια θα μεταβιβαστεί στην ΕΑΒ παγίων. Ποιος; Το διοικητικό συμβούλιο μετά από έγκριση της συνέλευσης και του Υπουργού Οικονομικών. Φυσικά όχι της ΕΑΒ παγίων. Μεταβιβάζετε επίσης στην καινούρια εταιρεία, ποιο; Τα χρέη. Δηλαδή, εσείς κρατάτε το μπον φιλέ, την εκμετάλλευση, τη διαχείριση με τη χρήση των ακινήτων στην εταιρεία την οποία θα ιδιωτικοποιήσετε κατά το 49%. Και μάλιστα εδώ αναφέρεσθε σε μια εταιρεία, όχι σε τρίτους. Λέτε σε τρίτο και στην αιτιολογική έκθεση φαίνεται καθαρά ότι φωτογραφίζετε συγκεκριμένη εταιρεία. Με διεθνή προβολή, λέτε κλπ. Δηλαδή, τι κάνετε πάλι εδώ; Κοινωνικοποιείτε το κόστος και ιδιωτικοποιείτε την ωφέλεια.  Αυτό κάνετε με τη ρύθμιση αυτή.
'Οσον αφορά τους εργαζόμενους, καμιά προστασία των θέσεων εργασίας. Γιατί λέτε στην τελευταία παράγραφο ότι οι κείμενες διατάξεις στις συλλογικές συμβάσεις που διέπουν τις εργασιακές σχέσεις ισχύουν και δεν μεταβάλλονται. Αλλά οι θέσεις εργασίας δεν υπάγονται στις εργασιακές σχέσεις και στις συλλογικές συμβάσεις. Διασφαλίζονται οι θέσεις εργασίας με αυτήν τη ρύθμιση; Εμείς λοιπόν, λέμε να αποσύρετε τη διάταξη. Αν όμως με την πλειοψηφία σας επιμείνετε να την ψηφίσετε, εμείς θα την καταψηφίσουμε. Τουλάχιστον όμως, στην τελευταία παράγραφο, να προβλέψετε ότι οι θέσεις εργασίας που υπάρχουν και το υπηρετούν προσωπικό παραμένουν ως έχουν και δεν μειώνεται ούτε μία θέση εργασίας ούτε απολύεται το προσωπικό που υπηρετεί σήμερα.
ΠΡΟΕΔΡΟΣ (Απόστολος Κακλαμάνης):  Ο κ. Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είχαμε την ευκαιρία, πριν από δύο ημέρες, να συζητήσουμε στην επιτροπή το άρθρο 49α' του Κανονισμού της Βουλής με τον πρόεδρο του χρηματιστηρίου, παρόντος και του Υπουργού Εθνικής Οικονομίας, το θέμα της διάσπασης του χρηματιστηρίου σε χρηματιστήριο συμμετοχής, όπως το βλέπουμε εδώ και το θέμα της παραμονής του μάνατζμεντ υπό μορφή χόλντιγκ σαν χρηματιστήριο.
 Εκείνο που δεν καταλαβαίνω με την παρούσα τροπολογία, όσον αφορά το χρηματιστήριο είναι τι επιδιώκει η Κυβέρνηση με αυτήν την τροπολογία.  Ποιανού φαεινή ιδέα ήταν να βάλουμε το χρηματιστήριο στο χρηματιστήριο, γιατί αυτός είναι ο τελικός σκοπός. Να πρωτοτυπήσουμε παγκοσμίως και να γραφτούμε στο βιβλίο Γκίνες, γιατί έχουμε ένα χρηματιστήριο που πουλάει τις δικές του μετοχές. Το χρηματιστήριο είναι ένας θεσμός ανάπτυξης, ένας θεσμός στον οποίο προσβλέπουμε για να αλλάξουμε αυτόν τον τόπο μέσα από εισαγωγές σε αυτόν επιχειρήσεων, ώστε να μαζέψουμε κεφάλαια υγιή και φθηνά με τα οποία οι επιχειρήσεις θα κάνουν επενδύσεις, για να περάσουμε στην ανάπτυξη.
 Τι επιδιώκουμε, σπάζοντας το χρηματιστήριο και βάζοντας το χρηματιστήριο στο χρηματιστήριο; Να εισπράξουμε κάποια δισεκατομμύρια;  Δεύτερον, ρώτησα προχθές αν θα υπάρχει διοικητικό συμβούλιο στο οποίο θα προεδρεύει ο ίδιος πρόεδρος. Και η απάντηση ήταν, βεβαίως. Δηλαδή τι θα έχουμε; Θα έχουμε ελέγχοντα και ελεγχόμενο στο ίδιο πρόσωπο; Και τι μετοχές θα είναι αυτές; Θα υπάρχει η ελευθέρα αγορά της προσφοράς και της ζήτησης; Πιστεύω ότι είναι λαθεμένη τακτική, κύριε Υφυπουργέ, να βάλουμε το χρηματιστήριο στο χρηματιστήριο, διότι δεν προσδίδει ούτε καν την έννοια του χρηματιστηρίου.
 Επιπλέον, είχαμε παρακαλέσει και άλλη φορά για το θέμα της διοίκησης του χρηματιστηρίου. Το φέρατε, αλλά το πήρατε πίσω. 'Επρεπε να υπάρχει ακόμη μεγαλύτερη συμμετοχή των χρηματιστών στο χρηματιστήριο. Γιατί πήρατε πίσω αυτήν την τροπολογία;  Εμείς καταψηφίζουμε την τροπολογία αυτή.
 'Ερχομαι στο θέμα της ΕΑΒ. Είπαμε να κάνουμε αποκρατικοποιήσεις.  Είναι η υλοποίηση ενός νεοφιλελεύθερου προγράμματος το οποίο έχει δικαιωθεί σε Ανατολή και Δύση. 'Ομως οι μεσοβέζικες λύσεις των μετοχοποιήσεων, για να εισπράττετε χρήματα και να εξακολουθούν να  είναι αυτές οι εταιρείες υπό κρατικό έλεγχο, χωρίς μάνατζμεντ και χωρίς βασικές αρχές της ελεύθερης οικονομίας, δεν εξυπηρετούν τίποτα για την πρόοδο του τόπου. Απλώς εξυπηρετούν κάποιες ταμειακές ανάγκες για να μειωθεί πιθανώς ένα μικρό ποσοστό από το δημόσιο χρέος. 'Ομως με αυτούς τους τρόπους αυτό επιτυγχάνεται μόνο βραχυχρόνια, γιατί μακροχρόνια δημιουργείται φαύλος κύκλος και καταλήγουμε στα ίδια αποτελέσματα.  Καταψηφίζουμε και αυτό το τμήμα της τροπολογίας.
 ΠΡΟΕΔΡΟΣ (Απόστολος Κακλαμάνης): Κύριε Υφυπουργέ -για να προχωρήσουμε- παρατηρώ ότι το Σώμα δεν είναι αυτήν τη στιγμή σε θέση να συζητήσει εν εκτάσει το δεύτερο τμήμα της τροπολογίας σας, που αφορά την ΕΑΒ. Διατυπώνονται κάποιες σκέψεις, που νομίζω ότι πρέπει να σας απασχολήσουν. Μπορείτε να φέρετε την τροπολογία σε ένα άλλο νομοσχέδιο.  Την μεν παράγραφο 5, που αφορά την εταιρεία του χρηματιστηρίου, για την οποία μίλησε τώρα ο κ. Κωστόπουλος, είπατε ότι τη διαγράφετε.
Το δεύτερο άρθρο της τροπολογίας, που αφορά την ΕΑΒ, προφανώς θέλει κάποια εκτεταμένη συζήτηση, που δεν μπορεί να γίνει τώρα στις 17.30'. Να  κρατήσετε, λοιπόν, αυτό το άρθρο και να το φέρετε σε ένα άλλο νομοσχέδιο. Συμφωνείτε;  
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το πρόβλημα είναι ότι είμαστε σε μια φάση ιδιωτικοποίησης και αυτό είναι κρίσιμο. Δεν ξέρω αν ο χρόνος θα μας επιτρέψει να επανέλθουμε.
ΠΡΟΕΔΡΟΣ (Απόστολος Κακλαμάνης): Ε, αν καθυστερήσει ένα μήνα η ιδιωτικοποίηση, δεν χάλασε ο κόσμος.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Για τη διευκόλυνση της συζήτησης να το δεχθούμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Επί του πρώτου άρθρου αυτής της τροπολογίας, έχει κάποιος συνάδελφος να πει κάτι;  
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θέλω απλώς να ενισχύσω την άποψή σας με την πρόσθετη παρατήρηση ότι αυτήν την ώρα είμαστε εδώ είκοσι Βουλευτές της Αντιπολιτεύσεως και κανένας της Κυβέρνησεως. Είναι νοερώς εδώ!  ΠΡΟΕΔΡΟΣ (Απόστολος Κακλαμάνης): Καλά, οι συνάδελφοι, όπως ξέρετε, δεν έχουν τη δική σας αντοχή. Μπαίνουν και βγαίνουν από την Αίθουσα.
  Ο κ. Αλογοσκούφης έχει το λόγο.
 ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα συμφωνήσουμε κι εμείς μαζί σας. 'Ηταν πολύ σωστή η παρέμβασή σας να αποσυρθεί το νομοσχέδιο, στην ουσία, για την ΕΑΒ, διότι πρόκειται περί νομοσχεδίου και όχι για τροπολογία η οποία μπορούσε να συζητηθεί μέσα σε τόσο λίγο χρόνο και υπ' αυτές τις συνθήκες.
 ΠΡΟΕΔΡΟΣ (Απόστολος Κακλαμάνης): Στο χρόνο και μόνο αναφέρομαι κι εγώ κι όχι στην ουσία, διότι δεν είμαι σε θέση καν να έχω άποψη επί της ουσίας. Νομίζω όμως ότι απαιτείται χρόνος γι' αυτήν τη συζήτηση.  Προχωρούμε στην ψήφιση των τροπολογιών.
 Ερωτάται το Σώμα: Γίνεται δεκτή η τροπολογία με γενικό αριθμό 3401  και ειδικό 154, χωρίς την παράγραφο 5 και το άρθρο 2, που απεσύρθησαν από τον κύριο Υφυπουργό;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3401 και ειδικό 154, έγινε δεκτή κατά πλειοψηφία, χωρίς την παράγραφο 5 και το άρθρο 2, που απεσύρθησαν από τον κύριο Υφυπουργό.  Ερωτάται το Σώμα: Γίνεται δεκτή η τροπολογία με γενικό αριθμό 3402 και ειδικό 155;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 3402 και ειδικό 155 έγινε δεκτή κατά πλειοψηφία.
Κύριοι συνάδελφοι, υπάρχει μία τροπολογία, που πιστεύω ότι θα συμφωνήσετε να τη συζητήσουμε. Είναι η τροπολογία του Υπουργού Τύπου και Μέσων Μαζικής Ενημέρωσης που αφορά τους ραδιοφωνικούς σταθμούς. Ο κύριος Υπουργός με παρεκάλεσε να εισαχθεί τώρα, αν και δεν είναι σχετική με το νομοσχέδιο, διότι υπάρχει ένα κατεπείγον θέμα, αφού σε διάφορους νομούς της χώρας οι εισαγγελείς, εφαρμόζοντας τη νομοθεσία, κλείνουν τους σταθμούς στους οποίους δεν έχει ολοκληρωθεί η διαδικασία της αδειοδότησής τους. Ο κύριος Υπουργός προτείνει να παραμείνει σε εκκρεμότητα το θέμα και να επαναλειτουργήσουν. Συνάδελφοι, για παράδειγμα από το Νομό Μεσσηνίας, μου είπαν ότι όλοι οι σταθμοί εκεί υπεχρεώθησαν να σιγήσουν.  Συνεπώς συζητάμε την τροπολογία με γενικό αριθμό 3403 και ειδικό 156. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, καλό θα ήταν να μας την αναπτύξει με δύο λόγια ο κύριος Υπουργός.
 ΠΡΟΕΔΡΟΣ (Απόστολος Κακλαμάνης): Κύριε Υπουργέ, να μας την αναπτύξετε μέσα σε δύο λεπτά.
 Ορίστε, έχετε το λόγο.
 ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, η τροπολογία -προσθήκη την οποία συζητούμε και σας παρακαλώ να ψηφίσουμε, αφορά την τακτοποίηση της λειτουργίας ραδιοφωνικών σταθμών για μια μεταβατική περίοδο. Η πρόταση αυτή για τακτοποίηση αυτή προκύπτει ...
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για πόσο; 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα σας απαντήσω, κύριε Πρόεδρε.
 ...λόγω της ανάγκης να εκδοθεί για κάθε νομό ξεχωριστά συγκεκριμένος χάρτης συχνοτήτων ή χάρτης πεδιοκάλυψης για τη χορήγηση αδειών σε ραδιοφωνικούς σταθμούς και εν συνεχεία να προχωρήσουμε στην προκήρυξη για τη χορήγηση αδειών σε κάθε νομό της χώρας. Για μεν τους τηλεοπτικούς σταθμούς οι άδειες που χορηγούνται είναι και εθνικής και περιφερειακής και τοπικής εμβέλειας και η διαδικασία αυτή έχει προχωρήσει και λειτουργούν νομίμως οι τηλεοπτικοί σταθμοί, για δε τους ραδιοφωνικούς σταθμούς οι άδειες που χορηγούνται είναι μόνο τοπικής, δηλαδή, νομαρχιακής εμβέλειας.
Επειδή δεν έχει ολοκληρωθεί η διαδικασία αυτή για όλους τους νομούς της χώρας, σε ένα συγκεκριμένο νομό, στο Νομό Μεσσηνίας, έχει δημιουργηθεί ένα πρόβλημα με πρωτοβουλία του τοπικού εισαγγελέα μετά -πρέπει να το πω- από καταγγελίες τοπικών επιχειρηματιών εναντίον αλλήλων.
 Η ρύθμιση αυτή στην οποία προχωρούμε δεν κάνει τίποτε άλλο παρά να δίνει τη δυνατότητα να συνεχίσουν να λειτουργούν αυτοί οι ραδιοφωνικοί σταθμοί σε όλη την επικράτεια μέχρι να κριθούν από το Συμβούλιο Ραδιοτηλεόρασης, το Υπουργείο Τύπου και να λάβουν εφόσον το δικαιούνται τη σχετική άδεια. Αν στα ενδιάμεσα στάδια της διαδικασίας επειδή ίσως διαπιστωθεί ότι δεν έχουν τις απαραίτητες προϋποθέσεις έχουν αρνητική πιστοποίηση θα σταματήσουν αυτομάτως να λειτουργούν. Μάλιστα, θα ελέγχονται με αυστηρές διαδικασίες όπως αναφέρεται άλλωστε στην παράγραφο 2 του άρθρου της συγκεκριμένης τροπολογίας. Ο έλεγχος επί των συγκεκριμένων ραδιοφωνικών σταθμών θα είναι συνεχής και θα είναι αυστηρός. Το δε κλείσιμο των ραδιοφωνικών σταθμών θα γίνεται με διαδικασίες οι οποίες, γνωρίζετε πολύ καλά αναφέρεται εδώ άλλωστε, είναι ιδιαιτέρως αυστηρές και γι' αυτό αποτελεσματικές.
 ΠΡΟΕΔΡΟΣ (Απόστολος Κακλαμάνης): Η κ. Παπαδημητρίου, ο κ. Παπανικολάου και ο κ. Ιντζές όπως και όλοι συμφωνούμε. Μην κάνουμε αγορεύσεις.
 ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι, με συγχωρείτε, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): 'Εχετε αντίρρηση; 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, δεν φθάνει να μην έχω αντίρρηση.
 ΠΡΟΕΔΡΟΣ (Απόστολος Κακλαμάνης): Υπερθεματίζετε!   
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δυο λεπτά, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κυρία Παπαδημητρίου. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα υπερθεματίσω διότι και στο δικό μου το  νομό έχω ήδη δύο επιχειρηματίες οι οποίοι έχουν μηνύσει τους υπόλοιπους.  Θα πρέπει όμως να επισημανθεί σ' αυτήν την Αίθουσα.
 ΠΡΟΕΔΡΟΣ (Απόστολος Κακλαμάνης): Τώρα, αυτό δεν είναι κακό. Αν προχωρήσει και πιο πάνω μπορούν να λυθούν και ζητήματα πιο σοβαρά!  
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, δεν μπορεί παγίως, πάντα προεκλογικώς, να φαίνεται ότι ευλογούμε τα Μέσα Μαζικής Ενημέρωσης.
 Και να σας ρωτήσω και κάτι άλλο, κύριε Υπουργέ: Μήπως θα έπρεπε να φέρετε και μία άλλη τροπολογία ή να εκδώσετε την περιβόητη εγκύκλιο με την οποία κρατάτε δέσμιους όλους τους εκδότες περιφερειακών εφημερίδων; Και εκείνο είναι εκκρεμές. Τουλάχιστον σε προσωπικό επίπεδο το έχουμε κουβεντιάσει τους τελευταίους οκτώ μήνες, δύο φορές, το μήνα και συνεχίζουν να ελπίζουν και εκείνοι. 'Εστω και προεκλογικώς κάντε το και αυτό.
 ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, το λόγο παρακαλώ.
 ΠΡΟΕΔΡΟΣ (Απόστολος Κακλαμάνης): Ορίστε, κύριε Παπανικολάου, έχετε το λόγο.
 ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, η Μεσσηνία είναι φιμωμένη και είναι ιστορική απρέπεια θα έλεγα διότι είναι η περιοχή που εξεδόθη η πρώτη ελληνική εφημερίδα. Οφείλω όμως να αναγνωρίσω ότι την περασμένη εβδομάδα κατά τη διάρκεια επίκαιρης ερώτησής μου ο κύριος Υπουργός  ανταποκρίθηκε θετικά και φαίνεται να υλοποιείται σήμερα αυτή η υπόσχεση.  Είναι κάπως πρωτόγνωρο από την Κυβέρνηση αυτό αλλά θα παραμείνω, κύριε Πρόεδρε, σε μια λέξη που είπατε, στη λέξη "εκκρεμότητα". Βλέπω ότι πραγματικά συνεχίζεται μία εκκρεμότητα και πολύ φοβάμαι όπως είπα και  κατά τη διάρκεια της επικαίρου ερωτήσεώς μου ότι είναι πολιτικό το θέμα και ο κύριος Υπουργός αρέσκεται ή γενικώς αρέσει αυτή η συνήθεια να κρατάται σε ομηρία όλος αυτός ο κόσμος των ΜΜΕ και εν όψει της προεκλογικής περιόδου.
 ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Ιντζέ, έχετε το λόγο. Συμφωνείτε.
 ΑΝΑΣΤΑΣΙΟΣ ΙΝΤΖΕΣ: Ναι με την προσθήκη για πόσο καιρό ισχύει αυτή η παράταση και αν έχει εμβέλεια σε όλη την επικράτεια. Και στη Θεσσαλονίκη πέρυσι είχαν τέτοια φαινόμενα.
ΠΡΟΕΔΡΟΣ (Απόστολος Κακλαμάνης): Είναι για όλη την επικράτεια προφανώς.
ΑΝΑΣΤΑΣΙΟΣ ΙΝΤΖΕΣ: Επομένως να μπει προσθήκη και να πάψει κάθε ποινική δίωξη.
 'Ετσι συμφωνούμε λοιπόν.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Γκατζή, έχετε το λόγο. ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς θα διαφωνήσουμε.
Υπάρχει μία πρόταση του Εθνικού Συμβουλίου Ραδιοτηλεόρασης η οποία έχει παρακαμφθεί.
 ΠΡΟΕΔΡΟΣ (Απόστολος Κακλαμάνης): Δεν διαφωνείτε επί της τροπολογίας. 'Εχετε την άποψη ότι πρέπει κάτι να γίνει αφού υπάρχει...
 ΝΙΚΟΛΑΟΣ ΓΚΑΤΖΗΣ: Υπάρχει μία συγκεκριμένη πρόταση από ένα συμβούλιο το οποίο έχει θεσπιστεί κλπ. Είναι η πρόταση για τη διαδικασία που πρέπει να ακολουθηθεί, κύριε Υπουργέ, για την έγκριση των ραδιοφωνικών σταθμών, τη διανομή των συχνοτήτων κλπ. και θεωρούμε ότι αυτήν τη στιγμή ...  
ΠΡΟΕΔΡΟΣ (Απόστολος Κακλαμάνης): Κύριε Γκατζή, μισό λεπτό. Λέει ο κύριος Υπουργός ότι μέχρις ότου ολοκληρωθούν αυτές οι διαδικασίες να γίνει αυτό.
 ΝΙΚΟΛΑΟΣ ΓΚΑΤΖΗΣ: Το κατάλαβα, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): 'Αρα εσείς δεν έχετε επί της τροπολογίας αντίρρηση αλλά έχετε για το τι θα γίνει από κει και πέρα.  
ΝΙΚΟΛΑΟΣ ΓΚΑΤΖΗΣ: 'Εχουμε και για το τι θα γίνει από κει και πέρα και γιατί δεν έγινε μέχρι τώρα...
 ΠΡΟΕΔΡΟΣ (Απόστολος Κακλαμάνης): 'Αλλο θέμα αυτό.
ΝΙΚΟΛΑΟΣ ΓΚΑΤΖΗΣ: ... την κατάσταση που επικρατεί στα Μέσα Μαζικής Ενημέρωσης και θεωρούμε ότι είναι προεκλογικό.
 ΠΡΟΕΔΡΟΣ (Απόστολος Κακλαμάνης): Αυτό είναι θέμα μιας επερώτησης την οποία μπορείτε να κάνετε.
 ΝΙΚΟΛΑΟΣ ΓΚΑΤΖΗΣ: Μα είναι προεκλογικό, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): Μην αρχίσουμε τώρα τον έλεγχο γιατί δεν θα τελειώσουμε. Τότε θα πρέπει όλοι να ελέγξουν και να απαντήσει ο Υπουργός γιατί υπάρχει αυτή η εκκρεμότητα.
 ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θεωρούμε ότι είναι καθαρά προεκλογική αυτή η λύση και δεν λύνει στην ουσία το πρόβλημα. Είμαστε αντίθετοι.
 ΠΡΟΕΔΡΟΣ (Απόστολος Κακλαμάνης): 'Αλλο θέμα αυτό.
 Κηρύσσεται περαιωμένη η συζήτηση επί της υπ' αριθμ. 3403 τροπολογίας του Υπουργού Τύπου και Μέσων Μαζικής Ενημέρωσης και εισερχόμαστε στην ψήφισή της.
Ερωτάται το Σώμα: Γίνεται δεκτή η υπ' αριθμ. 3403 τροπολογία;  
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς η υπ' αριθμ. 3403 τροπολογία του Υπουργού Τύπου και Μέσων Μαζικής Ενημέρωσης έγινε δεκτή κατά πλειοψηφία.
 Κύριοι συνάδελφοι δεν υπάρχει άλλη υπουργική τροπολογία.
 Υπάρχουν τροπολογίες συναδέλφων Βουλευτών. Παρακαλώ, κύριε Υφυπουργέ, επί των τροπολογιών των συναδέλφων που έχουν κατατεθεί υπάρχει κάποια η οποία να μη συνεπάγεται δαπάνη σε βάρος του δημοσίου, νομικού προσώπου δημοσίου δικαίου κλπ. ή που παρ'όλα αυτά θα θέλατε να συζητηθεί; Πείτε μας για να γνωρίζουμε τι θα κάνουμε.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, έχω απαντήσει προηγουμένως στο ερώτημα του προεδρεύοντος κ. Αποστολίδη ότι η Κυβέρνηση δεν δέχεται να συζητήσει καμία τροπολογία πέραν εκείνης την οποία έχει κάνει αποδεκτή και την οποία κατέθεσαν Βουλευτές της Κρήτης, σε σχέση με μετατάξεις υπαλλήλων από ΟΑΔΥΚ και τον ΟΑΝΑΚ προς τις Νομαρχιακές και Τοπικές Αυτοδιοικήσεις.
 ΠΡΟΕΔΡΟΣ (Απόστολος Κακλαμάνης): Μάλιστα.
Κυρίες και κύριοι συνάδελφοι, γνωρίζω ότι αυτήν τη στιγμή από τις τροπολογίες, αυτή που απασχολεί τους συναδέλφους, που είναι τουλάχιστον στην Αίθουσα τώρα, είναι αυτή που αφορά το πρόβλημα των λεγομένων πανωτοκίων.
Η τροπολογία για τους λόγους που είχα εξηγήσει και σε προηγούμενη συνεδρίασή μας, δεν μπορεί να συζητηθεί. Παρά ταύτα, όπως έγινε και σε εκείνη τη συνεδρίαση -και αφού σας ενημερώσω ότι αυτή την ώρα ακριβώς στην Επιτροπή Οικονομικών Υποθέσεων ο Υπουργός συζητά με την επιτροπή το θέμα της ρύθμισης και διατυπώνει τις σκέψεις του και δέχεται τις απόψεις των Βουλευτών, συζητά δηλαδή επί του θέματος της ρυθμίσεως, την οποία ενδέχεται να κάνει η Κυβέρνηση στο θέμα αυτό, όπως έχει εξαγγελθεί- θα έλεγα, λοιπόν, το εξής:  'Οσοι, λοιπόν, εξ υμών κρίνετε ότι πρέπει να διατυπώσετε την άποψή σας εδώ για να διατυπωθεί, επειδή πρόκειται για ένα σοβαρό κοινωνικό θέμα, η άποψη της Βουλής, έχει καλώς, όχι όμως για να λάβουμε όπως αντιλαμβάνεσθε απόφαση, διότι καλώς εχόντων των πραγμάτων μετά την τοποθέτηση αυτή της Κυβερνήσεως, δεν μπορεί να γίνει συζήτηση αυτής της τροπολογίας. Αυτό το είπα και την προηγούμενη φορά. Κατά μείζονα λόγο δεν μπορεί να ληφθεί απόφαση του Σώματος ...
 ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, είμαστε τόσοι συναδελφοι εδώ μαζεμένοι που συμφωνούμε...
 ΠΡΟΕΔΡΟΣ (Απόστολος Κακλαμάνης): Κύριε Παπαδόγγονα, ξέρετε ότι θα ήταν πολύ απλό σε ένα θέμα που συμφωνούμε δεκαπέντε-είκοσι συνάδελφοι όλων των πλευρών να συγκεντρωνόμαστε και παρά το Σύνταγμα και τον Κανονισμό να παίρνουμε και μία απόφαση. Δεν γίνεται αυτό όσο και αν θα το θέλαμε πολύ εδώ μέσα.
 ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο παρακαλώ.
 ΠΡΟΕΔΡΟΣ (Απόστολος Κακλαμάνης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, για το συγκεκριμένο θέμα δεν προκύπτει καμία δαπάνη εις βάρος του κρατικού προϋπολογισμού και ειλικρινώς δεν αντιλαμβάνομαι το σκεπτικό του Υπουργού -γιατί το διατύπωσε προηγουμένως- για την άρνησή του να συζητηθεί αυτή η τροπολογία. Πρόκειται για μια τροπολογία, που έχουν αναγνωρίσει όπως και ο Υπουργός ότι λύνει ένα σοβαρό κοινωνικό θέμα. Δεν είναι θέμα δαπάνης προϋπολογισμού είναι ένα θεσμικό ζήτημα, που πρέπει να λυθεί και νομίζω ότι πρέπει να συζητηθεί κανονικά εφόσον έχει υποβληθεί εμπρόθεσμα και έχει υποβληθεί μετά από μεγάλη μελέτη τουλάχιστον από την πλευρά των Βουλευτών που προσυπογράφουν και προτείνουν αυτήν την τροπολογία. Νομίζω ότι δεν είναι η Βουλή για να κάνουμε απλώς ακαδημαϊκές συζητήσεις, αλλά να παίρνουμε και αποφάσεις, κύριε Πρόεδρε!  ΠΡΟΕΔΡΟΣ (Απόστολος Κακλαμάνης): Κύριε συνάδελφε, αφήστε το θέμα του τι κάνουμε στη Βουλή!  
ΓΕΩΡΓΙΟΣ ΑΛΟΓΟΣΚΟΥΦΗΣ: Μην το παίρνετε έτσι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν είναι και για να γίνεται υφαρπαγή αποφάσεων της Βουλής.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν πάει να γίνει υφαρπαγή αποφάσεως.
  ΠΡΟΕΔΡΟΣ (Απόστολος Κακλαμάνης): Μα, μου λέτε ότι σαν να θεωρώ εγώ τη Βουλή λέσχη συζητήσεων. Προς Θεού!  
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι κριτική για το πρόσωπό σας. Κύριε Πρόεδρε, δεδομένου ότι δεν υπάρχει δαπάνη για τον κρατικό προϋπολογισμό και επειδή ήταν εμπρόθεσμη αυτή η τροπολογία, πρέπει να συζητηθεί κανονικά. Μάλιστα ο Υπουργός στην επιτροπή, που θα θέλαμε να είμαστε όλοι και να μετέχουμε  στη συζήτηση και να μη γίνονται ταυτόχρονα δύο συζητήσεις μέσα στο Κοινοβούλιο, ο Υπουργός δεν έχει φέρει κάποιο συγκεκριμένο σχέδιο.
 ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, και απευθύνομαι σε όλους σας. Ο Υπουργός  αν θέλετε και με δική μου παρότρυνση  επειδή το Σώμα το απασχόλησε το θέμα αυτό σε προηγούμενη συνεδρίαση, πριν φέρει εδώ την πρότασή του, γιατί αυτή θα έρθει σε νομοσχέδιο για  να συζητηθεί και να ψηφισθεί, να τροποποιηθεί ή να απορριφθεί κατά το Σύνταγμα και τον Κανονισμό, συζητά με την επιτροπή, ώστε να γνωρίζει τις απόψεις, που έχουν τα κόμματα και οι συνάδελφοι. Νομίζω ότι αυτή είναι μια σωστή αντιμετώπιση από πλευράς διαδικασιών δικών μας. Είναι άλλο θέμα τι θα κάνει η Κυβέρνηση και αν εμείς θα συμφωνήσουμε ή όχι. 'Ομως από εκεί και πέρα επειδή η τροπολογία αυτή δεν αφορά ευθέως τον κρατικό προϋπολογισμό, αλλά αφορά νομικά πρόσωπα δημοσίου δικαίου  και οργανισμούς και ξέρουμε πολύ καλά ότι ορισμένες από τις τράπεζες δεν είναι ιδιωτικές επιχειρήσεις. Από εκεί και πέρα επειδή η Βουλή και πρέπει να πω όλο το Σώμα έχει δείξει την ευαισθησία στο θέμα αυτό,  δεν έχει καμία πρόθεση κανείς να εμφανισθούμε  ότι θέλουμε  εντελώς πρόχειρα και αδιαφορώντας για το τι λέει το Σύνταγμα και ο Κανονισμός να πάρουμε κάποια απόφαση.  Εδώ, λοιπόν, θα έρθει η όποια τροπολογία της Κυβέρνησης και εδώ θα συζητηθεί.
 Ο κ. Παναγιωτόπουλος έχει το λόγο.
 ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε  το Φεβρουάριο του 1998 είχα κάνει επερώτηση και είχε συζητηθεί το θέμα.  Από τότε υπάρχει μια γενική ευαισθησία που μπορεί όμως να μεταβληθεί  σε κλαυμόν εφόσον διαρκεί και διατηρείται, γιατί η πάροδος των ετών το καθιστά ακόμα δεινότερο.  Κάθε μέρα υπάρχουν πλειστηριασμοί, κατασχέσεις,  καταστροφές.  Οι μικρομεσαίοι κλείνουν κατά χιλιάδες  και  αυτό το επείγον φροντίσαμε να επισημάνουμε με την τροπολογία, που καταθέσαμε  και που δεν συζητείται.
Απ' ό,τι βλέπω ο Υπουργός  αρχίζει μια κουβέντα με την επιτροπή και συνεπώς θα πάμε στον επόμενο χρόνο οπωσδήποτε.
 ΠΡΟΕΔΡΟΣ (Απόστολος Κακλαμάνης): Προφανώς.
 ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Τουλάχιστον να ληφθεί κάποια απόφαση, ώστε να ανασταλούν οι πλειστηριασμοί και οι κατασχέσεις μέχρι την οριστική λύση του προβλήματος.
ΠΡΟΕΔΡΟΣ(Απόστολος Κακλαμάνης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, συμφωνώ μαζί σας ότι έχει αρχίσει μια διαδικασία και θα έπρεπε να την περιμένουμε. Το θέμα όμως κυλάει τουλάχιστον δύο χρόνια έντονα. Η Κυβέρνηση κατ' επανάληψη άκουσε τις απόψεις των Βουλευτών όλων των πτερύγων, έχει γνώση του τι συμβαίνει και ποια είναι τα προβλήματα. Ξέρει ακόμα ότι αυτήν τη στιγμή τρέχουν πλειστηριασμοί και καταστρέφονται άνθρωποι.
 Ο κύριος Υπουργός  είμαι βέβαιος ότι είναι έτοιμος  και την ευαισθησία του Σώματος τη γνωρίζει  και υφαρπαγή δεν υπάρχει, κύριε Πρόεδρε, από την απουσία των συναδέλφων. 'Ολοι οι συνάδελφοι, έχουν κατά καιρούς εκφρασθεί και αν θέλετε κάποιες λεπτομέρειες να υπάρχουν και ίσως διαφορετικές γνώμες. Στο βασικό όμως θέμα  δεν έχει κανένας διαφωνία.  
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, εγώ συμφωνώ για τη νέα ρύθμιση, που πρέπει να γίνει. Πρέπει να ομολογήσω  όμως και είμαι βέβαιος ότι το ίδιο θα κάνετε και εσείς ότι δεν είμαι σε θέση αυτήν τη στιγμή  να διατυπώσω   μια διάταξη λεπτομερή και συγχρόνως να έχω  την αξίωση να πω ότι η Βουλή ψηφίζει σοβαρά και υπευθύνα γι' αυτό το θέμα.  Εφόσον, λοιπόν, ο Υπουργός μας λέει ότι συζητά τώρα στην αρμόδια επιτροπή θα φέρει αμέσως εδώ, διότι επρόκειτο σε αυτό το νομοσχέδιο να έφερνε την τροπολογία αυτή. Μου είπε  ότι τη Δευτέρα είχαν καταλήξει με τους διοικητές των τραπεζών και με το Υπουργείο Οικονομικών για να δουν το θέμα αυτό. Ο ίδιος μου είπε αν δεν πρόφταινε μέχρι σήμερα να φέρει την τροπολογία εδώ θα τη φέρει αμέσως μετά τις γιορτές .
 Ο κ. Κατσαρός έχει το λόγο.
 ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, κατ' αρχήν δεν συμφωνώ με την άποψή σας  ότι αυτή η τροπολογία εμπίπτει  στις απαγορεύσεις του σχετικού άρθρου του Συντάγματος.  Οι τράπεζες και όλα τα πιστωτικά ιδρύματα είναι ανώνυμες εταιρείες. Για τις δύο τράπεζες, που θα μπορούσε να πει κανείς ότι υπάγονται στο δημόσιο τομέα  και εκείνες δεν είναι νομικά πρόσωπα δημοσίου δικαίου είναι ανώνυμες εταιρείες. 'Ισως να έχουν κάποια σχέση με το δημόσιο. Το ότι δεν έχουν καμία σχέση όλες οι τράπεζες αποδεικνύεται από το ότι  ο κρατικός προϋπολογισμός δεν περιέχει τμήματα, που να αναφέρονται  στη δραστηριότητα οποιασδήποτε τράπεζας.
Το Σύνταγμα ακριβώς αυτό θέλησε να διαφυλάξει, να μην αιφνιδιάζεται το δημόσιο και ανατρέπεται ο προϋπολογισμός από νόμους που ψηφίζονται χωρίς να υπάρχει έκθεση του Γενικού Λογιστηρίου του Κράτους.
 Θέλω να παρατηρήσω ότι ανακοίνωσε η Κυβέρνηση ότι μέχρι 31 Δεκεμβρίου 1999  θα  λυνόταν το πρόβλημα των πανωτοκίων.  Δεν είπε η Κυβέρνηση ότι μέχρι την ημερομηνία αυτή θα αρχίσει κάποια συζητηση  με τους ενδιαφερομένους για να δούμε τις προτάσεις των κομμάτων  ή άλλων φορέων ή εκπροσώπων επαγγελματικών ομάδων που πλήττονται από τα δάνεια και μετά  να διατυπώσουμε κάποιο νομοσχέδιο και όχι εντός του 1999, αλλά εντός του 2000. Τέτοιο πράγμα δεν είπε η Κυβέρνηση. Μίλησε  για λύση του προβλήματος. Στη πραγματικότητα ξέρετε τι συμβαινει; Συνήλθε η Διαρκής Επιτροπή Οικονομικών Υποθέσεων ύστερα από μια  πάρα πολύ σωστή ενέργεια δική σας κύριε Πρόεδρε -και πρέπει όλα εδώ να λέγονται. Η συζήτηση όμως για τη σύγκληση της επιτροπής αυτής έγινε εδώ και ένα μήνα περίπου ίσως και περισσότερο.  Θα έπρεπε να έχει συνέλθει μετά μια βδομάδα -δέκα μέρες και να υπάρχει ένας μήνας μπροστά και να κάνει τις προτάσεις και η Κυβέρνηση να λύσει το πρόβλημα, σύμφωνα με την υπόσχεσή της και μέσα στην προθεσμία που όρισε.
 Η τροπολογία με αριθμό 3339, που καταθέσαμε προ οκτώ ημερών  και της οποίας το περιεχόμενο είναι πλήρως γνωστό  και σε όλους τους ενδιαφερόμενους, δεν έχει πρόβλημα. Είναι εμπρόθεσμος και δικαιούμαστε όλοι όσοι ζητήσαμε το λόγο να μιλήσουμε επ' αυτής.
 Πιστεύουμε ότι αντιμετωπίζει πάρα πολύ σωστά το πρόβλημα και ικανοποιεί και τη μια πλευρά των δανειοληπτών, αλλά παράλληλα λαμβάνει μέριμνα να μην αδικήσει και τις τράπεζες.
 Κύριε Πρόεδρε, θα μου επιτρέψετε να εισέλθω στην ουσία της τροπολογίας, γιατί πιστεύω ότι έχω το  δικαίωμα να το κάνω. Κατ' αρχήν λέμε ότι αυτή η περίφημη απόφαση της  Νομισματικής Επιτροπής 289/80, η οποία δημιούργησε τεράστια προβλήματα απο 1.1.1981  και μέχρι της ισχύος  του ν. 2601 καταργείται. Αποδίδεται αυτή η απόφαση στην Κυβέρνηση του κ.      Ράλλη και οι πάντες θεωρούν συνυπαίτια τη Νέα Δημοκρατία, γιατί εκδόθηκε  αυτή η απόφαση σύμφωνα με ένα νόμο, που ψήφισε το 1980 η Νέα Δημοκρατία. Δεκαεννέα χρόνια πέρασαν από τότε, που ανέλαβε η Κυβέρνηση του ΠΑ.ΣΟ.Κ..  Δεκαέξι χρόνια, αν αφαιρέσουμε τα τρία χρόνια που κυβέρνησε η Νέα Δημοκρατία, ανέχθηκε το ΠΑΣΟΚ αυτήν την απόφαση της Νομισματικής Επιτροπής, όταν μάλιστα οι τράπεζες την παρερμήνευσαν κατά την εφαρμογή της. Τι είπαν οι τράπεζες; Και αν ακόμα δεν υπάρχει συμφωνία ανατοκισμού, ισχύει ο ανατοκισμός σε λιγότερο από τις προθεσμίες του Αστικού Κώδικα. Και ήρθε ο 'Αρειος Πάγος με τις δύο αποφάσεις του, 8 και 9 του 1998 και είπε ότι αυτό δεν είναι νόμιμο. Και ο Εισαγγελεύς του Αρείου Πάγου είπε ότι ακόμα και εκείνες οι περιπτώσεις για τις οποίες υπάρχει συμφωνία εμπίπτουν στις διατάξεις των άρθρων 179 και 281 του Αστικού Κώδικα. Είναι δηλαδή αισχροκερδείς δικαιοπραξίες και αντίκεινται στις διατάξεις περί καλής πίστεως κλπ.
 Προτείνεται η κατάργηση αυτής της απόφασης της Νομισματικής Επιτροπής. 'Ολες οι συμφωνίες που περιέχουν τέτοιους όρους ανατοκισμού υπάγονται πλέον σε αυτήν εδώ τη διάταξη, η οποία ζητείται να ψηφισθεί. Εντός έξι μηνών υποχρεούνται οι τράπεζες να αναμορφώσουν τους λογαριασμούς, αφαιρώντας ό,τι προσέθεσαν κατ' εφαρμογή της αποφάσεως της Νομισματικής Επιτροπής και αφαιρουμένων και εκείνων τα οποία εν τω μεταξύ είχαν καταβληθεί. Το απομένον υπόλοιπο, λέγεται στην προτεινόμενη ρύθμιση, δεν μπορεί να υπερβεί το τριπλάσιο του αρχικού κεφαλαίου, του δανείου δηλαδή που συνήψε ο δανειολήπτης. Αυτή η διάταξη είναι, θα έλεγα, πάρα πολύ σοφή.  Γιατί; Αφ' ενός μεν περιορίζει τις υποχρεώσεις των δανειοληπτών σε ένα λογικό επίπεδο και από την άλλη πλευρά, δεν αγνοεί και τα συμφέροντα των τραπεζών. Απομένει πραγματική οφειλή αυτό το τριπλάσιο. Αν μετά τις εκπτώσεις είναι παραπάνω ποσό από το τριπλάσιο, εκείνο διαγράφεται. Αν είναι παρακάτω, πληρώνεται εκείνο, το οποίο απομένει.
 Αναστέλλονται στη συνέχεια οι αναγκαστικοί πλειστηριασμοί και κάθε άλλο μέτρο αναγκαστικής εκτελέσεως. Υπάρχουν ορισμένοι πλειστηριασμοί όπου τα ακίνητα έμειναν στην επισπεύδουσα τράπεζα -ξέρετε, είστε δικηγόρος- με το ήμισυ της τιμής της πρώτης προσφοράς. Βάζουν μικρή αξία, πάει και το ήμισυ και πωλούνται τζάμπα στους πλειστηριασμούς.
 Αυτά που έμειναν στις τράπεζες ή σε υπαλλήλους των τραπεζών, γιατί υπήρξαν πάρα πολλές κομπίνες κατά τους πλειστηριασμούς, εκείνοι μόνο οι πλειστηριασμοί ακυρώνονται και θεωρούνται ως μηδέποτε γινόμενοι. Οι άλλοι πλειστηριασμοί, που αναδεικνύεται υπερθεαματικώς ένας τρίτος καλόπιστος και παίρνει το ακίνητο, δεν ανατρέπονται, αλλά οι δανειολήπτες έχουν δικαίωμα να προσφύγουν στα δικαστήρια με τις διατάξεις των άρθρων 179 και  281 για να αποδείξουν ότι εμπίπτει η περίπτωσή τους σε εκείνη τη διάταξη. Και οι ρυθμίσεις που έχουν γίνει μέχρι τώρα επαναλαμβάνονται με αυτήν την τροπολογία και οι τράπεζες υποχρεούνται να δώσουν ακριβή λογαριασμό, ο οποίος να περιέχει την εξέλιξη του λογαριασμού του. Είναι πάρα πολύ  λογική η προτεινόμενη τροπολογία και παρακαλούμε να συζητηθεί και επί της ουσίας.
 ΠΡΟΕΔΡΟΣ (Απόστολος Κακλαμάνης): Νομίζω ότι ο κ. Κατσαρός εξέθεσε και επί της ουσίας τις απόψεις. Εκεί νομίζω ότι συγκλίνουν, κύριε Υπουργέ, απόψεις όλης σχεδόν της Αιθούσης. Το θέμα είναι ότι δεν γνωρίζουμε και τις άλλες πλευρές.
Η παράκλησή μου, κύριοι συνάδελφοι, είναι να τα συνοψίσουμε όλα σε ένα λεπτό και να κλείσετε μετά τη συζήτηση εσείς, κύριε Υπουργέ, και βλέπουμε.
 Ο κ. Ζαφειρόπουλος έχει το λόγο.
 ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, το 1995 ο κ. Πυλαρινός, ο κ. Μαρκογιαννάκης και εγώ είχαμε καταθέσει μία ερώτηση, την οποία μετατρέψαμε σε επερώτηση, ακριβώς για τα θέματα των επιτοκίων. Ο Υπουργός Εθνικής Οικονομίας ήταν ο κ. Παπαντωνίου, ο οποίος την έλαβε υπόψη του, αλλά δεν απήντησε και αναγκαστήκαμε και τη μετατρέψαμε σε επερώτηση.
Η μεγάλη ζημιά αρχίζει από το 1987, όπου με μία πράξη -παράνομη θα την πω εγώ- του Διοικητή της Τραπέζης Ελλάδος επετράπη η ελεύθερη συναλλαγή και απελευθερώθησαν τα επιτόκια. Και τότε είχαμε το τραγικό φαινόμενο να φτάσουν τα επιτόκια στο 42%. Από κει και πέρα, αρχίζει η κατρακύλα του οικονομικού ιστού της Ελλάδος. Οι μικρομεσαίες επιχειρήσεις έκλεισαν, εκπλειστηριαζόντουσαν τα ακίνητά τους. Είχα πει τότε στη Βουλή ότι αυτό συμβαίνει για πρώτη φορά στην Ελλάδα, να "αυξάνονται τα υποκαταστήματα των τραπεζών, να αυξάνονται τα κέρδη των τραπεζών, να λένε ότι πάει καλά η οικονομία σε εκείνη την περίοδο και να πτωχεύουν οι επιχειρήσεις". Ε, αυτό δεν το είχα ξαναδεί πουθενά.
Ξέρετε, κύριε Πρόεδρε, ότι είναι χιλιάδες -έχετε οπωσδήποτε γνώση λόγω του επαγγέλματος, που είχατε του δικηγόρου- οι περιπτώσεις. Απειλούν να δημιουργήσουν και κόμμα και καλά θα κάνουν οι δανειολήπτες.  Είναι πάνω απο δυόμισι εκατομμύρια αυτοί οι άνθρωποι, που έχουν προσβληθεί από τον ιό της τραπεζικής αισχροκέρδειας και απ' αυτόν τον ιό των υψηλών επιτοκίων.
 Εκείνο που θα ήθελα να επισημάνω, κύριε Πρόεδρε, είναι ότι ενώ εκδίδονται αποφάσεις  των τακτικών πολιτικών δικαστηρίων, που είναι υποχρεωτικές και όχι στην ευχέρεια της Κυβέρνησης ή οποιουδήποτε να τις εφαρμόσει, εδώ πρέπει υποχρεωτικώς να εφαρμοστούν. Εκδίδονται αποφάσεις εφετειακές από το 1987 και καμία από τις τράπεζες δεν εννοεί να συμμορφωθεί. Τι θα γίνει; Ποιος διοικεί αυτό το κράτος; Οι τράπεζες ή η Κυβέρνηση ή η Βουλή; Αυτό είναι το μεγάλο ερωτηματικό που υπάρχει. Αν δεν κυβερνά το κράτος ή η Κυβέρνηση,  οφείλει ο κύριος Υπουργός να κατέβει τώρα κάτω να ενημερώσει το Σώμα, όπως εσείς ενημερώνετε και να πάρουμε μία συναπόφαση.
 ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.
 ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, συμφωνώ με όσα είπατε. Μπορούμε να περιμένουμε τη ρύθμιση. 'Ενα πράγμα θα προτείνω: Να ανασταλούν οι πλειστηριασμοί έως ότου γίνει ρύθμιση.
 ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
 ΝΙΚΟΛΑΟΣ ΓΚΑΤΖΗΣ: Κύριε Υπουργέ, κατ' επανάληψη τέθηκε αυτό το θέμα. 'Οταν συζητούσαμε την προηγουμένη διαδικασία για τα πανωτόκια κλπ., η Κυβέρνηση δεν το έλυσε και συνεχίζει η ίδια κατάσταση.
 Θα σας πω δύο τραγικές περιπτώσεις, κύριε Πρόεδρε, σε πολύ λίγο χρόνο. Ξέρω ένα ζευγάρι ψαράδες που πήραν δάνειο είκοσι εκατομμύρια (20.000.000) δραχμές, έδωσαν ογδόντα ένα εκατομμύρια (81.000.000) δραχμές  και τους ζητάνε σαράντα τέσσερα εκατομμύρια (44.000.000) δραχμές.                   Καταλαβαίνετε τι γίνεται σε αυτήν την κατάσταση. Πού θα πάει αυτό; Ο μεγαλύτερος τοκογλύφος, ο νόμιμος παράνομος τοκογλύφος είναι οι τράπεζες.           Πρέπει να ρυθμιστεί αυτό το θέμα. Προηγούμενα ο κ. Ρέππας μας έφερε θέμα για τους ραδιοσταθμούς. Γιατί σε αυτό το τόσο σοβαρό θέμα δεν αναστέλλονται  οι πλειστηριασμοί μέχρι να δοθεί μία δικαία λύση, πάνω σε αυτό το αίτημα τόσων χιλιάδων ανθρώπων;  ΠΡΟΕΔΡΟΣ (Απόστολος Κακλαμάνης): Η κ. Αλφιέρη έχει το λόγο.
 ΣΤΥΛΙΑΝΗ ΑΛΦΙΕΡΗ: Κύριε Πρόεδρε, και εγώ θα είμαι σε αυτό το επίπεδο  και σε ένα λεπτό. Επειδή το θέμα έχει απασχολήσει πολύ και την ελληνική κοινωνία, αλλά και το ελληνικό Κοινοβούλιο, για να μην προκύψουν θέματα -και προκύπτουν θέματα-  έχουμε τη δυνατότητα να πάρουμε μία απόφαση να ανασταλούν οι πλειστηριασμοί, μέχρι να λυθεί το θέμα ουσιαστικά. Νομίζω ότι είναι μία δίκαιη απόφαση και πιστεύω ότι η Κυβέρνηση το έχει δεχθεί αυτό.
ΠΡΟΕΔΡΟΣ (Απόστολος Κακλαμάνης): Ο κ. Μπετενιώτης έχει το λόγο.
 ΕΜΜΑΝΟΥΗΛ ΜΠΕΝΤΕΝΙΩΤΗΣ: Κύριε Πρόεδρε, με το ν. 1083/1980 εξουσιοδοτήθηκε η Νομισματική Επιτροπή να επιτρέψει τον τραπεζικό ανατοκισμό, χωρίς οιονδήποτε χρονικό ή άλλο περιορισμό. Είναι το άρθρο 8 παράγραφος 6.
Ο νόμος αυτός δημοσιεύεται στις 30.10.1980 και την ίδια μέρα, στις 30.10.1980, η Νομισματική Επιτροπή με απόφασή της, με την υπ' αριθμόν 289/30.10.1980 επέτρεψε τον τραπεζικό ανατοκισμό, χωρίς χρονικό ή άλλο περιορισμό. 'Εκτοτε έχουμε χιλιάδες προβλήματα και έχουμε μία εμπλοκή, η οποία μας οδηγεί σε χρεοκοπία ενός μεγάλου τμήματος της εθνικής μας οικονομίας.
 Συζητήθηκε πρόσφατα η επίκαιρη ερώτηση, στην οποία απήντησε ο παριστάμενος Υφυπουργός. Δεσμεύθηκε η Κυβέρνηση και μετά από αυτήν τη δέσμευση έχουμε και τη σαφή τοποθέτηση του ίδιου του Πρωθυπουργού.  Αναμένοντας όλοι μας τη ρύθμιση που θα φέρει η Κυβέρνηση με το αίσθημα ευθύνης, για να ικανοποιηθεί το περί δικαίου αίσθημα των πολιτών και της κοινωνίας μας, θα πρέπει να συμφωνήσουμε πρώτον, να ανασταλούν οι πλειστηριασμοί μέχρις ότου διευθετηθεί το ζήτημα και δεύτερον, να υποχρεωθούν οι τράπεζες να δώσουν την πραγματική εικόνα στους δανειολήπτες για το ποια είναι τα οφειλόμενα ποσά.
 Ευχαριστώ.
  ΠΡΟΕΔΡΟΣ (Απόστολος Κακλαμάνης): Αυτήν την υποχρέωση την έχουν ήδη και όπως ξέρουμε, δεν την τηρούν.
 ΕΜΜΑΝΟΥΗΛ ΜΠΕΝΤΕΝΙΩΤΗΣ: Ακριβώς, κύριε Πρόεδρε.
 ΙΩΑΝΝΗΣ ΤΖΩΑΝΝΟΣ: Κύριε Πρόεδρε, το λόγο.
 ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ. Ο κ. Κατσαρός τα εξέθεσε πλήρως. Από εκεί και πέρα προσθέτουμε τη συνηγορία μας, διότι κακώς συζητούμε και επίσης, ακόμη και αν καλώς συζητούσαμε, δε νομίζω ότι πρέπει ένα θέμα, για το οποίο ξέρουμε ότι έχει την ευαισθησία το Σώμα, να εισαχθεί και να απορριφθεί. Για ποιο λόγο;  Ο κ. Τζωάννος έχει το λόγο.
 ΙΩΑΝΝΗΣ ΤΖΩΑΝΝΟΣ: Κύριε Πρόεδρε, το θέμα που συζήτησε ο κ. Κατσαρός εκτενώς, δεν θα το επαναλάβω. Είναι γνωστό, το έχουμε πει χιλιάδες φορές, αλλά εδώ έχουμε δύο συγκεκριμένα επιμέρους ζητήματα. Πρώτον, έχουμε μία νομοθετική πρωτοβουλία της Νέας Δημοκρατίας. Η Κυβέρνηση μας κατηγορεί  ότι δεν έχουμε προτάσεις ενώ κι εδώ έχουμε πρόταση και έπρεπε η Κυβέρνηση να τοποθετηθεί επί της προτάσεως της Νέας Δημοκρατίας.
 Αντ' αυτού, έχουμε εξαγγελίες προεκλογικές, και η Κυβέρνηση παλινδρομεί ανάμεσα στις θέσεις των θυμάτων και τις θέσεις των τραπεζών, με αποτέλεσμα να μην έχουμε ακόμη και σήμερα προτάσεις της Κυβερνήσεως, παρά τη δέσμευση του κυρίου Πρωθυπουργού ότι τέλος Δεκεμβρίου θα είχε ρυθμιστεί το θέμα.  'Εφτασε το τέλος Δεκεμβρίου και δεν έχει ρυθμιστεί το θέμα. Συνεπώς δίνεται σήμερα μία λαμπρή ευκαιρία και στην Κυβέρνηση να αντιμετωπίσει το πρόβλημα υπεύθυνα, δεχόμενη τη συγκεκριμένη τροπολογία.  
ΠΡΟΕΔΡΟΣ (Απόστολος Κακλαμάνης): Καλώς, κύριε Τζωάννο.
ΙΩΑΝΝΗΣ ΤΖΩΑΝΝΟΣ: Κοιτάξτε να δείτε, κύριε Πρόεδρε, εδώ προτείνουμε και αναστολή των πλειστηριασμών. Τουλάχιστον σε αυτό το σκέλος η Κυβέρνηση πρέπει να δεχθεί την πρότασή μας.
 ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Ακούστηκαν οι ίδιες απόψεις. Δηλαδή περάσαμε πλέον στην κατάχρηση.  Εξετέθησαν οι απόψεις. Θεωρώ ότι και ο κ. Παπανικολάου και ο κ.  Λαμπρόπουλος και ο κ. Καραμάριος και εσείς, κύριε συνάδελφε, έχετε την αυτή άποψη. Τώρα αν θεωρείτε ότι δέκα συνάδελφοι αυτήν τη στιγμή, διότι έχουν αυτήν την άποψη, θα πρέπει να επιβάλλουν κάτι, νομίζω ότι κάπου υπερβάλλουν.
ΙΩΑΝΝΗΣ ΛΑΜΠΡΟΠΟΥΛΟΣ: Δεν το συζητάμε; Τι απόφαση θα πάρουμε; 
ΠΡΟΕΔΡΟΣ (Απόστολος Κακλαμάνης): Κύριε Λαμπρόπουλε, προφανώς συμφωνείτε με την τροπολογία αυτή, η οποία όμως δεν συζητείται από τη στιγμή, που η Κυβέρνηση εξέθεσε αυτήν την άποψη. Παρακαλώ μη με φέρνετε σε δύσκολη θέση. Δεν είναι εικόνα Κοινοβουλίου αυτή. Αν είναι δυνατόν δέκα θεατές να υποχρεώνουν το Κοινοβούλιο να συζητά χωρίς λόγο. Δεν το δέχομαι εγώ αυτό, κύριοι συνάδελφοι και παρακαλώ να το αντιληφθείτε.  
ΙΩΑΝΝΗΣ ΛΑΜΠΡΟΠΟΥΛΟΣ: Οι δέκα θεατές εκπροσωπούν τον ελληνικό λαό ολόκληρο. Περιμένουν να κάνουν Χριστούγεννα και οι τράπεζες τους παίρνουν τα κτήματα.
ΠΡΟΕΔΡΟΣ (Απόστολος Κακλαμάνης): Καθίστε, κύριε, κάτω. Κάνετε λάθος στο χώρο.
Κύριοι συνάδελφοι, ολοκληρώθηκε η συζήτηση επί του θέματος...
  ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): 'Οχι, κύριε Αλογοσκούφη, μιλήσατε.
  ΓΕΩΡΓΙΟΣ ΑΛΟΓΟΣΚΟΥΦΗΣ: Μη μου αφαιρείτε το λόγο.
  ΠΡΟΕΔΡΟΣ (Απόστολος Κακλαμάνης): Σας έδωσα τώρα το λόγο, πρώτα-πρώτα; Αφαιρείται ο λόγος που έχει δοθεί.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έχει κατατεθεί εμπρόθεσμη τροπολογία.
  ΠΡΟΕΔΡΟΣ (Απόστολος Κακλαμάνης): Κύριε συνάδελφε, πρέπει να καθίσετε στη θέση σας πρώτα πρώτα. Με ακούτε; 
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι αντισυνταγματικό αυτό που κάνετε.
Φιμώνετε τη Βουλή αυτήν τη στιγμή. Δεν είναι δυνατόν...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, εκπλήσσομαι όταν ακούω αυτά τα πράγματα. Σας παρακαλώ.
ΓΕΩΡΓΙΟΣ ΑΛΟΓΟΣΚΟΥΦΗΣ: Κι εγώ εκπλήσσομαι, δεν είναι δυνατόν...
  ΠΡΟΕΔΡΟΣ (Απόστολος Κακλαμάνης): Σας παρακαλώ, χωρίς να έχετε το λόγο μιλάτε. Παρακαλώ να μη γράφεται τίποτε από ό,τι λέει όποιος συνάδελφος, στον οποίο δεν έχω δώσει εγώ το λόγο.
(Θόρυβος στην Αίθουσα) Κύριε συνάδελφε, τι θέλετε να κάνω; Πρέπει με το ζόρι να σας βάλω να καθίσετε; Σας παρακαλώ!   Κύριοι συνάδελφοι, εμένα με εκπλήσσει πραγματικά αυτό το γεγονός.  Επιτέλους το κύρος αυτού του χώρου και αυτής της Αιθούσης, δεν είναι μόνο δικό μου θέμα να το προασπίσω. Είναι όλων μας. Είναι δυνατόν αυτήν τη στιγμή, αυτή η εικόνα που έχει η Αίθουσα με τα θεωρεία να συνεχιστεί; Φαντάζεστε ότι αυτό εξυπηρετεί είτε το πρόβλημα είτε το κύρος του Κοινοβουλίου; Ασφαλώς όχι. Σας παρακαλώ, μη με φέρνετε περισσότερο σε δύσκολη θέση. 'Οπως ορίζεται από τον Κανονισμό μας...
(Θόρυβος στην Αίθουσα)  Σας παρακαλώ, σας κάνω προσωπική έκκληση.
  ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το λόγο.
  ΠΡΟΕΔΡΟΣ (Απόστολος Κακλαμάνης): Κύριε Καραμάριε, σας παρακαλώ συναδελφικά, ως Πρόεδρος του Σώματος. Πρέπει να με ακούσετε, νομίζω.  Κάντε μου τη χάρη, δεν βγαίνει τίποτε με το "ζητώ το λόγο". Σας παρακαλώ θερμά.
'Οπως γνωρίζετε, πάντοτε όταν φτάσουμε σε τροπολογίες Βουλευτών, ερωτάται ο Υπουργός αν από αυτές, παρά την ύπαρξη προβλήματος προϋπολογισμού κλπ. θα δεχθεί να συζητηθούν κάποιες ή όχι. Και πάντοτε έτσι κάνουμε. Φαντάζεστε αν καθιερώσουμε μία αρχή, αν δέκα συνάδελφοι θέλουν να συνεχίσουν και να επιμένουν σε μία άποψη; Τι θα κάνουμε τότε.  Λοιπόν, η παράκλησή μου η θερμή είναι να κλείσει εδώ αυτή η συζήτηση, εξετέθησαν οι απόψεις και απευθύνω έκκληση σε όλους σας. Πρέπει να το αντιληφθείτε αυτό το πράγμα. Σας παρακαλώ.
'Αλλη τροπολογία υπάρχει; Δεν υπάρχει καμία άλλη τροπολογία.
  Ορίστε, κύριε Υπουργέ.
  ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε...
  ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, εσείς ειδικά δεν πρέπει να ανταποκρίνεστε σε κάποια πράγματα; Είστε Κοινοβουλευτικός Εκπρόσωπος αυτήν τη στιγμή.
(Θόρυβος στην Αίθουσα)   Σας παρακαλώ, καθίστε.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ήμουν στην επιτροπή και κατέβηκα.
  ΠΡΟΕΔΡΟΣ (Απόστολος Κακλαμάνης): Κύριε Καραμάριε, ακριβώς αυτό είπα. Αλλά εδώ γίνονται πράγματα πρωτοφανή για το Κοινοβούλιο, τα οποία είναι άνευ ουσίας και ασφαλώς τα αντιλαμβάνονται όσοι παρακολουθούν. Και δεν είναι δυνατόν να κατεβάζουμε εμείς το επίπεδο σε αυτήν την εικόνα του "κοιτάξτε τι λέμε εδώ πέρα". Δεν επιτρέπεται αυτό.  Είναι σε βάρος του θεσμού αυτού που υπηρετούμε όλοι ευσυνειδήτως. Σας παρακαλώ.
  Ακούστηκαν οι απόψεις, εξετέθησαν εν πλάτει, υπάρχει το πρόβλημα που είπαμε. Από εκεί και πέρα, τι άλλο μπορεί να γίνει; Μήπως θα αποφασίσετε  να κατέβω από την 'Εδρα και να έρθει κάποιος άλλος εδώ; Δεν γίνεται αυτό.  Σας παρακαλώ, λοιπόν, σεβαστείτε και την άποψη του Προεδρείου.
  ΑΝΑΣΤΑΣΙΟΣ ΚΑΡΑΜΑΡΙΟΣ: 'Ημουν δύο ώρες στην επιτροπή...
ΠΡΟΕΔΡΟΣ (Απόστολος Κακλαμάνης): Δύο ώρες, λοιπόν, ελπίζω κάτι να βγήκε εκεί.
ΑΝΑΣΤΑΣΙΟΣ ΚΑΡΑΜΑΡΙΟΣ: 'Εχω υπογράψει και θα ήθελα να πω μία κουβέντα.
ΠΡΟΕΔΡΟΣ (Απόστολος Κακλαμάνης): Ελάτε, κύριε Καραμάριε, έχουν υπογράψει σαράντα συνάδελφοι της Νέας Δημοκρατίας.
ΑΝΑΣΤΑΣΙΟΣ ΚΑΡΑΜΑΡΙΟΣ: Είναι η τροπολογία που συζητάμε για τα πανωτόκια.
ΠΡΟΕΔΡΟΣ (Απόστολος Κακλαμάνης): Το ξέρω, είναι αυτή η τροπολογία.
Κύριε Καραμάριε, σας εκλιπαρώ, σας παρακαλώ...
ΑΝΑΣΤΑΣΙΟΣ ΚΑΡΑΜΑΡΙΟΣ: Αγωνιζόμαστε δύο ώρες επάνω να βρούμε μία λύση.
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, πείτε μας αν αφαιρέσατε αυτά που είπατε.
 ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ναι.
ΠΡΟΕΔΡΟΣ (Απόστολος Κακλαμάνης): Δεν υπάρχει, λοιπόν, άλλο θέμα.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 18.15' λύεται η συνεδρίαση για αύριο ημέρα Παρασκευή 17 Δεκεμβρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ 

