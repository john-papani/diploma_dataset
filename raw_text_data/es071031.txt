ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Κ΄
Τετάρτη 31 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ. 
2. Ανακοινώνεται ότι τη συνεδρίαση παρακολουθούν μαθητές, από το 8ο Δημοτικό Σχολείο Αγίας Παρασκευής και το σχολείο «Πρόγραμμα Ιάσων». σελ.
3. Ανακοινώνεται επιστολή προς τον Υπουργό Εσωτερικών, σχετικά με την αύξηση των αποσπασμένων δημοσίων υπαλλήλων προς τους Βουλευτές με αναπηρία. σελ.
4. Επί Διαδικαστικού Θέματος. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ. 
2. Απαντήσεις Υπουργών σε ερωτήσεις Βουλευτών. σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». σελ.

ΟΜΙΛΗΤΕΣ
Α. Επί Διαδικαστικού Θέματος:
ΚΑΣΤΑΝΙΔΗΣ Χ. σελ.
ΠΑΠΑΔΗΜΗΤΡΙΟΥ Ε. σελ.
ΠΑΥΛΟΠΟΥΛΟΣ Π. σελ.

Β. Επί του σχεδίου νόμου του Υπουργείου Εσωτερικών:
ΒΟΡΙΔΗΣ Μ. σελ.
ΔΡΙΤΣΑΣ Θ. σελ.
ΕΞΑΡΧΟΣ Β. σελ.
ΚΑΝΤΑΡΤΖΗΣ Α. σελ.
ΚΑΣΤΑΝΙΔΗΣ Χ. σελ.
ΚΟΥΒΕΛΗΣ Φ. σελ.
ΚΟΥΜΠΟΥΡΗΣ Δ. σελ.
ΜΠΕΝΑΚΗ- ΨΑΡΟΥΔΑ Α. σελ.
ΜΠΟΥΓΑΣ Ι. σελ.
ΝΑΣΙΩΚΑΣ Ε. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΝΔΡΕΟΥ Γ. σελ.
ΠΑΤΡΙΑΝΑΚΟΥ Φ. σελ.
ΠΑΥΛΟΠΟΥΛΟΣ Π. σελ.
ΠΛΕΥΡΗΣ Α. σελ.
ΡΟΒΛΙΑΣ Κ. σελ.
ΡΟΝΤΟΥΛΗΣ Α. σελ.
ΦΟΥΝΤΟΥΚΙΔΟΥ Π. σελ.
ΧΑΛΚΙΔΗΣ Μ. σελ

      
      ΠΡΑΚΤΙΚΑ ΒΟΥΛΗΣ
      Η’ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  Κ΄
      Τετάρτη 31 Οκτωβρίου 2007
      Αθήνα, σήμερα στις 31 Οκτωβρίου 2007, ημέρα Τετάρτη και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30.10.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΘ΄ συνεδριάσεώς του, της Τρίτης, 30 Οκτωβρίου 2007, σε ό,τι αφορά την ψήφιση στο σύνολό του σχεδίου νόμου: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.Δ.Ι.Κ.Α. ΑΕ) και λοιπές ασφαλιστικές και οργανωτικές διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Γεώργιο Αναγνωστόπουλο, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εθνική Συνομοσπονδία Ατόμων με αναπηρία ζητεί τη λήψη μέτρων οικονομικής στήριξης των ατόμων με αναπηρία.
      2) Ο Βουλευτής Β’ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Μοσχάτου Αττικής ζητεί να μην επιτραπεί η εγκατάσταση και λειτουργία τσίρκου στην παραλία του Μοσχάτου.
      3) Ο Βουλευτής Β’ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμαρχος Μοσχάτου Αττικής ζητεί να μην επιτραπεί η εγκατάσταση και λειτουργία τσίρκου, στην παραλία του Μοσχάτου.
      4) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο καταγγέλλεται λεηλασία του ορυκτού πλούτου στον Αλφειό ποταμό, με πρόσχημα την κατασκευή αντιπλημμυρικών έργων.
      5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η ίδρυση παραρτήματος του Ο.Α.Ε.Δ. στα Κρέστενα Ηλείας.
      6) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Πύργου Ηλείας ζητεί επιχορήγηση για την αγορά οικοπέδου, προκειμένου να ανεγερθεί σύγχρονο κτίριο παιδικών σταθμών.
      7) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Τραγανού Ηλείας ζητεί την εγκατάσταση συστήματος ηχοπροστασίας στο αεροδρόμιο της Ανδραβίδας.
      8) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η καταβολή μιας μηνιαίας σύνταξης στους συνταξιούχους του Ι.Κ.Α. του Νομού Ηλείας.
      9) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Εξωραϊστικός και Φιλοδασικός Σύλλογος Μηλακίου Εύβοιας ζητεί να μην εγκριθεί η εγκατάσταση και λειτουργία εργοστασίου αποτέφρωσης σκουπιδιών πλησίον κατοικημένης περιοχής .
      10) Οι Βουλευτές Α’ Πειραιά και Β’ Πειραιά κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι ΠανελλήνΙες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής Εμπορικού Ναυτικού «Ο ΣΤΕΦΕΝΣΟΝ» διαμαρτύρονται για τον τρόπο λειτουργίας του Κλάδου Ελέγχου Εμπορικών Πλοίων.
      11) Οι Βουλευτές Α’ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία η Πανελλήνια Ένωση Αγωνιστών Εθνικής Αντίστασης – Παράρτημα Βέροιας ζητεί την επίλυση οικονομικών αιτημάτων των μελών της.
      12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Ρευματοπαθών Κρήτης ζητεί τη βελτίωση της ποιότητας ζωής και του εργασιακού περιβάλλοντος των ατόμων που πάσχουν από αρθρίτιδα - ρευματισμό.
      13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Νομάρχης Ηρακλείου ζητεί την αποζημίωση των παραγωγών του Νομού για τις ζημιές που υπέστησαν εξαιτίας των δυσμενών καιρικών συνθηκών.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός ΄Ομιλος Ανάπτυξης Ελληνικών Νησιών ζητεί τη σύσταση Κοινοβουλευτικής Επιτροπής Νησιών.
      15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός ΄Ομιλος Ανάπτυξης Ελληνικών Νησιών διαμαρτύρεται για το ενδεχόμενο αύξησης των συντελεστών του Φ.Π.Α..
      16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στην έλλειψη εισιτηρίων για τους επισκέπτες της Κνωσού.
      17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Γεωργαντάς Αθανάσιος ζητεί να οικοδομήσει σε αγροτεμάχιο.
      18) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Μακρυχωρίου Λάρισας ζητεί την αντικατάσταση γεώτρησης.
      19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ  κατέθεσε αναφορά με την οποία η Ένωση Αγροτικών Συνεταιρισμών Βόλου και κτηνοτροφικοί σύλλογοι της περιοχής ζητούν την επιδότηση των ζωοτροφών, τη χορήγηση άτοκων δανείων στους κτηνοτρόφους κ.λπ..
      20)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ  κατέθεσε αναφορά με την οποία η Ενορία Παμμεγίστων Ταξιαρχών Σέσκλου Μαγνησίας ζητεί οικονομική ενίσχυση για την ανακατασκευή του ναού της.
      21) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Πάντος Παναγιώτης ζητεί την έκδοση οικοδομικής άδειας σε συνιδιόκτητο  οικόπεδο.
      22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κιλάφας Βασίλειος ζητεί να γίνει έλεγχος όσον αφορά στη χρηστή λειτουργία του Κοινωφελούς Ιδρύματος «Γεωργίου Γαλλή».
      23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Δημοτικοί Σύμβουλοι του Δήμου Δομοκού Φθιώτιδας καταγγέλλουν την παραποίηση του ψηφισθέντος προϋπολογισμού του Δήμου, για το οικονομικό έτος 2007.
      24) Οι Βουλευτές Β’ Αθηνών και Αχαίας κύριοι ΜΙΧΑΗΛ ΠΑΠΑΓΙΑΝΝΑΚΗΣ ΚΑΙ ΝΙΚΟΛΑΟΣ ΤΣΟΥΚΑΛΗΣ αντίστοιχα, κατέθεσαν αναφορά με την οποία ο Σύλλογος Προστασίας Περιβάλλοντος Νεοχωρίου Δήμου Οινιάδων Αιτωλοακαρνανίας ζητεί την άμεση λήψη μέτρων περιβαλλοντικής προστασίας της περιοχής του. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 93/1-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 22Β/23-10-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Αναφορικά με την παραπάνω σχετική ερώτηση, σας ενημερώνουμε τα ακόλουθα:
      Η Πολεοδομική Ενότητα 5 (ΠΕ5) του Δήμου Ελευθερίου Κορδελιού, εντάχθηκε στο σχέδιο πόλης με τις διατάξεις των πυκνοδομημένων περιοχών το 1985 και ακολούθησε η έγκριση του Γενικού Πολεοδομικού Σχεδίου το 1989. Η πράξη εφαρμογής δεν κυρώθηκε μέχρι σήμερα.
      Η εν λόγω ΠΕ, της οποίας η χρήση είναι από το 1989 κατοικία, γειτνιάζει άμεσα με μεγάλη βιομηχανική εγκατάσταση- ΕΛΠΕ, που εμπίπτει στις διατάξεις της Κ.Υ.Α. 12044/613/19.3,,2007(ΦΕΚ Β 376/19.3.2007).
      Στην περιοχή, εκδόθηκε από το Τμήμα Πολεοδομίας του Δήμου Ελευθερίου Κορδελιού οικοδομική άδεια το 2004 με τη διαδικασία της Εγκυκλίου 106/86, στηριζόμενη στην από 14-9-99 έγκριση του T.Π.E. της Νομαρχιακής Αυτοδιοίκησης Θεσ/νίκης. Η άδεια αυτή ακυρώθηκε με την αρ.3002/2005 Απόφαση του Διοικητικού Εφετείου Θεσ/νίκης επειδή κρίθηκε ότι «η πολεοδομική υπηρεσία του Δήμου Ελευθερίου Κορδελιού όφειλε, πριν την έκδοση της προσβαλλόμενης οικοδομικής άδειας, να σταθμίσει με αιτιολογημένη πράξη τους κινδύνους για το υπό ανέγερση συγκρότημα οικοδομών που πρόκειται να χρησιμοποιηθεί ως κατοικία σημαντικού αριθμού προσώπων.
      Παράλληλα, το 1999, έχει ξεκινήσει από το Δ. Ελευθερίου Κορδελιού η αναθεώρηση του ισχύοντος από το 1989 ΓΠΣ΄, η οποία ύστερα από παρατηρήσεις κλπ επανυποβάλλεται στον Οργανισμό Θεσσαλονίκης (ΟΡΘΕ) για έγκριση και προώθηση για θεσμοθέτηση (2004). Με την αναθεώρηση, δεν θίγονται θέματα επικινδυνότητας SEVESO που ήταν ήδη γνωστά στους ΟΤΑ που γειτνιάζουν με βιομηχανικές εγκαταστάσεις υπαγόμενες στην οδηγία SEVESO.
      Η έγκριση της αναθεώρησης του ΓΠΣ΄ εκκρεμεί στον ΟΡ.ΘΕ., διότι θεωρήθηκε αναγκαίο να διερευνηθεί μετά από συνεργασία όλων των συναρμόδιων υπηρεσιών του ΥΠΕΧΩΔΕ η εφαρμογή της ισχύουσας περιβαλλοντικής νομοθεσίας και η εναρμόνισή της με τις Ευρωπαϊκές οδηγίες σε ό, τι αφορά τα θέματα επικινδυνότητας, σε συνδυασμό με χωροταξικές επιλογές επιτρεπόμενων χρήσεων γης, με βάση την προαναφερόμενη ΚΥΑ 12044/613/19.3.2007 (ΦΕΚ Β 376/19.3.2007).
      Στο πλαίσιο αυτό αποφασίσθηκε από την Εκτελεστική Επιτροπή του ΟΡ.ΘΕ. να εκπονηθεί μελέτη έρευνα για τον προσδιορισμό επιστημονικά τεκμηριωμένων κατευθύνσεων για τον ορισμό των επιτρεπόμενων χρήσεων γης στην περιοχή της Δυτικής Θεσ/νίκης στην οποία υπάγεται μεταξύ των άλλων και η εν λόγω Πολεοδομική Ενότητα ΠΕ5, ενώ θα αποτελέσει πιλοτική εφαρμογή της ΚΥ Α σε εθνικό επίπεδο.
      Σήμερα ήδη εκπονείται, για λογαριασμό του ΟΡΘΕ ερευνητικό πρόγραμμα με τίτλο «Βιομηχανική Επικινδυνότητα και Χωροταξικές -Πολεοδομικές Παρεμβάσεις» από ερευνητική ομάδα του ΕΜΠ, το οποίο αναμένεται να ολοκληρωθεί τέλος του 2007 με αρχές του 2008.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	2. Στην με αριθμό 39/1-10-07 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 11Β/23-10-07 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:
      «Αναφορικά με την παραπάνω σχετική ερώτηση, και σε ό,τι αφορά το ΥΠΕΧΩΔΕ σας γνωρίζουμε τα ακόλουθα:
      - Στην αρμόδια Υπηρεσία (ΔΕΑΡΘ) του ΥΠΕΧΩΔΕ δεν έχει κατατεθεί φάκελλος-αίτηση για την περιβαλλοντική αδειοδότηση ανθρακικής μονάδας ηλεκτροπαραγωγής στην εν λόγω περιοχή.
      - Οι διαδικασίες για την περιβαλλοντική αδειοδότηση μονάδων ηλεκτροπαραγωγής καθορίζονται από τον Νόμο 3010/02 (ΦΕΚ 91Α) και την ΚΥΑ 11014/ 703/Φ104/03 (ΦΕΚ 332Β).
      Με βάση τα υπάρχοντα στοιχεία του Τμήματος Βιομηχανιών/ΔΕΑΡΘ/ΥΠΕΧΩΔΕ, έχουν γίνει οι ακόλουθες δύο (2) περιβαλλοντικές αδειοδοτήσεις που αφορούν στον χώρο του Αγίου Νικολάου Παραλίας Διστόμου, όπου υπάρχει και λειτουργεί από 40 ετίας και πλέον το εργοστάσιο «ΑΛΟΥΜΙΝΙΟΝ ΤΗΣ ΕΛΜΔΟΣ». Και συγκεκριμένα:
      - Με την υπ. αριθμ. 155087/18-5-2005 ΚΥΑ του ΥΠΕΧΩΔΕ και του ΥΠΑΝ, εγκρίθηκαν οι Περιβαλλοντικοί Όροι για την κατασκευή και την λειτουργία σταθμού φυσικού αερίου για την Συμπαραγωγή Ηλεκτρισμού και Θερμότητας, καθαρής ηλεκτρικής ισχύος 334MWe.
      - Με την υπ. αριθμ. 160465/14-7-2006 ΚΥΑ του ΥΠΕΧΩΔΕ και του ΥΠΑΝ, εγκρίθηκαν οι Περιβαλλοντικοί Όροι για την κατασκευή και λειτουργία ενός σταθμού φυσικού αερίου για την παραγωγή ηλεκτρικής ενέργειας, ισχύος 412 MWe.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 567/11-10-07 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 1100438/228/0013/24-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ’ αριθμ. 567/11-10-2007 ερώτηση, που κατέθεσε στη Βουλή των Ελλήνων η Βουλευτής κυρία Κρινιώ Αθ. Κανελλοπούλου, αναφορικά με το θέμα, σας γνωρίζουμε τα ακόλουθα όσον αφορά θέματα αρμοδιότητάς μας:
      Με τις διατάξεις του άρθρου 23 του ν. 3427/2005, θεσπίστηκε η υποχρέωση υποβολής δήλωσης στοιχείων ακινήτων (Έντυπο Ε9) για κάθε φυσικό ή νομικό πρόσωπο το οποίο έχει την 1η Ιανουαρίου εμπράγματο δικαίωμά πλήρους ή ψιλής κυριότητας ή επικαρπίας ή οίκησης σε ακίνητο που βρίσκεται στην Ελλάδα. Η δήλωση υποβάλλεται μια φορά, στο έτος που προκύπτει τέτοια υποχρέωση. Η πρώτη εφαρμογή ήταν την 1η Ιανουαρίου 2005. Σε περίπτωση μεταβολής της περιουσιακής ή οικογενειακής κατάστασης του υπόχρεου την 1η Ιανουαρίου, υποβάλλεται δήλωση μεταβολής στοιχείων ακινήτων το αντίστοιχο έτος.
      Στις περιπτώσεις στις οποίες ο φορολογούμενος επιθυμεί να διορθώσει ή να συμπληρώσει στοιχεία της δήλωσης του ή να υποβάλλει δήλωση την οποία εκ παραδρομής δεν κατέθεσε, δύναται να υποβάλει συμπληρωματική ή αρχική δήλωση ακόμη και μετά την παρέλευση της προθεσμίας υποβολής της αρχικής δήλωσης με την επιβολή των κυρώσεων που προβλέπονται (ν. 2523/1997). Με την υποβολή της δήλωσης ο υπόχρεος μπορεί να λάβει επικυρωμένο αντίγραφο αυτής.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      4. Στην με αριθμό 296/4-10-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/20/26-10-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 296/4.10.07 ερώτησης του Βουλευτή κ. Κυριάκου Βελόπουλου, σας γνωρίζουμε τα εξής:
      Η αρμόδια για την περιοχή ΚΣΤ΄ Εφορεία Προϊστορικών και Κλασικών Αρχαιοτήτων, βάσει της βιβλιογραφίας της περιοχής, των αποτελεσμάτων των παλαιών ανασκαφών, αλλά και των πρόσφατων επιφανειακών ερευνών στην περιοχή του Τύμβου των Σαλαμινομάχων , εισηγήθηκε εκ νέου στην Διεύθυνση Προϊστορικών και Κλασικών Αρχαιοτήτων την απαλλοτρίωση του χώρου που καταλαμβάνει ο Τύμβος. Ύστερα από τη συζήτηση του θέματος στην υπ’ αριθμ. 37/24.10.2006 Συνεδρία του Κεντρικού Αρχαιολογικού Συμβουλίου, εκδόθηκε η Γνωμοδότηση «υπέρ της έγκρισης επανακηρύξεως αναγκαστικής απαλλοτρίωσης ή απ' ευθείας εξαγοράς υπέρ του Υπουργείου Πολιτισμού και με δαπάνες του Ταμείου Αρχαιολογικών Πόρων και Απαλλοτριώσεων της περιοχής φερομένης ιδιοκτησίας της Ναυπηγικής Εταιρείας «ΑΡΚΑΔΙΑ» στην Κυνόσουρα του Δήμου Σαλαμίνας, έκτασης 19.013 τμ. για λόγους προστασίας και ανάδειξης του Τύμβου των Σαλαμινομάχων» .
      Στη συνέχεια, με έγγραφο της Διεύθυνσης Προϊστορικών και Κλασικών Αρχαιοτήτων ζητήθηκε από το Υπουργείο Εμπορικής Ναυτιλίας ο αποχαρακτηρισμός της χερσαίας Λιμενικής Ζώνης του Οργανισμού Λιμένος Πειραιώς, που είναι απαραίτητη ενέργεια προκειμένου να προχωρήσει και να ολοκληρωθεί η διαδικασία της απαλλοτρίωσης.
      Με την υπ’ αριθμ. πρωτ. ΥΠ.ΠΟ./ΔΑΑΜ/420/2079/798/8.3.2004 Απόφαση έχει εγκριθεί ήδη μελέτη διαμόρφωσης του Αρχαιολογικού Χώρου του Τύμβου των Σαλαμινομάχων, όπου ορίζεται ότι «οι σχετικές προτάσεις θα εφαρμοστούν εφόσον υπάρχουν οι κατάλληλες προϋποθέσεις στο πλαίσιο της νομιμότητας». Επομένως για να εφαρμοστεί οποιαδήποτε μελέτη ανάδειξης και διαμόρφωσης του συγκεκριμένου Αρχαιολογικού Χώρου, απαραίτητη προϋπόθεση είναι η ολοκλήρωση της διαδικασίας για την απαλλοτρίωσή του.
      Ο Υπουργός
      ΜΙΧΑΛΗΣ ΛΙΑΠΗΣ»
      5. Στις με αριθμούς 227/2-10-07, 218/2-10-07 και 259/3-10-07 ερωτήσεις  των Βουλευτών κυρίων Πόπης Φουντουκίδου και Θεοδώρας Τζάκρη δόθηκε με το υπ’ αριθμ. 1101589/6588/Α0010/24-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των (α), (β) και (γ) σχετικών ερωτήσεων, τις οποίες κατέθεσαν στη Βουλή αντίστοιχα οι Βουλευτές κ.κ. Πόπη Φουντουκίδου και Θεοδώρα Τζάκρη, αναφορικά με την ανταλλαγή εκτάσεων στον Άγιο Αθανάσιο του νομού Πέλλας ,σας γνωρίζουμε τα εξής:
      Κατ’ εφαρμογή των διατάξεων των άρθρων 8 και 25 του Α.Ν. 1539/1938 το Γνωμοδοτικό Συμβούλιο Δημοσίων Κτημάτων και Ανταλλάξιμης Περιουσίας με τις αρ. 26/1998, 17/2002 και 46/2002 γνωμοδοτήσεις του, οι οποίες έγιναν αποδεκτές αντίστοιχα με τις 1007690/610/Α0010/5-2-1999, 1051266/10611/Α0010/4-6-2003 και 1064538/5928/Α0010/5-8-2002 αποφάσεις του Υφυπουργού Οικονομικών, γνωμοδότησε υπέρ της μη προβολής δικαιωμάτων κυριότητας του Ελληνικού Δημοσίου, ως ανηκουσών των εκτάσεων αυτών εξ ολοκλήρου στην Ιερά Μονή Βατοπεδίου Αγίου Όρους, για τους λόγους που διαλαμβάνονται σε αυτές.
      Ύστερα από αίτημα του Προέδρου του Δικηγορικού Συλλόγου Ξάνθης με το οποίο επικαλείτο νέα στοιχεία (νομικά και πραγματικά γεγονότα) για το ιδιοκτησιακό καθεστώς των ως άνω εκτάσεων η υπόθεση επανεισήχθη στο Γνωμοδοτικό Συμβούλιο Δημοσίων Κτημάτων, το οποίο με την αρ. 26/2004 γνωμοδότησή του, που έγινε αποδεκτή με την αρ. 1046300/3944/Α0010/7-6-2004 απόφαση του Υφυπουργού Οικονομικών γνωμοδότησε ότι δεν συντρέχει νόμιμος λόγος επανεξέτασης των αρ.26/3-12-1998, 17/18-7-2002 και 46/28-11-2002 γνωμοδοτήσεων για τους λόγους που διαλαμβάνονται σ’ αυτή.
      Η αρμόδια για την ανταλλαγή βάσει του ιδρυτικού της Νόμου 973/1979 Κτηματική Εταιρεία του Δημοσίου (ΚΕΔ) με το (δ) σχετικό της καθώς και τα αναφερόμενα σ' αυτό προηγούμενα (ε) και (στ) σχετικά έγγραφά της μας γνώρισε τα εξής:
      Με την 15/9-12-2004 γνωμοδότησή του το Νομικό Συμβούλιο του Κράτους η οποία έγινε αποδεκτή από τον Υπουργό Αγροτικής Ανάπτυξης και Τροφίμων κάνει αποδεκτές και κρίνει ορθές τις προαναφερθείσες αποφάσεις του Υπουργού Οικονομικών και ορίζει ότι «... ουδέν όργανό του δικαιούται να αμφισβητήσει την κυριότητα της Ιεράς Μονής έναντι του Δημοσίου επ’ αυτών».
      Με την αρ. 16651/26-7-2006 Κ.Υ.Α. Αγροτικής Ανάπτυξης και Τροφίμων και Οικονομίας και Οικονομικών ανατέθηκε στην Κ.Ε.Δ. η διαδικασία ανταλλαγής της λίμνης καθώς επίσης και των παραλιμνίων εκτάσεων αυτής ιδιοκτησίας της Μονής με διαθέσιμα ακίνητα του Δημοσίου αρμοδιότητας Υπουργείου Αγροτικής Ανάπτυξης και Τροφίμων. Η απόφαση αυτή δεν χρήζει δημοσίευσης στην Εφημερίδα της Κυβερνήσεως γιατί αυτή όπως και οι σε εκτέλεσή της πράξεις της Κ.Ε.Δ. αφορούν σε διαχείρισή της περιουσίας του Δημοσίου (απόφαση Σ.Τ.Ε.) και ως εκ τούτου δεν φέρει χαρακτηριστικά εκτελεστής διοικητικής πράξης ούτε με αυτήν τίθενται κανόνες δικαίου.
      Η ανταλλαγή εκτάσεων του Ελληνικού Δημοσίου με αντίστοιχης αξίας της Ιεράς Μονής Βατοπεδίου έγινε σε εφαρμογή των σχετικών αποφάσεων του Γνωμοδοτικού Συμβουλίου Δημοσίων Κτημάτων και της σχετικής Κ.Υ.Α..
      Η ανταλλαγή έγινε με βάση τις εκτιμήσεις αξίας που έκανε αρμοδίως το Σ.Ο.Ε..
      Το Υπουργείο Αγροτικής Ανάπτυξης & Τροφίμων στο οποίο επίσης απευθύνονται οι εν λόγω ερωτήσεις και κοινοποιείται το παρόν παρακαλείται να απαντήσει στη Βουλή στα θέματα αρμοδιότητάς του που διαλαμβάνονται σ’ αυτές.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      6. Στην με αριθμό 101/1-10-07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 17/26-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, επισυνάπτουμε τα με αρ.πρ. 7342/8.10.07 και 018/966/8.10.07 σχετικά έγγραφα, αντίστοιχα της Περιφέρειας Κεντρικής Μακεδονίας και της Νομαρχιακής Αυτοδιοίκησης Χαλκιδικής. Επισημαίνεται επιπλέον ότι για πρώτη φορά κατά την τελευταία τριακονταετία, προγραμματίστηκαν, από το ΥΠΕΧΩΔΕ, ήδη μελετώνται και εντάσσονται στην Δ΄ Προγραμματική περίοδο τα αναγκαία για την Χαλκιδική νέα μεγάλα Οδικά Έργα.
      Κύριος στόχος των νέων οδικών αξόνων, από, προς και εντός της Χαλκιδικής, σύμφωνα και με τη στρατηγική μελέτη ανάπτυξης του εθνικού οδικού μας δικτύου, είναι η αναβάθμιση, ανεξαρτητοποίηση και ελαχιστοποίησή του μήκους των διασυνδέσεων Θεσσαλονίκης-Χαλκιδικής και Χαλκιδικής-Εγνατίας Οδού.
      Με τους νέους αυτούς άξονες τριπλασιάζεται η οδική χωρητικότητα και διανέμεται ισόρροπα η κυκλοφορία προς το νότιο, το κεντρικό και το βόρειο τμήμα της Χαλκιδικής. Επεκτείνεται δε η ταχύτερη και ασφαλής διασύνδεση με την Ουρανούπολη μέσω Αγ. Προδρόμου. Ειδικότερα:
      1) Οδικό τμήμα Κ11-Θέρμη (του άξονα Θεσσαλονίκη-Πολύγυρος)
      Η υπόψη μελέτη προκηρύχθηκε με χρηματοδότηση 1.000.000 ευρώ, υποβλήθηκαν οι προσφορές, έγινε η αξιολόγησή τους και ήδη ανατέθηκε με την υπ’ αριθμ. ΔΜΕΟ/οικ/2292/27.3.2007 Απόφαση.
      Το οδικό έργο αφορά στο τμήμα της οδού «Ανισόπεδος Κόμβος Κ11-Θέρμη-Γαλάτιστα» του άξονα Θεσσαλονίκης-Πολυγύρου.
      Το συνολικό μήκος που θα μελετηθεί σε επίπεδο οριστικής μελέτης με τα τεχνικά έργα και τις γεωτεχνικές εργασίες είναι περίπου 5,0 χλμ. με ευρεία τετράιχνη διατομή αυτοκινητόδρομου, δύο λωρίδες κυκλοφορίας ανά κατεύθυνση, πλάτους 3,75 μ. η κάθε μία και ενδιάμεση νησίδα πλάτους 4,00 μ. Το εκτιμώμενο κόστος είναι 20.000.000 ευρώ.
      Σε όλο το μήκος της χάραξης προβλέπονται παράλληλοι δρόμοι (service roads) εκατέρωθεν της αρτηρίας για την εξυπηρέτηση των τοπικών μετακινήσεων. Οι παράλληλες οδοί προβλέπονται με πλάτος 7,00 μ. (μία λωρίδα κυκλοφορίας 3,50 μ. ανά κατεύθυνση).
      Η μελέτη θα ολοκληρωθεί σε 12 μήνες και έπεται η προκήρυξη της κατασκευής του έργου το οποίο εντάσσεται με τον προϋπολογισμό των 20.000.000 ευρώ στο Δ΄ ΚΠΣ.
      2) Οδικό τμήμα Θέρμη-Γαλάτιστα (του άξονα Θεσσαλονίκη-Πολύγυρος)
      Η υπόψη μελέτη έχει αντικείμενο τη βελτίωση του τμήματος, μήκους 20 περίπου χλμ. με εφαρμογή τετράιχνης διατομής αυτοκινητόδρομου και κεντρική νησίδα. Επίσης προβλέπεται και η μελέτη παράπλευρου δικτύου όπου απαιτείται.
      Επειδή γίνονται συζητήσεις για το υπόψη οδικό τμήμα, επισημαίνεται ότι η ουσιαστική αναβάθμιση του βασικού αυτού άξονα προϋποθέτει σημαντικές αλλαγές στα γεωμετρικά χαρακτηριστικά του, με σημαντικό κόστος, της τάξεως των 60 εκατ. € και επομένως απαιτείται μία πλήρης νέα μελέτη. Για το λόγο αυτό, με την υπ’ αριθμ. 3271/11.07.2007 απόφαση της ΕΥΔΕ/ΕΠ-ΟΑΛΑΑ, εγκρίθηκε το Τεχνικό Δελτίο Έργου, προϋπολογισμού 3.900.000 ευρώ για την μελέτη αυτή.
      Το εκτιμώμενο κόστος του έργου ανέρχεται σε 60.000.000 ευρώ και εντάσσεται για χρηματοδότηση στο Δ΄ ΚΠΣ.
      3) Οδικό τμήμα Κόμβος Γερακαρούς-Αγ. Πρόδρομος
      Η υπόψη μελέτη, με χρηματοδότηση 1.000.000 ευρώ, προκηρύχθηκε, υποβλήθηκαν οι προσφορές έγινε η αξιολόγησή τους και ανατέθηκε με την υπ’ αριθμ. ΔΜΕΟ/οικ./6085/10.08.2007 Απόφαση. Επιπλέον, η αρμόδια Δ/νση (ΔΜΕΟ) προέβη στην ανασύνταξη του τεχνικού δελτίου για πρόσθετη χρηματοδότηση ύψους 1.700.000 ευρώ προκειμένου να καλυφθεί η δαπάνη για υποστηρικτικές γεωτεχνικές μελέτες, οριστικές μελέτες τεχνικών έργων κ.λπ. και το δελτίο αυτό εγκρίθηκε ήδη από τη Διαχειριστική Αρχή (ΕΠ-Ο.Α.Λ.Α.Α.), με την υπ’ αριθμ. 2983/29.06.2006 Απόφαση.
      Το νέο αυτό οδικό έργο, μήκους 19 χλμ. και εκτιμώμενου κόστους 60.000.000 ευρώ, αφορά στην ριζική αναβάθμιση της οδού από τον Ισόπεδο Κόμβο, που θα διαμορφωθεί στο ύψος του οικισμού της Γερακαρούς με την παλαιά Εθνική οδό Νο2 Θεσσαλονίκης-Καβάλας, μέχρι τον οικισμό του Αγ. Προδρόμου.
      Η μελέτη θα ολοκληρωθεί σε 12 μήνες και έπεται η προκήρυξη της κατασκευής του έργου, το οποίο εντάσσεται με τον προϋπολογισμό των 60.000.000 ευρώ στο Δ΄ ΚΠΣ.
      4) Οδικό τμήμα Αγ. Προδρόμου-Ουρανούπολη
      Μετά την ολοκλήρωση του φακέλου του έργου και την έγκριση της επιπλέον χρηματοδότησης, ύψους 3.000.000 ευρώ (με πρόσθετη χρηματοδότηση από το Γ΄ ΚΠΣ) προκηρύσσεται η μελέτη του οδικού άξονα Αγ. Πρόδρομος-Ουρανούνολη, μήκους 60 χλμ.
      Το εκτιμώμενο κόστος του έργου είναι 100.000.000 ευρώ.
      5) Ανακεφαλαίωση μεγάλων Οδικών Έργων Χαλκιδικής
      Οι διατεθείσες πιστώσεις για τις μελέτες αυτών των οδικών αξόνων, συνολικού μήκους περίπου 100 χλμ. ανέρχονται σε 10,6 εκατ. ευρώ.
      Το κόστος κατασκευής των αντίστοιχων οδικών έργων εκτιμάται σε 240.000.000 ευρώ.
      Ο Υφυπουργός
      Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 354/5-10-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 40/26-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Στις 9.6.2006 στάλθηκε στην επίσημη εφημερίδα της Ε.Ε. η προκήρυξη δημοπράτησης του έργου. Παράλληλα όμως οι ιδιοκτήτες της απαλλοτριωμένης κατά το 1973 έκτασης, είχαν προσφύγει στο Συμβούλιο της Επικρατείας για ακύρωση της αναγκαστικής απαλλοτρίωσης. Η προσφυγή είχε συζητηθεί τον Απρίλιο του 2006 και εκδόθηκε η απόφαση 3191/6.11.2006 που έκανε δεκτή την προσφυγή και ανακάλεσε την απαλλοτρίωση.
      Κατόπιν αυτού σταμάτησε η διαδικασία δημοπράτησης.
      2. Προκειμένου να προχωρήσει πλέον η δημοπράτηση του έργου θα πρέπει να ληφθούν σχετικές αποφάσεις από την ΥΠΑ, η οποία ως κύριος του έργου είναι αποκλειστικά αρμόδια, για τον τρόπο της διαδικασίας υλοποίησης του έργου.
      3. Μεταξύ των λύσεων που υπάρχουν για την προώθηση της δημοπράτησης (μεταφορά του κτιρίου σε χώρο εντός του στρατιωτικού αεροδρομίου, επανακήρυξη απαλλοτριώσεων κ.λπ.), η λιγότερο χρονοβόρος είναι η λύση της μεταφοράς του κτιρίου εντός του χώρου του στρατιωτικού αεροδρομίου, με την οποία εξακολουθούν να ισχύουν οι εγκεκριμένες μελέτες για τα κτίρια και απαιτείται μόνο τροποποίηση της μελέτης οδών πρόσβασης και περιβάλλοντος χώρου.
      4. Ήδη με απόφαση του Υφυπουργού Εθνικής Άμυνας που υπογράφηκε στις 27-3-2007 και διαβιβάσθηκε στην ΥΠΑ με το έγγραφο Φ.550/ΑΔ687432/Σ.637/28-3-2007 του ΓΕΑ, παραχωρήθηκε στην ΥΠΑ έκταση 228 στρεμμάτων περίπου, εντός του στρατιωτικού αεροδρομίου για την ανάπτυξη εγκαταστάσεων της ΥΠΑ που έχουν σχέση με την ίδρυση και λειτουργία πολιτικού αερολιμένα στο Α/Δ Ανδραβίδας.
      5. Όπως πληροφορηθήκαμε από την ΥΠΑ, έχουν ήδη γίνει προκαταρκτικές μελετητικές εργασίες στη νέα θέση ανέγερσης του κτιρίου του Αεροσταθμού (τοπογραφική αποτύπωση, γεωτρήσεις) ώστε με βάση και τα αποτελέσματα των γεωτρήσεων να προχωρήσει η προσαρμογή της υφισταμένης μελέτης στη νέα θέση του Αεροσταθμού και η σύνταξη νέας μελέτης περιβάλλοντα χώρου.
      6. Μετά την έγκριση της αναπροσαρμοσμένης τεχνικής μελέτης από την ΥΠΑ, τα ήδη συνταχθέντα από εμάς τεύχη δημοπράτησης του έργου θα πρέπει να τροποποιηθούν και συμπληρωθούν ανάλογα, προκειμένου να εναρμονισθούν τόσο με την ανωτέρω αναπροσαρμοσμένη τεχνική μελέτη, όσο και με τα πρόσφατα (Αύγουστος του 2007) εκδοθέντα νέα πρότυπα τεύχη του ΥΠΕΧΩΔΕ (νέα ενιαία Τιμολόγια εργασιών και νέα πρότυπα Διακήρυξης έργων) και ακολούθως θα μπορέσουμε να προχωρήσουμε στη δημοπράτηση του έργου, εφ' όσον με μέριμνα της ΥΠΑ και του Υπουργείου Μεταφορών και Επικοινωνιών, θα εξασφαλισθεί η χρηματοδότηση του έργου.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 370/5-10-07 ερώτηση των Βουλευτών κυρίων Ιωάννη Κουτσούκου και Γεωργίου Κοντογιάννη δόθηκε με το υπ’ αριθμ. 52/26-10-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 370/5-10-2007 ερώτηση και στην με αρ. πρωτ. 69 Αναφορά του Εργατικού Κέντρου Πύργου, που κατατέθηκαν στη Βουλή από τους Βουλευτές κ.κ. Γ. Κουτσούκο και Γ. Κοντογιάννη αντίστοιχα, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Σύμφωνα με την κείμενη νομοθεσία και στα πλαίσια των ενεργητικών και παθητικών πολιτικών απασχόλησης, το Υπουργείο Απασχόλησης και Κοινωνικής Προστασίας, καταρτίζει προγράμματα με στόχο την αντιμετώπιση της ανεργίας και την ενίσχυση της απασχόλησης και χορηγεί έκτακτες οικονομικές ενισχύσεις.
      Σχετικά με τη χορήγηση έκτακτης οικονομικής ενίσχυσης σας ενημερώνουμε ότι με το άρθρο 46 του ΝΔ 2698/53 ορίζεται ότι μετά από εισήγηση των Δ.Σ. των εποπτευόμενων οργανισμών του Υπουργείου Απασχόλησης, ο Υπουργός Απασχόλησης μπορεί να εγκρίνει τη διάθεση χρηματικών ποσών υπέρ κοινωφελών σκοπών και υπέρ προσώπων παθόντων εκ σεισμών ή άλλης μεγάλης και δεδοκιμασμένης αιτίας.
      Στα πλαίσια της συνδρομής του Υπουργείου Απασχόλησης και Κοινωνικής Προστασίας για την αντιμετώπιση των αναγκών των πυρόπληκτων εκδόθηκαν οι εξής αποφάσεις:
      α) Η αριθ. 31641/27-8-2007 απόφαση του Υπουργού Απασχόλησης και Κοινωνικής Προστασίας, με την οποία καταρτίστηκε πρόγραμμα επιχορήγησης επιχειρήσεων Οργανισμών Τοπικής Αυτοδιοίκησης Α΄ και Β΄ Βαθμού για την απασχόληση έξι χιλιάδων ανέργων 18-64 ετών (Πρόγραμμα αναδασώσεων και αντιπλημμυρικών έργων) στις περιοχές που επλήγησαν από τις πυρκαγιές και
      β) Η αριθ. 31640/27-8-2007 απόφαση του Υφυπουργού Απασχόλησης και Κοινωνικής Προστασίας με την οποία εγκρίθηκε η καταβολή έκτακτης οικονομικής ενίσχυσης πυροπαθών εγγεγραμμένων ανέργων του Οργανισμού Απασχόλησης Εργατικού Δυναμικού (Ο.Α.Ε.Δ).
      γ) Η αριθ. Φ.11321/23873/1513/5-10-07 απόφαση του Υπουργού Απασχόλησης και Κοινωνικής Προστασίας, με την οποία εγκρίθηκε η καταβολή έκτακτης οικονομικής ενίσχυσης στους συνταξιούχους των Οργανισμών κύριας ασφάλισης αρμοδιότητας Υπουργείου Απασχόλησης και Κοινωνικής Προστασίας που επλήγησαν από τις πυρκαγιές του έτους 2007.
      Σε κάθε περίπτωση, εφόσον στα Δ.Δ. Πύργου και Αμαλιάδας υπάρχουν πυροπαθείς συνταξιούχοι και εγγεγραμμένοι στον ΟΑΕΔ άνεργοι, μπορούν να υποβάλουν αίτηση, προκειμένου να καταβληθεί και σ’ αυτούς η έκτακτη οικονομική ενίσχυση.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
    9. Στην με αριθμό  217/2-10-07 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 32/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 20664/10-10-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. N. Ρόβλια.
      Ο Υπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    10. Στην με αριθμό 189/1-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 28/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Στο πλαίσιο εφαρμογής του Καν. (ΕΚ) 882/2004, έχει διαμορφωθεί από το Υπουργείο Αγροτικής Ανάπτυξης και Τροφίμων και τον ΕΦΕΤ ( τις δύο κεντρικές αρμόδιες αρχές για την οργάνωση των επίσημων ελέγχων στα τρόφιμα και τις ζωοτροφές) Πολυετές Εθνικό Σχέδιο Ελέγχων (ΠΟΕΣΕ) το οποίο βρίσκεται στο στάδιο υπογραφών. Στο εν λόγω Σχέδιο έχει οριστεί ως μια από τις προτεραιότητες στο πλαίσιο προστασίας των συμφερόντων του καταναλωτή ο έλεγχος της ποιότητας του ελαιολάδου. Στις παραμέτρους ποιότητας περιλαμβάνονται ο έλεγχος της νοθείας και ο έλεγχος της αυθεντικότητάς του.
      Ο Υπουργός
      Α. ΚΟΝΤΟΣ»
    11. Στις με αριθμό  154,155,156/1-10-07 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 19/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση των ανωτέρω ερωτήσεων που κατέθεσε ο Βουλευτής κ. Μ. Καρχιμάκης, σας διαβιβάζουμε συνημμένα τα με αριθμ. πρωτ. 3605/05-10-07 και 20809/05-10-07 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 307/4-10--07 ερώτηση του  Βουλευτή κ. Χρήστου Χάιδου δόθηκε με το υπ’ αριθμ. 656/19-10-07 έγγραφο από τον Υπουργό Τουριστικής Ανάπτυξης η ακόλουθη απάντηση:
    «Σε απάντηση του ανωτέρω σχετικού, σας ενημερώνουμε ότι η Διεύθυνση Τουριστικής Πολιτικής στα πλαίσια των αρμοδιοτήτων της μελετάει όλα τα θέματα που αφορούν την ανάπτυξη του Ν. Τρικάλων, που διαθέτει όλα τα φυσικά πλεονεκτήματα για την περαιτέρω τουριστική ανάπτυξη όσον αφορά στον εσωτερικό αλλά και στον διεθνή τουρισμό και θα προβεί σε όλες τις απαιτούμενες ενέργειες για την προώθηση των σχετικών θεμάτων.
    Επίσης, στα πλαίσια των αρμοδιοτήτων του ΕΟΤ σας γνωστοποιούμε ότι:
    - Οι τουριστικές επιχειρήσεις της Περιφέρειας Θεσσαλίας εξυπηρετούνται σήμερα από τις προβλεπόμενες από το νόμο περιφερειακές υπηρεσίες τουρισμού του ΕΟΤ, που είναι η ΠΥΤ Θεσσαλίας με έδρα το Βόλο και το Γ ραφείο Υποστήριξης Τουρισμού Λάρισας.
    - Το θέμα της σύστασης Γραφείου Υποστήριξης Τουρισμού στο νομό Τρικάλων μπορεί να εξετασθεί στα πλαίσια της διαδικασίας οριστικοποίησης και θεσμοθέτησης του νέου Οργανισμού του ΕΟΤ με γνώμονα τη γενικότερη αναβάθμιση του τουριστικού προϊόντος και εφόσον κριθεί ότι εξυπηρετεί την ταχύτερη και καλύτερη εξυπηρέτηση των πολιτών, των τουριστών και των επιχειρηματιών του τουριστικού κλάδου, του εν λόγω νομού.
    Ο Υπουργός
    ΑΡΗΣ ΣΠΗΛΙΩΤΟΠΟΥΛΟΣ»
     13. Στην με αριθμό 273/3-10--07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 652/19-10-07 έγγραφο από τον Υπουργό Τουριστικής Ανάπτυξης η ακόλουθη απάντηση:
    «Σε απάντηση του ανωτέρω σχετικού, σας ενημερώνουμε ότι η Διεύθυνση Τουριστικής Πολιτικής στα πλαίσια των αρμοδιοτήτων της μελετάει όλα τα θέματα που αφορούν την ανάπτυξη του Ν. Τρικάλων, που διαθέτει όλα τα φυσικά πλεονεκτήματα για την περαιτέρω τουριστική ανάπτυξη όσον αφορά στον εσωτερικό αλλά και στον διεθνή τουρισμό και θα προβεί σε όλες τις απαιτούμενες ενέργειες για την προώθηση των σχετικών θεμάτων.
    Επίσης, στα πλαίσια των αρμοδιοτήτων του ΕΟΤ σας γνωστοποιούμε ότι:
    - Οι τουριστικές επιχειρήσεις της Περιφέρειας Θεσσαλίας εξυπηρετούνται σήμερα από τις προβλεπόμενες από το νόμο περιφερειακές υπηρεσίες τουρισμού του ΕΟΤ, που είναι η ΠΥΤ Θεσσαλίας με έδρα το Βόλο και το Γραφείο Υποστήριξης Τουρισμού Λάρισας.
    - Το θέμα της σύστασης Γραφείου Υποστήριξης Τουρισμού στο νομό Τρικάλων μπορεί να εξετασθεί στα πλαίσια της διαδικασίας οριστικοποίησης και θεσμοθέτησης του νέου Οργανισμού του ΕΟΤ με γνώμονα τη γενικότερη αναβάθμιση του τουριστικού προϊόντος και εφόσον κριθεί ότι εξυπηρετεί την ταχύτερη και καλύτερη εξυπηρέτηση των πολιτών, των τουριστών και των επιχειρηματιών του τουριστικού κλάδου, του εν λόγω νομού.
    Ο Υπουργός
    ΑΡΗΣ ΣΠΗΛΙΩΤΟΠΟΥΛΟΣ»
    14. Στην με αριθμό  188/1-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 27/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
     1. Άμεσες ενισχύσεις σε γεωργούς (εισοδηματικές)
     Βάσει του Καν(ΕΚ) 1782/2003 του Συμβουλίου στους γεωργούς που εκτρέφουν προβατίνες ή/και αίγες και σε βοοτρόφους, καταβάλλονται κατ’ έτος ενισχύσεις που έχουν ενταχθεί από το 2006 στο σύστημα «ενιαίας ενίσχυσης» στην εκμετάλλευση, με πλήρη αποδέσμευση από την παραγωγή. Τα ποσά αναφοράς της ενιαίας ενίσχυσης είναι ο τριετής μέσος όρος των συνολικών ποσών ενισχύσεων που έχει λάβει ο γεωργός στο πλαίσιο των καθεστώτων στήριξης κατά τη διάρκεια κάθε ημερολογιακού έτους της περιόδου αναφοράς 2000, 2001 και 2002.
     Επίσης, επιπλέον της ενιαίας ενίσχυσης, στο πλαίσιο του άρθρου 69 του Καν. (ΕΚ) 1782/03 του Συμβουλίου, από το 2006 χορηγείται ενίσχυση τόσο σε βοοτρόφους όσο και σε αιγοπροβατοτρόφους για τη βελτίωση της ποιότητας των γεωργικών τους προϊόντων (ποιοτικό παρακράτημα).
     Σε ότι αφορά ειδικότερα το ποιοτικό παρακράτημα στους τομείς του προβείου και αιγείου γάλακτος και βοείου κρέατος, ισχύουν τα εξής;
     α) Ποιοτικό παρακράτημα υπέρ των γεωργών που εκτρέφουν προβατίνες ή / και αίγες
     Δικαιούχοι της ενίσχυσης, που χορηγείται με στόχο τη βελτίωση της ποιότητας του παραγόμενου πρόβειου ή/και αίγειου γάλακτος, είναι οι γεωργοί που εκτρέφουν προβατίνες ή/και αίγες και παράγουν και παραδίδουν από 01.01.06 γάλα σε εγκεκριμένες μονάδες μεταποίησης, σύμφωνα με την ΚΥΑ 320679/09.11.2005 (ΦΕΚ 1613/Β΄). Το γάλα που παραδίδεται στις ανωτέρω μονάδες πρέπει να έχει συγκεκριμένα ποιοτικά χαρακτηριστικά, δηλαδή Ολική Μικροβιακή Χλωρίδα μικρότερη ή ίση ενός ορίου που καθορίζεται κατ έτος με απόφαση του Υπουργού Αγροτικής Ανάπτυξης και Τροφίμων. Για το έτος 2006 το όριο αυτό ορίστηκε σε 1.300.000 μικρόβια/ml γάλακτος, ενώ η ελάχιστη επιλέξιμη ποσότητα γάλακτος ορίστηκε για το ίδιο έτος σε 1500 kg για τους γεωργούς (κτηνοτρόφους) όλων των περιοχών προκειμένου να βοηθηθούν και οι μικρότεροι παραγωγοί.
     Οι σχετικές ενισχύσεις έχουν καταβληθεί στο σύνολο σχεδόν των δικαιούχων από τις 30-06-2007 (για το έτος 2006).
     β) Ποιοτικό παρακράτημα υπέρ των γεωργών που εκτρέφουν βοοειδή.
     Προβλέπεται από το 2006 η καταβολή ενίσχυσης στους γεωργούς, κατόχους βοοτροφικών εκμεταλλεύσεων, στις οποίες έχουν γεννηθεί 15 μοσχάρια και παράγουν σφάγια ταύρων καλής ποιότητας (ως σφάγιο καλής ποιότητας για το 2006 ορίστηκε αυτό της κατηγορίας τουλάχιστον R3 βάσει της κοινοτικής κλίμακας ταξινόμησης βοοειδών SEUROP και με βάρος τουλάχιστον 240 κιλά, ενώ για το 2007 επίσης αυτό της κατηγορίας R3 βάσει της ανωτέρω κλίμακας και βάρους τουλάχιστον 250 κιλών). Για τα νησιά του Αιγαίου ισχύουν ειδικές ρυθμίσεις από το 2007 (10 γεννήσεις και σφάγια ταύρων καλής ποιότητας ταξινομημένα βάσει της κοινοτικής κλίμακας ταξινόμησης SEUROP τουλάχιστον στην κατηγορία R-3 και με βάρος τουλάχιστον 220 κιλά).
     Για το έτος 2006 έχει καταβληθεί ελάχιστο ποσό 450 ευρώ/επιλέξιμο ταύρο ανεξάρτητα του αριθμού των γεννήσεων μοσχαριών της εκμετάλευσης.
     Στόχος της ενίσχυσης είναι η παραγωγή μοσχαριών καλύτερης ποιότητας τα οποία σήμερα είναι σε μεγάλο βαθμό υποβαθμισμένα και με πολύ μικρό βάρος σφάγιου. Οι μονάδες θα βελτιώσουν την ανταγωνιστικότητά τους και τη βιωσιμότητά τους. Επίσης με τη χορήγηση σε μονάδες με ελάχιστο μέγεθος, προωθείται η δημιουργία οργανωμένων μονάδων με καλή διαχείριση και αναβαθμισμένο ζωϊκό κεφάλαιο.
     Τιμές κτηνοτροφικών προϊόντων
     Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.λπ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λπ.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
     Επίσης η τιμή παραγωγού των κτηνοτροφικών προϊόντων (κρέας, γάλα κ.λπ.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς γάλακτος και κρέατος.
     3. Μέτρα στήριξης της κτηνοτροφίας
     α) Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ..
     Οι παραπάνω δράσεις αναμένεται να συμπεριληφθούν και στην Δ΄ προγραμματική περίοδο (Δ΄ ΚΠΣ) για την Αγροτική Ανάπτυξη 2007-2013.
     β) Στον τομέα του αγελαδινού γάλακτος στηρίζεται η δημιουργία ενιαίου κλαδικού πρωτοβάθμιου συνεταιρισμού αγελαδοτρόφων γαλακτοπαραγωγής σε επίπεδο χώρας, ο οποίος θα λειτουργήσει προς την κατεύθυνση του συντονισμού των ενεργειών για τη μείωση του κόστους παραγωγής του γάλακτος και, ως ενιαίος ισχυρός φορέας παραγωγών, θα λαμβάνει μέρος στις διαπραγματεύσεις όσον αφορά τη διαμόρφωση των συνθηκών αγοράς του ελληνικού γάλακτος.
     4. Προστασία εγχώριας παραγωγής
     Για τον έλεγχο της διάθεσης στην αγορά και της ταυτότητας των προϊόντων ζωικής προέλευσης καθώς και των εισαγωγών και της αποφυγής των ελληνοποιήσεων έχουν ληφθεί τα εξής μέτρα:
     α) Με σκοπό την ομαλή διέξοδο της γαλακτοπαραγωγής στην αγορά και την προστασία του γάλακτος και των γαλακτοκομικών προϊόντων από τις απομιμήσεις-υποκατάστατα και συνεπώς τη στήριξη του εισοδήματος των γαλακτοπαραγωγών εκδόθηκε και η υπ’ αριθ. 278186/2002 (Φ.Ε.Κ. 1097/Β΄) ΚΥΑ για τα «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου "σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο"».
     β) Όσον αφορά τις εισαγωγές γάλακτος από Τρίτες Χώρες, θεσπίστηκε η υπ’ αριθ. 2039/2006 απόφαση του Υπουργείου Αγροτικής Ανάπτυξης & Τροφίμων σύμφωνα με την οποία προβλέπονται δειγματοληψίες στα σημεία εισόδου του γάλακτος στη χώρα μας από Τρίτες Χώρες, με ταυτόχρονη δέσμευση των παρτίδων μέχρι την έκδοση εργαστηριακών αποτελεσμάτων καθώς και παρακολούθηση των εν λόγω παρτίδων σε όλα τα στάδια μεταποίησης και διανομής των έτοιμων προϊόντων. Για τις μη συμμορφούμενες παρτίδες προβλέπεται η απαγόρευση της χρησιμοποίησής τους για την παρασκευή προϊόντων γάλακτος για ανθρώπινη κατανάλωση.
     γ) Βάσει της αριθμ. 1905/15-12-05 απόφασης του Υπουργού Αγροτικής Ανάπτυξης & Τροφίμων, συγκροτούνται κλιμάκια ελέγχου από υπαλλήλους των Υπουργείων Αγροτικής Ανάπτυξης & Τροφίμων, Ανάπτυξης, της Υπηρεσίας Ειδικών Ελέγχων και του Ενιαίου Φορέα Ελέγχου Τροφίμων και αντίστοιχα κλιμάκια σε Νομαρχιακό επίπεδο για τον έλεγχο των πάσης φύσεως τροφίμων ζωικής προέλευσης, των εγκαταστάσεων τυποποίησης αυτών, καθώς και των σφαγειοτεχνικών εγκαταστάσεων σε όλη την Επικράτεια.
     δ) Στην αριθ.296113/19.09.2006 (ΦΕΚ 1414 Β΄) ΚΥΑ «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» προβλέπονται έλεγχοι σε όλες τις μονάδες μεταποίησης ή και εμπορίας γάλακτος και τυποποίησης-συσκευασίας γαλακτοκομικών προϊόντων ως προς:
     Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων.
     Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από Εθνικά ή Κοινοτικά Προγράμματα.
     Την ορθότητα των ισχυρισμών για γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων.
     ε) Ειδικότερα όσον αφορά τον έλεγχο των εισαγωγών κτηνοτροφικών προϊόντων στη χώρα μας, έχει συσταθεί με το άρθρο 5 του νόμου 3399/2005 (ΦΕΚ 255 Α΄) στην κεντρική υπηρεσία του Υπουργείου Αγροτικής Ανάπτυξης και Τροφίμων αυτοτελής υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες τη συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και τη παρακολούθηση των εισαγομένων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
     στ) Τέλος με την αριθμ. 322946/16-9-2007 (ΦΕΚ 1874 Β΄) ΚΥΑ καθιερώνεται η τήρηση και ο έλεγχος των ισοζυγίων χοιρείου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και καθορίζονται μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων.
     ζ) Όσον αφορά στον έλεγχο μονοπωλίων και ολιγοπωλίων και την προστασία του ελεύθερου ανταγωνισμού, η αρμοδιότητα έχει ανατεθεί στην Επιτροπή Ανταγωνισμού, η οποία έχει τη μορφή ανεξάρτητης διοικητικής αρχής με διοικητική και οικονομική αυτοτέλεια.
     Ο Υπουργός
     Α. ΚΟΝΤΟΣ»
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης  και λοιπών ζητημάτων αρμοδιότητας Υπουργείου Εσωτερικών». 
      Η Διάσκεψη των Προέδρων αποφάσισε στη συνεδρίαση της στις 25 Οκτωβρίου 2007 τη συζήτηση του νομοσχεδίου σε δύο συνεδριάσεις. Η διαδικασία που θα ακολουθηθεί έχει ως εξής: 
      Το λόγο θα πάρουν πρώτα οι εισηγητές των κομμάτων για δεκαπέντε λεπτά, δηλαδή η εισηγήτρια της Νέας Δημοκρατίας και ο εισηγητής του ΠΑ.ΣΟ.Κ.. Κατόπιν, οι ειδικοί αγορητές του Κομμουνιστικού Κόμματος Ελλάδας, του ΣΥ.ΡΙΖ.Α. και του ΛΑ.Ο.Σ. για δεκαπέντε λεπτά. Ακολουθούν οι εγγεγραμμένοι ομιλητές. Οι πρώτοι έξι εγγεγραμμένοι ομιλούν για οκτώ λεπτά με εναλλαγή, σύμφωνα με το άρθρο 64 παράγραφος 2 του Κανονισμού της Βουλής και στη συνέχεια οι υπόλοιποι εγγεγραμμένοι για δέκα λεπτά. 
      Η εγγραφή των ομιλητών θα αρχίσει με την έναρξη της ομιλίας του πρώτου εισηγητή και θα ολοκληρωθεί στο τέλος της ομιλίας του δεύτερου εισηγητή. Στη σημερινή συνεδρίαση θα συζητηθεί το νομοσχέδιο επί της αρχής. Στην επόμενη συνεδρίαση θα συζητηθούν τα άρθρα και οι τροπολογίες ως μία ενότητα. 
      Θέλετε το λόγο, κύριε Υπουργέ; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μάλιστα, κύριε Πρόεδρε. 
    ΠΡΟΕΔΡΟΣ (Δημήτριος Σιούφας): Ο Υπουργός επί των  Εσωτερικών κ. Προκόπης Παυλόπουλος έχει το λόγο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θεωρώ πιο σκόπιμο να δώσω από τώρα, με βάση τη συζήτηση που έγινε στην επιτροπή, τις αναδιατυπώσεις, για να τις έχουν οι συνάδελφοι και κατά τη διάρκεια της συζήτησης επί της αρχής. 
    Υπάρχουν, λοιπόν, οι εξής αναδιατυπώσεις ή διορθώσεις γραφικών σφαλμάτων: 
    1. Στο άρθρο 1 του σχεδίου νόμου η φράση: «Τα εδάφια τρίτο και τέταρτο της παραγράφου 2 του άρθρου 1 του ν. 3094/2003 (ΦΕΚ 10 Α΄)» αντικαθίσταται από τη φράση «Τα εδάφια τέταρτο και πέμπτο της παραγράφου 2 του άρθρου 1 του ν. 3094/2003 (ΦΕΚ  10 Α΄)».
    2. Στην παράγραφο 3 του άρθρου 3 του σχεδίου νόμου η φράση «σύμφωνα με την παράγραφο 2 ε του ν. 3074/2002» αντικαθίσταται από τη φράση «σύμφωνα με την παράγραφο 2 ε του άρθρου 1 του ν. 3074/2002».
    3. Στο τέλος του άρθρου 14 του σχεδίου νόμου προστίθεται παράγραφος 6, η οποία έχει ως ακολούθως: 
«Η παράγραφος 17 του άρθρου 18 του ν.2503/1997 (ΦΕΚ 107 Α΄), όπως ισχύει, αντικαθίσταται ως εξής:
	Η ρύθμιση αυτή –θα σας εξηγήσω στη συνέχεια- αφορά την ενίσχυση των υπαλλήλων των Βουλευτών, πού είναι άτομα με αναπηρία. 
“17. Ο αριθμός  των υπαλλήλων που διατίθενται σύμφωνα με την Π.Υ.Σ. 19/8.2.1990, που κυρώθηκε με το άρθρο 6 του ν. 1878/1990, όπως ισχύει κάθε φορά, αυξάνονται κατά δύο (2), σε περίπτωση που ο Βουλευτής είναι τυφλός, κωφός, άλαλος ή κωφάλαλος ή έχει αναπηρία σε ποσοστό τουλάχιστον ογδόντα τοις εκατό (80%)”».
	Γνωρίζετε ότι αυτό είναι απολύτως αναγκαίο. Το ζήτησε ο  Πρόεδρος της Βουλής ο οποίος είναι και εδώ. 
	Κύριε Πρόεδρε, θα θέλατε σε αυτό το σημείο, πριν προχωρήσω, να δώσετε κάποια περαιτέρω εξήγηση; 
	ΠΡΟΕΔΡΟΣ (Δημήτριος Σιούφας): Μάλιστα, κύριε Υπουργέ. 
	Κυρίες και κύριοι συνάδελφοι, απέστειλα επιστολή στον Υπουργό Εσωτερικών, με την οποία ζήτησα να αυξηθεί ο αριθμός των αποσπασμένων από το δημόσιο υπαλλήλων στους Βουλευτές που είναι άτομα με αναπηρία, με αφορμή τη στήριξη της συναδέλφου Βουλευτού του Λαϊκού Ορθόδοξου Συναγερμού, για να μπορεί να επιτελεί με τον πλέον αποτελεσματικό τρόπο την εργασία και την παρουσία της στο Κοινοβούλιο. Πιστεύω ότι όταν ψηφιστεί αυτή η ρύθμιση, και ο αρμόδιος Υπουργός θα έχει την ομόφωνη στήριξη του Σώματος. 
	Ευχαριστώ πολύ, κύριε Υπουργέ. 
    	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δύο άλλες ακόμη διορθώσεις έχω να κάνω, κύριε Πρόεδρε. 
	4. Στο άρθρο 17 του σχεδίου νόμου η φράση «του άρθρου 3 εδάφιο α΄ του ν. 1958/1990 (ΦΕΚ 116 Α΄)» αντικαθίσταται από τη φράση «του άρθρου 3 εδάφιο α΄ του ν. 1895/1990 (ΦΕΚ 116 Α΄)»
	Τέλος, στο κομμάτι που αφορά την Πολιτική Προστασία, επειδή μετά τη συζήτηση που είχαμε στην επιτροπή η απόφαση της εκκένωσης -και όχι όλη η διαδικασία της εκκένωσης μιας περιοχής- κατά την εκτίμησή μου –και νομίζω ότι αυτό είναι και το σωστό, γιατί είναι φυσική αρμοδιότητα- είναι προτιμότερο να ανήκει στον οικείο Οργανισμό Τοπικής Αυτοδιοίκησης, δηλαδή εάν μεν πρόκειται για μια φυσική καταστροφή στα όρια ενός δήμου, ο δήμαρχος, εάν υποθέσουμε ότι είναι στα όρια περισσοτέρων δήμων, ο νομάρχης και αν καταλαμβάνει περισσότερους νομούς, ο γενικός γραμματέας περιφέρειας, το πρώτο εδάφιο των αντικαθιστάμενων με την παράγραφο 2 του άρθρου 18 του σχεδίου νόμου διατάξεων αναδιατυπώνεται ως ακολούθως:
      «ζ. Η οργανωμένη απομάκρυνση των πολιτών από μία περιοχή για λόγους προστασίας της ζωής ή της υγείας τους από εξελισσόμενη ή από επικείμενη καταστροφή εντάσσεται στις δράσεις Πολιτικής Προστασίας. Η λήψη της απόφασης για την οργανωμένη απομάκρυνση των πολιτών αποτελεί ευθύνη των κατά τόπους Δημάρχων και Προέδρων Κοινοτήτων, οι οποίοι έχουν το συντονισμό του έργου της πολιτικής προστασίας για την αντιμετώπιση καταστροφής σε τοπικό επίπεδο. Όταν η εξελισσόμενη ή επικείμενη καταστροφή μπορεί να επηρεάσει πάνω από ένα Δήμο ή Κοινότητα, η απόφαση λαμβάνεται από τον αρμόδιο Νομάρχη. Στις περιπτώσεις του άρθρου 2, παράγραφος 3 σε συνδυασμό με το άρθρο 8, παρ.1, περίπτωση β, γ και δ του παρόντος, η ανωτέρω απόφαση λαμβάνεται από το Γενικό Γραμματέα Πολιτικής Προστασίας ή το Γενικό Γραμματέα της οικείας Περιφέρειας και εκτελείται από τους αρμόδιους Νομάρχες, Δημάρχους και Προέδρους Κοινοτήτων. Η λήψη της απόφασης βασίζεται στις εισηγήσεις των φορέων που κατά περίπτωση έχουν την ευθύνη περιορισμού των επιπτώσεων από την εξέλιξη της καταστροφής».
      6. Στην παράγραφο 11 του άρθρου 24 του σχεδίου νόμου η φράση «του άρθρου 186, παράγραφος 4 του ν. 3463/2006» αντικαθίσταται από τη φράση «του άρθρου 186, παράγραφος 5 του ν. 3463/2006». 
      Σας ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Υπουργέ, να κατατεθούν στα Πρακτικά οι τροποποιήσεις και στη συνέχεια να μοιραστούν στους συναδέλφους Βουλευτές.
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής: 
      (Να φωτογραφηθούν σελ. 10, 11)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σπύρος Χαλβατζής, ορίζει για το συζητούμενο νομοσχέδιο ειδικό αγορητή το Βουλευτή κ. Δήμο Κουμπούρη. 
      Ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος ορίζει ειδικό αγορητή για το συζητούμενο νομοσχέδιο το Βουλευτή κ. Θεόδωρο Δρίτσα. 
      Το λόγο έχει η εισηγήτρια της Πλειοψηφίας, κ. Φεβρωνία Πατριανάκου. 
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, κύριε Υπουργέ, αξιότιμοι συνάδελφοι, σήμερα καλούμαστε να συζητήσουμε ένα νομοσχέδιο, το οποίο φιλοδοξεί μέσα από ένα συγκροτημένο πλαίσιο ρυθμίσεων να δώσει έμφαση σε ζητήματα που αποτελούν τη ζωντανή καθημερινότητά μας, προάγουν την ποιότητα της δημοκρατίας μας, την αποτελεσματικότητα της Δημόσιας Διοίκησης, την κοινωνική ευαισθησία, την ενδυνάμωση και εξυγίανση των θεσμών, σε εκείνα τα ζητήματα που η ζωή τα αναδεικνύει σε πρωτεύοντα, που σε καλεί να τα υπερβείς, να τα αναδείξεις, να τα επιλύσεις. 
      Η φιλοσοφία που διαπνέει το νομοσχέδιο στο σύνολό του χαρακτηρίζεται από τις λέξεις, «ταχύτερα», «αποτελεσματικότερα», «διαφάνεια», «εντατικοποίηση», «διόρθωση αδικιών», «προώθηση κινητικότητας», «εξελισσόμενη εξυγίανση», «έγκαιρη συμμόρφωση». Όπως αυτές προκύπτουν και από την αιτιολογική έκθεσή του, είναι λέξεις που μετατρέπονται σε εργαλεία για την επίλυση όλων των ζητημάτων που αντιμετωπίζει το νομοσχέδιο μέσα από τα τέσσερα κεφάλαια και τα τριάντα άρθρα του. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Προσπαθώντας να εμβαθύνουμε στη βασική του φιλοσοφία, θα κατηγοριοποιήσουμε τις εισαγόμενες ρυθμίσεις με βάση τη θεωρητική αφετηρία, πάνω στην οποία δρομολογήθηκαν. 
      Κατά συνέπεια, έχουμε τις παρακάτω δέσμες που διέπονται από κοινές αρχές. 
      Πρώτον, ενδυνάμωση των ανεξάρτητων αρχών και στήριξη των μηχανισμών θωράκισης της διαφάνειας και της χρηστότητας της Δημόσιας Διοίκησης. 
      Προκειμένου να προστατεύσουμε τη δημοκρατία μας και να επιτύχουμε την εμβάθυνση των δημοκρατικών μας θεσμών, το Σύνταγμά μας προβλέπει πέντε συνταγματικά κατοχυρωμένες αρχές. 
      Στα πλαίσια προστασίας των μελών των ανεξάρτητων αρχών κατά την άσκηση των καθηκόντων τους, με το συζητούμενο νομοσχέδιο, επεκτείνονται όσα ισχύουν σήμερα για τα μέλη του Συνηγόρου του Πολίτη και στις άλλες τέσσερις, αποκλειστικά και μόνο συνταγματικά ανεξάρτητες αρχές. Τα μέλη τους κατοχυρώνονται όσον αφορά το ανεύθυνο και ακαταδίωκτο για την απρόσκοπτη, θαρραλέα και διαφανή άσκηση των καθηκόντων τους. Μπορούν να διωχθούν κατόπιν εγκλήσεως για συκοφαντική δυσφήμιση, εξύβριση και παραβίαση του απορρήτου. 
      Με το προς συζήτηση νομοσχέδιο ενισχύεται έτι περαιτέρω η διαφάνεια, αλλά και η επιτάχυνση των διαδικασιών στις προσλήψεις στο δημόσιο τομέα, δίνοντας λύση σε χρόνια ζητήματα του Α.Σ.Ε.Π..
     Το Α.Σ.Ε.Π. ενώ περιβλήθηκε με το μανδύα της εμπιστοσύνης του ελληνικού λαού, εντούτοις κατά τη λειτουργία του άρχισε να υφίσταται κριτική για αδικαιολόγητες καθυστερήσεις και δυσλειτουργίες που μειώνουν το κύρος της ανεξάρτητης αρχής. Προκειμένου να παρακαμφθούν οι δυσλειτουργίες του συστήματος ο ίδιος ο πρόεδρος του Α.Σ.Ε.Π. με επιστολή που κατέθεσε ο Υπουργός στα πρακτικά της επιτροπής, ζητά: «να οριστεί με διάταξη νόμου ότι όπου στις κείμενες διατάξεις ορίζεται συμμετοχή των μελών του Α.Σ.Ε.Π. στις προαναφερθείσες διαδικασίες, νοείται και η συμμετοχή πρώην ή και μη μελών αυτού τα οποία ορίζονται από τον πρόεδρο του Α.Σ.Ε.Π.».
     Το παρόν νομοσχέδιο υλοποιεί και εξειδικεύει τη βούληση του Προέδρου στην κατεύθυνση της διευκόλυνσης του έργου του Α.Σ.Ε.Π. και τα ζητήματα τα οποία εγείρονται για μια ακόμη φορά από την αντιπολίτευση όσο αφορά τη συνέντευξη, εγείρονται αποκλειστικά και μόνο για λόγους εντυπώσεων και όχι ουσίας για τους παρακάτω λόγους:
     Πρώτον, η συνέντευξη προβλέπεται και στον ιδρυτικό νόμο του Α.Σ.Ε.Π. ως κριτήριο αξιολόγησης του υποψηφίου.
     Δεύτερον, η συνέντευξη διενεργείται μόνο όταν το ζητήσει ο οικείος φορέας και μόνο εφόσον το Α.Σ.Ε.Π. την κρίνει αναγκαία. Άλλως απορρίπτεται.
     Τρίτον, επί ημερών κυβερνήσεων ΠΑ.ΣΟ.Κ. η συνέντευξη μπορούσε να οδηγήσει σε αποκλεισμό του υποψηφίου λόγω έλλειψης ψυχικοπνευματικών προσόντων και βεβαίως με συνεντεύξεις οι οποίες διενεργούντο εκτός Α.Σ.Ε.Π..
     Σήμερα, η συνέντευξη δεν λειτουργεί ως εργαλείο αποκλεισμού, αλλά ως εργαλείο βαθμολόγησης του υποψηφίου και μάλιστα βαθμολόγηση που μπορεί να επηρεάσει την απόδοσή του με +/-20%. 
     Ο πρόεδρος και το ένα μέλος της τριμελούς επιτροπής ορίζονται από το Α.Σ.Ε.Π.. Άρα, το σύνολο της διαδικασίας είναι υπό τον απόλυτο έλεγχο της ανεξάρτητης αρχής.
     Οι ανωτέρω επισημάνσεις, κύριοι της Αξιωματικής Αντιπολίτευσης, έγιναν γιατί καλείστε να δώσετε μια απευθείας απάντηση στον ελληνικό λαό: Στηρίζετε ή όχι το Α.Σ.Ε.Π.; Στα πλαίσια ποιας αντιπολιτευτικής τακτικής έχετε την ηθική νομιμοποίηση να βάλετε κατά της αξιοπιστίας και του κύρους της συνταγματικά ανεξάρτητης αρχής; Και οι κρίνοντες κρίνονται, κύριοι  συνάδελφοι και ειδικά όταν έχουν παρελθόν και όταν κριτής τους είναι ο λαός με το αλάνθαστο ένστικτό του.
     Ταυτόχρονα, σ’ αυτή τη δέσμη ρυθμίσεων το συζητούμενο νομοσχέδιο ενισχύει το ρόλο, τις δομές και τις διοικητικές ή άλλες εξουσίες του Γενικού Επιθεωρητή Δημόσιας Διοίκησης, αλλά και του Σώματος Επιθεωρητών Ελεγκτών της Δημόσιας Διοίκησης.
     Στη δεύτερη δέσμη ρυθμίσεων στηρίζεται η λειτουργία καταξιωμένων στη συνείδηση πολιτών διοικητικών δομών επιλύοντας εργασιακά ζητήματα με ευρηματικότητα, αποφασιστικότητα και κοινωνική ευαισθησία. Στηρίζονται με απλές και γρήγορες και ουσιαστικές διοικητικές ρυθμίσεις θεσμοί καταξιωμένοι στη συνείδηση του πολίτη όπως τα ΚΕΠ, ενισχύοντας και λύνοντας χρόνια ζητήματα προσωπικού, δίνοντας ευελιξία σε μεταφορές, μετατάξεις του προσωπικού προκειμένου να λειτουργούν απρόσκοπτα στην εξυπηρέτηση του πολίτη, καθώς και χρόνια ζητήματα στέγασης που έχουν προκύψει. Διασφαλίζεται η ομαλή μετάβαση προγραμμάτων όπως η: «Βοήθεια στο Σπίτι», ρυθμίζοντας ομοίως ζητήματα χρόνου και διασφάλισης προσωπικού. 
     Ενισχύεται και εξειδικεύεται ο ρόλος και η δράση της Γενικής Γραμματείας Πολιτικής Προστασίας και μάλιστα μετά τις πρόσθετες παρεμβάσεις και εξειδικεύσεις, τις οποίες έκανε ο Υπουργός, είναι στην κατεύθυνση πλέον να επιλύεται άμεσα σε εξελισσόμενη κρίση και να δίνονται μέσα από την τοπική κοινωνία εκείνες οι κατευθύνσεις ούτως ώστε να αντιμετωπίζονται οι σοβαρές κρίσεις.
     Στηρίζονται οι εθελοντικές οργανώσεις μέσω του εξορθολογισμού του Μητρώου Εθελοντικών Οργανώσεων και εξειδικευμένων εθελοντών.
     Τρίτον, ρυθμίζονται ζητήματα που διατρέχουν οριζόντια και κάθετα τη διοικητική δομή και απαντούν στην ανάγκη για εκσυγχρονισμό και εξορθολογισμό της Δημόσιας Διοίκησης.
     Αντιμετωπίζονται μια σειρά ζητήματα όπως η απλούστευση των διαδικασιών κατ’ εφαρμογή του άρθρου 43 του Συντάγματος. Στόχος η επίσπευση του διοικητικού έργου. 
     Επιτυγχάνεται η αποσυμφόρηση του Συμβουλίου της Επικρατείας.
      Εκδίδεται με βάση την πρόβλεψη προεδρικό διάταγμα με το οποίο δίνεται η εξουσιοδότηση για έκδοση κανονιστικών πράξεων προκειμένου να ρυθμιστούν ειδικότερα ζητήματα ή θέματα με τοπικό ενδιαφέρον ή με χαρακτήρα τεχνικό ή λεπτομερειακό, όπως σαφώς ορίζει το Σύνταγμα.
	Διευρύνεται η σύνθεση της Κεντρικής Επιτροπής Απλούστευσης Διαδικασιών με στόχο την κοινωνική διαβούλευση στην κατεύθυνση εξορθολογισμού και απλούστευσης της λειτουργίας της Δημόσιας Διοίκησης.  
	Κατοχυρώνεται η χρήση της δημόσιας πληροφορίας με σκοπό την περαιτέρω διαφάνεια και δημοσιότητα. 
      Ρυθμίζονται ζητήματα πιστοποίησης των εκπαιδευτικών δομών και της παρεχόμενης επιμόρφωσης του Εθνικού Κέντρου Δημόσιας Διοίκησης και Αυτοδιοίκησης σε συνεργασία με την Α.Δ.Ε.Δ.Υ. και συνδέεται με την προβλεπόμενη μοριοδότηση από τον πρόσφατο δημοσιοϋπαλληλικό κώδικα. 
	Ταυτόχρονα –και για μας είναι εξαιρετικά σημαντικό- καθιερώνεται η υποχρεωτική επιμόρφωση των διευθυντικών στελεχών της διοίκησης, καθώς επίσης πιστοποιείται η επιμόρφωση των υπαλλήλων του ευρύτερου δημόσιου τομέα. 
	Τακτοποιούνται χρόνια υπαλληλικά ζητήματα όπως οι αποζημιώσεις του προσωπικού του τεχνικού εξοπλισμού των Νομαρχιακών Αυτοδιοικήσεων, αίρεται η άδικη αντιμετώπιση όσον αφορά τους εργαζόμενους στα γραφεία νομαρχών, αίρεται η άδικη αντιμετώπιση των υπηρετούντων υπολόγων στην ταμειακή υπηρεσία των Ο.Τ.Α. καταβάλλοντάς τους το εκάστοτε επιχορηγούμενο επίδομα αντισταθμίσματος διαχειριστικών λαθών και αίρονται οι καταλογισμοί που αδίκως επιβλήθηκαν ως να το ελάμβαναν.
	Ρυθμίζονται θέματα μετατάξεων ατόμων με αναπηρία, τυφλών υπαλλήλων κλάδου τηλεφωνητών του δημοσίου που αποκτούν τίτλο σπουδών ανώτερης κατηγορίας. Είδαμε σήμερα και περαιτέρω ρυθμίσεις στην κατεύθυνση διευκόλυνσης του έργου των ατόμων με ειδικές ανάγκες.
	Ρυθμίζονται ζητήματα μετατάξεων κατ’ εφαρμογήν του υπαλληλικού κώδικα στα πλαίσια διευκόλυνσης, εξειδίκευσης και στελέχωσης των υπηρεσιών, στα πλαίσια αναβάθμισης των παρεχόμενων υπηρεσιών, αλλά και του ειδικού τους ρόλου, επί παραδείγματι Δ΄ Κοινοτικό Πλαίσιο Στήριξης.
	Ρυθμίζονται και εξορθολογίζονται ζητήματα παραμεθορίων περιοχών όσον αφορά την παροχή κινήτρων σε υπαλλήλους αυτών των περιοχών.
	Στην τέταρτη δέσμη το πλαίσιο ρυθμίσεων αφορά την εξελισσόμενη εξυγίανση στους Ο.Τ.Α. με κοινωνική ευαισθησία και συμπόρευση με τους δημοτικούς άρχοντες στηρίζοντας το θεσμό, την κοινωνία, τους εργαζόμενους.
	Τακτοποιούνται ζητήματα εξυγίανσης των οικονομικών των δήμων δίνοντας περιθώριο για τακτοποίηση των οφειλών τους.
	Ένα άμεσο μέτρο αποδίδεται άμεσα λύνοντας τα γραφειοκρατικά προβλήματα του 30% των εσόδων που εισπράττονται από παράβολα για χορήγηση και ανανέωση των αδειών παραμονής υπηκόων των τρίτων χωρών καθιερώνοντας την απευθείας παρακράτηση από τον οικείο Ο.Τ.Α., ενώ μέχρι τώρα μπορεί να κυλούσαν μήνες και χρόνια προτού να αποδοθούν στους Ο.Τ.Α..
	Ρυθμίζονται οικονομικά και αδειοδοτικά ζητήματα των δημοτικών και κοινοτικών αρχόντων μέχρι την οριστική επίλυσή τους προκειμένου να ασκούν απρόσκοπτα και αποτελεσματικά τα καθήκοντά τους και να μην απομειώνεται το εισόδημά τους.
	Ρυθμίζονται κατά τρόπο ουσιαστικό, κοινωνικά ευαίσθητο, άμεσο και ρηξικέλευθο ζητήματα του προσωπικού των συγχωνευμένων, μετατρεπομένων, λυομένων ή προσαρμοζομένων δημοτικών και κοινοτικών επιχειρήσεων.
	Διασφαλίζονται όλοι οι εργαζόμενοι με σχέση εργασίας ιδιωτικού δικαίου αορίστου χρόνου που έχουν προσληφθεί έως 31 Δεκεμβρίου 2005 απορροφώμενοι είτε στον οικείο Ο.Τ.Α. είτε σε οποιαδήποτε περιφέρεια ή Νομαρχιακή Αυτοδιοίκηση της χώρας, καθώς και σε νομικά πρόσωπα δημοσίου δικαίου, ιδιωτικού δικαίου του δημόσιου τομέα, ακόμη και σε προσωποπαγείς θέσεις εργασίας.
	Επιλύονται λειτουργικά ζητήματα που ανεφύησαν στην ενεργοποίηση της εξυγίανσης των δημοτικών επιχειρήσεων κατ’ εφαρμογή του Κώδικα Δήμων και Κοινοτήτων όπως η διαχείριση των περιουσιακών τους στοιχείων, η διευκόλυνση όσων εκκαθαριστών ορίζεται σύμφωνα με το άρθρο 262 του Κώδικα Δήμων και Κοινοτήτων και θεσπίζοντας μία σειρά από ρυθμίσεις που θα αναφέρουμε αναλυτικά στην κατ’ άρθρο συζήτηση.
	Στην πέμπτη δέσμη ρυθμίζονται ζητήματα για τη διευκόλυνση των μεταναστών στα πλαίσια μιας κοινωνίας ευαίσθητης, δημοκρατικής, μιας διοίκησης δίκαιης και χρηστής. 
      Λαμβάνεται μέριμνα διευκόλυνσης των μεταναστών επιλύοντας ζητήματα που δυσκολεύουν την ήδη δύσκολη καθημερινότητά τους.
      Απλουστεύεται η έκδοση αδειών διαμονής για άσκηση ανεξάρτητης οικονομικής δραστηριότητας υπηκόων τρίτων χωρών.
      Περιορίζονται επιβαλλόμενα πρόστιμα κάποιων κατηγοριών που προέβλεπε ο νόμος και ενοποιούνται. 
      Αντιμετωπίζονται με ενιαίο τρόπο τα λειτουργικά θέματα όλων των χερσαίων συνοριακών σταθμών της χώρας. 
      Παρέχεται η δυνατότητα χωρίς έλεγχο νόμιμης διαμονής, ή δυνατότητα σύνταξης συμβολαιογραφικών εγγράφων-πράξεων για την αναγνώριση τέκνων γάμου όταν ο έτερος πολίτης – γονέας είναι μέλος κράτους της Ευρωπαϊκής Ένωσης ή τρίτης χώρας που διαμένει νομίμως στην Ελλάδα. 
      Θεσπίζεται σύστημα διαχείρισης και ελέγχου για την εφαρμογή των αποφάσεων, σύσταση Ευρωπαϊκού Ταμείου Προσφύγων, Ευρωπαϊκού Ταμείου Ένταξης Υπηκόων Τρίτων Χωρών, Ταμείο Εξωτερικών Συνόρων, Ευρωπαϊκού Ταμείου Επιστροφής και καθορίζονται τα ειδικότερα ζητήματα εφαρμογής των διατάξεων του προς ψήφιση νομοσχεδίου.
      Αυτά είναι ζητήματα που ούτως ή άλλως θα κληθεί να διαχειριστεί η προαγγελλόμενη Γενική Διεύθυνση Μεταναστευτικής Πολιτικής και Κοινωνικής Ένταξης. 
      Στην έκτη δέσμη μέτρων αντιμετωπίζονται ζητήματα συμμόρφωσής μας στις ευρωπαϊκές και διεθνείς υποχρεώσεις της χώρας, όπως η σύσταση του Ευρωπαϊκού Ομίλου Εδαφικής Συνεργασίας ως αστική εταιρεία μη κερδοσκοπικού χαρακτήρα και γενικά η ρύθμιση όλων των θεμάτων που αφορούν την εφαρμογή του Κανονισμού 1082/2006 του Ευρωπαϊκού Κοινοβουλίου. 
      Δεύτερον, συστήνεται η Εθνική Επιτροπή Γεωγραφικών Ονομάτων σε εφαρμογή της τέταρτης σύστασης της πρώτης συνδιάσκεψης του Ο.Η.Ε..
      Τρίτον, η ταχύτερη διαχείριση του Προγράμματος «Αλληλεγγύη και Διαχείριση Μεταναστευτικών Πόρων», σε δράσεις του οποίου αναλυτικά αναφερθήκαμε παραπάνω. 
      Κύριε Πρόεδρε, αγαπητοί συνάδελφοι, ο τρόπος που αντιμετωπίστηκε και αυτό το σχέδιο νόμου είναι ο ίδιος πρωτότυπος τρόπος που η Αξιωματική Αντιπολίτευση ακολουθεί ήδη από την προεκλογική περίοδο. Δεν κρινόμαστε γι’ αυτά που λέμε και πράττουμε, αλλά γι’ αυτά που η Αξιωματική Αντιπολίτευση φαντάζεται ότι σκεφτόμαστε. Μια ρύθμιση μετάταξης ή απόσπασης προσωπικού μονίμου ή αορίστου χρόνου από τις πολλές που περιέχει το παρόν νομοσχέδιο έτυχε δυσανάλογα κραυγαλέας αντιπολίτευσης μόνο και μόνο γιατί αφορούσε το προσωπικό του γραφείου του Πρωθυπουργού. Εκτεθήκατε, όμως, όσοι συνάδελφοι παρασυρθήκατε, γιατί προσπαθείτε να μας κρίνετε με τον τρόπο που κυβερνήσατε είκοσι χρόνια. 
      ΓΕΩΡΓΙΟΣ ΦΛΩΡΙΔΗΣ:  Για την κ. Μπενάκη τα λέτε αυτά;
           ΠΡΟΕΔΡΕΥΩΝ (Γεώργιος Σούρλας): Σας παρακαλώ, μην διακόπτετε την κυρία συνάδελφο! 
           ΦΕΒΡΩΝΙΑ ΠΑΤΡΙΑΝΑΚΟΥ:  Το βόλεμα και η ευνοιοκρατία ήταν δική σας πολιτική, όχι δική μας. Τον Πρωθυπουργό που κυβερνά σήμερα τη χώρα, τον Κώστα Καραμανλή και τη Κυβέρνησή του, ο λαός τον εμπιστεύτηκε για να γυρίσει σελίδα στη χώρα. Ο λαός δεν μας έδωσε εντολή να συμβιβαστούμε με τα προβλήματα, αλλά να δώσουμε τολμηρές και με προοπτική λύσεις. Μας χωρίζει άβυσσος από τη νοοτροπία του χθες. Έχουμε σηκώσει ιδεολογικά φράγματα σε ό,τι μπορεί να υπονομεύσει την πρόοδο και το αύριο του ελληνικού λαού. Αφήστε πίσω την νοοτροπία και τις αναλύσεις του χθες. Τα προβλήματα, αλλά και οι προκλήσεις μάς υπερβαίνουν και ο λαός μάς παρατηρεί. 
       Αυτό το νομοσχέδιο δίνει απλές, ουσιαστικές, σύγχρονες λύσεις στο σύνολό του. Σας καλούμε να το υπερψηφίσετε. Κάθε μέρα κρινόμαστε όλοι, Κυβέρνηση και Αντιπολίτευση, συλλογικά και ατομικά. Κάθε μας πολιτική πράξη συμβάλλει στην ωρίμανση του πολιτικού μας συστήματος προς όφελος του λαού και της χώρας.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Πατριανάκου.
      Θέλω να παρακαλέσω τους συναδέλφους να μην διακόπτουν γενικότερα και ειδικότερα, όταν συνάδελφος έρχεται στο Βήμα για πρώτη φορά και μάλιστα χωρίς να προκαλέσει. Όλοι μας έχουμε περάσει από εδώ για πρώτη φορά και γνωρίζουμε πόσο δύσκολο είναι αυτό το ξεκίνημα. Πάντως εύχομαι και στην κ. Πατριανάκου και σε όσους πήραν ή θα πάρουν το λόγο, να έχουν μία παραγωγική κοινοβουλευτική πορεία. 
      Ο εισηγητής του ΠΑ.ΣΟ.Κ. κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να επισημάνω τη διαβολική σύμπτωση της απουσίας του Υπουργού κ. Παυλόπουλου από κάθε ομιλία του εισηγητή της Αξιωματικής Αντιπολίτευσης σ’ αυτό το νομοσχέδιο. Αυτό το λέω με όλη την εκτίμηση και το σεβασμό που έχω προς τον παριστάμενο Υφυπουργό Εσωτερικών. Επειδή, όμως, έχουν τεθεί σοβαρότατα θέματα, θεωρώ ότι η απουσία του κ. Παυλόπουλου είναι σκόπιμη, τουλάχιστον όταν μιλά το ΠΑ.ΣΟ.Κ.. 
      ΠΡΟΕΔΡΕΥΩΝ (Γεώργιος Σούρλας): Μήπως σας διαψεύσει, όμως, σε λίγο; Περιμένετε.
      ΚΩΝΣΤΑΝΤΙΝΟΣ ΡΟΒΛΙΑΣ: Μακάρι να έρθει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πάντως διαβολικά πράγματα δεν υπάρχουν στην Αίθουσα. Χριστιανικά και ορθόδοξα υπάρχουν. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά τη  συζήτηση στην επιτροπή ο κύριος Υπουργός απουσίαζε σε όλη τη διάρκεια της τοποθέτησης του ΠΑ.ΣΟ.Κ. και απορώ πώς απάντησε, διότι εμφανίστηκε στο τέλος της συνεδρίασης.
      Κυρίες και κύριοι συνάδελφοι, με αυτό το νομοσχέδιο των μικροδιευθετήσεων η Κυβέρνηση επιχείρησε μια πολιτική απρέπεια μεγάλου μεγέθους. Με αυτό το νομοσχέδιο των μικροδιευθετήσεων ανεδείχθη το πρώτο σκάνδαλο της νέας Κυβέρνησης Καραμανλή. Αναφέρομαι στην προσπάθεια η οποία έγινε να μονιμοποιηθούν ουσιαστικά από το παράθυρο οι μετακλητοί υπάλληλοι του πολιτικού γραφείου του Πρωθυπουργού. Όπως γνωρίζετε, οι μετακλητοί υπάλληλοι προσλαμβάνονται χωρίς καμμία διαγωνιστική διαδικασία και απολύονται χωρίς αποζημίωση. Αυτό η Κυβέρνηση επεχείρησε να το τροποποιήσει. Μετά τις αποκαλύψεις, μετά την κατακραυγή, η Κυβέρνηση αναγκάστηκε να κάνει πίσω. Αυτό, όμως, δεν αίρει τις βαρύτατες πολιτικές ευθύνες για την επιχείρηση μονιμοποίησης πάνω από πενήντα μετακλητών υπαλλήλων του κυρίου Πρωθυπουργού, τους οποίους προσωπικά επέλεξε και φυσικά ο ίδιος, με δική του απόφαση, προσέλαβε. 
      Θα ήθελα να μας απαντήσετε, κύριε Υπουργέ, εάν ακούτε, ποιος συνέταξε την παράγραφο 2 του άρθρου 14. Τη συνέταξε το Υπουργείο Εσωτερικών ή ήρθε έτοιμη από του Μαξίμου; Έχει μεγάλη σημασία, διότι επαναλαμβάνω ότι αυτή η απόπειρα που έγινε, αυτή η πολιτική απρέπεια η οποία έγινε, αφορά τον ίδιο τον Πρωθυπουργό. Θέλουμε να ξέρουμε, λοιπόν, και παρακαλούμε να μας απαντήσετε εάν επιβεβαιώνονται οι δημοσιογραφικές πληροφορίες που λένε ότι η ρύθμιση ήρθε έτοιμη από του Μαξίμου. 
      Και για να μη δημιουργούνται εντυπώσεις, θέλω να ενημερώσω το Σώμα ότι ο κ. Σημίτης είχε πέντε μετακλητούς, οι οποίοι έφυγαν μαζί με τον κ. Σημίτη χωρίς καμμία αποζημίωση και ο κ. Καραμανλής έχει πάνω από πενήντα μετακλητούς, για τους οποίους με τη ρύθμιση που κάνετε, αφού πήρατε πίσω βεβαίως τη μονιμοποίηση, προβλέπετε και τη δυνατότητα αποζημίωσής τους. Εάν δεν είναι έτσι, να το διευκρινίσετε ρητά και να μην καταργήσετε τη διάταξη που προβλέπει ότι απολύονται χωρίς αποζημίωση.
      Παρ’ ότι σας ζητήσαμε να μας φέρετε τον αριθμό και το χρόνο πρόσληψης όλων αυτών των μετακλητών υπαλλήλων του κυρίου Πρωθυπουργού, δεν το κάνατε. Ευτυχώς το έκαναν οι δημοσιογράφοι και το μάθαμε από τις εφημερίδες. Επαναλαμβάνω ότι ανεξάρτητα από το ότι αναγκαστήκατε να πάρετε πίσω αυτήν τη ρύθμιση, η πολιτική ευθύνη βαρύνει τη Κυβέρνηση, βαρύνει τον ίδιο τον κύριο Πρωθυπουργό.
      Ας περάσουμε και στο δεύτερο μεγάλο θέμα, το θέμα της περιβόητης συνέντευξης και αυτών οι οποίοι τη διενεργούν. Η Κυβέρνηση της Νέας Δημοκρατίας από την αρχή έκανε μια συστηματική και επιτυχημένη τελικά προσπάθεια απαξίωσης του αντικειμενικού συστήματος προσλήψεων στο δημόσιο και στον ευρύτερο δημόσιο τομέα. Ένα μέρος αυτής της τακτικής ήταν και ο υποβιβασμός του Α.Σ.Ε.Π.. Μιλάω για υποβιβασμό του Α.Σ.Ε.Π., διότι το Α.Σ.Ε.Π. έχει δεκάδες κενές οργανικές θέσεις και διότι οι υποδείξεις του Α.Σ.Ε.Π. δεν εισακούγονται από φορείς της διοίκησης που υποβάλλουν προκηρύξεις. Το Α.Σ.Ε.Π. κάνει διορθώσεις, το Α.Σ.Ε.Π. τα γυρνάει πίσω και οι φορείς δεν συμμορφώνονται. Αναλυτικά επ’ αυτών θα μιλήσουμε, όταν θα συζητηθεί η επερώτηση.
      Ενδεικτικά σας αναφέρω μερικά γεγονότα, που αποδεικνύουν τη συστηματική απαξίωση και του αντικειμενικού συστήματος προσλήψεων και του Α.Σ.Ε.Π.. Μέσα σ’ αυτήν την τακτική εντάσσεται και η περιβόητη συνέντευξη, την οποία καθιέρωσε η Κυβέρνηση της Νέας Δημοκρατίας, συνέντευξη η οποία είναι αντισυνταγματική, συνέντευξη-ρύθμιση για την οποία το ΠΑ.ΣΟ.Κ., όπως θυμάστε, είχε αποχωρήσει, όταν είχε έρθει αυτό το νομοσχέδιο.
      Επαναλαμβάνω ότι το ΠΑ.ΣΟ.Κ. είναι κάθετα αντίθετο προς οποιασδήποτε μορφής βαθμολογούμενη συνέντευξη. Προσέξτε. Η βαθμολογούμενη συνέντευξη είναι απαράδεκτη, αντισυνταγματική και δεν είναι αντικειμενικό κριτήριο πρόσληψης. Το ΠΑ.ΣΟ.Κ., λοιπόν, εξαρχής διευκρινίζει ότι είναι αντίθετο. Από εδώ και πέρα, η συζήτηση που γίνεται, γίνεται για τις ανάγκες του συγκεκριμένου άρθρου.
      Τι λέμε, λοιπόν; Λέμε ότι δεν αρκεί που επιβάλατε την αντισυνταγματική συνέντευξη, την οποία μέχρι τώρα έκαναν μέλη του Α.Σ.Ε.Π., αλλά τώρα έρχεστε και λέτε ότι αυτήν τη συνέντευξη μπορούν να την κάνουν και μέλη των Α.Ε.Ι. και των Τ.Ε.Ι., καθώς και εν ενεργεία ή συνταξιούχοι –παρακαλώ!- δημόσιοι υπάλληλοι. Δεν με ενδιαφέρει ποιος τους ορίζει αυτούς, αλλά είναι βέβαιο ότι δεν έχουν τα στοιχεία αντικειμενικότητας, τα οποία έχουν τα μέλη του Α.Σ.Ε.Π.. 
      Θα σας θυμίσω κάτι. Όταν γινόταν πάλι αυτή η συζήτηση εδώ στη Βουλή, ο κ. Παυλόπουλος είχε πει επί λέξει το εξής: «Το Α.Σ.Ε.Π. θα κάνει τις συνεντεύξεις και με τον τρόπο αυτό δεν το παρακάμπτουμε». Είπε, επίσης, ο κ. Παυλόπουλος ότι «η τριμελής επιτροπή που συστήνουμε τώρα θα έχει δύο μέλη προτεινόμενα από το Α.Σ.Ε.Π.» –προσέξτε- «για να μην υπάρχει πρόβλημα από κομματικές παρεμβάσεις». Δηλαδή έχουμε μια αναδρομική ομολογία του Υπουργού ότι τώρα που τις συνεντεύξεις δεν θα τις κάνουν μέλη του Α.Σ.Ε.Π., υπάρχει η δυνατότητα κομματικών παρεμβάσεων. Ο κ. Παυλόπουλος το λέει αυτό στις 18 Ιανουαρίου του 2005.
      Όμως, δεν είναι μόνο αυτό. Λέγατε τότε –και το βάλατε και στη ρύθμιση την οποία είχατε ψηφίσει- ότι απαγορεύεται η γνωστοποίηση των ονομάτων των μελών της επιτροπής συνέντευξης πριν από την ολοκλήρωση της διαδικασίας, έτσι ώστε να μην υπάρχει δυνατότητα παρεμβάσεων σε αυτούς που διενεργούν τη συνέντευξη και έρχεστε τώρα και λέτε ότι τη συνέντευξη μπορούν να την κάνουν μέλη του διδακτικού προσωπικού των Α.Ε.Ι. και των Τ.Ε.Ι.. 
      Επίσης, λέτε ότι αυτά τα μέλη θα ορίζονται από τη συνέλευση των Α.Ε.Ι. και των Τ.Ε.Ι.. Πιστεύετε ότι μια απόφαση η οποία έχει ληφθεί από τη συνέλευση ή από το πρυτανικό συμβούλιο ή από ένα συλλογικό όργανο ενός ανωτάτου εκπαιδευτικού ιδρύματος ή ενός Τ.Ε.Ι. μπορεί να κρατηθεί μυστική; Μπορούμε με σοβαρότητα να ισχυριστούμε αυτά τα πράγματα; 
      Είναι, λοιπόν, προφανές ότι ήδη καταρρέει και αυτός ακόμη ο μύθος σας περί δήθεν μυστικότητας των προσώπων τα οποία διενεργούν τη συνέντευξη. Καταρρέει εκ των πραγμάτων. 
      Με τη ρύθμιση αυτή ανοίγετε μια ακόμη τρύπα στο Α.Σ.Ε.Π., μια ακόμη τρύπα στο αντικειμενικό σύστημα προσλήψεων. Δεν απορούμε, γιατί αυτή είναι η τακτική σας όλα αυτά τα χρόνια. Είναι μια συστηματική τακτική, επαναλαμβάνω, για την αποδόμηση του αντικειμενικού συστήματος προσλήψεων. 
      Σας θυμίζω –τα ξέρετε, τα έχουμε ξαναπεί- τις αστείες ερωτήσεις που έχουν υποβληθεί κατά καιρούς σε συνεντεύξεις. Με τις απαντήσεις δε επ’ αυτών και τη βαθμολογία, την οποία δίνουν οι εξεταστές, ανατρέπεται η σειρά κατάταξης, όπως προκύπτει από τα αντικειμενικά κριτήρια. 
      Η ρύθμιση, λοιπόν, του άρθρου 2, που προβλέπει εξεταστές εκτός Α.Σ.Ε.Π., είναι πολιτικά απαράδεκτη και αντισυνταγματική. Το ίδιο θέμα σας έθεσε και η κ. Μπενάκη. 
      Ένα άλλο σοβαρό ζήτημα είναι η δυνατότητα που δίνετε να τροποποιούνται νόμοι με προεδρικά διατάγματα. Πρόκειται για το άρθρο 12. Έρχεστε και λέτε ότι εάν ένας νόμος προβλέπει την έκδοση προεδρικού διατάγματος, θα εκδώσουμε ένα προεδρικό διάταγμα που δεν θα είναι αυτό που προβλέπει ο νόμος, αλλά θα είναι ένα προεδρικό διάταγμα που θα καταργεί το προεδρικό διάταγμα που προβλέπει ο νόμος και θα το αντικαταστήσουμε με μια υπουργική απόφαση.
      Υπάρχει έλλειψη σεβασμού στο Κοινοβούλιο. Όταν το Κοινοβούλιο έχει κρίνει, έχει ψηφίσει ότι για κάποιο θέμα πρέπει να εκδοθεί προεδρικό διάταγμα, δεν μπορείτε να έρθετε εσείς μετά με προεδρικό διάταγμα και να πείτε ότι έκανε λάθος το Κοινοβούλιο. Και εάν κάτι έχει αλλάξει στο μεταξύ, όπως ισχυρίζεστε, μαζέψτε αυτές τις περιπτώσεις να τις περιλάβετε σε μια διάταξη νόμου, να τις φέρετε εδώ, να τις δούμε, να τις συζητήσουμε και να τις ψηφίσουμε. Διαφορετικά, επαναλαμβάνω, δεν σέβεστε τη λειτουργία του Κοινοβουλίου και φυσικά, δεν σέβεστε τη διάκριση των εξουσιών. 
      Θέλω να αναφερθώ λίγο και στο θέμα της πολιτικής προστασίας για το οποίο είχαμε χθες και ανακοινώσεις. Είναι το άρθρο 18 και κυρίως η παράγραφος 2, του άρθρου 18. Η Κυβέρνηση έχει μια κακή και επικίνδυνη σχέση με την πολιτική προστασία. Αυτό ανεδείχθη από τις πυρκαγιές του καλοκαιριού και επιβεβαιώνεται από το άρθρο 18, παράγραφος 2. Δεν μπορεί να βγει άκρη, ποιος αποφασίζει την εκκένωση μιας περιοχής, όταν υπάρχει πραγματικά θέμα για την εκκένωσή της. Και η τροποποίηση που φέρατε σήμερα νομίζω ότι περιπλέκει ακόμη περισσότερο τα πράγματα. Δηλαδή, θα υπάρχει πραγματικά κίνδυνος για τη ζωή ή για την υγεία κάποιων πολιτών και κάποιων κατοίκων και θα προσπαθούν να συνεννοηθούν μεταξύ τους διάφορα αρμόδια και αναρμόδια όργανα, ποιος έχει την ευθύνη, ποιος παίρνει την απόφαση, ποιος κάνει την εισήγηση, ποιος υλοποιεί, ποιος βοηθάει και τελικά και ποιος εισηγείται. Διότι άλλος εισηγείται, άλλος παίρνει την απόφαση, άλλος την υλοποιεί, άλλος υποβοηθά και άλλος έχει την πολιτική ευθύνη. Η ρύθμιση αυτή αποδεικνύει ότι η Κυβέρνηση δεν έβαλε μυαλό απ’ αυτά τα οποία έγιναν το καλοκαίρι και δεν είναι σε θέση να συντάξει ρυθμίσεις, οι οποίες αφορούν τόσο σημαντικά θέματα, όπως αυτά που έχουν να κάνουν με τη ζωή και την υγεία των πολιτών που κινδυνεύουν από μια φυσική καταστροφή. 
      Έρχομαι στο θέμα του πλεονάζοντος προσωπικού των δημοτικών ή κοινοτικών επιχειρήσεων, οι οποίες θα κλείσουν ή θα απορροφηθούν. Με τη ρύθμιση την οποία έχετε στο άρθρο 25, αφήνετε τη δυνατότητα κάποιοι απ’ αυτούς τους υπαλλήλους, κάποιοι που ανήκουν στο λεγόμενο πλεονάζον προσωπικό, να απολυθούν. Αντιλαμβάνεστε ότι μια τέτοια ρύθμιση στερείται κοινωνικής ευαισθησίας. Η Κυβέρνηση οφείλει να διατυπώσει τη διάταξη με τέτοιον τρόπο, ώστε όλοι αυτοί οι υπάλληλοι, όλο αυτό το, κατά την άποψή σας, πλεονάζον προσωπικό, να μεταταχθεί κάπου αλλού. Να μεταταχθεί στον ίδιο δήμο ή και σε έναν άλλο δήμο –το έχετε παραλείψει αυτό, δεν ξέρω γιατί- σε νομαρχία ή στην περιφέρεια ή σε ένα νομικό πρόσωπο του δημόσιου τομέα. Δεν επιτρέπεται άνθρωποι, οι οποίοι δούλευαν επί χρόνια και οι οποίοι έχουν φτιάξει τη ζωή τους με δεδομένο ότι είναι υπάλληλοι μιας δημοτικής ή κοινοτικής επιχείρησης, να βρεθούν ξαφνικά στο δρόμο. Είναι μεγάλο λάθος και επικίνδυνο και έχετε το χρόνο να διορθώσετε τη διάταξη. 
      Στα άρθρα 5 και 11, παράγραφος 3, έχετε κάποιες ρυθμίσεις για τους συμβασιούχους. Βεβαίως, είναι δευτερεύουσες ρυθμίσεις, είναι αποσπασματικές ρυθμίσεις. Το θέμα των συμβασιούχων σας κυνηγάει από την πρώτη στιγμή που γίνατε Κυβέρνηση και δεν θα σας εγκαταλείψει μέχρι που θα εγκαταλείψετε και εσείς την εξουσία. Ο ίδιος ο Πρωθυπουργός θυμάστε τι είχε υποσχεθεί. Τα έχουμε πει πάρα πολλές φορές, θα τα επαναλάβουμε ακόμη μια φορά. Είχε υποσχεθεί, λοιπόν, τακτοποίηση, μονιμοποίηση διακοσίων πενήντα χιλιάδων συμβασιούχων. Αντί για διακόσιες πενήντα χιλιάδες, φτάσατε περίπου στις τριάντα επτά χιλιάδες. Από εκεί και πέρα προσπαθείτε με δευτερεύουσες ρυθμίσεις, όπως αυτές αυτού του νομοσχεδίου, να ρίξετε στάχτη στα μάτια και να δείξετε ότι δήθεν κάτι κάνετε γι’ αυτούς τους συμβασιούχους. Μια είναι η λύση και το επαναλαμβάνω. Φέρτε μια συνολική ρύθμιση εδώ στη Βουλή. Αφήστε τα προεδρικά διατάγματα και φέρτε μια συνολική ρύθμιση εδώ στη Βουλή για τους συμβασιούχους. Μια συνολική ρύθμιση που να λέει ότι γίνονται αορίστου χρόνου όσοι καλύπτουν πάγιες και διαρκείς ανάγκες, χωρίς να βάζετε χρονικούς  περιορισμούς. Μπορεί κάλλιστα κάποιος σε μια συγκεκριμένη θέση, που δουλεύει λίγους μήνες, να καλύπτει πάγιες και διαρκείς ανάγκες και ένας άλλος, ο οποίος να δουλεύει πολύ περισσότερο, να μην καλύπτει πάγιες και διαρκείς ανάγκες. Σταματήστε τον εμπαιγμό των συμβασιούχων και φέρτε μια συνολική και οριστική ρύθμιση του θέματος εδώ στη Βουλή. 
      Τέλος, δεν έχουμε πάρει μια σοβαρή απάντηση, μια σοβαρή εξήγηση για το λόγο για τον οποίο καταργείτε τη Γενική Γραμματεία Τοπικής Αυτοδιοίκησης. Θα μου πείτε, δεν έχει λειτουργήσει. Πράγματι, είστε τριάμισι χρόνια Κυβέρνηση και δεν έχει λειτουργήσει η Γενική Γραμματεία Τοπικής Αυτοδιοίκησης. Έρχεστε και την καταργείτε και ακούστε με ποια αιτιολογία την καταργείτε. Λέει: Καταργείται η Γενική Γραμματεία Τοπικής Αυτοδιοίκησης, εν όψει επικείμενης σύστασης Γενικής Διεύθυνσης Μεταναστευτικής Πολιτικής και Κοινωνικής Ένταξης. Μα, είναι αυτό δικαιολογία, για να καταργηθεί η Γενική Γραμματεία Τοπικής Αυτοδιοίκησης; Δηλαδή το ενδιαφέρον της Κυβέρνησης για την Τοπική Αυτοδιοίκηση, το ενδιαφέρον της Κυβέρνησης για την αποκέντρωση, υλοποιείται μέσω της κατάργησης της Γενικής Γραμματείας Τοπικής Αυτοδιοίκησης; Εκεί είναι το πρόβλημα του Υπουργείου Εσωτερικών, σε αυτήν τη Γενική Γραμματεία;
      Κυρίες και κύριοι συνάδελφοι, και μόνο για τους λόγους τους οποίους είχα το χρόνο τώρα να αναπτύξω -και βεβαίως και στην κατ’ άρθρον συζήτηση θα επανέλθουμε σε όλα τα άρθρα- καταψηφίζουμε επί της αρχής ένα νομοσχέδιο, το οποίο δεν έχει αρχή. 
      Καταψηφίζουμε σαφώς επί της αρχής ένα νομοσχέδιο που με τις ρυθμίσεις του προσβάλλει και το Σύνταγμα και την πολιτική πρακτική, η οποία ακολουθείται στον τόπο μας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος – 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα πέντε μαθητές και μαθήτριες και δύο συνοδοί δάσκαλοι από το 8ο  Δημοτικό Σχολείο Αγίας Παρασκευής.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Ο Πρόεδρος του Λαϊκού Ορθόδοξου Συναγερμού, ορίζει ειδικό αγορητή γι’ αυτήν τη συνεδρίαση τον κ. Αθανάσιο Πλεύρη.
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Κουμπούρης.
      ΔΗΜΟΣ ΚΟΥΜΠΟΥΡΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση σε συνέχεια νόμων και νομοθετημάτων που ψηφίστηκαν όλα αυτά τα χρόνια και από την τωρινή Κυβέρνηση και από την κυβέρνηση του ΠΑ.ΣΟ.Κ., φέρνει ένα καινούργιο νομοσχέδιο, το οποίο έχει πολύ συγκεκριμένα χαρακτηριστικά και θα πούμε παρακάτω γι’ αυτό.
      Το ερώτημα είναι: Τι χαρακτήρα είχαν και έχουν αυτά τα νομοσχέδια που ήρθαν και ψηφίστηκαν τα τελευταία χρόνια; Τι θέλει να αλλάξει ακριβώς η Κυβέρνηση; Νομίζω ότι το ομολογεί με σαφήνεια στο συγκεκριμένο νομοσχέδιο και στα προηγούμενα που ψηφίστηκαν. 
      Φυσικά και το σημερινό νομοσχέδιο έχει και αρχή και τέλος και συγκεκριμένη κατεύθυνση και συγκεκριμένη πολιτική να υπηρετήσει. Ο χαρακτήρας αυτών των αλλαγών που ψηφίστηκαν αυτά τα χρόνια για το Κομμουνιστικό Κόμμα Ελλάδος έχει σαν στόχο να υπηρετήσει η Δημόσια Διοίκηση τη στρατηγική του κεφαλαίου, να γίνει ένας ισχυρός μηχανισμός στην ανταγωνιστικότητά του.
      Η Κυβέρνηση και οι προηγούμενες κυβερνήσεις έχουν επικαλεστεί αρκετές φορές τις αδυναμίες της Δημόσιας Διοίκησης, την κακοδιοίκηση, τη χαμηλή ποιότητα παροχής υπηρεσιών, φαινόμενα διαφθοράς και πάει λέγοντας. Μπορεί να λέει κανείς πολλά από εδώ, αλλά το ερώτημα είναι γιατί δεν αντιμετωπίστηκαν και δεν αντιμετωπίζονται αυτά τα προβλήματα. Γιατί όλες οι κυβερνήσεις και η σημερινή κρύβουν την πραγματικότητα ότι αυτά είναι απόρροια των πολιτικών που ακολουθήθηκαν, πολιτικές που υπηρετούν το σύστημα, ένα σύστημα εκμεταλλευτικό, ένα σύστημα που γεννάει αυτές ακριβώς τις αιτίες. Η Κυβέρνηση, λοιπόν, αυτά τα κρύβει με επιμέλεια για να περάσει στη λογική και άλλων αλλαγών στη βασική της κατεύθυνση. 
       Χρόνια τώρα ακούγαμε και προπαγανδίστηκε αρκετά η επανίδρυση του κράτους. Προπαγανδίστηκε, μάλιστα, ως διοικητική μεταρρύθμιση, που θα εκσυγχρόνιζε τη Δημόσια Διοίκηση κ.λπ.. Ο πραγματικός χαρακτήρας όμως αυτής της μεταρρύθμισης και των ρυθμίσεων που έγιναν ομολογήθηκε από την ψήφιση στη Βουλή του νέου κώδικα για τους δημοσίους υπαλλήλους, για τη Δημόσια Διοίκηση και φυσικά από τους νόμους που ακολούθησαν στη συνέχεια. 
      Τι λέει η εισηγητική έκθεση του κώδικα; Λέει την αλήθεια, ότι ο νέος κώδικας και όλο το νομικό πλαίσιο που ψηφίστηκε έχουν στόχο την εναρμόνιση και την ανταπόκριση της Δημόσιας Διοίκησης με τις προοπτικές του Εθνικού Στρατηγικού Πλαισίου Ανάπτυξης 2007-2013 και την απαίτηση η Δημόσια Διοίκηση να γίνει μοχλός αυτού ακριβώς του στόχου και να υπηρετήσει ακριβώς αυτήν τη λογική. 
      Μπαίνει τώρα το εξής ερώτημα: Είναι δυνατόν η Δημόσια Διοίκηση να υπηρετεί και λαϊκά συμφέροντα, να υπηρετεί και τα συμφέροντα του κεφαλαίου; Δεν έγινε αυτό και κατά τη γνώμη μας δεν μπορεί να γίνει. Απλώς, όλα αυτά λέγονται για λαϊκή κατανάλωση.
    Κύριε Υπουργέ, επιδιώκετε σήμερα εδώ και με το σημερινό νομοσχέδιο να κτίσετε μια Δημόσια Διοίκηση πυλώνα αυτής της ανάπτυξης και της ανταγωνιστικότητας του κεφαλαίου και βασικό εργαλείο στην κατεύθυνση και στη γραμμή των αναδιαρθρώσεων, των καπιταλιστικών αναδιαρθρώσεων, όπως εμείς λέμε. 
    Σε αυτά τα πλαίσια η Κυβέρνηση της Νέας Δημοκρατίας συνεχίζει και επεκτείνει την πολιτική του ΠΑ.ΣΟ.Κ. που προώθησε μια σειρά τέτοια μέτρα και συνεχίζει με το σημερινό σχέδιο νόμου για να προωθήσει ακόμα σ’ αυτήν την κατεύθυνση μια τέτοια διοίκηση, μια τέτοια λογική, μια πιο ισχυρή συγκεντρωτική και αυταρχική κεντρική διοίκηση, μια Δημόσια Διοίκηση που θα ενισχύσει τους μηχανισμούς ελέγχου και δράσης των δημοσίων υπαλλήλων με έναν και μοναδικό στόχο: να κατευναστούν οι αντιδράσεις και να γίνουν πειθήνια όργανα, είτε με το καλό που λένε είτε με το άγριο, αυτής ακριβώς της λογικής. 
    Αποτέλεσμα όλων αυτών των νόμων και των νομοθετημάτων αυτά τα χρόνια, κυρίες και κύριοι συνάδελφοι, είναι οι αλλαγές που πραγματοποιήθηκαν και στη Δημόσια Διοίκηση αλλά και σε όλο το πλαίσιο που διέπει τις εργασιακές και ασφαλιστικές σχέσεις των δημοσίων υπαλλήλων. Παραδείγματος χάριν, αυτές οι σχέσεις και με ευθύνη παλαιότερα των κυβερνήσεων του ΠΑ.ΣΟ.Κ. και τώρα αντιστοιχίζονται όλο και περισσότερο στις σχέσεις του ιδιωτικού τομέα. Έχουμε, δηλαδή, την κατάργηση της μονιμότητας, οι εργολάβοι έχουν το πάνω χέρι, οι μισθοί έχουν περιοριστεί, τα ζητήματα που αφορούν τα ασφαλιστικά των δημοσίων υπαλλήλων εμπίπτουν στη λογική της αφαίρεσης δικαιωμάτων, να γίνουν φθηνή εργατική δύναμη για το κεφάλαιο, προσοδοφόρα δηλαδή δύναμη και πάει λέγοντας. 
    Πέραν από κει ενισχύσατε την περιφέρεια ώστε να αποτελεί ένα ισχυρότερο, ισχυρότατο θα έλεγα κυβερνητικό μηχανισμό εξουσίας πάνω στη διοίκηση Α΄ και Β΄ Βαθμού Τοπικής Αυτοδιοίκησης, προετοιμάζοντας τη λογική και με αυτό το νομοσχέδιο τώρα, για να έρθει ο «ΚΑΠΟΔΙΣΤΡΙΑΣ II», προκειμένου να μπουν και οι δήμοι και οι κοινότητες ακόμη παραπέρα σε μια τέτοια λογική, μια Τοπική Αυτοδιοίκηση που φυσικά ενισχύθηκε η παρέμβαση του κράτους και προσανατολίστηκε τα τελευταία χρόνια, ώστε οι δήμοι και οι νομαρχίες να μετατρέπονται από παλιά που ήταν λαϊκά όργανα, πολύ παλιότερα βέβαια, σε εμπορικές επιχειρήσεις μέσα στα πλαίσια της σύμπραξης του δημόσιου και του ιδιωτικού τομέα με άγρια φορολογία για το λαό και τους εργαζόμενους. Ο Γενικός Γραμματέας της Περιφέρειας, δεν έχω πολύ χρόνο να το αναλύσω, έγινε κυρίαρχος σ’ αυτήν τη λογική και σ’ αυτήν την πολιτική.
    Με το συγκεκριμένο νομοσχέδιο, κύριε Υπουργέ, δεν δίνετε λύση και δεν θέλετε να δώσετε λύση σε ένα πρόβλημα που δημιουργήθηκε επί κυβερνήσεων ΠΑ.ΣΟ.Κ. με τους συμβασιούχους και που φυσικά εσείς υποσχεθήκατε πολλές φορές να το λύσετε και να το αντιμετωπίσετε. Σήμερα ούτε το λύνετε ούτε το αντιμετωπίζετε, θέλετε να έχετε όμηρους. Προωθείτε συνολικά -και αυτή είναι η ουσία της υπόθεσης- τις ελαστικές μορφές απασχόλησης και τους συμβασιούχους που τείνουν να γίνουν επί της ουσίας η μόνιμη και σταθερή απασχόληση με αυτές τις εργασιακές σχέσεις στον περισσότερο κόσμο. Δεν δίνετε καμμιά λύση. Δίνετε επί μέρους λύσεις και δεν αντιμετωπίζετε το μεγάλο πρόβλημα να προσληφθούν όλοι χωρίς καμμιά προϋπόθεση στο δημόσιο τομέα και να τελειώνει αυτή η υπόθεση. 
      Τώρα, απ’ ό,τι πληροφορηθήκαμε χθες, κύριε Υπουργέ και απ’ ό,τι διαβάσαμε, ετοιμάζεστε στα πλαίσια αυτά να εκσυγχρονίσετε και την Ε.Υ.Π., δηλαδή την Εθνική Υπηρεσία Πληροφοριών. Εμείς δεν έχουμε καμμία αμφιβολία γιατί το κάνετε. Εμείς δεν αφαιρούμαστε. Η έννοια του κράτους είναι γνωστή. Αυτό το κράτος όμως είναι ταξικό κράτος, είναι εκμεταλλευτικό κράτος, ένα κράτος που στηρίζεται πάνω στην καταδυνάστευση της εργατικής τάξης και των λαϊκών στρωμάτων, ένα κράτος που βλέπει το λαϊκό κίνημα ως εχθρό και τους λαϊκούς αγωνιστές ως εγκληματίες που πολλές φορές έχουν συρθεί στα ποινικά δικαστήρια. Αυτή είναι η αλήθεια. 
      Τι θέλετε να κάνετε για να αντιμετωπίσετε τον «εχθρό» λαό; Πρέπει να ενισχύσετε και να θωρακίσετε το κράτος σας. Σε αυτήν την κατεύθυνση, λοιπόν, ενισχύετε την Ε.Υ.Π., ενισχύετε τους μηχανισμούς παρακολούθησης, ενισχύετε τις μυστικές υπηρεσίες, γιατί καταλαβαίνετε ότι με αυτήν την πολιτική δεν πρόκειται η εργατική τάξη και τα λαϊκά στρώματα της κοινωνίας να σταυρώσουν τα χέρια. Θα αντισταθούν και θα αντιπαλέψουν. Θα υπάρξει λαϊκό κίνημα και παίρνετε τα μέτρα σας φυσικά προς αυτήν την κατεύθυνση.
      Με λίγα λόγια, κυρίες και κύριοι συνάδελφοι –το ζήτημα είναι καθαρό για μας- η Κυβέρνηση θέλει να οικοδομήσει μία τέτοια Δημόσια Διοίκηση. Η Κυβέρνηση θέλει να δημιουργήσει μια Δημόσια Διοίκηση που θα υπηρετήσει το βασικό της στρατηγικό της στόχο, την ανταγωνιστικότητα του κεφαλαίου, και προς αυτήν την κατεύθυνση δεν διστάζει να πάρει κανένα μέτρο. 
      Τώρα, το συγκεκριμένο νομοσχέδιο είναι ακριβώς στην ίδια λογική. Έρχεστε εδώ και εμφανίζετε ως φάρμακο για όλες τις λύσεις και από παλαιότερα τις ανεξάρτητες επιτροπές. Αναφέρομαι στις συνταγματικά κατοχυρωμένες. Είναι ανεξάρτητες αυτές οι επιτροπές; Αυτές ορίζονται κάθε φορά από την κυβερνητική πλειοψηφία. 
      Επίσης, εμείς από την αρχή τοποθετηθήκαμε πάνω σ’ αυτό το ζήτημα και είπαμε ότι διαφωνούμε με αυτές τις αρχές. Όμως τώρα, κύριε Υπουργέ, έρχεστε να τις κάνετε κυρίαρχες. Εδώ επί της ουσίας δεν θα δίνουν λόγο πουθενά, θα έχουν το ακαταδίωκτο που θα ισχύει.
      Και εμείς θέτουμε ένα ζήτημα. Εντάξει, λέτε για το Συνήγορο του Πολίτη αυτά που λέτε. Να μην τα αναλύω από το Βήμα, γιατί χάνω και χρόνο. Επί της ουσίας όμως εδώ αυτοί, όταν κάνουν παράβαση καθήκοντος, δεν θα δίνουν λόγο πουθενά; Για απαντήστε παρακαλώ σ’ αυτό το ζήτημα.
      Επίσης, είναι το περίφημο ζήτημα στο άρθρο 2 για το Α.Σ.Ε.Π.. Ήταν συγκυριακό να είμαι πάλι εισηγητής εδώ το 1994 στο ν. 2190 για το Α.Σ.Ε.Π.. Τότε από το ΠΑ.ΣΟ.Κ. προπαγανδίστηκε ότι πρόκειται για επανάσταση στη Δημόσια Διοίκηση, ότι θα απαλλαγεί ο τόπος από το ρουσφέτι, ότι θα απαλλαγεί ο τόπος από τις υποχρεώσεις, ότι θα απαλλαγεί ο τόπος από τους εκβιασμούς στους ανθρώπους που θα προσλαμβάνονται κ.λπ.. Μα, τα πιστεύετε εσείς οι ίδιοι με τις αλλαγές που κάνατε; Αφού δεν τα πιστεύετε αυτά τα πράγματα. Και μάλιστα πολλοί γελάνε με όλη αυτήν την υπόθεση, με τις αλλαγές που έγιναν στο Α.Σ.Ε.Π..
      Εμείς από τότε ήμασταν αντίθετοι. Δεν προτείναμε αυτόν τον τρόπο πρόσληψης μέσα σε ένα κράτος και σε μια Δημόσια Διοίκηση που έχει αυτήν τη λογική. Εμείς από τότε δεν πειστήκαμε ότι είναι ανεξάρτητη αρχή. Εμείς από τότε δεν πειστήκαμε ότι το Α.Σ.Ε.Π. θα λύσει το πρόβλημα των αδιάβλητων προσλήψεων στο δημόσιο τομέα και το είχαμε καταψηφίσει.
      Βεβαίως, η Νέα Δημοκρατία είχε σταθεί πάνω σε αυτό το ζήτημα και είπε ότι χρειάζονται διάφοροι εκσυγχρονισμοί τους οποίους έκανε. Επί της ουσίας όμως, τι γίνεται με το Α.Σ.Ε.Π.; Πρόκειται για ανεξάρτητο όργανο, με τις συνεντεύξεις και όλα τα άλλα;
      Το ζήτημα είναι λοιπόν: Τι θέλετε να κάνετε με το Α.Σ.Ε.Π.; Τι θέλετε να αλλάξετε; Γιατί το ξαναφέρνετε; Γιατί αφού ψηφίσατε το ν. 3320/2005 και το ν. 3429 του ίδιου έτους, ξαναέρχεστε και βάζετε αυτό το ζήτημα; Δεν μπορείτε να λύσετε τα χέρια σας. Αυτό είναι το ζήτημα. Θέλετε να τα λύσετε, για να κάνετε τις προσλήψεις που θέλετε. 
      Και, κύριε Υπουργέ, εμείς ούτε δημαγωγία κάνουμε ούτε μικροπολιτική. Θα ήταν όμως πιο τίμιο και καθαρό να μπαίνει επικεφαλής ο εκάστοτε Υπουργός της Κυβέρνησης να κάνει τις προσλήψεις, ώστε να τελειώνει αυτή η υπόθεση και να μην κοροϊδεύετε τον κόσμο εδώ ότι πρόκειται για αδιάβλητες διαδικασίες. 
      Αλλά εγώ θα σας πω ακόμα κάτι. Λέτε ότι σας κατηγορούμε άδικα και δεν έχετε αυτήν την πρόθεση, δηλαδή ποια; Να βάλετε τώρα τον πρόεδρο να επιλέγει τα μέλη των επιτροπών για τις προσλήψεις. Εμείς από τη μεριά μας θα σας προτείνουμε δύο ρυθμίσεις. Πρώτη ρύθμιση: Τα μέλη της επιτροπής διαδικασίας…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Αν μπορείτε, να έχω λίγο χρόνο. 
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΔΗΜΟΣ ΚΟΥΜΠΟΥΡΗΣ: Τα μέλη της επιτροπής διαδικασίας επιλογής προσωπικού υποψηφίων για διορισμό να ορίζονται από την ολομέλεια του Α.Σ.Ε.Π. και όχι από τον πρόεδρό του. Αυτό είναι το ένα ζήτημα. Δεύτερον, όποια διαδικασία προσλήψεων ή επιλογής προσωπικού προκηρύξει ή ελέγχει το Α.Σ.Ε.Π. δεν θα μπορούν να συμμετέχουν σ’ αυτήν μέλη ή πρώην μέλη του Α.Σ.Ε.Π.. Είναι δύο ρυθμίσεις, οι οποίες εμείς πιστεύουμε ότι, εν πάση περιπτώσει, μέσα στη δική σας λογική μπορεί να δώσουν κάποια λύση στο πρόβλημα. 
      Τέλος, θέλω να πω ένα τελευταίο ζήτημα. Εδώ βλέπουμε ότι περνάνε και ορισμένες διατάξεις φωτογραφικού χαρακτήρα στην εξής βάση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, τελειώνω με αυτό. 
      ΠΡΟΕΔΡΕΥΩΝ (Γεώργιος Σούρλας): Συνεχίστε. 
      ΔΗΜΟΣ ΚΟΥΜΠΟΥΡΗΣ: 	Εδώ βλέπουμε ότι εξυπηρετούνται αυτοί που θα μπουν στη λογική ελέγχου και επιθεώρησης της Δημόσιας Διοίκησης ως εξής: Έρχεται ρύθμιση, η οποία λέει συγκεκριμένα ότι οι επιθεωρητές που θα υπηρετούν στο γραφείο του γενικού επιθεωρητή θα μπορούν στη συνέχεια να κάνουν αίτηση όταν φεύγουν αργότερα από το γραφείο του γενικού επιθεωρητή και να θέτουν υποψηφιότητα για διευθυντές. Τους ανταμείβετε. Τους ανταμείβετε και μισθολογικά, τους ανταμείβετε και ασφαλιστικά. 
      Για όλους αυτούς τους λόγους, κυρίες και κύριοι συνάδελφοι, το Κ.Κ.Ε. καταψηφίζει το συγκεκριμένο νομοσχέδιο. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουμπούρη. 
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Θεόδωρος Δρίτσας. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, αναζητήσαμε και στη διαδικασία των δύο συνεδριάσεων της αρμόδιας Επιτροπής αλλά και στην προσωπική ενασχόληση με αυτό το νομοσχέδιο αυτό που λέμε την «αρχή του νομοσχεδίου» αυτού και όλοι βέβαια περιγράφουμε ότι πρόκειται για ένα νομοσχέδιο που ρυθμίζει σειρά θεμάτων, τακτοποιεί, λύνει αδικίες και επομένως δεν είναι από τα κλασικά νομοσχέδια που διαθέτουν προφανή «αρχή». Και όμως, όπως και στις συνεδριάσεις της επιτροπής τονίσαμε, νομίζω ότι αυτό μεθοδολογικά θα ήταν μια λάθος προσέγγιση και δεν θα βοηθούσε καθόλου την αναζήτηση λύσεων και απαντήσεων, τόσο στα ζητήματα της Δημόσιας Διοίκησης όσο και σε άλλα σοβαρότατα κοινωνικά ζητήματα που επιχειρεί έστω στις λεπτομέρειές του να ρυθμίσει αυτό το νομοσχέδιο.
      Εννοώ ότι, πίσω από όλες αυτές τις ρυθμίσεις, εάν αναζητήσει κανείς την ουσία, ανακαλύπτει την αποτύπωση μιας ομολογίας ότι οι ρυθμίσεις που έχουν κατά καιρούς θεσμοθετηθεί δεν δουλεύουν, να το πω έτσι απλά, δεν έχουν μία συνεκτική βάση που να δίνει στην ελληνική κοινωνία λύσεις και ρυθμίσεις που να απελευθερώνουν δημοκρατικές διαδικασίες, διαφάνεια και, εν πάση περιπτώσει, τα χρονίζοντα ζητήματα -σε ό,τι αφορά πάντα τη θεματολογία του νομοσχεδίου- να τα προωθεί προς τη βέλτιστη κατεύθυνση, τα ζητήματα της κακοδιοίκησης, τα ζητήματα της συναλλαγής, τα ζητήματα της διαφάνειας και όλα αυτά τα σοβαρότατα θέματα που απασχολούν την ελληνική κοινωνία και που κάνουν τον πολίτη να αναρωτιέται αν όντως διαθέτει δικαιώματα ή όχι. 
      Αυτό, λοιπόν, το προφανές που προκύπτει από τις αντιφάσεις που προσπαθεί να ρυθμίσει αυτό το νομοσχέδιο για μια ακόμη φορά το προσεγγίζει ένα νέο νομοσχέδιο, που φιλοδοξεί να γίνει νόμος με ατολμία, με μιζέρια, με αποσπασματικότητα, με φόβο θα έλεγα προς τη δημοκρατία, προς τους πολίτες και εν συνεχεία προς διάφορες κατηγορίες πολιτών όπως είναι οι δημόσιοι υπάλληλοι και πολλοί άλλοι. Αυτές οι εφήμερες ανάγκες, που επιχειρεί να καλύψει αυτό το νομοσχέδιο, είναι τελικά φορτισμένες και ιδεολογικά και πολιτικά και ικανοποιούν κυβερνητικές ανάγκες και συντελούν με τη σειρά τους στην παρακμή της νομοθετικής εξουσίας. 
      Γιατί, κυρίες και κύριοι συνάδελφοι, εάν η Βουλή έθετε σφαιρικά αυτά τα ζητήματα, εάν υπήρχαν διαδικασίες πραγματικής αντιμετώπισης των ουσιωδών προβλημάτων που προκύπτουν από όλα αυτά που αποσπασματικά προσπαθεί να ρυθμίσει το νομοσχέδιο, άλλα θα ήταν τα επίδικα και άλλα θα ανεδεικνύοντο ως κύρια και πρωτεύοντα. Για παράδειγμα, δεν θα επιχειρούσαμε να αντιμετωπίσουμε τον έλεγχο της Δημόσιας Διοίκησης με ακόμη πιο αυταρχικούς τρόπους και ακόμη πιο ανεξέλεγκτους ελεγκτικούς μηχανισμούς. Θα διαπιστώναμε ότι υπάρχει ένα πρόβλημα αξιοπρέπειας των δημοσίων υπαλλήλων, δημοκρατίας στις σχέσεις τους, αναβάθμισής τους, στήριξής τους και αλλιώς, προς άλλη κατεύθυνση, θα αντιμετωπίζαμε αυτά τα ζητήματα. 
      Όταν, λοιπόν, όλα αυτά ερχόμαστε να τα προσεγγίσουμε με τέτοιους αποσπασματικούς τρόπους, αυτό δεν είναι ανάγκη, δεν είναι έλλειψη άποψης. Είναι η άποψη. Είναι ακριβώς αυτή η άποψη που υποκριτικά δεν θέλει να θίξει τα κακώς κείμενα, διότι δεν συμφέρει τις επιλογές που η σημερινή και παλαιότερα άλλες κυβερνήσεις έχουν διαλέξει κυρίαρχα να υπηρετούν. Δεν υπάρχει σε αυτό το άθροισμα των επί μέρους ρυθμίσεων σε αυτήν τη λογική καμμία κοινωνική κατηγορία εκτός από ορισμένες ρυθμίσεις και εξαιρέσεις και αυτές άτολμες και μίζερες, που να βλέπει την ικανοποίηση των αιτημάτων τους. 
      Και αν ένα νομοσχέδιο δεν αποκαθιστά δικαιοσύνη σε συσσωρευμένα χρονίζοντα ζητήματα κοινωνικών κατηγοριών -αν όχι του συνόλου της κοινωνίας- τότε δεν μπορεί να επιτελέσει το ρόλο του. Από αυτή την άποψη και με αυτές τις γενικές παρατηρήσεις θέλω να εξειδικεύσω και να τεκμηριώσω αυτήν ακριβώς την προσέγγιση που νομίζω ότι είναι και η ουσία και η αποτύπωση της «αρχής», που δεν δηλώνετε αλλά που επιμένουμε ότι υπάρχει.
      Για το ζήτημα των ανεξαρτήτων αρχών εισάγετε μια ρύθμιση συλλήβδην, χωρίς να ικανοποιηθεί το αίτημά μας να έρθει, εν πάση περιπτώσει, μια τεκμηρίωση για τις ανάγκες. Ούτε στην εισηγητική έκθεση υπάρχει ούτε πουθενά. Δηλαδή ποιες είναι οι πραγματικές ανάγκες μια-μια κατά ανεξάρτητη αρχή. Αυτό έχει μεγάλη σημασία, γιατί άλλο ρόλο επιτελεί η κάθε μία, σε άλλο πλαίσιο εντάσσεται, με άλλη θεματική και άρα με άλλη κοινωνική και πολιτειακή αναφορά λειτουργεί. Έχει σημασία αυτό το «ακαταδίωκτο» να εξεταστεί από το νομοθετικό σώμα σε μια προς μια και να αιτιολογηθεί. Αυτή η συλλήβδην ρύθμιση δεν αιτιολογείται ούτε καν από πού προέκυψε. Υπήρξαν κενά; Υπήρξαν απειλές; Υπήρξαν ζητήματα που προκάλεσαν αυτήν τη ρύθμιση; Υπήρξε αίτημα από τις ίδιες τις ανεξάρτητες αρχές; Δεν δόθηκε καμμία απάντηση σε όλα αυτά. 
      Είναι διαφορετικό να στέκεται κάποιος θετικά με το θεσμό των ανεξαρτήτων αρχών, έστω και με σκεπτικισμό. Είναι διαφορετικό να έχει μία επιφύλαξη ή μία θέση υπέρ ή κατά και διαφορετικό το θέμα που θέτουμε αυτήν τη στιγμή. Δεν είναι δυνατόν συλλήβδην ρυθμίσεις χωρίς αιτιολόγηση για τόσο σοβαρά ζητήματα.
      Ακριβώς με την ίδια λογική αντιμετωπίζεται και στο άρθρο 2 το πρόβλημα του Α.Σ.Ε.Π.. Η ρύθμιση αυτή δεν αναδεικνύει κυρίως το ζήτημα μιας πλέον εύρυθμης λειτουργίας του Α.Σ.Ε.Π.. Αναδεικνύει το αναπαραγόμενο αδιέξοδο από το γεγονός ότι σοβαρότατα ζητήματα διαφάνειας, αξιοπιστίας, ισονομίας αντιμετωπίζονται μ’ αυτήν την ύποπτα αποσπασματική προσέγγιση, μ’ αυτήν την ηθελημένα αποσπασματική προσέγγιση. 
      Προχωρήσαμε σε ρυθμίσεις που ενδεχομένως δεν τις θέλουμε, που σχεδόν βέβαιο είναι ότι δεν τις θέλουμε. Δεν αντέχουμε να ενισχύσουμε μία αξιόπιστα αντικειμενική κρίση προσλήψεων μέσα στην ελληνική πραγματικότητα και γι’ αυτό βέβαια πρέπει να κρατήσουμε το θολό τοπίο της γενικής αποδοχής μιας τέτοιας κατεύθυνσης για να λειτουργήσει η τρωθείσα, πάμπολλες φορές αξιοπιστία του κράτους και των κυβερνήσεων. Παρ’ όλα αυτά, όμως, ερχόμαστε τώρα να κάνουμε ρυθμίσεις δήθεν για να θεραπεύσουν ατέλειες, στην πραγματικότητα για να οξύνουν ακόμα περισσότερο αυτές τις αδιαφανείς διαδικασίες. 
      Θέσαμε και στη συζήτηση στην Επιτροπή πολλά ζητήματα, όπως αυτό της συνέντευξης. Είναι ακατανόητο να δίνουμε στον Πρόεδρο του Α.Σ.Ε.Π. τέτοιου είδους δυνατότητες και μάλιστα με τέτοιους όρους και τέτοιες περιγραφές.
      Προχωρώ σ’ αυτήν καθ’ αυτή τη Δημόσια Διοίκηση. Ο εκπρόσωπος της Α.Δ.Ε.Δ.Υ. στις δύο συνεδριάσεις της επιτροπής έθεσε πολύ καίρια το θέμα του σεβασμού των δημοσίων υπαλλήλων. Όλο το νομικό πλαίσιο, αλλά και οι ρυθμίσεις που γίνονται στα άρθρα 3 και 4 επαναλαμβάνουν και επαναφέρουν το τεκμήριο ενοχής, το a priori τεκμήριο ενοχής των δημοσίων υπαλλήλων. Αυτό είναι αδιανόητο και όμως αυτό συμβαίνει. Αυτή είναι η λογική που διέπει όλες αυτές τις ρυθμίσεις.
      Έρχονται εν συνεχεία οι υπάλληλοι με το βάρος αυτής της a priori ενοχής, του δεδομένου τεκμηρίου ενοχής, να μεταφέρουν την ενοχή στους πολίτες. Αυτό το παρακολουθούμε όλες και όλοι, κύριοι συνάδελφοι και δεν μπορούμε να το αρνηθούμε. Έτσι λειτουργεί η Δημόσια Διοίκηση. 
      Η Κυβέρνηση μεταφέρει ενοχή στους δημοσίους υπαλλήλους και δεν στηρίζει την αξιοπρέπειά τους και οι υπάλληλοι μεταφέρουν την ενοχή στους πολίτες και έτσι δημιουργείται ο φαύλος κύκλος. Για να μην πέσει το «ανάθεμα» στην Κυβέρνηση δημιουργούνται οι ελεγκτικοί μηχανισμοί, ενισχύονται υπερμέτρως, προχωράμε σε αδιαφάνεια. Τους δίνουμε εξουσίες ακόμα και για την άρση του απορρήτου χωρίς δικαστικές εγγυήσεις, φοβερά πράγματα δηλαδή! Γιατί αυτό; Για να έχει το άλλοθι μια κυβέρνηση και να λέει «εγώ ανέθεσα αυτούς τους ρόλους και δεν φταίω εγώ για όλα αυτά». Περί αυτού πρόκειται και έτσι αναπαράγεται και το αδιέξοδο.
      Θα σας πω, κυρίες και κύριοι συνάδελφοι, πόσο παρανοϊκό είναι αυτό το αδιέξοδο, μια και δεν σχεδιάζεται συνολικά. Το Υπουργείο Δικαιοσύνης είναι αυτήν τη στιγμή σε πλήρες αδιέξοδο ως προς τις πολλές υποθέσεις που εισάγονται στα δικαστήρια και ως προς τις πολλές νομικές διαδικασίες που πρέπει να ρυθμιστούν από την πλευρά της δικής του ευθύνης. 
      Το Υπουργείο Εσωτερικών προσθέτει νέες συνεχώς προς αυτήν την κατεύθυνση. Πώς θα ισορροπήσουν τα δύο Υπουργεία ας ψάξουν να το βρουν. Και όμως αυτές οι λογικές, αυτές οι αντιφάσεις είναι κλασσικού τύπου ενδογενείς αντιφάσεις στη φιλοσοφία και στη λογική των επιλογών που κάνει και η σημερνή Κυβέρνηση, όπως έκαναν και παλαιότερα. 
      Και μ’ αυτήν την κατεύθυνση ακόμα και η αναγκαστική δίκαιη ρύθμιση για την αποκατάσταση των εργασιακών δικαιωμάτων και της εργασιακής τους σχέσης για τους εργαζόμενους στην αυτοδιοίκηση, στις δημοτικές επιχειρήσεις της πρωτοβάθμιας Τοπικής Αυτοδιοίκησης, εισάγεται με έναν τρόπο που δεν κατοχυρώνεται στην πραγματικότητα.
      Κύριε Υπουργέ, έγινε πολύ συζήτηση γι’ αυτό. Ετέθη από παντού. Πριν ψηφιστεί αυτό το νομοσχέδιο, πρέπει αυτό το «δύναται» να γίνει υποχρεωτικό και πρέπει να συνοδευτεί και με σειρά ρυθμίσεων που να αναλάβει το κράτος, να αναλάβουν όλοι οι οργανισμοί την υποχρέωση να συντάξουν πίνακες για να απορροφήσουν δεσμευτικά όλους αυτούς τους απολυόμενους υπαλλήλους των δημοτικών επιχειρήσεων.
      Απ’ αυτήν την άποψη, τελειώνω με την κορυφαία εκδήλωση όλης αυτής της υποκριτικής λογικής που διέπει αυτές τις ρυθμίσεις στο προτελευταίο άρθρο που αφορά τη μεταναστευτική πολιτική. Δεν θα μείνω σε επιμέρους επισημάνσεις και επιμέρους ζητήματα, θα τα δούμε αυτά στην κατ’ άρθρον συζήτηση.
      Κυρίες και κύριοι συνάδελφοι, είμαστε η τρίτη από το τέλος χώρα σε νομοθετικές ρυθμίσεις και νομικό πλαίσιο αξιόπιστο και δημοκρατικό για την κατοχύρωση των δικαιωμάτων των μεταναστών. Ήδη χθες είχαμε στη δημοσιότητα απίστευτης, εξωφρενικής βιαιότητας συμπεριφορές –δημοσιεύτηκαν και ελπίζω να διαψευστούν, αλλά είναι τεκμηριωμένες- για το ρόλο των Σωμάτων Ασφαλείας σε περιοχές ελέγχου εισόδου μεταναστών στη χώρα μας. Ένα νέο ελληνικό Γκουαντάναμο κατηγγέλθη. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, αν έχετε την καλοσύνη.
      Μ’ αυτήν την πραγματικότητα ερχόμαστε σ’ αυτό το οξύτατο πρόβλημα δημοκρατίας, ισοπολιτείας, ανάπτυξης και ανθρωπισμού να κάνουμε ποια ρύθμιση; Ότι θα μπορεί να εκδίδεται σε συμβολαιογραφική πράξη, για να νομιμοποιηθεί ένα μωρό. Και πάλι όχι όταν έχει δύο γονείς μετανάστες ή παράνομους, αλλά όταν ο ένας εκ των δύο γονέων είναι Έλληνας ή υπήκοος της Ευρωπαϊκής Ένωσης ή νόμιμος και κάνουμε την παραχώρηση ο δεύτερος ας είναι και παράνομος.
      Αυτή είναι η ρύθμιση που εισάγει μαζί με κάποιες άλλες επίσης ήσσονος σημασίας, αλλά χαρακτηριστικές και αυτές -θα τα πούμε στην κατ’ άρθρο συζήτηση- απέναντι στο οξύτατο πρόβλημα της ύπαρξης μιας απάνθρωπης κατασταλτικής μεταναστευτικής πολιτικής. 
      Μ’ αυτές τις σκέψεις καταψηφίζουμε το νομοσχέδιο, κυρίες και κύριοι συνάδελφοι και λεπτομερέστατα θα αναφερθούμε στην κατ’ άρθρον συζήτηση.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα. 
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Πλεύρης. 
      ΑΘΑΝΑΣΙΟΣ ΠΛΕΥΡΗΣ:  Σας ευχαριστώ πολύ, κύριε Πρόεδρε.
      Κύριοι συνάδελφοι και εγώ με τη σειρά μου θα τοποθετηθώ πάνω σ’ αυτό το πολυνομοσχέδιο που έρχεται και πραγματικά και εμείς από την πλευρά μας δυσκολευτήκαμε να βρούμε την αρχή του. 
      Όπως είπε και η εισηγήτρια της Κυβέρνησης, της Νέας Δημοκρατίας, πρόκειται ουσιαστικά για ένα νομοσχέδιο το οποίο δεν είναι μεταρρυθμιστικό,  έρχεται να ρυθμίσει κάποια θέματα. Και πράγματι αν το δούμε σαν κεφάλαια, κάποια απ’ αυτά τα θέματα έπρεπε να ρυθμιστούν και έπρεπε κάτι να γίνει και για τους ελεγκτικούς μηχανισμούς και για τη μεταναστευτική πολιτική και για τους Ο.Τ.Α. με βάση τον καινούργιο Κώδικα Δήμων και Κοινοτήτων.
      Ποια, όμως, είναι στην πραγματικότητα η φιλοσοφία αυτού του πολυνομοσχεδίου, που μας κάνει να προβληματιζόμαστε και να επισημάνουμε κάποια από τα άρθρα του και γενικότερα τη φιλοσοφική του προσέγγιση και μας οδηγεί σε μεγάλο σκεπτικισμό και προβληματισμό;
      Το πρώτο μεγάλο κεφάλαιο πραγματεύεται τις ανεξάρτητες αρχές και τους ελεγκτικούς μηχανισμούς. Τι είναι οι ανεξάρτητες αρχές; Οι ανεξάρτητες αρχές ουσιαστικά είναι ένα ξένο δημιούργημα το οποίο ήρθε, όπως καθετί ξενόφερτο πολλές φορές στην Ελλάδα, χωρίς να δούμε τις πραγματικές ανάγκες της ελληνικής κοινωνίας. Είναι γερμανικής προέλευσης, όσον αφορά στα προσωπικά δεδομένα. Μάλιστα, εισηγητής τότε ήταν ο αδελφός του πρώην Πρωθυπουργού του κ. Σημίτη, που έκανε και όλο αυτό το κατασκεύασμα των προσωπικών δεδομένων.
      Αυτές οι ανεξάρτητες αρχές, ενώ σε πρώτη φάση θα δούμε ότι είναι μία επιτυχία της δημοκρατίας -θα πουν κάποιοι ότι έχουμε κάποιες ανεξάρτητες αρχές- στην πράξη τι έγινε; Στην πράξη, όλες αυτές οι αρχές ήταν η επικοινωνιακή δικαιολογία των εκάστοτε κυβερνήσεων. Δεν μπορούμε να κάνουμε κάτι, γιατί γνωμοδότησαν οι ανεξάρτητες αρχές. Ο ίδιος ο κύριος Υπουργός μέσα στην επιτροπή, όσον αφορά στο Α.Σ.Ε.Π., είπε: «Προχωρήσαμε στην τροποποίηση, γιατί μου το ζήτησε το Α.Σ.Ε.Π.. Δεν μπορούσα να κάνω διαφορετικά». Δηλαδή, αν το Α.Σ.Ε.Π. ζητούσε την αυτοκατάργησή του, θα το καταργούσαμε;
      Για μένα, είναι πολύ προβληματικό πώς οι ανεξάρτητες αρχές μπορεί να είναι ανεξάρτητες, όταν είναι διορισμένες και πολλές φορές διορισμένες με ένα παράλογο σκεπτικό, συνταξιούχους δικαστές, καθηγητές πανεπιστημίου. Εάν θέλαμε πραγματικά ανεξάρτητες αρχές, θα είχαμε ανθρώπους οι οποίοι θα κρίνονταν επαγγελματικά. Πάρτε από το Σώμα των Δικαστών ανθρώπους που θα επέστρεφαν στο Σώμα των Δικαστών και αναλόγως με τη δουλειά που θα είχαν κάνει στις ανεξάρτητες αρχές, θα μπορούσαμε να τους κρίνουμε.
      Στην πραγματικότητα, εμείς είμαστε κατά όλου αυτού του κατασκευάσματος, όπως έχει εισαχθεί και πιστεύουμε ότι είναι η ομολογία των εκάστοτε κυβερνήσεων, αλλά και εμάς του Νομοθετικού Σώματος, του ότι: «Κύριοι πολίτες, δεν μπορούμε να προστατεύσουμε τα δικαιώματά σας. Δεν μπορούμε να σας προστατεύσουμε από τις ατασθαλίες της διοίκησης. Έχουμε το Συνήγορο του Πολίτη. Δεν μπορούμε να σας προστατεύσουμε ως προς τις αντικειμενικές προσλήψεις. Έχουμε το Α.Σ.Ε.Π. Δεν μπορούμε να σας διασφαλίσουμε τα προσωπικά δεδομένα. Έχουμε την αντίστοιχη αρχή».
      Τελικώς, αυτές οι αρχές σε μεγάλο βαθμό λειτούργησαν ως αρχές προστασίας των διάφορων «βρωμοδουλειών» που γίνονταν είτε από ιδιώτες είτε, δυστυχώς και από εμάς εδώ πέρα. Διότι πολλές φορές, όταν χρειαστήκαμε το «μαξιλαράκι» των ανεξαρτήτων αρχών για να μη βγουν κάποιες ατασθαλίες, μας το προσέφεραν πλουσιοπάροχα.
      Με αυτήν την έννοια, θα πάμε ένα βήμα περαιτέρω, γιατί αυτό ήταν ένα γενικό σκεπτικό ως προς τις αρχές, δηλαδή θα τους δώσουμε το ακαταδίωκτο; Από τον τελευταίο πταισματοδίκη που υπάρχει στην Ελλάδα μέχρι τον Πρόεδρο του Αρείου Πάγου, όλοι είναι υπεύθυνοι για τις πράξεις τους. Βγάζουν δικαστικές αποφάσεις. Με προβληματισμό περνάει δικανική κρίση και ανά πάσα στιγμή μπορεί να του γίνει αγωγή κακοδικίας, μπορεί να του γίνει αναφορά και πειθαρχική δίωξη. Αυτές οι αρχές γιατί να έχουν το ακαταδίωκτο; Δηλαδή πρέπει να γνωμοδοτούν αυθαίρετα, να παίρνουν αποφάσεις αυθαίρετες; Δεν μπόρεσα ποτέ να καταλάβω αυτό το σκεπτικό. Εγώ σαν νέος πολιτικός θα ήθελα όλοι όσοι ασκούν εξουσία να λογοδοτούν, να μην προστατεύονται και να μην κρύβονται πίσω από το ακαταδίωκτο.
      Όσον αφορά στο Α.Σ.Ε.Π., που έγινε πολύ μεγάλη κουβέντα, εάν πραγματικά ήθελε η Κυβέρνηση και οι προηγούμενες -εννοώ αυτήν του ΠΑ.ΣΟ.Κ. και αυτή της Νέας Δημοκρατίας- να αναβαθμίσει το ρόλο του Α.ΣΕ.Π., θα είχε ασχοληθεί με τους ανθρώπους που έχουν πετύχει στο διαγωνισμό Α.ΣΕ.Π. από το 1998 και είναι ακόμα αδιόριστοι. Δεν μπορούμε να μιλάμε για προστασία και αναβάθμιση του Α.ΣΕ.Π., όταν ουσιαστικά οι ίδιοι επιτυχόντες δεν μπορούν να βρουν εργασία.
      Κύριε Υπουργέ, μου έφεραν μάλιστα και μια τροπολογία που είχατε εισηγηθεί ο ίδιος και είχατε υπογράψει πρώτος, καθώς επίσης και ερώτησή σας το 1998 και το 2000, όταν ήσασταν, βέβαια, Βουλευτής της Αντιπολίτευσης. Και σε ένα παρόμοιο νομοσχέδιο για τις ρυθμίσεις των αρχών και τους ελεγκτικούς μηχανισμούς, είχατε αναφέρει ότι πρέπει να λυθεί αυτό το θέμα.
      Σας δινόταν αυτή η δυνατότητα μέσα από αυτό το πολυνομοσχέδιο να αποδείξετε ότι πράγματι σεβόμαστε το Α.Σ.Ε.Π. και αυτοί που έχουν επιτύχει το 1998, επιτέλους να διοριστούν πριν βγουν στη σύνταξη, γιατί αυτοί μπορεί να βγουν και στη σύνταξη, όντας επιτυχόντες του Α.Σ.Ε.Π.. 
      Το ότι πρέπει να διευρυνθεί το Α.Σ.Ε.Π. είναι ένας μεγάλος προβληματισμός, διότι πράγματι πολλές φορές καθυστερούν εξετάσεις, επειδή το ίδιο το Α.Σ.Ε.Π. δεν έχει επαρκές προσωπικό. Αν θέλετε, όμως, να το διευρύνετε με μέλη Α.Ε.Ι., Τ.Ε.Ι., ερευνητικό προσωπικό και οτιδήποτε άλλο, αυτά τα μέλη μπορούν να συμμετέχουν σε άλλες διαδικασίες του Α.Σ.Ε.Π., διεκπεραιωτικές, δεν μπορούν όμως σε καμμία περίπτωση να συμμετέχουν στο θέμα της συνέντευξης. 
      Η συνέντευξη ουσιαστικά είναι το μόνο υποκειμενικό στοιχείο το οποίο υπάρχει. Πρέπει να είμαστε προβληματισμένοι. Δεν μπορούμε να βάλουμε  ερευνητικό προσωπικό των Τ.Ε.Ι., το οποίο τέλος-πάντων δεν έχει τις εγγυήσεις που έχει το προσωπικό του ΑΣΕΠ, να κρίνει συνεντεύξεις. Πιστεύω ότι υπάρχει ακόμα η δυνατότητα, τουλάχιστον σ’ αυτήν τη διεύρυνση, να αφαιρέσετε από τις αρμοδιότητες των ατόμων που θα συμμετάσχουν -των Τ.Ε.Ι. και των Α.Ε.Ι.- το θέμα των συνεντεύξεων.
      Γενικότερα πιστεύουμε ότι ο έλεγχος στη διοίκηση είναι κάτι απαραίτητο που πρέπει να γίνει και προς αυτήν την κατεύθυνση είναι και ένα μέρος της φυσιογνωμίας του πολυνομοσχεδίου. Δεν είναι δυνατόν, όμως, να δίνονται σε Σώματα και σε Αρχές, όπως στον ελεγκτή της Δημόσιας Διοίκησης, αρμοδιότητες που αν μη τι άλλο μας προβληματίζουν ως προς τη δημοκρατικότητα. Δεν μπορεί κάποιο Σώμα, όποιο και αν είναι αυτό, χωρίς δικαστικές εγγυήσεις, να ανοίγει φορολογικά, τραπεζικά απόρρητα. 
      Θα μπορούσατε, μέσα σ’ αυτό το πλαίσιο να πείτε «σε συνεργασία με τις δικαστικές αρχές», να υπάρχει μια εισαγγελική παραγγελία, τέλος-πάντων να υπάρχει κάποιος στοιχειώδης έλεγχος και να μη γίνονται οι δημόσιοι υπάλληλοι έρμαιο των ελεγκτικών μηχανισμών οι οποίοι υπάρχουν. Αλλά το πρόβλημά τους δεν είναι να δημιουργηθούν άλλοι, αλλά είναι να λειτουργήσουν.
      Έγινε πολύ μεγάλη κουβέντα για τους μετακλητούς του γραφείου του κυρίου Πρωθυπουργού. Πράγματι, όπως στην αρχή είχε τοποθετηθεί το άρθρο, δημιουργούσε πάρα πολύ μεγάλο προβληματισμό. Ουσιαστικά μπορούσατε να μεταφέρετε αυτό το προσωπικό και στη Βουλή και στο Υπουργείο Εσωτερικών. Με παρέμβαση  βέβαια και της τέως Προέδρου, της κ. Μπενάκη, αντιληφθήκατε ότι δεν ήταν δυνατόν να επέμβουμε στον Κανονισμό της Βουλής και ευτυχώς το τροποποιήσατε. Και με τη δεύτερη τροποποίηση προσπαθήσατε να μας πείσετε ότι δεν πρόκειται για τους μετακλητούς, αλλά πρόκειται για το μόνιμο προσωπικό και το προσωπικό αορίστου χρόνου.
      Η πραγματικότητα, όμως, είναι ότι η αρχική σας τοποθέτηση έδειχνε εμφανώς ότι θέλετε να τακτοποιήσετε κάποια δικά σας παιδιά. Γιατί στο γραφείο του Πρωθυπουργού είναι εύλογο να μη βρίσκονται άτομα που έχουν προσληφθεί αξιοκρατικά. Στο γραφείο του Πρωθυπουργού προφανώς βρίσκονται όσοι πρόσκεινται στη Νέα Δημοκρατία. Συνεπώς ήταν μια πολύ αδιαφανής διάταξη.
      Πιστεύω ότι όπως έχει τροποποιηθεί αυτήν τη στιγμή είναι προς τη σωστή κατεύθυνση, γιατί λέει για το μόνιμο προσωπικό και το προσωπικό αορίστου χρόνου, αλλά υπάρχει ήδη μια παρατήρηση από τον εισηγητή του ΠΑ.ΣΟ.Κ. που λέει ότι πρέπει να προσέξουμε ως προς το θέμα της αποζημίωσης.
      Περαιτέρω, υπήρξε πολύ μεγάλος προβληματισμός στην Επιτροπή -και πάλι δείχνει, κατά την άποψή μου, την αρχή και τη φυσιογνωμία του σχεδίου νόμου- για τις κανονιστικές πράξεις και τα προεδρικά διατάγματα. Εγώ, ως νομικός, εκφράζω τον προβληματισμό μου. Αντιλαμβάνομαι κατ’ αρχήν το σκεπτικό ότι θέλουμε την επιτάχυνση, αλλά δεν ξέρω αν μπορεί αυτό το άρθρο να σταθεί και να μην έχει πρόβλημα συνταγματικότητας. 
      Ως καθηγητής βεβαίως του Συνταγματικού Δικαίου μας βεβαιώσατε ότι δεν ισχύει κάτι τέτοιο και δεν έχω λόγο να το αμφισβητήσω, αλλά έχω πολύ μεγάλο προβληματισμό, διότι εσείς είχατε εισηγηθεί και το θέμα του Βασικού Μετόχου και τέλος πάντων δημιουργήθηκαν πολλά προβλήματα.
      Κατά την άποψή μου, θα έπρεπε να το δούμε πάρα πολύ προσεκτικά. Ουσιαστικά πρόκειται για μια μείωση στο έργο του Κοινοβουλίου. Καταλαβαίνω απόλυτα το σκεπτικό του, δεν ξέρω όμως αν είναι συνταγματικά συμβατό.
      Περαιτέρω, είδαμε όλες τις ρυθμίσεις, όσον αφορά την Τοπική Αυτοδιοίκηση και μάλιστα σήμερα είχα και μια επίσκεψη από την ‘Ενωση των τέως αιρετών νομαρχών, οι οποίοι μου μετέφεραν –και σας το μεταφέρω και εγώ, αλλά βέβαια δεν μπορεί να εισαχθεί εδώ ως τροπολογία- ότι είχαν τις εγγυήσεις του Υπουργείου σας ότι θα κάνετε κάτι όσον αφορά αυτούς τους ανθρώπους, δηλαδή, όταν παύουν να επανεκλέγονται να επιστρέφουν στην υπηρεσία τους έχοντας αναγνωριστεί όλος αυτός ο χρόνος που ήταν νομάρχες ως χρόνος εργασίας. Βλέπω ότι αυτό δεν έχει περάσει στο νομοσχέδιο.
     Σας το θέτω ως προβληματισμό, σας το μεταφέρω ως αίτημά τους. Και παρακαλώ, επειδή –όπως μου είπαν τουλάχιστον- υπήρξε και δέσμευση από εσάς, δηλαδή από το Υπουργείο, να το δείτε το αίτημά τους με προβληματισμό. 
     Οι δημοτικές επιχειρήσεις πράγματι δεν πέτυχαν. Και γι’ αυτό το λόγο ουσιαστικά με το άρθρο 25 προσπαθείτε να καλύψετε τις όποιες ατασθαλίες, τις όποιες ζημιές έγιναν. Όμως, στο άρθρο 25, παράγραφος 2 –που θα το αναφέρουμε εκτενέστατα όταν θα κάνουμε την τοποθέτησή μας στην κατ’ άρθρο συζήτηση- υπάρχει μεγάλο πρόβλημα. Και αυτό πρέπει να το δούμε από την αρχή. Γιατί επιμένετε ενώ όλοι οι εισηγητές και αγορητές της Αντιπολίτευσης σας επεσήμαναν να αλλάξετε αυτό το «δύνανται»; Αλλάξτε αυτήν τη δυνητική δυνατότητα και βάλτε «υποχρεούνται». Για ποιο λόγο επιμένετε; 
     Κατά την άποψή μου, υπάρχει πολύ μεγάλος κίνδυνος να μην απορροφηθεί αυτό το προσωπικό που είναι στις δημοτικές επιχειρήσεις. Αν δεν θέλετε να το απορροφήσετε, να μας το πείτε. Όμως, μη μας οδηγείτε σε ένα νομοσχέδιο που ενδεχομένως εγκυμονεί κινδύνους γι’ αυτούς τους ανθρώπους. 
     Περαιτέρω, υπάρχουν και κάποιες φωτογραφικές διατάξεις –θα τις δούμε στην κατ’ άρθρο συζήτηση- που ουσιαστικά κατά την άποψή μου όπως αναφέρονται, αναφέρονται στο σταθμό 9,84, στους δημοτικούς ραδιοφωνικούς σταθμούς. Αυτό το προσωπικό μπορεί τέλος πάντων ανά πάσα στιγμή με απόφαση μόνο του δημάρχου να προσλαμβάνεται στο δήμο από τη δημοτική εταιρεία. 
     Βέβαια, κατά την άποψή μου, το μεγαλύτερο θέμα που αναπτύσσεται σ’ αυτό το νομοσχέδιο, είναι το θέμα της μεταναστευτικής πολιτικής. Αναφέρεστε σε ρυθμίσεις μεταναστευτικής πολιτικής. Για να υπάρξουν ρυθμίσεις, θα πρέπει να υπάρξει μεταναστευτική πολιτική. Δυστυχώς, μεταναστευτική πολιτική δεν έχει ασκήσει ούτε η προηγούμενη Κυβέρνηση ούτε η δική σας κυβέρνηση. 
     Μάλιστα, με μεγάλη  έκπληξη πληροφορήθηκα από το Υπουργείο σας στην πρώτη ερώτηση που έκανα ως Βουλευτής σχετικά με το πόσοι είναι οι μετανάστες αυτήν τη στιγμή στην Ελλάδα προκειμένου να έχουμε μια εικόνα, ότι είναι τετρακόσιες χιλιάδες οι νόμιμοι μετανάστες και εκατόν ογδόντα χιλιάδες οι παράνομοι μετανάστες, πράγμα που δεν νομίζω κανένας άνθρωπος, είτε Βουλευτής εδώ μέσα, είτε κάποιος απ’ αυτούς που μας ακούει, να το θεωρεί ως εδαφικό. Διότι αν είχαμε πεντακόσιες χιλιάδες, πεντακόσιες πενήντα χιλιάδες μετανάστες συνολικά, δεν θα είχαμε ουσιαστικό μεταναστευτικό πρόβλημα, γιατί ένας τέτοιος αριθμός δεν δημιουργεί ουσιαστικό μεταναστευτικό πρόβλημα. 
     Συνεπώς για να μπορείτε να μπείτε σε ρυθμίσεις μεταναστευτικής πολιτικής, θα πρέπει πρώτα να υπάρξει επιτέλους μεταναστευτική πολιτική. 
     Οι επιμέρους ρυθμίσεις που αναφέρονται μπορεί σ’ ένα σημείο να δείχνουν ότι προσπαθείτε να βοηθήσετε κάποιους ανθρώπους στις γραφειοκρατικές διαδικασίες ως προς την άδεια διαμονής. Όμως, σε καμμία περίπτωση αυτή η διευκόλυνση δεν θα πρέπει να συνάδει με την έλλειψη ελέγχου και με την έλλειψη ασφάλειας. 
     Όμως, αυτό που μου δημιούργησε ιδιαίτερο προβληματισμό στο συγκεκριμένο άρθρο –και, δυστυχώς, ούτε στην Επιτροπή μου απάντησε κάποιος, είτε η εισηγήτρια, είτε εσείς ο ίδιος- είναι δύο παράγραφοι. Η πρώτη παράγραφος μειώνει τα πρόστιμα για τις αεροπορικές εταιρείες και τις ναυτιλιακές εταιρείες που βάζουν αλλοδαπούς στην Ελλάδα. Μέχρι στιγμής, το καθεστώς ήταν 15.000 ευρώ κατά άτομο –μπορούσαν να είναι από 15.000 ευρώ έως 30.000 ευρώ- και εσείς το έχετε κάνει 5.000 ευρώ. 
     Για ποιο λόγο; Δεν υπάρχει λόγος προστασίας των εξωτερικών συνόρων; Θέλετε να ενισχύσετε το δουλεμπόριο; Διότι όσοι έχουν δικαστηριακή πρακτική, ξέρουν ότι τα ποσά για να μπει κάποιος αλλοδαπός στην Ελλάδα είναι 4.000 ευρώ με 5.000 ευρώ. Εάν εσείς το πρόστιμο από 15.000 ευρώ το κάνετε 5.000 ευρώ, ουσιαστικά τους λέτε «δεν υπάρχει κανένα πρόβλημα, γιατί και να σας πιάσουμε θα πληρώσετε μόνο αυτό το πρόστιμο που είναι τα λεφτά που θα έχετε πάρει». 
     Δεν το καταλαβαίνω το σκεπτικό σας. Λέτε να εναρμονίσουμε το πρόστιμο με την Ευρωπαϊκή Ένωση. Μα, έχουμε τον ίδιο κίνδυνο με το Λουξεμβούργο, το Βέλγιο, τη Δανία και τη Νορβηγία; Όχι. Αν θέλετε να προστατεύσετε από το δουλεμπόριο –που πιστεύω ότι θέλετε- διπλασιάστε το πρόστιμο και προχωρήστε σε αφαίρεση της άδειας όταν υπάρχει υποτροπή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Το δεύτερο μεγάλο θέμα που με προβλημάτισε στη μεταναστευτική πολιτική είναι ότι πλέον, για να μπορεί κάποιος να πάρει άδεια διαμονής στην Ελλάδα, δεν χρειάζεται πρώτα να έχει αριθμό φορολογικού μητρώου. Δηλαδή, θέλετε να πριμοδοτήσετε τη μαύρη εργασία; 
      Διότι ένας άνθρωπος που δεν θα έχει βγάλει Α.Φ.Μ. και θα πάει να εργαστεί, προφανώς θα εργαστεί «μαύρα». Θέλετε μήπως να προωθήσετε την εκμετάλλευση των μεταναστών από διάφορες κερδοσκοπικές εταιρείες; Για ποιο λόγο να μην χρειάζεται να έχει Α.Φ.Μ.; Θα μου πείτε, με το Α.Φ.Μ. δεν υπήρχε εκμετάλλευση; Βεβαίως. Όμως, υπήρχε έστω ένα εχέγγυο ασφάλειας ότι αυτός ο άνθρωπος έχει έναν Αριθμό Φορολογικού Μητρώου και μπορεί ανάλογα να εργαστεί. Τώρα εσείς προωθείτε τη «μαύρη» εργασία. 
      Για όλους αυτούς τους λόγους και επειδή πιστεύουμε ότι το νομοσχέδιο παρ’ όλο που έχει και θετικές ρυθμίσεις, δεν έχει αρχή και κατά βάση δεν επιλύει αλλά επιτείνει τα προβλήματα που υπάρχουν, καταψηφίζουμε και εμείς με τη σειρά μας το νομοσχέδιο στην αρχή του.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Πλεύρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στις εκθέσεις με θέματα: «Έλληνες στη Διασπορά 15ος -21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», καθώς και στους λοιπούς χώρους του Μεγάρου της Βουλής των Ελλήνων τρεις μαθητές και τρεις συνοδοί από το σχολείο «Πρόγραμμα Ιάσων», Κέντρο Ψυχικής Υγιεινής.
      Η Βουλή τους καλωσορίζει.
      (Χειροκροτήματα απ’  όλες τις πτέρυγες της Βουλής) 
      Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι εισηγητές οι οποίοι έλαβαν το λόγο, δέχτηκαν, ότι το νομοσχέδιο έχει θετικές διατάξεις. Επιτρέψτε μου να πω ότι όλες οι διατάξεις του νομοσχεδίου είναι θετικές, διότι το υπό συζήτηση σχέδιο νόμου ενισχύει, σύμφωνα άλλωστε και με την αιτιολογική έκθεση, την αυτοτέλεια των ανεξάρτητων αρχών, βελτιώνει την εποπτεία της δράσης της Δημόσιας Διοίκησης, καθώς επίσης και της Τοπικής Αυτοδιοίκησης και ρυθμίζει κατά τρόπο ευσύνοπτο, αλλά ευνοϊκό θέματα που απασχολούν χιλιάδες πολίτες, συμβασιούχους, εργαζόμενους, υπαλλήλους στην Τοπική Αυτοδιοίκηση, μετανάστες.
      Και επιτρέψτε μου να αναφερθώ σε ορισμένες από τις διατάξεις του συζητούμενου σχεδίου νόμου.
      Κατ’ αρχάς, η επέκταση της προστασίας του Συνηγόρου και των βοηθών Συνηγόρων του Πολίτη, στα μέλη όλων των συνταγματικώς κατοχυρωμένων ανεξάρτητων αρχών, σύμφωνα με το άρθρο 1 του σχεδίου νόμου, αποτελεί μέτρο το οποίο αποσκοπεί στην ανεπηρέαστη άσκηση των αρμοδιοτήτων τους. Γι’ αυτό και περιορίζεται σε πράξεις, σε ενέργειες, οι οποίες έγιναν κατά την άσκηση των καθηκόντων τους ή γνώμες που διατυπώθηκαν, επίσης κατά την άσκηση των καθηκόντων τους.
      Η δίωξή τους για συκοφαντική δυσφήμηση, εξύβριση ή παραβίαση του απορρήτου παραμένει δυνατή μετά από έγκληση. Και θα πρέπει εδώ να σημειώσω ότι η συζητούμενη διάταξη συναρμόζεται απολύτως και με τη διάταξη του άρθρου 101Α του Συντάγματος, που απονέμει στα μέλη των ανεξάρτητων αρχών προσωπική και λειτουργική ανεξαρτησία. Η κριτική, συνεπώς, που ασκήθηκε από τον εισηγητή και τους ειδικούς αγορητές της Αντιπολίτευσης είναι υπερβολική και –επιτρέψτε μου να πω- στρεψόδικη, διότι αυτή η κριτική απευθύνεται περισσότερο στο θεσμό των ανεξάρτητων αρχών και λιγότερο στην εισηγούμενη ρύθμιση. Βεβαίως, το πλαίσιο της λειτουργίας των ανεξάρτητων αρχών, η διαφάνεια και η αποτελεσματικότητά τους, όπως προκύπτει από τη μέχρι σήμερα λειτουργία τους και τη δράση τους, ο αριθμός τους και η θέση τους στην έννομη τάξη είναι ζητήματα τα οποία μπορούμε να συζητήσουμε, αλλά δεν αποτελούν αντικείμενο των ρυθμίσεων του συζητούμενου σχεδίου νόμου. 
      Επίσης, περισσότερο χάριν εντυπώσεων και όχι ουσίας, ασκείται πολεμική κατά της διάταξης εκείνης που δίδει την δυνατότητα να μετέχουν των Επιτροπών Επιλογής προσωπικού μέλη Δ.Ε.Π., πρώην μελών του Α.Σ.Ε.Π. καθώς επίσης και ανώτατοι ή ανώτεροι δημόσιοι υπάλληλοι.
      Η εν λόγω διάταξη, όπως διευκρινίστηκε από τον Υπουργό, τέθηκε μετά από αίτημα του Προέδρου του Α.Σ.Ε.Π.. Στόχος είναι η διευκόλυνση και η επιτάχυνση του έργου της ανεξάρτητης αρχής, καθώς επίσης και η ad hoc πρόσληψη επιστημόνων, ανθρώπων ειδικών, τεχνοκρατών με ειδικές γνώσεις, για να μπορούν να ανταποκρίνονται πληρέστερα στα καθήκοντα τα οποία θα τους ανατεθούν.
      Άλλωστε –και θα πρέπει αυτό να το σημειώσουμε με έμφαση- δεν πρόκειται για καινοφανή ρύθμιση -και απευθύνομαι κυρίως προς τους συναδέλφους του ΠΑ.ΣΟ.Κ.- αφού ανάλογη ρύθμιση προς την εισηγούμενη συναντάται ήδη στο άρθρο 17 παράγραφος 1 του ν. 2190/94.
      Η ρύθμιση αυτή αναφέρει επί λέξει τα εξής: 
      «Τους γραπτούς διαγωνισμούς του Α.Σ.Ε.Π. διενεργεί κεντρική επιτροπή συγκροτούμενη από μέλη ή πρώην μέλη του, από εκπαιδευτικούς λειτουργούς τριτοβάθμιας ή δευτεροβάθμιας εκπαίδευσης, ομότιμους καθηγητές ανωτάτων εκπαιδευτικών ιδρυμάτων, μόνιμους δημοσίους υπαλλήλους ή λειτουργούς ή ανώτερους ή ανώτατους υπαλλήλους του δημοσίου τομέα.» 
      Γιατί, λοιπόν, κάνετε κριτική, κυρίες και κύριοι συνάδελφοι του ΠΑ.ΣΟ.Κ., σε μια ρύθμιση η οποία είναι περίπου όμοια με τη ρύθμιση την οποία εσείς είχατε εισαγάγει στο νομοθέτημα 2190/1994;
      Ακατανόητη, επίσης, είναι και η άρνηση που εκφράζει η Αντιπολίτευση στις ρυθμίσεις του παρόντος σχεδίου νόμου που αφορούν το Γενικό Επιθεωρητή Δημόσιας Διοίκησης. Η υποχρεωτική και όχι απλώς δυνητική διεξαγωγή ελέγχων και επιθεωρήσεων σε ολόκληρο το φάσμα του δημοσίου τομέα, η άσκηση ενδίκων μέσων κατά των αποφάσεων πειθαρχικών συμβουλίων, στα οποία πρέπει να πούμε ότι, όχι σπάνια, σοβαρές υποθέσεις λιμνάζουν επ’ αόριστον, η διεύρυνση του κύκλου υπόχρεων σε δήλωση «πόθεν έσχες», αποτελούν, επίσης, ρυθμίσεις, οι οποίες προφανώς εξυπηρετούν το σκοπό του ν. 3074/2002, που η Αξιωματική Αντιπολίτευση, ως τότε Κυβέρνηση, είχε εισαγάγει στην Εθνική Αντιπροσωπεία και είχε υπερψηφίσει, δηλαδή τη διασφάλιση της εύρυθμης και αποτελεσματικής λειτουργίας της Δημόσιας Διοίκησης, την παρακολούθηση και αξιολόγηση του έργου των δημοσίων λειτουργών, καθώς επίσης και τον εντοπισμό φαινομένων διαφθοράς και κακοδιοίκησης. 
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Ιδιαίτερης, όμως, σημασίας –και επιτρέψτε μου να αναφερθώ, γιατί δεν έγινε μεγάλη αναφορά από τους εισηγητές πλην της εισηγήτριας της Πλειοψηφίας- είναι οι ρυθμίσεις του παρόντος σχεδίου νόμου για την Τοπική Αυτοδιοίκηση, η οποία τυγχάνει του διαρκούς ενδιαφέροντος της Κυβέρνησης της Νέας Δημοκρατίας. 
      Η δυνατότητα μετατάξεων προσωπικού των Κέντρων Εξυπηρέτησης Πολιτών, καθώς επίσης και η παράταση της μίσθωσης των ακινήτων στα οποία στεγάζονται, εντάσσεται στο πλαίσιο της διαρκούς μέριμνας της Κυβέρνησης για την αποτελεσματική λειτουργία των Κ.Ε.Π. μετά τη θέσπιση της μονιμοποίησης του προσωπικού τους με το ν. 3320/2005. 
      Επίσης, σημαντική είναι η κατά ένα έτος παράταση της προθεσμίας εναρμόνισης των δημοτικών επιχειρήσεων προς τις νέες μορφές άσκησης επιχειρηματικής δραστηριότητας από τους Οργανισμούς Τοπικής Αυτοδιοίκησης και η δυνατότητα μεταφοράς του προσωπικού τους σε άλλη υπηρεσία του δημόσιου τομέα. 
      Με το παρόν σχέδιο νόμου, επίσης, ενισχύονται οι δομές κοινωνικής μέριμνας των Οργανισμών Τοπικής Αυτοδιοίκησης. Παρατείνεται το πρόγραμμα «Βοήθεια στο Σπίτι» έως 31.8.2008, μετά την τακτοποίηση του προσωπικού του σε θέσεις ιδιωτικού δικαίου αορίστου χρόνου. Εντάσσεται το προσωπικό των μονάδων κοινωνικής μέριμνας σε δημοτικές επιχειρήσεις, κατά το πρότυπο του προγράμματος «Βοήθεια στο Σπίτι». 
      Εισάγεται, επίσης, η δυνατότητα χρηματοδότησης από το δημόσιο, τα νομικά πρόσωπα δημοσίου δικαίου και τους Οργανισμούς Τοπικής Αυτοδιοίκησης πρώτου βαθμού των αστικών μη κερδοσκοπικών εταιρειών που έχουν συσταθεί μέχρι τη δημοσίευση του ν. 3463/2006. 
      Επιτρέψτε μου να κάνω μια αναφορά στη διάταξη που αφορά στην προσαύξηση, μοριοδότηση της εντοπιότητας στο πλαίσιο των διαγωνισμών του Α.Σ.Ε.Π.. 
      Το προνομιακό καθεστώς στις προσλήψεις, κυρίες και κύριοι συνάδελφοι, σύμφωνα με το ν. 2190/ 1994 δεν αφορά μόνο τους κατοίκους των παραμεθόριων περιοχών. Κατά πρώτο λόγο, αφορά τους νομούς που από άποψη γεωγραφική, δημογραφική και οικονομική αντιμετωπίζουν δυσχερείς περιστάσεις. Αφορά, ιδίως, περιοχές στις οποίες η κάλυψη των κενών θέσεων του δημόσιου και του ευρύτερου δημόσιου τομέα μπορεί και πρέπει να συνδυαστεί με την απασχόληση των μονίμων κατοίκων τους. 
      Με αυτόν τον τρόπο οι υπηρεσίες του δημόσιου τομέα στελεχώνονται, αλλά και το προσωπικό το οποίο καταλαμβάνει τις μόνιμες θέσεις παραμένει στον τόπο όπου διορίζεται. Αποτελεί δε και ένα κίνητρο για να παραμείνουν οι νέοι, μόνιμοι κάτοικοι των περιοχών αυτών, στον τόπο τους. 
      Σε αυτό το πλαίσιο και με βάση αυτά τα δεδομένα ζητώ, με τροπολογία που έχω καταθέσει, και την υπαγωγή του Νομού Φωκίδος στο καθεστώς που διέπει την επιπλέον μοριοδότηση και αφορά στις περιοχές τις οποίες προανέφερα. 
      Με αυτές τις παρατηρήσεις, κυρίες και κύριοι συνάδελφοι, υπερψηφίζω το συζητούμενο σχέδιο νόμου, έχοντας την πεποίθηση ότι προάγει τη λειτουργία της Δημόσιας Διοίκησης, καθώς επίσης και της Τοπικής Αυτοδιοίκησης προς όφελος των πολιτών της χώρας. 
      Σας ευχαριστώ θερμά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ.  Μπούγα.
      Το λόγο τώρα έχει ο Βουλευτής του ΠΑ.ΣΟ.Κ. κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η ίδρυση του Ανώτατου Συμβουλίου Επιλογής Προσωπικού κατά κοινή ομολογία αποτέλεσε μία μεγάλη τομή για το πολιτικό και διοικητικό σύστημα της χώρας μας, αφού συνέβαλε καθοριστικά στην κατοχύρωση των αξιοκρατικών προσλήψεων προσωπικού στο δημόσιο και στην αναβάθμιση του ρόλου της πολιτικής και των πολιτικών. 
      Βεβαίως, προκειμένου το νέο σύστημα να εμπεδωθεί στη συνείδηση των πολιτών, έπρεπε να περάσουν κάποια χρόνια εφαρμογής του, με όρους διαφάνειας και να ξεπεραστούν προβλήματα που σχετίζονται με τις οργανωτικές αδυναμίες του πρώτου καιρού, με τη στελέχωση του Α.Σ.Ε.Π. και τις χρόνιες παγιωμένες νοοτροπίες, που δεν ήταν εύκολο να αλλάξουν και στην κοινωνία, αλλά και στον πολιτικό κόσμο. 
      Η Κυβέρνηση της Νέας Δημοκρατίας μπροστά στη μεγάλη αποδοχή του Α.Σ.Ε.Π. από την κοινωνία προσποιείται ότι αποδέχεται το θεσμό. Στην πράξη, όμως, με την εφαρμογή της συνέντευξης άνοιξε ένα παράθυρο, έκανε ένα πρώτο βήμα για την αμφισβήτηση και την υπονόμευση του Α.Σ.Ε.Π., βεβαίως, και τον κλονισμό της αξιοπιστίας του αντικειμενικού συστήματος προσλήψεων. 
      Οι περίφημες συνεντεύξεις –και δεν κατανοώ, γιατί ενοχλούνται οι συνάδελφοι της Πλειοψηφίας- που δικαίως χαρακτηρίζονται συνεντεύξεις αναξιοκρατίας, συνεντεύξεις υποτίμησης της νοημοσύνης των διαγωνιζομένων, συνεντεύξεις παρωδία, συνεντεύξεις με τις οποίες ορισμένοι έσχατοι γίνονται πρώτοι –και έχουμε πολλά παραδείγματα γι’ αυτό- τώρα με τη δυνατότητα που δίνεται με το υπό συζήτηση νομοσχέδιο να διενεργούνται και από μη μέλη του Α.Σ.Ε.Π., γίνεται ένα δεύτερο βήμα για την υποβάθμιση του θεσμού. Γι’ αυτό εμείς διαφωνούμε από θέση αρχής για τη συγκεκριμένη ρύθμιση. Και επειδή ισχυρίζεται η Κυβέρνηση και έτσι είναι, ότι τι να κάνουμε, εμείς υιοθετούμε μία ρύθμιση που τη ζήτησε ο Πρόεδρος του Α.Σ.Ε.Π., βεβαίως, όταν φορτώνετε στον Α.Σ.Ε.Π. και μία αρμοδιότητα που δεν προβλέπεται και αντιμετωπίζει δυσκολία στην πράξη, είναι λογικό, κύριοι Υπουργοί, το Α.Σ.Ε.Π. να ζητάει ένα δρόμο διαφυγής, να μπορέσει να ανταποκριθεί. Δεν θεωρούμε, όμως, ότι αυτός είναι ο καλύτερος τρόπος.
      Εμείς θεωρούμε –και αυτή είναι η πρότασή μας- ότι η κατάργηση της συνέντευξης και η καλύτερη στελέχωση του Α.Σ.Ε.Π., είναι η καλύτερη λύση. 
      Το δεύτερο θέμα στο οποίο θα ήθελα να αναφερθώ είναι τα Κέντρα Εξυπηρέτησης Πολιτών, που παρά τα προβλήματά τους έχουν συμβάλλει καθοριστικά στην καλύτερη εξυπηρέτηση των πολιτών, στα μεγάλα αστικά κέντρα, αλλά και στην ελληνική περιφέρεια. Οφείλουμε γι’ αυτό με τις ρυθμίσεις που ψηφίζουμε στη Βουλή να ενισχύουμε το ρόλο τους. 
      Ποιος είναι ο σχεδιασμός της Κυβέρνησης; Και εδώ θα μου επιτρέψετε να πω ότι φοβούμαι πάρα πολύ ότι η συνεχής μεταφορά αρμοδιοτήτων, χωρίς ενίσχυση των Κέντρων Εξυπηρέτησης Πολιτών με προσωπικό, χωρίς βελτίωση της υποδομής, χωρίς αντιμετώπιση των προβλημάτων που έχουν παρουσιαστεί την πράξη στη συνεργασία τους με τις υπηρεσίες του δημοσίου, θα υποβαθμίσει το ρόλο τους. Γι’ αυτό υπήρξε μία πρώτη φάση σύστασης και προκήρυξης θέσεων μόνιμου προσωπικού, που με τον τρόπο που έγινε δημιούργησε προβλήματα, ένα από τα οποία επιχειρείται να αντιμετωπιστεί με τη δυνατότητα αμοιβαίων μετατάξεων υπαλλήλων που υπηρετούν σε διαφορετικά Κ.Ε.Π. και αναγκάστηκαν να αλλάξουν νομό. Κατά την εκτίμησή μας η συγκεκριμένη διάταξη έχει μεγάλες δυσκολίες εφαρμογής στην πράξη και δεν θα είναι αποτελεσματική.
      Με την ευκαιρία, κύριε Υπουργέ, ήθελα να ρωτήσω, θα υπάρξει δεύτερη φάση προκήρυξης θέσεων μόνιμου προσωπικού στα Κ.Ε.Π., αφού είναι γνωστό ότι πολλοί ήδη εργαζόμενοι στα Κέντρα Εξυπηρέτησης Πολιτών που δουλεύουν για πάρα πολύ χρόνο δεν μπόρεσαν να καλυφθούν στην πρώτη προκήρυξη; 
      Το τρίτο θέμα στο οποίο θα ήθελα να αναφερθώ, κυρίες και κύριοι συνάδελφοι, είναι τα Προγράμματα Βοήθειας στο Σπίτι. Με δεδομένη την πολύ μεγάλη αποδοχή τους από την ελληνική κοινωνία και τους Οργανισμούς Τοπικής Αυτοδιοίκησης, που είναι οι φορείς υλοποίησης αυτών των προγραμμάτων, υπάρχει απόλυτη ανάγκη αυτά τα προγράμματα να συνεχιστούν. Με το νομοσχέδιο δίνεται παράταση της προθεσμίας υλοποίησης μέχρι 31/8/2008. 
      Τα ερωτήματα, όμως, παραμένουν και είναι πολύ συγκεκριμένα: Ποια είναι η προετοιμασία που έχει γίνει από τα συναρμόδια Υπουργεία για τη συνέχιση της υλοποίησης αυτών των προγραμμάτων κατά τη διάρκεια της Τέταρτης Προγραμματικής Περιόδου 2007-2013; Με ποιους όρους και προϋποθέσεις θα συνεχίσουν να υπάρχουν;
      Και με την ευκαιρία, κύριε Υπουργέ, θα ήθελα να σας γνωρίσω ότι υπάρχει πολύμηνη καθυστέρηση εκταμίευσης των πόρων για τη χρηματοδότηση αυτών των προγραμμάτων που ήδη έχουν υλοποιηθεί από το Υπουργείο Οικονομίας και Οικονομικών. Αυτό έχει ως αποτέλεσμα και στη Λάρισα –και είμαι βέβαιος ότι το γνωρίζετε- οι είκοσι τρεις δήμοι που υλοποιούν προγράμματα να έχουν πολλούς μήνες να πάρουν λεφτά. Οι εργαζόμενοι σ’ αυτά τα προγράμματα παραμένουν απλήρωτοι για πάρα πολύ καιρό.
      Εδώ θα πρέπει να συνειδητοποιήσετε και να λάβετε σοβαρά υπ’ όψιν ότι αυτές οι δυσλειτουργίες πρέπει να ρυθμιστούν, όπως πρέπει να ρυθμιστούν και οι εργασιακές σχέσεις των εργαζομένων σ’ αυτά τα προγράμματα, γιατί παρέχουν υπηρεσίες σε άτομα ηλικιωμένα, σε άτομα μοναχικά, σε αναξιοπαθούντες συμπολίτες μας, όχι μόνο σε μεγάλα αστικά κέντρα, αλλά και σε πολύ απομακρυσμένες, παραμεθόριες, δυσπρόσιτες περιοχές.
      Ύστερα από την εμπειρία που έχει αποκτηθεί από την υλοποίηση αυτών των προγραμμάτων, θεωρούμε, κύριε Υπουργέ, ότι και το Υπουργείο Εσωτερικών και το Υπουργείο Οικονομίας και Οικονομικών που έχει την ευθύνη χρηματοδότησης αυτών των προγραμμάτων, πρέπει να συνεργαστεί με την αυτοδιοίκηση και να υπάρξουν βελτιώσεις. Δεν υπάρχει καμμία αμφιβολία –η κοινωνία το ζητάει, οι φορείς της αυτοδιοίκησης το θέλουν- ότι αυτά τα προγράμματα πρέπει να συνεχιστούν.
      Τέλος, όσον αφορά τις απανωτές αλλαγές που έγιναν στη διάταξη που προέβλεπε τις μετατάξεις των υπηρετούντων στο Γραφείο του Πρωθυπουργού, κύριοι συνάδελφοι, όσοι ισχυριστήκατε ότι κάνουμε άδικη κριτική να σας πω ότι «αγράμματους» χαρακτήρισε τους συντάκτες του νομοσχεδίου η πρώην Πρόεδρος της Βουλής. Δεν τους χαρακτηρίσαμε εμείς. Εμείς είπαμε ότι υπάρχει μία καραμπινάτη, προνομιακή μεταχείριση για υπαλλήλους του Γραφείου του Πρωθυπουργού. 
      Επειδή ακούω ότι γίνεται για λόγους λειτουργικούς, διερωτώμαι: Τέτοιου είδους λειτουργικά προβλήματα δεν υπάρχουν στα γραφεία των Υπουργών; Δεν εισηγούμαι να επεκτείνετε τη ρύθμιση, αλλά είναι «ηλίου φαεινότερο» ότι δεν είναι τα λειτουργικά προβλήματα, άλλος ήταν ο αρχικός σκοπός, άλλο ήταν αυτό το οποίο θέλατε να κάνετε και γι’ αυτό εμείς αντιδράσαμε και γι’ αυτό υπάρχει και η κατακραυγή στο σύνολο της κοινωνίας.
      Κυρίες και κύριοι συνάδελφοι, γι’ αυτούς τους λόγους εμείς καταψηφίζουμε επί της αρχής το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Έξαρχο.
      Το λόγο έχει ο Βουλευτής του Λαϊκού Ορθόδοξου Συναγερμού κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Αν γυρίσουμε το χρόνο πίσω, αγαπητοί συνάδελφοι, και πάμε στο έτος 2006 με το ν. 3436 άρθρο 136 παράγραφος 8 περίπτωση α’ θα δούμε ότι η τότε Κυβέρνηση προσπάθησε να επιφέρει μία τομή στα πράγματα της Τοπικής Αυτοδιοίκησης και εισέπραξε θετικά σχόλια. Γιατί; Διότι το άρθρο που προανέφερα προέβλεπε ότι δεν μπορούν δήμαρχοι, κοινοτάρχες σε κοινότητες άνω των δύο χιλιάδων κατοίκων, αντιδήμαρχοι, πρόεδροι κ.λπ., να παίρνουν και τα έξοδα παραστάσεως και τις αποδοχές της θέσεώς τους, αφού θα ήταν δημόσιοι υπάλληλοι. Και τότε η Κυβέρνηση εισέπραξε θετικά σχόλια, διότι πήγαινε να σπάσει ένα απόστημα. Ποιο απόστημα; Να θεωρείται η Τοπική Αυτοδιοίκηση ως μία ευκαιρία πλουτισμού. 
      Τώρα τι βλέπουμε; Με το άρθρο 24 παράγραφος 1 του νομοσχεδίου έχουμε μία ανακολουθία, για να μη χρησιμοποιήσω βαρύτερη έκφραση. Δηλαδή, σωρευτικά τώρα επιτρέπεται ο δημόσιος υπάλληλος δήμαρχος να παίρνει και τις αποδοχές της θέσεώς του και βεβαίως τα έξοδα παραστάσεως. Και προσέξτε τη δικαιολογία στην αιτιολογική έκθεση: Για να μην υποβαθμιστεί, λένε, το βιοτικό επίπεδο των ανθρώπων αυτών. 
      Ρωτάτε, κύριοι της Κυβέρνησης, τα δύο εκατομμύρια των Ελλήνων που είναι κάτω από το όριο της φτώχιας; Ρωτάτε τους ανθρώπους που είναι άνεργοι; Ρωτάτε τους ανθρώπους που δεν έχουν τα απαραίτητα προς το «ζην»;
      Κι εσείς τολμάτε να φέρνετε τώρα μία διάταξη που σας καθιστά αναξιόπιστους και ανακόλουθους τουλάχιστον, διότι αυτά που λέγατε πριν από ένα χρόνο, έρχεστε τώρα και τα παίρνετε πίσω, τα μαζεύετε με φθηνές δικαιολογίες. Πως θα δικαιολογηθείτε στα δύο εκατομμύρια των Ελλήνων που είναι κάτω από το όριο της φτώχειας; Πως θα δικαιολογηθείτε στο 60% των παιδιών που είναι κάτω από το όριο της φτώχειας και δεν έχουν γάλα; Και έρχεστε και λέτε για τους αιρετούς, τους οποίους βεβαίως θα πρέπει να προστατεύσουμε από τέτοια φαινόμενα και να μην τους καταδικάζουν οι τοπικές κοινωνίες ότι ασχολούνται με την Τοπική Αυτοδιοίκηση για λόγους πλουτισμού, για ίδιον όφελος. Έρχεστε και καταρρακώνετε το κύρος του θεσμού της Τοπικής Αυτοδιοίκησης, που για μας είναι ένα από τα βάθρα της δημοκρατίας.
      Έρχομαι σε ένα άλλο ζήτημα συναφές πάλι με θέματα Τοπικής Αυτοδιοίκησης. Πάλι στο άρθρο 24, στην παράγραφο 10 υπάρχει η εξής πρόνοια: Θα υπάρξει κοινή υπουργική απόφαση μεταξύ του Υπουργού Εσωτερικών και του Υπουργού Υγείας για τις τεχνικές προδιαγραφές –χρησιμοποιώ ακριβώς τους όρους και τους όρους καταλληλότητας- των παιδικών και βρεφονηπιακών σταθμών. Και βεβαίως δεν θα μπορούσαμε να πούμε όχι, διότι καλύπτεται ένα θεσμικό κενό. 
      Πρέπει όμως να κάνω την εξής παρατήρηση: Τώρα βρήκατε, κύριε Υπουργέ, ότι υπάρχει το θεσμικό κενό; Και πριν Υπουργός Εσωτερικών ήσασταν. Τώρα βρήκατε ότι σε αυτόν τον ευαίσθητο τομέα της Τοπικής Αυτοδιοίκησης που έχει να κάνει με μικρά παιδιά- γιατί μιλάμε για βρεφονηπιακούς και παιδικούς σταθμούς- υπάρχει θεσμικό κενό και έρχεστε να το καλύψετε; Και βεβαίως καλά κάνετε, αρκεί που το αντιληφθήκατε και τώρα. Αλλά φαίνεται ότι ο ιός της βραδύτητας έχει πλήξει όχι μόνο το σύνολο της κυβερνητικής μηχανής, αλλά ιδιαιτέρως και το  Υπουργείο Εσωτερικών. 
      Τέλος, να σας θέσω και ένα πρόβλημα πρακτικής φύσεως. Βγαίνει αυτή η κοινή υπουργική απόφαση εκεί και τίθενται οι τεχνικές προδιαγραφές και οι όροι καταλληλότητας και πολλοί δήμοι δεν πληρούν όσον αφορά στις κτηριακές τους εγκαταστάσεις τα κριτήρια που εσείς θέτετε. Τι θα γίνει; Να σας πω τι θα γίνει; Αλλά να το ομολογήσετε και εδώ μέσα στη Βουλή. Οι δήμαρχοι θα ζητούν πόρους για να προχωρήσουν σε νέες κτηριακές εγκαταστάσεις, εσείς θα επικαλείστε διάφορα και θα παρατηρείτε εμπλοκή στο όλο θέμα και η κατάληξη θα είναι να περάσουν στις περιβόητες Σ.Δ.Ι.Τ., στις Συμπράξεις Δημοσίου και Ιδιωτικού Τομέα, αλλά ομολογείστε το από τώρα. Είναι μία κερκόπορτα που ανοίγετε να για να μπει το ιδιωτικό κεφάλαιο στην Τοπική Αυτοδιοίκηση σε αυτόν τον ευαίσθητο τομέα που είναι οι παιδικοί και βρεφονηπιακοί σταθμοί.
      Τέλος, έχουμε επίσης ένα άλλο θέμα που αφορά την Τοπική Αυτοδιοίκηση. Με το άρθρο 24 πάλι, παράγραφος 8, που θα μείνει περιβόητο αυτό το άρθρο, επιτρέπεται η κατάτμηση δημοτικών και κοινοτικών έργων. Ξέρετε τι σημαίνει; Νομίζαμε ότι είχαμε απαλλαγεί από  αυτήν την κατάσταση. Σημαίνει ότι ανοίγεται ένα τεράστιο παράθυρο διαφθοράς στην Τοπική Αυτοδιοίκηση. Γιατί να υπάρχει αυτή η κατάτμηση; Για να μπορούν κάποιοι να δίνουν τα έργα που θέλουν κατατμημένα και χωρίς τους απαραίτητους δημόσιους διαγωνισμούς; Διότι θα πέφτει το ποσό του έργου, αφού θα έχουμε κατάτμηση κι έτσι απευθείας θα μπορεί κάποιος να αναθέτει ένα έργο και ο όγκος αυτών των πράξεων, δηλαδή των κατ’ ανάθεση έργων θα πολλαπλασιαστεί. Αυτό δεν είναι ένα παράθυρο στη διαφθορά και στην κατασπατάληση των πόρων; Και βεβαίως έρχονται τώρα διάφορες εκθέσεις και κάνουν λόγο για Τοπική Αυτοδιοίκηση που έχει αναδειχθεί σε μία φωλιά διαφθοράς. Κι εσείς αντί να συρρικνώσετε τέτοιου είδους κατηγορίες για την Τοπική Αυτοδιοίκηση, αντί να συμβάλετε στην εξυγίανση του βάθρου αυτού της δημοκρατίας, έρχεστε και ανοίγετε τέτοιες πληγές που θεωρούσαμε ότι είχαν κλείσει. 
      Θα μου επιτρέψετε επίσης να αναφερθώ στην περιβόητη συνέντευξη.  Ακούστηκαν πολλά εδώ περί προσωπικού που θα διενεργεί τη συνέντευξη, εάν είναι πρώην μέλη του Α.Σ.Ε.Π., εάν είναι ακαδημαϊκοί κ.λπ..  Για τον Λαϊκό Ορθόδοξο Συναγερμό τίθεται ένα μεγάλο ζήτημα αρχής. Δεν μας ενδιαφέρουν τα πρόσωπα. Θα μπορούσαν να είναι και δικαστικοί, εάν θέλουμε να έχουμε και τεκμήρια αξιοπιστίας. Θα μπορούσαν να είναι μόνο δικαστικοί, πρωτοδίκες αυτοί που θα διενεργούν τέτοιου είδους συνεντεύξεις.
      Το αφήνουμε όμως αυτό, διότι για μας υπάρχει ένα μεγάλο ζήτημα αρχής. Το ΠΑ.ΣΟ.Κ. χρησιμοποίησε επίσης τη συνέντευξη. Μάλιστα προ ημερών είχαμε επίκαιρη ερώτηση όσον αφορά την επιλογή στελεχών εκπαίδευσης μέσω της περιβόητης συνέντευξης την οποία εσείς, κύριε Υπουργέ, ως Κυβέρνηση την πήγατε στο 33%. Γιατί; Διότι η συνέντευξη είναι ένας μηχανισμός νομής του κράτους από τα δύο κόμματα εξουσίας και από το ΠΑ.ΣΟ.Κ. και από τη Νέα Δημοκρατία και κανείς δεν το ομολογεί αυτό το πράγμα.
      Εμείς, ως Λαϊκός Ορθόδοξος Συναγερμός θα προσπαθήσουμε να επιβάλουμε κάποιες αρχές στη λειτουργία του κράτους και να διασώσουμε το κύρος της Τοπικής Αυτοδιοίκησης που βαναύσως καταπατάται με το άρθρο 24, κύριε Υπουργέ.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Χαλκίδης.
      ΜΙΧΑΗΛ ΧΑΛΚΙΔΗΣ: Έχω οκτώ λεπτά, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Έχετε οκτώ λεπτά, κύριε Χαλκίδη. Έγινε ένα λάθος στον προλαλήσαντα συνάδελφο ο οποίος βγήκε κερδισμένος, γιατί ο χρονομέτρης άρχισε να λειτουργεί αρκετά λεπτά αφότου ξεκίνησε η ομιλία του. Μην ανησυχείτε, έχετε οκτώ λεπτά ολόκληρα.
      ΜΙΧΑΗΛ ΧΑΛΚΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το υπό συζήτηση νομοσχέδιο συνεχίζουμε με σταθερότητα και προσήλωση το έργο όχι μόνο της τήρησης των προεκλογικών μας υπεσχημένων, αλλά επί της ουσίας το έργο των μεταρρυθμίσεων που χρειάζονται κρίσιμοι πολιτικοί και κοινωνικοί τομείς του δημόσιου βίου όπως αυτός της Δημόσιας Διοίκησης. Δεν είμαστε και δεν υπήρξαμε ποτέ αυτοί που στο βωμό της πρόσκαιρης φιλολαϊκότητας θα υποσχόμασταν «λαγούς με πετραχήλια» προκειμένου να αποκομίσουμε παροδικά κομματικά οφέλη.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)        
      Για μας μεταρρύθμιση σημαίνει μία βηματική και προσεκτική ακολουθία σταδίων, το κάθε ένα από τα οποία τελεί σε άρρηκτη σχέση με το προηγούμενο. Για μας μεταρρύθμιση είναι ο τελικός στόχος, το τελικό πολιτικό συμβάν, αν θέλετε, το οποίο για να πραγματοποιηθεί πρέπει να περάσει από μία υπεύθυνα οργανωμένη και προσεκτικά σχεδιασμένη σειρά ρυθμίσεων.
      Στην κατεύθυνση αυτή κινείται και το υπό ψήφιση νομοσχέδιο. Με τις διατάξεις του εισάγεται κυριολεκτικά μία σωρεία ρυθμίσεων, προβλέψεων, διορθώσεων, ενισχύσεων και η αποκατάσταση της λειτουργίας ενός σημαντικού εύρους της Δημόσιας Διοίκησης, από τις ανεξάρτητες αρχές μέχρι και τη μεταναστευτική πολιτική.
      Κυρίες και κύριοι συνάδελφοι, όλοι γνωρίζουμε ότι η Δημόσια Διοίκηση της χώρας μας πάσχει. Η διάγνωση της παθογένειας όμως δεν ανήκει σε κανέναν από μας. Σε μας ανήκει η θεραπεία. Τη διάγνωση είναι σε θέση να την κάνουν και την κάνουν καθημερινά όσοι πολίτες συναλλάσσονται με το κράτος ή όσοι υπάλληλοι καλούνται να υπηρετήσουν το κράτος, αλλά βλέπουν ότι αυτός ο «αδηφάγος γίγαντας» τις περισσότερες φορές θα τους αφήσει απροστάτευτους, συνθλίβοντάς τους υπό την κατεστημένη εξουσία που μεταξύ άλλων έχουν εγκαθιδρύσει η πολυνομία, η αναποτελεσματικότητα, η απουσία ελέγχων, η έλλειψη κινήτρων, η έλλειψη παιδείας.
      Ήδη η Κυβέρνησή μας έχει κάνει τα πρώτα βήματα στην κατεύθυνση της εξυγίανσης, της διασφάλισης της ποιότητας και της αποδοτικότητας, με απώτερο πάντα στόχο την εξυπηρέτηση του πολίτη. Απλουστεύονται οι διαδικασίες, μειώνονται τα απαιτούμενα δικαιολογητικά τα οποία πλέον αναζητούνται αυτεπάγγελτα από τη διοίκηση, μειώνεται η γραφειοκρατία των πολλών υπογραφών, εκσυγχρονίζεται και ψηφιοποιείται η διοίκηση με νέες τεχνολογίες και εκπαιδεύεται το προσωπικό. Με την ίδια προσήλωση συνεχίζουμε και θεσμοθετούμε σήμερα ρυθμίσεις που αφορούν την καθημερινότητα του πολίτη, την καθημερινότητα του υπαλλήλου του κράτους, την καθημερινότητα εν τέλει της πολύπαθης συναλλαγής του πολίτη με τον υπάλληλο του κράτους.
      Όπως έχει γίνει σαφές και από άλλα νομοθετήματα της Κυβέρνησής μας, έτσι και τώρα εφαρμόζουμε ρητά και με σαφήνεια την στρατηγική της «οριζοντιοποίησης» της λειτουργίας της διοίκησης, σε αντίθεση με το «κάθετο» μοντέλο που υιοθέτησε η χώρα μας, όταν πριν από πολλές δεκαετίες κλήθηκε να οργανώσει τη Δημόσια Διοίκησή της. 
      Κυρίες και κύριοι συνάδελφοι, θέλουμε λιγότερο κράτος και ενεργότερο πολίτη. Θέλουμε το κράτος εγγυητή της ευρυθμίας και όχι δυνάστη των πολιτών. Επιθυμούμε τη συρρίκνωση του κράτους και την αμοιβαία και ανάλογη ενίσχυση της συλλογικότητας των οργάνων.
      Από την μία αναγνωρίζουμε όλοι την ύπαρξη ενός κράτους-γίγαντα και από την άλλη αρνούμαστε να εξισορροπήσουμε την πλάστιγγα προς τη μεριά του αδύναμου πολίτη, καθιστώντας τον οριζοντίως συμμέτοχο στις εξελίξεις που τον αφορούν. Μ’ αυτόν τον τρόπο το κράτος πλησιάζει τον πολίτη, καθώς του επιτρέπει να παρακολουθεί τις ενέργειές του σε ένα μόνο επίπεδο, στον οριζόντιο άξονα και όχι σε μία κάθετη και πολυεπίπεδη ιεραρχία φορέων, αδιαφανή εξαιτίας του όγκου της και δυσκίνητη εξαιτίας της γραφειοκρατίας που απαιτείται για να την υποστηρίξει.
      Αυτή είναι, κυρίες και κύριοι συνάδελφοι, και η φιλοσοφία του άρθρου 2 του νομοσχεδίου. Ειλικρινά απορώ με την επιχειρηματολογία ορισμένων. Ελεγχόμαστε και λέγεται ότι με τις διατάξεις του άρθρου 2 καταργούμε τη διαφάνεια και την αξιοκρατία του Α.Σ.Ε.Π., επειδή επιτρέπεται πλέον στον Πρόεδρό του να ορίζει ακόμα και συνταξιούχους ανώτατους ή ανώτερους δημόσιους λειτουργούς ή καθηγητές Πανεπιστημίου ως μέλη των Επιτροπών των διαγωνισμών. 
      Επιτέλους, κάποιοι ας αποφασίσουν να αντιμετωπίσουν την πραγματικότητα με παρρησία. Δεν μπορεί πια να απορρίπτονται μέσα διοίκησης με τη δικαιολογία ότι είναι «δυνάμει» ευάλωτα σε εξωθεσμικές παρεμβάσεις, χωρίς να υπολογίζεται την ίδια στιγμή η «δυνάμει» ισχύς που διαθέτουν, ώστε να επιφέρουν ποιοτικά και αξιοκρατικά αποτελέσματα, εάν λειτουργήσουν σωστά, όπως εμείς τουλάχιστον προβλέπουμε σ’ αυτό το σχέδιο νόμου. 
      Όταν κάτι είναι «δυνάμει» αρνητικό, γίνεται σημαία δογματικής άρνησης από τους απανταχού «δημοκρατιστές» της σύγχρονης πολιτικής σκηνής του τόπου. Όταν κάτι είναι «δυνάμει» θετικό, όπως η εν λόγω επίκληση της πολύτιμης εμπειρίας των παλαιών στελεχών του δημοσίου σε συνδυασμό με την αποφόρτιση του όγκου εργασίας που θα προσφέρουν στους νυν υπαλλήλους του Α.Σ.Ε.Π., τότε η θετική διάσταση αποσιωπάται. 
      Κυρίες και κύριοι συνάδελφοι, συναφές με τα παραπάνω είναι και το θέμα της συνέντευξης, το οποίο δημιουργεί και πάλι σε κάποιους «δημοκρατικές ανησυχίες». 
      Η συνέντευξη, συνάδελφοι της Αντιπολίτευσης, θυμίζουμε ότι ενεργοποιείται μόνο από το Α.Σ.Ε.Π. και μόνο από το Α.Σ.Ε.Π. διενεργείται. Ως πότε θα απορρίπτουμε μεταρρυθμίσεις, επειδή εικάζουμε ότι αυτές δεν θα μπορέσουν να εφαρμοστούν; Άραγε αυτό είναι προοδευτικότητα ή εφησυχασμός στην ασφάλεια του κατεστημένου; Γιατί βαφτίζεται ξαφνικά ως μίασμα –επιτρέψτε μου την έκφραση- η έννοια της «προφορικότητας», όταν αυτή η ίδια έννοια δίνει πτυχία, δίνει μεταπτυχιακά, δίνει διδακτορικά ή επικουρεί, εάν θέλετε, στο τέλος-τέλος τους εργοδότες του ιδιωτικού τομέα να στελεχώσουν τις επιχειρήσεις τους, χρόνια τώρα; 
      Κυρίες και κύριοι συνάδελφοι, σημαντικότατη επίσης κρίνεται και η ενίσχυση του θεσμικού ρόλου του Γενικού Επιθεωρητή Δημόσιας Διοίκησης, καθώς και των Ειδικών Επιθεωρητών που συνδράμουν το έργο του. Ενδυναμώνεται ο ρόλος του κράτους ως εγγυητή της νομιμότητας, θωρακίζεται η ελεγκτική διαδικασία και διασφαλίζεται το απρόσκοπτο και ανεμπόδιστο έργο των λειτουργών του Σώματος των Επιθεωρητών. 
      Είναι γνωστό, κυρίες και κύριοι συνάδελφοι, σε όλους μας και κυρίως στους Έλληνες πολίτες ότι για μας η Τοπική Αυτοδιοίκηση είναι ο ακρογωνιαίος λίθος της δημοκρατίας. Είναι ο βασικός θεσμός μέσω του οποίου ασκείται και εκφράζεται η βούληση του λαού. Είναι το αμεσότερο και εγγύτερο στον πολίτη επίπεδο διοίκησης. 
      Με μία ευρεία σειρά μέτρων αναβαθμίζουμε και εκσυγχρονίζουμε δομές της Τοπικής Αυτοδιοίκησης , αποκαθιστώντας τις λειτουργίες που έρχονται, όπως οι προβλέψεις μας για την μετατροπή ή λύση των δημοτικών επιχειρήσεων, η άρση των αδικιών στις αποζημιώσεις του προσωπικού των Νομαρχιακών Αυτοδιοικήσεων, η άρση της άδικης αντιμετώπισης των υπηρετούντων υπολόγων στην ταμειακή υπηρεσία των δήμων. 
      Κυρίες και κύριοι συνάδελφοι, τόσο για τους λόγους που προαναφέρθηκαν όσο και για το ευρύτερα κοινωνικό πνεύμα των υπολοίπων διατάξεων του νομοσχεδίου, όπως αυτό φαίνεται μέσα από τις προβλέψεις για τα προγράμματα κοινωνικής μέριμνας, για την υποστήριξη των τυφλών υπαλλήλων κλάδου τηλεφωνητών, για τις μετατάξεις των υπαλλήλων των Κ.Ε.Π., για την κοινωνική ένταξη των μεταναστών και άλλα, θεωρούμε ότι το υπό ψήφιση νομοσχέδιο κινείται στη σωστή κατεύθυνση. 
      Το ζητούμενό μας, κυρίες και κύριοι συνάδελφοι, είναι ο εξορθολογισμός και η σταδιακή εξυγίανση της Δημόσιας Διοίκησης. Επίκεντρο της πολιτικής μας είναι ο πολίτης, ο κάθε πολίτης. Τα μέσα για να πετύχουμε το στόχο μας είναι δύο: Η υπεύθυνη θεσμοθέτηση κανόνων δικαίου και η ενίσχυση των φορέων εκείνων που θα εγγυηθούν την εφαρμογή αυτών των κανόνων δικαίου. 
      Επειδή η πολιτική μας αυτή με σαφήνεια, υπεύθυνο προγραμματισμό και όραμα περιέχεται στις ρυθμίσεις που παρουσιάστηκαν, υπερψηφίζουμε το συγκεκριμένο νομοσχέδιο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα παρεμβάλλουμε στη διαδικασία της ομιλίας των έξι πρώτων Βουλευτών, σύμφωνα με τον Κανονισμό της Βουλής, την ομιλία του Αρχηγού της Αξιωματικής Αντιπολίτευσης και Προέδρου του ΠΑ.ΣΟ.Κ., του κ. Γιώργου Παπανδρέου, τον οποίο καλώ στο Βήμα.
      (Χειροκροτήματα από την πτέρυγα του ΠΑ.ΣΟ.Κ.)
      Έχει ζητήσει, επίσης, να απαντήσει στον κ. Παπανδρέου ο επί των Εσωτερικών Υπουργός, ο κ. Προκόπης Παυλόπουλος.
      Έχετε το λόγο, κύριε Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, συνηθίζεται οι κυβερνήσεις να τολμούν τις μεγάλες τους τομές, στα πρώτα νομοσχέδια της θητείας τους. Με το γνώμονα αυτό, ας κρίνουμε ποιες είναι οι πραγματικές προθέσεις των κυβερνήσεων της Νέας Δημοκρατίας.
      Το 2004, σ’ ένα από τα πρώτα νομοσχέδια η Κυβέρνηση ασχολήθηκε με την άφεση αμαρτιών σε κακοπληρωτές του δημοσίου, σε αυτούς που διακινούν μαύρο χρήμα, βοηθώντας τους στο ξέπλυμά του.
      Από τα πρώτα νομοσχέδια, είχαμε και την πρώτη μεγάλη επίθεση καταστρατήγησης κάθε έννοιας αξιοκρατίας, με την εφαρμογή της περιβόητης επανίδρυσης του κομματικού κράτους. Δηλαδή, είχαμε την αλλαγή χιλιάδων διευθυντών, με κριτήρια καθαρά πελατειακά και έλεγχο της Δημόσιας Διοίκησης της χώρας, από τους σκοτεινούς θαλάμους της Ρηγίλλης και τους κομματικούς παράγοντες του Μαξίμου. 
      Στη συνέχεια, είχαμε την ξεδιάντροπη περιφρόνηση και υπονόμευση της αυτονομίας των Ανεξάρτητων Αρχών, αλλά βεβαίως και τη γενικότερη υποβάθμιση των δημοκρατικών μας θεσμών.
      Και σήμερα, συνεχίζεται η υποβάθμιση των Ανεξάρτητων Αρχών, όπως είναι η Ανεξάρτητη Αρχή των Τηλεπικοινωνιών, με τη μεγάλη υπόθεση των υποκλοπών,   και της οποίας, υποτίθεται, ήταν θύμα η Κυβέρνηση, που συνεχίζει, όμως, να την συγκαλύπτει. 
      Πράγματι, τι κρύβετε, κύριε Υπουργέ; Γιατί φοβάστε την Α.Δ.Α.Ε., αλλά και γιατί φοβάστε και τη σοβαρή δικαστική έρευνα; Ποιους συγκαλύπτετε; 
      Βλέπετε, αυτή είναι η φιλοσοφία του σημερινού νομοσχεδίου, η φιλοσοφία γενικότερα της Κυβέρνησης, θα έλεγα και η φιλοσοφία της συντήρησης σήμερα παγκοσμίως: Είναι η απόλυτη εξουσία, η υπονόμευση κάθε ανεξάρτητης και αυτόνομης φωνής, που μπορεί να ελέγξει ή να ανατρέψει ή να βάλει εμπόδια στα σχέδιά σας, η απόλυτη επικράτηση της κομματικής νομενκλατούρας, η αυθαιρεσία χωρίς αντίσταση, χωρίς αντίλογο και η χρήση της εξουσίας σας με μόνο στόχο να διατηρήσετε την εξουσία. Εξουσία για την εξουσία. Το κράτος-λάφυρο του κόμματος, είναι η ιδεολογία της συντηρητικής παράταξης. Όσοι αντιδρούν ή δεν είναι αρεστοί λοιδορούνται, υπονομεύονται ή περιθωριοποιούνται από τα δικά σας κέντρα εξουσίας. Με τις «γαλάζιες» συνεντεύξεις, με τη διαχείριση των φετινών Πανελληνίων Εξετάσεων, με τα λεγόμενα «STAGE» του Ο.Α.Ε.Δ., με τη λεηλασία των ασφαλιστικών ταμείων.
      Αποκορύφωμα αυτής της συστηματικής περιφρόνησης των θεσμών ήταν και το κοινοβουλευτικό πραξικόπημα στη διαδικασία Αναθεώρησης του άρθρου 24 του Συντάγματος, που προστατεύει τα δάση μας.
      Αυτή η αυθαιρεσία, αυτή η ξεδιάντροπη προσπάθεια χειραγώγησης των πάντων, της Δημόσιας Διοίκησης, της Δικαιοσύνης, της Παιδείας, του Ο.Α.Ε.Δ., της Αυτοδιοίκησης, των Ασφαλιστικών Ταμείων, των Μέσων Μαζικής Ενημέρωσης, αλλά και της νέας γενιάς, μετατρέποντας το δικαίωμα στην εργασία σε προνόμιο για όσους ρουσφετολογούν, αυτή η αυθαιρεσία όχι μόνο υπονομεύει την αξιοκρατία, αλλά υπονομεύει και την αποτελεσματική λειτουργία του κράτους και την αναπτυξιακή πορεία της χώρας και τα δημοκρατικά δικαιώματα του πολίτη.
      Δεν είναι καθόλου τυχαία τα βασανιστήρια σε βάρος των μεταναστών, τα οποία οι δημοκρατικοί πολίτες της χώρας καταγγέλλουμε. Βασανιστήρια, εικονικές εκτελέσεις, πνιγμός, ξυλοδαρμός. Αυτά μας μεταφέρουν στον αυταρχισμό της προ της μεταπολίτευσης εποχής. Και έχει οδυνηρές εμπειρίες και εικόνες ο ελληνικός λαός από τη βαρβαρότητα και την αυθαιρεσία ενός σκληρού αστυνομικού κράτους. Προσβάλλουν όχι μόνο την εικόνα της χώρας μας διεθνώς, αλλά και το ίδιο το δημοκρατικό πολίτευμα, προσβάλλουν τη δημοκρατική συνείδηση κάθε Έλληνα και Ελληνίδας, αποτελούν απαράδεκτο δείγμα της αντίληψης που ανέχεται ή και καλλιεργείται στα Σώματα Ασφαλείας από την Κυβέρνηση της Νέας Δημοκρατίας.
      Η πολιτική ευθύνη είναι προφανής. Αφορά τόσο το Υπουργείο Εσωτερικών και τον Υφυπουργό Δημόσιας Τάξης, όσο και το Υπουργείο Ναυτιλίας. Τα απαράδεκτα αυτά περιστατικά αναδεικνύουν και την ευρύτερη ανάγκη θεσμοθέτησης, κατοχύρωσης και προστασίας των πολιτικών δικαιωμάτων των μεταναστών στη χώρα μας. Περιμένω και περιμένουμε, τις αμέσως επόμενες ημέρες, τον άμεσο καταμερισμό των ευθυνών, και των διοικητικών και των πολιτικών.
      Δυστυχώς, την ίδια αλαζονεία συνεχίζετε και μετά τις πρόσφατες εκλογές.  Η Κυβέρνηση της Νέας Δημοκρατίας έφερε στη Βουλή το νομοσχέδιο που συζητάμε, ζητώντας να ψηφίσουμε διατάξεις που παραβιάζουν το Σύνταγμα, που απαξιώνουν τους δημοκρατικούς θεσμούς και την αυτονομία του Α.Σ.Ε.Π.. Η ανεξάρτητη αρχή για τις προσλήψεις στο δημόσιο και στον ευρύτερο δημόσιο τομέα με αντικειμενικό σύστημα, ήταν μία μεγάλη κατάκτηση του ελληνικού λαού. Καθιερώθηκε επί Κυβερνήσεων ΠΑ.ΣΟ.Κ., διασφάλιζε την αντικειμενικότητα των διαδικασιών, όλα τα παιδιά ήταν παιδιά του ελληνικού λαού, ήταν ίσα μεταξύ τους, είχαν τα ίδια δικαιώματα και τις ίδιες ευκαιρίες. Γνώριζε ο κάθε νέος ότι εάν καλλιεργούσε τις δικές του δυνάμεις, θα είχε την επιβράβευση της πολιτείας. Και αυτό λειτουργούσε, ως ισχυρό κίνητρο για το νέο άνθρωπο να αποκτήσει ουσιαστικές γνώσεις και όχι απλώς τυπικά χαρτιά. Του έδινε μία αυτοπεποίθηση για τη ζωή του, χωρίς εξαρτήσεις, χωρίς παρακάλια. Χωρίς να πουλάει τη συνείδησή του, μπορούσε να αναδειχθεί με τις δικές του δυνάμεις. Πολλαπλά διαπαιδαγωγούσε και το νέο υπάλληλο. Πρώτα απ’ όλα για τη διαφανή και αποτελεσματική λειτουργία του κράτους, δεύτερον, καλλιεργούσε την αίσθηση της ακεραιότητας και αξιοπρέπειας στους νέους ανθρώπους και τρίτον, προετοίμαζε κάθε νέο άνθρωπο για τις προκλήσεις που θα βρει μπροστά του στην επαγγελματική ζωή. Αυτή η κατάκτηση της ελληνικής κοινωνίας, που αποτυπώθηκε, μέσα από αγώνες που έκαναν, τόσοι συνάδελφοι Βουλευτές και Υπουργοί του ΠΑ.ΣΟ.Κ., προεξάρχοντος του Σάκη Πεπονή, σήμερα καταρρέει. Καταρρέει από την ύπουλη και βάναυση επίθεση της Κυβέρνησης της Νέας Δημοκρατίας.
      Η Νέα Δημοκρατία προώθησε προμελετημένη επιχείρηση αποδόμησης του αντικειμενικού συστήματος προσλήψεων. Μία επιχείρηση αποδυνάμωσης, υποβιβασμού και τελικά απαξίωσης του Α.Σ.Ε.Π.. Αυτό που είναι για τον ελληνικό λαό και για τη νέα γενιά είναι κατάκτηση, για τη Νέα Δημοκρατία ήταν εμπόδιο. Στα τριάμισι χρόνια που κυβερνήθηκε ο τόπος από τη Νέα Δημοκρατία, ήταν χιλιάδες οι περιπτώσεις παραβίασης των αντικειμενικών διαδικασιών στις προσλήψεις για τον ευρύτερο δημόσιο τομέα και το δημόσιο, και καταγγέλθηκαν ακόμη και περιπτώσεις πλαστογραφιών, διαφθοράς και παραποίησης στοιχείων των διαγωνιζομένων.
      Καθιερώσατε τη βαθμολογούμενη προφορική συνέντευξη. Δυστυχώς, δικαιωθήκαμε. Δικαιωθήκαμε, όταν σας κατηγορούσαμε, ότι μοναδικός σκοπός σας ήταν η ανατροπή της νόμιμης σειράς κατάταξης, που προέκυπτε από τα αντικειμενικά κριτήρια. Και έχουμε και πάλι δίκιο, όταν σας κατηγορούμε, ότι ευτελίζετε τους νέους ανθρώπους, αλλά και  το σεβασμό τους προς το δημόσιο λειτούργημά τους. 
      Ο πολιτικός σας πολιτισμός διαπαιδαγωγεί. Δίνει σήμα στο νέο υπάλληλο, στο νέο άνθρωπο, να απορρίψει κάθε έννοια αξιοκρατίας, διαφάνειας, αρχών και κανόνων. Η παράταξή σας καλλιεργεί συνειδήσεις που αύριο θα είναι ώριμες για κάθε είδους συμβιβασμό, για κάθε είδους συναλλαγή, για να υποκύψουν στους ισχυρούς και προνομιούχους, αλλά και να μην σέβονται τα δικαιώματα των αδύναμων και των πολιτών χωρίς «μέσο». Καλλιεργείτε συνειδήσεις που θέλετε να υποκύψουν και θα είναι τελικά επιρρεπείς σε διαφθορά, χρηματισμό και παράβαση καθήκοντος. Δεν σας έφτασε ό,τι κάνατε στην προηγούμενη θητεία σας, τώρα επιχειρείτε ένα περαιτέρω και καθοριστικό πλήγμα στο αντικειμενικό σύστημα προσλήψεων. Δεν σας έφτανε η «γαλάζια» συνέντευξη, τώρα θέλετε και εγκάθετους «γαλάζιους» εξεταστές. Θέλετε ακόμη και συνταξιούχοι δημόσιοι υπάλληλοι της παράταξής σας –έτσι μας έχετε μάθει- να διενεργούν και να βαθμολογούν τη συνέντευξη. Δεν υπάρχει πια ντροπή; Δεν υπάρχει Σύνταγμα; Δεν υπάρχει πολιτικός πολιτισμός για την Κυβέρνηση της Νέας Δημοκρατίας; Δυστυχώς, για εσάς, όχι. Υπάρχει ψηφοθηρία, σκληρός κομματισμός, ομηρία των ανέργων νέων και εμπόριο ελπίδων. Δεν σας ενδιαφέρει η ισότητα των νέων, δεν σας βολεύει η αξιοκρατία, θέλετε ένα κράτος λάφυρο που να είναι και «γαλάζιο».
      Με την ίδια λογική αποπειραθήκατε, με το ίδιο νομοσχέδιο, να μονιμοποιήσετε από το παράθυρο τους δεκάδες μετακλητούς υπαλλήλους του πολιτικού γραφείου του κυρίου Πρωθυπουργού, παραβιάζοντας και το Σύνταγμα και την πολιτική τάξη. Όταν αποκαλύφθηκε το σχέδιό σας, τότε αποσύρατε τη ρύθμιση αυτή. Κάνατε όπισθεν ολοταχώς, ομολογώντας την πολιτική απρέπεια, αποδεχόμενοι απολύτως την πολιτική ευθύνη. Το πρώτο σκάνδαλο της νέας Κυβέρνησης του κ. Καραμανλή είναι ήδη γεγονός. Το στίγμα της αλαζονείας και της περιφρόνησης των θεσμών, θα σας ακολουθεί στην πολιτική σας διαδρομή. Η συμπεριφορά σας είναι ευθέως αντιδημοκρατική. Είστε μία Κυβέρνηση που θίγει τους πολλούς και ευνοεί τους λίγους. Η μέθοδός σας είναι πολιτικά κυνική. Μπράβο στο παράδειγμα που δίνετε στη νέα γενιά. Αντί μιας Ελλάδας αξιών, εκφράζετε μία κοινωνία των «κολλητών». Αυτή ήταν η Νέα Δημοκρατία και αυτή είναι και στη νέα της θητεία η Κυβέρνησή σας, η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      Αποδείξατε ότι είσαστε μία Κυβέρνηση επικίνδυνη για τους θεσμούς, για τη δημοκρατία, για τους πολίτες. Φαίνεται, όμως, ότι είστε και μία Κυβέρνηση προσωρινή. Καταφέρατε μία νίκη Πύρρεια, διότι σήμερα η Κυβέρνησή σας αντιμετωπίζει μεγάλα αδιέξοδα, που δεν έχουν σχέση μόνο με εσωτερικούς δικούς σας προσωπικούς ανταγωνισμούς. Ελπίζατε ότι η δική μας κρίση θα συγκάλυπτε τα δικά σας προβλήματα. Πολύ σύντομα θα έχει τελειώσει η δική μας κρίση, αλλά εσείς, όλο και θα διολισθαίνετε στη δική σας αδιέξοδη πολιτική κρίση. Κι είναι αδιέξοδη η κρίση σας, διότι είναι πολιτική η κρίση σας. Είναι πολιτικά αδιέξοδα αυτά τα οποία εσείς αντιμετωπίζετε. 
      Γιατί; Διότι κατέρρευσαν όλα τα σχέδιά σας. Παραδείγματος χάριν, η EUROSTAT  απέρριψε το κόλπο της άσκησης του Α.Ε.Π. κατά 25%, οι αλχημείες της απογραφής αποκαλύπτονται, δεν μπορείτε να κλείσετε τον προϋπολογισμό, ούτε να φτιάξετε καινούργιο με αξιοπιστία. Χρεωκόπησε η πολιτική σας, τίποτε απ’ ό,τι υποσχεθήκατε δεν μπορεί να σταθεί. Άλλα λέγατε και άλλα κάνετε πάλι. Και τώρα καλείται ο ελληνικός λαός να πληρώσει τα δικά σας λάθη, τα δικά σας αδιέξοδα, τις δικές σας πολιτικές, με την κρίση που έχετε δημιουργήσει για τον μέσο Έλληνα στο ασφαλιστικό, στην παιδεία, στην υγεία, στην περιφερειακή ανάπτυξη, στην καθημερινή ακρίβεια. 
      Αυτή είναι η επιβεβαίωση ότι η Νέα Δημοκρατία υπηρετεί τους λίγους, τους ισχυρούς, τους «ημέτερους» και τους αρεστούς. Και αυτό δεν το ανέχεται πια και δεν θα το ανεχτεί ο ελληνικός λαός.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός επί των Εσωτερικών κ. Προκόπης Παυλόπουλος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
    Κυρίες και κύριοι συνάδελφοι, αν κοιτάξει κανείς τα Πρακτικά των τεσσάρων, πέντε ομιλιών του Αρχηγού της Αξιωματικής Αντιπολίτευσης, προ των εκλογών, θα δει ότι επαναλαμβάνει verbatim τα ίδια πράγματα, λες και δεν μεσολάβησαν εκλογές, λες και δεν πήρε κανένα δίδαγμα. 
    ΑΠΟΣΤΟΛΟΣ ΚΑΚΛΑΜΑΝΗΣ: Και επαναλαμβάνετε εσείς την ίδια τακτική. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Γιατί το λέω αυτό;  Διότι, κυρίες και κύριοι συνάδελφοι, είναι ρόλος της Αξιωματικής Αντιπολίτευσης, χρέος της -και χρέος δικό μας  να την αποδεχόμαστε- η αυστηρότερη δυνατή κριτική. Αυτό το οποίο βλάπτει το πολιτικό σύστημα, την αξιοπιστία του πολιτικού συστήματος και ιδίως της Αξιωματικής Αντιπολίτευσης, είναι το να κάνει κανείς «κριτική» με ύβρεις, ανακρίβειες ή ακόμα και συκοφαντίες. Αυτό, ξέρετε, είναι κάτι το οποίο επιδρά καταλυτικά στην ετυμηγορία του ελληνικού λαού.
    Δεν είμαι εδώ για να δίνω μαθήματα σε κανέναν –δεν το δικαιούμαι άλλωστε- μπορώ όμως να κάνω μια αυτονόητη διαπίστωση, την οποία έκανε ο ελληνικός λαός και την οποία όλοι αποδέχονται και γνωρίζουν: Αν η Αξιωματική Αντιπολίτευση έχασε -και έχασε υπό όρους που την έχουν οδηγήσει σ’ αυτή την κρίση την οποία βρίσκεται- οφείλεται περισσότερο στο ότι η Αξιωματική Αντιπολίτευση και ιδίως ο Αρχηγός της, έκανε κριτική στην Κυβέρνηση, όχι στα πραγματικά λάθη και παραλείψεις που πάντα υπάρχουν, αλλά με κραυγές, ψιθύρους και προσπάθεια να αποκρύψει το ΠΑ.ΣΟ.Κ. το παρελθόν του. 
    Αυτή είναι η βασική αιτία η οποία οδήγησε το ΠΑ.ΣΟ.Κ. στην ήττα και μάλιστα στην ήττα υπό τις συγκεκριμένες συνθήκες. Ας αναζητήσει εκεί ο κ. Παπανδρέου περισσότερο τις αιτίες της ήττας και των προβλημάτων του και λιγότερο σε άλλα  πράγματα που δεν μας αφορούν, όπως είναι όλη αυτή η συζήτηση που γίνεται περί εσωτερικής του αμφισβήτησης ή και υπονόμευσης. Η πραγματική υπονόμευση της Αξιωματικής Αντιπολίτευσης ήταν η πολιτική αναξιοπιστία της κριτικής και του λόγου, τον οποίο εξέφερε  προ των εκλογών. 
    (Χειροκροτήματα από την πτέρυγα της Νέας Δημοκρατίας)
    Δεν διδάχθηκε όμως, ο κ. Παπανδρέου απολύτως τίποτε. Τα ίδια πράγματα, ο ίδιος λόγος συνεχίζονται από την πλευρά του. Είπε ότι θα περάσει η κρίση στο ΠΑ.ΣΟ.Κ. και θα επανέλθει το ΠΑ.ΣΟ.Κ. δυναμικότερο. Τη λέξη «κρίση» δεν τη χρησιμοποίησα εγώ. Του ευχόμαστε από καρδιάς και το λέω ειλικρινά –και αυτό το έχετε δει, γιατί ουδέποτε ασχοληθήκαμε, ούτε πρόκειται να ασχοληθούμε με τα εσωτερικά τους, όπως δεν έχουμε δικαίωμα άλλωστε, να τελειώσει το συντομότερο αυτή η –εγώ δεν θα την πω κρίση- δημοκρατική εσωτερική διαδικασία του ΠΑ.ΣΟ.Κ.. Γιατί, ελπίζουμε, πως όταν τελειώσει αυτή η εσωτερική διαδικασία και όταν ο πολιτικός λόγος θα είναι -πολιτικός λόγος για τη Βουλή, και τον ελληνικό λαό -και όχι για την εσωτερική κατανάλωση του ΠΑ.ΣΟ.Κ.- τότε θα είναι πιο αξιόπιστη και, άρα, πιο δυναμική Αξιωματική Αντιπολίτευση. Και εμείς τη θέλουμε και αξιόπιστη και δυναμική, γιατί αυτό είναι που κάνει τις κυβερνήσεις να γίνονται καλύτερες. Διότι είναι πάρα πολύ απλό, κυρίες και κύριοι συνάδελφοι, να αποδομήσει κανένας πλήρως το λόγο του κυρίου Παπανδρέου, όπως ακούστηκε προηγουμένως. Και ιδού γιατί αυτό είναι πάρα πολύ απλό, με βάση όλα εκείνα τα οποία ο κ. Παπανδρέου εξέθεσε.
    Τι μας είπε ο κ. Παπανδρέου; Ότι η Κυβέρνηση αυτή δημιούργησε ένα «κράτος λάφυρο». Είπε ότι αυτή ήταν η πολιτική της Κυβέρνησης. Βεβαίως, θα μπορούσα να του πω ότι αυτό το έκρινε ο ελληνικός λαός και σ’ αυτές τις εκλογές. Αυτό έλεγε και  πριν, αυτό είπε και τώρα. ‘Αρα για να υποστεί αυτή την ήττα το ΠΑ.ΣΟ.Κ., μόνο ως «κράτος λάφυρο» δεν είδε την όλη  πολιτική της Κυβέρνησης ο ελληνικός λαός. Είμαι όμως από εκείνους που πιστεύουν ότι οι εκλογές δεν είναι κολυμβήθρα του Σιλωάμ, ούτε επιτρέπουν ποτέ στις Κυβερνήσεις να σκέφτονται ότι αφού εξελέγησαν, από και κει και πέρα μπορούν να κάνουν ό,τι νομίζουν. Πάντως, η απάντησή μου αυτή παραμένει: Αν ήταν έτσι, τότε γιατί ο Ελληνικός Λαός, πολύ πρόσφατα, έκρινε με αυτόν τον τρόπο;
    Υπάρχει όμως και κάτι άλλο και δεν μπορώ να το λησμονήσω, και δεν μπορεί κανείς να με κατηγορήσει για παρελθοντολογία. Ποιοι μιλούν για «κράτος λάφυρο;» Αν το κράτος έγινε λάφυρο, άθυρμα, έρμαιο κομματικών σκοπιμοτήτων, ήταν τη δεκαετία του ’80 κατά κύριο λόγο. Και ύστερα βεβαίως συνεχίστηκε αυτό το καθεστώς, όπως θα εξηγήσω στη συνέχεια, και μετά τη θεσμοθέτηση του νόμου Πεπονή και μάλιστα μέσα από τον ίδιο νόμο Πεπονή. Και αυτό έγινε παρά τη θέληση του τότε Υπουργού, στον οποίον και εγώ δημόσια έχω αναγνωρίσει και την καλή πρόθεση και την σημαντική προσπάθεια.
      Το θέμα είναι ότι αυτός που είχε την καλή πρόθεση και έκανε την καλή προσπάθεια έφυγε λίγο χρονικό διάστημα μετά, γιατί, βεβαίως, δεν ήθελε το ΠΑ.ΣΟ.Κ. να τον αφήσει να εφαρμόσει το ν.2190 που ούτως ή άλλως είχε κενά, που ο κ. Πεπονής προσπαθούσε να τα κλείσει.
      Μιλάνε, λοιπόν, για «κράτος λάφυρο» εκείνοι που, όλος ο ελληνικός λαός γνωρίζει, ότι καθ’ όλη τη δεκαετία του ’80 -και όχι μόνο, πολύ μεταγενέστερα- ακολούθησαν την τακτική του κράτους-λαφύρου όπου το μόνο προσόν ήταν η εγγραφή σε μια τοπική οργάνωση του Πανελλήνιου Σοσιαλιστικού Κινήματος. Γι’ αυτό υπήρχε η ισοπέδωση των πάντων από πλευράς κριτηρίων. 
      Δεν έγινε για λόγους αντικειμενικότητας, δεν έγινε για λόγους δικαιοσύνης. Γιατί ξέρετε ότι η πραγματική ισότητα και η πραγματική δικαιοσύνη, και κατ’ Αριστοτέλη σημαίνει «ίση μεταχείριση ουσιωδώς όμοιων καταστάσεων» αλλά «άνιση μεταχείριση ουσιωδώς ανόμοιων καταστάσεων». Αυτός είναι βασικός κανόνας του συνταγματικού δικαίου. Η ισοπεδωτική ισότητα ποιους ευνοεί; Εκείνους για τους οποίους δεν είναι ανάγκη να διακρίνεις απολύτως τίποτα. Το μόνο που διακρινόταν την εποχή εκείνη επί ΠΑ.ΣΟ.Κ. ήταν η εγγραφή σε μια τοπική, -μόνο κριτήριο, και το ξέρουν όλοι- για να μπει στον ευρύτερο δημόσιο τομέα - όπως και έγινε για πάρα πολλά χρόνια και, δυστυχώς, συνεχίστηκε και μετά το 1993.
      Είναι δυνατόν στον ελληνικό λαό, που το ξέρει, το ζει εδώ, στην ελληνική επαρχία, στα καφενεία, στους δρόμους, στις φτωχογειτονιές -ξέρουν όλοι πως έμπαιναν στο ελληνικό δημόσιο την εποχή των Κυβερνήσεων του ΠΑ.ΣΟ.Κ.- να λέγονται αυτά τα πράγματα; Όταν ακούει τώρα τον Αρχηγό της Αξιωματικής Αντιπολίτευσης, περίοπτο Υπουργό της εποχής εκείνης, να λέει αυτά τα πράγματα, τι να πει κανείς; Αν κάνει πως δεν ξέρει τι γινόταν την εποχή εκείνη –το έχει επιχειρήσει αρκετές φορές «εγώ λέει δεν ξέρω τι έγινε τότε»- ε, με συγχωρείτε πάρα πολύ όταν είσαι Υπουργός  μιας Κυβέρνησης δεν μπορείς να επικαλείσαι όλα αυτά τα πράγματα. 
      Εάν, λοιπόν, ο Ελληνικός Λαός ακούει όλα αυτά τα οποία γνωρίζει και τα έχει ζήσει στο πετσί του και βλέπει την προσπάθεια που έχει κάνει η Κυβέρνηση όλο αυτό το χρονικό διάστημα -και ξέρει ο ελληνικός λαός, ξέρουν οι άνεργοι νέοι, γιατί αυτοί το υφίστανται, ότι δεν υπήρξε καμμιά κομματική πολιτική από την πλευρά μας- τι αξιοπιστία να έχει ο λόγος του κ. Παπανδρέου; Επειδή το λέει για να εντυπωσιάσει την Αίθουσα;
      (Στο σημείο αυτό την Προεδρική Εδρα  καταλαμβάνει η  Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Δεν γίνεται πολιτική ουσία με υπερβολές και, κυρίως, με απόκρυψη του παρελθόντος. Η λογική της στρουθοκαμήλου υπήρξε πάντοτε κακός σύμβουλος για όλα τα κόμματα, πολύ περισσότερο για την Αξιωματική Αντιπολίτευση που φιλοδοξεί –και είναι απόλυτα φυσιολογικό- να διαδεχθεί μια Κυβέρνηση στη διακυβέρνηση του τόπου.
      Αυτά σε ό,τι αφορά το γενικό μέρος, το οποίο όμως συμπληρώνεται από κάτι άλλο: Μιλάει ο κ. Παπανδρέου και λέει στην Κυβέρνηση Καραμανλή και στον εδώ παρόντα Υπουργό Εσωτερικών για γενικούς διευθυντές και για διευθυντές! Ο Υπουργός  των κυβερνήσεων που το 1982 με τον ν.1232 καρατόμησαν στην κυριολεξία όλη τη δημόσια διοίκηση, κατέλυσαν και ισοπέδωσαν τα πάντα! 
      Και ήλθε αυτή η Κυβέρνηση και έκανε έναν κώδικα σχετικά με διευθυντές και γενικούς διευθυντές, ο οποίος όταν ψηφίστηκε στη Βουλή είχε την επίνευση της Α.Δ.Ε.Δ.Υ.. Ξέρετε για ποιο λόγο δεν τον ψήφισε το ΠΑ.ΣΟ.Κ.; Διότι, λέει, το αντικειμενικό σύστημα που εμείς έχουμε εισαγάγει και που ελαχιστοποιεί τη συνέντευξη, έπρεπε να αρχίσει να εφαρμόζεται αμέσως! Θα ψήφιζαν, μας είπαν, τον κώδικα, «αν το σύστημά μας εφαρμοζόταν αμέσως»!. Δηλαδή εμείς φτιάξαμε ένα αντικειμενικό σύστημα και μας κατηγορούν γιατί δεν το εφαρμόζουμε αμέσως. Δεν είπαν τίποτα όμως για το πόσα χρόνια ίσχυσε το σύστημα της συνέντευξης στο χώρο των διευθυντών και των γενικών διευθυντών. Δεν είναι ο νόμος του 1998 του κ. Αλέκου Παπαδόπουλου που το εισήγαγε και που είναι το 100%; Θέλετε να πω εδώ στην Αίθουσα –και το ξέρει ο δημόσιος υπάλληλος που μας ακούει αυτή τη στιγμή- πόσοι τμηματάρχες, πόσοι διευθυντές, πόσοι γενικοί διευθυντές από το 1998 που εισήχθη ο κώδικας μέχρι το 2004, ανήκαν, έστω και καθ’ υποφοράν, στην παράταξη της Νέας Δημοκρατίας; Και δεν ξέρει σήμερα το ΠΑ.ΣΟ.Κ., στο Υπουργείο Εσωτερικών, παραδείγματος χάριν πόσοι τμηματάρχες, πόσοι διευθυντές και πόσοι γενικοί διευθυντές –και προς τιμή τους γιατί  είναι άξιοι υπάλληλοι- πρόσκεινται στην παράταξή τους; 
      ΓΕΩΡΓΙΟΣ ΝΙΚΗΤΙΑΔΗΣ: Πόσοι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εσείς κύριε Νικητιάδη, τουλάχιστον μην το πολυλέτε, γιατί αν σας θυμίσω τις μέρες σας θα ήταν, ξέρετε, πολύ άσχημα. Δεν θέλω γιατί σας εκτιμώ και το γνωρίζετε. Αλλά μη θυμάστε το παρελθόν. Ό,τι ώρα θέλετε, τη σύγκριση την κάνουμε. Κάντε κοινοβουλευτικό έλεγχο να το δούμε. 
      Σε ό,τι αφορά, λοιπόν, αυτά τα θέματα δεν μπορεί να είναι αξιόπιστη μια πολιτική, η οποία διαστρεβλώνει την πραγματικότητα και η οποία ως μόνο στόχο έχει -και φάνηκε- να αποδειχθεί μια φυγή από την εσωτερική κρίση και η προσπάθεια ότι δήθεν «κάνουμε αντιπολίτευση». Μακάρι να γίνεται ουσιαστική αντιπολίτευση. Βοηθάει το κοινοβουλευτικό πολίτευμα και τις κυβερνήσεις. Αλλά, όπως είπα, να γίνεται με όρους οι οποίοι έχουν πολιτική αξιοπιστία. Και ο λόγος δεν είχε πολιτική αξιοπιστία προηγουμένως. Θα σας εξηγήσω αμέσως γιατί, μ’ ένα-ένα τα παραδείγματα τα οποία έφερε ο κ. Παπανδρέου.
      Πρώτο θέμα, το ζήτημα το οποίο ετέθη για το άρθρο 2 περί Α.Σ.Ε.Π.. Τι μας είπε ο κ. Παπανδρέου; «Απαξιώσατε», λέει, «τις ανεξάρτητες αρχές»! Ποιες αρχές απαξιώσαμε; Έχω προκαλέσει την Αξιωματική Αντιπολίτευση να μας πει. Το Α.Σ.Ε.Π., όπως ξέρετε, έχει ένα συγκεκριμένο πρόεδρο, που είναι ο ίδιος από την εποχή που ήταν το ΠΑ.ΣΟ.Κ. κυβέρνηση, άξιος άνθρωπος, άξιος καθηγητής. Στο μεγαλύτερο μέρος του Α.Σ.Ε.Π. παραμένουν τα ίδια μέλη. Και προκάλεσα την Αξιωματική Αντιπολίτευση, αφού μιλάει για υποβάθμιση, να καλέσει τον κ. Βέη μέσα στην Επιτροπή Θεσμών και Διαφάνειας και να μας πει τι συνέβη προ του 2004 και τι συμβαίνει τώρα. Τι πρόβλημα και τι παράπονο έχει από αυτήν την Κυβέρνηση, πότε λειτούργησε αυτή η Κυβέρνηση χωρίς να έχει την επίνευση του Α.Σ.Ε.Π. ή χωρίς να δώσει στο Α.Σ.Ε.Π. αυτό που το Α.Σ.Ε.Π. θέλησε να έχει. 
      Ύστερα  μου μιλάει για υποβάθμιση της Α.Δ.Α.Ε.. «Τι γίνεται», λέει, «με την περίφημη υπόθεση των υποκλοπών;» Δεν το ξέρει ο κ. Παπανδρέου ότι το θέμα είναι στη δικαιοσύνη; Δεν ξέρει ότι η δικαιοσύνη κάνει τη δουλειά της; Το εάν και κατά πόσο ο κ. Παπανδρέου το σκέφτηκε αυτό, φαίνεται από το ότι είπε περίπου ότι δεν κάνει τη δουλειά της η δικαιοσύνη. Δηλαδή, έχει πάει στη δικαιοσύνη η υπόθεση, δεν γίνεται καμμία παρέμβαση στη δικαιοσύνη και παράλληλα, γίνεται κριτική στη δικαιοσύνη, γιατί δεν βγαίνουν τα αποτελέσματα, όπως τα φανταζόταν ο κ. Παπανδρέου ή όπως θα ήθελε να είναι. Αυτό το έφερε ο κ. Παπανδρέου σαν παράδειγμα υποβάθμισης των ανεξάρτητων αρχών. 
      Αλλά δεν μας είπε κάτι άλλο. Δεν μας είπε για παράδειγμα πόσα μέτρα έχει πάρει αυτή η Κυβέρνηση για τις ανεξάρτητες αρχές, μερικά από τα οποία είναι και μέσα σε αυτό το νομοσχέδιο. Δεν μας είπε –άλλωστε τις περισσότερες διατάξεις τις ψηφίζει το ΠΑ.ΣΟ.Κ., όπως φάνηκε και στην επιτροπή- για την ενίσχυση των ελεγκτικών μηχανισμών, Γενικού Επιθεωρητή, Σώματος Επιθεωρητών Ελεγκτών Δημόσιας Διοίκησης. Δεν μας είπε, ακριβώς επειδή λειτουργούν οι ελεγκτικοί μηχανισμοί και ιδίως το Α.Σ.Ε.Π. ως ανεξάρτητη αρχή κατοχυρωμένη από το Σύνταγμα, πόσο έχουν μειωθεί οι παραβάσεις. Το ποσοστό των παραβάσεων, που διαπίστωνε το Α.Σ.Ε.Π. από τους ελέγχους που έκανε, σύμφωνα με την έκθεση του 2004 ήταν 60%. Αυτό μέσα σε τρία χρόνια έπεσε κάτω από το 30%. Τι αποδεικνύει αυτό; Δυστυχώς, υπάρχουν ακόμη παραβάσεις και θα τις εξαλείψουμε. Μα, αν υπήρχε το χάος το απόλυτο αυτό, υπήρχε προ του 2004 κατά την ομολογία του Α.Σ.Ε.Π.. Και αν θέλετε να αμφισβητείτε το Α.Σ.Ε.Π., ελάτε να το κάνετε. Εγώ το σέβομαι. 
      Αλλά και στη συγκεκριμένη ρύθμιση για την οποία μιλάμε, το ερώτημα είναι απλό: Τι έκανε η Κυβέρνηση; Το τόνισα, αλλά ξέρετε ο λόγος πολλές φορές εδώ, μέσα από την Αξιωματική Αντιπολίτευση είναι καταγγελτικός, απλώς και μόνο διότι έτσι βολεύει. Τώρα, εδώ που τα λέμε, παρά τα όσα ισχυρίζεται, ο κ. Παπανδρέου έχει και την αμέριστη συμπαράσταση αρκετών φερεφώνων, τα οποία τη διαστρέβλωση αυτή την υιοθετούν άκριτα. Και νομίζει ότι με αυτόν τον τρόπο κάνει αντιπολίτευση. Ο ελληνικός λαός, όμως,  καταλαβαίνει την αλήθεια.
      Δεν ξέρει ο κ. Παπανδρέου –το τόνισα πολλές φορές και το είπα και στα στελέχη του ΠΑ.ΣΟ.Κ., στους συναδέλφους Βουλευτές του ΠΑ.ΣΟ.Κ.- τι συνέβη στη συγκεκριμένη περίπτωση; Εγώ, ως Υπουργός, έδωσα στο Α.Σ.Ε.Π. το σύνολο των αρμοδιοτήτων που μπορούσα να του δώσω. Και όχι μόνο αυτό. Του έδωσα και αρμοδιότητες που δεν τις έχει κατά το Σύνταγμα, γιατί το Σύνταγμα δεν απαγορεύει να δώσεις στο Α.Σ.Ε.Π. αρμοδιότητες που δεν τις έχει. Απαγορεύεται να του αφαιρέσεις αυτές που του διασφαλίζονται. Είχαμε κανέναν λόγο, όταν έφερα εγώ το π.δ. 164/2004 -και αργότερα ο Πάνος Παναγιωτόπουλος το άλλο σχετικό προεδρικό διάταγμα- να βάλουμε το Α.Σ.Ε.Π. εγγυητή του εάν και κατά πόσο κάποιος καλύπτει πάγιες και διαρκείς ανάγκες; Δεν είναι συνταγματικώς κατοχυρωμένη η αρμοδιότητα αυτή. Εγώ την πρότεινα. Μήπως ήθελα να κάνω κομματικές μονιμοποιήσεις; 
      Μπορεί να μου πει –θα το επαναλάβω μετά- ο κ. Παπανδρέου, που μιλάει για τις μονιμοποιήσεις –δεν απάντησαν ποτέ σε αυτό- το διάταγμα Χριστοδουλάκη, Ρέππα, Σκανδαλίδη, πόσους έκανε αορίστου χρόνου και γιατί καταδικαστήκαμε από την Ευρωπαϊκή Ένωση γι’ αυτό; Σε αυτό δεν απαντάνε. Έχουμε κάνει αορίστου χρόνου πάνω από τριάντα τρεις χιλιάδες, οι οποίοι προσελήφθησαν πριν από τις μέρες μας και γίνεται κριτική, γιατί δεν τους κάναμε –λέει- όλους, τη στιγμή που το ΠΑ.ΣΟ.Κ. δεν έκανε ούτε έναν. Και επειδή ακριβώς δεν το έκανε και ήταν κατά παράβαση της κοινοτικής οδηγίας, το δικαστήριο των Ευρωπαϊκών Κοινοτήτων, μας καταδίκασε. Είναι αυτό αξιόπιστη κριτική;
      Αλλά για να γυρίσω στο Α.Σ.Ε.Π.. Όταν θεσμοθετήσαμε τη συνέντευξη, τη θεσμοθετήσαμε, όταν το κρίνει το Α.Σ.Ε.Π.. Το λέω πάλι, κύριοι συνάδελφοι. Δεν μπορεί να υπάρξει προκήρυξη με συνέντευξη, εάν το Α.Σ.Ε.Π. δεν εγκρίνει τη συνέντευξη. 
Δηλαδή, εάν το Α.Σ.Ε.Π. πει δεν μου κάνει η συνέντευξη σε αυτήν την περίπτωση, συνέντευξη δεν γίνεται. Δεν το καταλαβαίνουν αυτό από το ΠΑ.ΣΟ.Κ.. Εισαγάγαμε, λέει, τη «γαλάζια συνέντευξη». Ποια «γαλάζια συνέντευξη»; Γαλάζιο είναι το Α.Σ.Ε.Π. και δεν το ήξερα; Ας έρθουν να το πουν στην Επιτροπή Θεσμών και Διαφάνειας μπροστά στον κ. Βέη. Δεν τολμούν. 
      Και γίνεται μετά με πλειοψηφία των μελών του Α.Σ.Ε.Π., όταν δεν γίνεται σε κεντρικό επίπεδο. Και άκουσα την κριτική που μου γίνεται. Μα, δεν είχα πει «με επιλογή μελών που μπορεί να κάνει το Α.Σ.Ε.Π.»; Τι κάνουμε με τη ρύθμιση αυτή; Όταν δόθηκαν τόσες αρμοδιότητες, ήρθε ο κ. Βέης στο γραφείο μου –το έχω πει πολλές φορές- και μου είπε: «Αδυνατούμε όλη τη διαδικασία να τη φέρουμε σε πέρας». Όχι μόνο για τη συνέντευξη. Αλλά επειδή εισάγουμε -και το αποδεχόμαστε όλοι- για να αποφύγουμε και το υποκειμενικό κριτήριο -που πράγματι ως ένα σημείο παραμένει υποκειμενικό, ανθρώπινα, όχι κομματικά- είπα και  ότι: Και όταν κάνουμε το σύστημα των πολλαπλών επιλογών, όπου πρέπει να είναι τεχνικές πλέον οι ερωτήσεις, δεν μπορεί το Α.Σ.Ε.Π. με τα μέλη του, που δεν έχουν πάντα την τεχνογνωσία την απαραίτητη, να το κάνει. «Θέλω ad hoc», λοιπόν, μου είπε, «να μπορούμε να παίρνουμε κάποιους ανθρώπους ως Α.Σ.Ε.Π. χωρίς καμμιά παρέμβαση».
      Ιδού οι «γαλάζιοι αξιολογητές»! Το Α.Σ.Ε.Π. τους παίρνει τους αξιολογητές αυτούς από έναν κύκλο ανθρώπων που το ίδιο το Α.Σ.Ε.Π. μου πρότεινε. Και με τα Ανώτατα Εκπαιδευτικά Ιδρύματα -το τονίζω, γιατί ακούστηκαν και άλλα- σε συνεννόηση με το Α.Σ.Ε.Π. και, βεβαίως, με πλήρη τήρηση της νομοθεσίας των Ανώτατων Εκπαιδευτικών Ιδρυμάτων ως προς το πώς και ποιοι επιλέγονται. Δηλαδή μου λέει το Α.Σ.Ε.Π.: «Πολλές αρμοδιότητες μου έδωσες. Βοήθησέ μας τεχνικά να κάνουμε τις προκηρύξεις και τις υπόλοιπες διαδικασίες, με ανθρώπους που μπορούμε να πάρουμε επιλέγοντας από έναν κύκλο αξιόπιστων ανθρώπων που εμείς θα κρίνουμε» και μου λένε για «γαλάζιους αξιολογητές».! Καταθέτω ξανά, λοιπόν, την επιστολή με τη ρύθμιση που μου είχε προτείνει το Α.Σ.Ε.Π. τότε. Αλλά στο μεσοδιάστημα εγώ παρακάλεσα το Α.Σ.Ε.Π., το οποίο συνεκλήθη εν ολομελεία, να μου πει, επειδή αμφισβητήθηκε η όλη διαδικασία, τι συνέβη. Ανταποκρίνεται η ρύθμιση που έφερα στη γνώμη του Α.Σ.Ε.Π. και τις ανάγκες του της συνταγματικώς κατοχυρωμένης ανεξάρτητης αρχής; Πάρτε την απάντηση, κύριοι συνάδελφοι, εν ολομελεία 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά την προαναφερθείσα απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το Α.Σ.Ε.Π. μου λέει: «Πλήρως ανταποκρίνεται, αυτό ζητήσαμε». Και τώρα «γαλάζιες» είναι οι συνεντεύξεις; «Γαλάζιοι» είναι οι αξιολογητές; Πείτε το ευθέως:  Αμφισβητείτε το Α.Σ.Ε.Π.; Γιατί δεν το λέτε; Γιατί αυτό υπονοείτε περίπου. Οι θεσμοί είναι καλοί επί των ημερών σας, ύποπτοι, όταν λειτουργούν σωστά, όταν είστε αντιπολίτευση. Ξέρετε γιατί συμβαίνει αυτό; Γιατί ποτέ δεν τους πιστέψατε. Ποτέ δεν πιστέψατε στους θεσμούς. Ίσα-ίσα εσείς και όταν τους θεσμοθετήσατε επιχειρήσατε να τους κάνετε υποχείρια των κομματικών σας ορέξεων. Και τότε ακριβώς συνέβη η προσπάθεια να γίνει το ελληνικό κράτος λάφυρο της κυβερνώσας παράταξης. Και ενώ αυτό ήταν το πρόβλημά σας, ενώ αυτή είναι η αιτία για την οποία βρίσκεστε στην Αξιωματική Αντιπολίτευση, δεν το καταλαβαίνετε. 
      Σας το λέω και πάλι: Εάν συνεχίζετε με αυτήν τη λογική, ο ελληνικός λαός γνωρίζει την πραγματικότητα. Δεν είμαι εδώ όμως για να δίνω συμβουλές και δεν έχω δικαίωμα. Δεν μπορεί όμως να έρχεστε στην περίπτωση του άρθρου 2 και να μου λέτε ότι υποβαθμίζουμε το Α.Σ.Ε.Π. και ότι κάνουμε «γαλάζιους αξιολογητές»
      Το ξαναλέω, λοιπόν: Η συνέντευξη –που δεν είναι το μόνο σύστημα, γιατί υπάρχει και το σύστημα των πολλαπλών επιλογών και άλλα- εισήχθη αφού είχαμε συνεννοηθεί με το Α.Σ.Ε.Π. και μπορεί να γίνει μόνο εάν το εγκρίνει το Α.Σ.Ε.Π. και όπως εγκρίνει το Α.Σ.Ε.Π. την προκήρυξη. Γίνεται με πλειοψηφία των μελών του Α.Σ.Ε.Π. ή μελών που επιλέγει το Α.Σ.Ε.Π., γιατί δεν μπορεί να τα κάνει όλα. Πού το βρήκατε, λοιπόν, αυτό το παραμύθι, το οποίο και διάφορα «παπαγαλάκια» έρχονται να υιοθετήσουν από εδώ και από εκεί; 
      Θέμα δεύτερο είναι εκείνο της απλοποίησης των διαδικασιών. Και το λέω αυτό εν παρόδω, γιατί πολλά άκουσα για συνταγματικά θέματα. Λαλίστατοι ήσασταν, κύριοι συνάδελφοι της Αξιωματικής Αντιπολίτευσης, αν έκανε καμμιά παρατηρησούλα η Έκθεση της Επιστημονικής Υπηρεσίας της Βουλής πάνω στα θέματα που είχατε ή δεν είχατε θίξει. Λαλίστατοι αν έλεγε κάτι η Έκθεση. Τα θέματα που θέσατε στην Επιτροπή τα διεξέρχεται η Επιστημονική Υπηρεσία. Μόνο που σας διαψεύδει. Εκτός αν θεωρείτε ότι κατέχετε τη συνταγματική αλήθεια μόνον εσείς και μάλιστα είτε είστε στην κυβέρνηση είτε είστε στην αξιωματική αντιπολίτευση. 
      Τώρα, δεν θέλω να γυρίσω παραπίσω. Το πόση είναι η γνώση συνταγματικών θεμάτων από πλευράς ΠΑ.ΣΟ.Κ. λιγάκι με προβληματίζει, γιατί οι τελευταίες εμπειρίες πριν από τις εκλογές δεν ήταν δα και οι καλύτερες. 
Αλλά ας μη γυρίσουμε εκεί. 
      Εγώ θα σας παρακαλέσω, μια και θέτετε τόσα συνταγματικά θέματα, να έρθετε να μου πείτε,  γιατί η Επιστημονική Υπηρεσία της Βουλής δεν θέτει κανένα ζήτημα. Δεν μπορείτε να την επικαλείστε όταν σας βολεύει και τώρα να τη λησμονείτε. Και δεν αποφεύγει να τα πει. Τα διεξέρχεται, με παραπομπές μάλιστα και σε συγγραφείς που είναι Βουλευτές της Αξιωματικής Αντιπολίτευσης. Δεν λέτε τίποτα γι’ αυτό. Πετάτε μία λέξη «αντισυνταγματικό» και ακούγεται προς τα έξω. Λέτε ότι ετέθη θέμα αντισυνταγματικότητας. Από ποιον και πώς; 
      Τι είπαμε στην απλοποίηση των διαδικασιών; Εδώ έχουμε πάμπολλες εξουσιοδότησεις από το παρελθόν οι οποίες παραπέμπουν σε διατάγματα. Είναι εξουσιοδοτήσεις πριν από το 1974 ή και μετά αλλά εν τω μεταξύ η νομολογία του Συμβουλίου της Επικρατείας έχει αλλάξει. Έχει δεχθεί πώς ό,τι γινόταν κάποιες φορές με διάταγμα μπορεί τώρα να γίνει με άλλη κανονιστική πράξη. Για να αποφύγουμε, λοιπόν, αυτή τη στιγμή να έχουμε αυτή τη διαδικασία λέμε ότι μπορεί με διάταγμα μια ρύθμιση που λέει ότι χρειάζεται διάταγμα να μπορεί να γίνεται με υπουργική απόφαση. Μου λένε: Γιατί το κάνεις αυτό και δεν φέρνεις ένα νόμο όπου να απαριθμείς τις περιπτώσεις; Πρώτα- πρώτα, γιατί αυτή η απαρίθμηση είναι αδύνατη και το ξέρετε. Ποιος  μπορεί να απαριθμήσει πράγματα που βρίσκουμε κάθε μέρα μπροστά μας με νομοθεσία, που πολλές φορές είναι του1930 και επέκεινα; 
      Δεύτερον, δεν ξέρετε, κύριοι συνάδελφοι, εσείς που αμφισβητείτε τη συνταγματικότητα της διάταξης που δεν αμφισβητεί η Επιστημονική Υπηρεσία –απευθύνομαι στους εξ υμών νομικούς- ότι αν φέρω νόμο, όπως τον  θέλω και όπως τον θέλουμε, αν κριθεί αντισυνταγματικός, όλες οι ρυθμίσεις που έχουμε κάνει τι αποτελέσματα θα φέρουν; Τι αποφεύγουμε με το διάταγμα; Κατ’ αρχήν, έχει το κύρος του Προέδρου της Δημοκρατίας που βεβαίως είναι ένας θεσμός από νομοθετικής πλευράς πολύ σημαντικός. Έχει όμως και κάτι άλλο. Περνάει από προηγουμένως από επεξεργασία του Συμβουλίου της Επικρατείας. Και θα έρθει το Συμβούλιο Επικρατείας να μου πει και αυτό που φοβάστε, ότι η εξουσιοδότηση εδώ είναι ευρεία, εδώ δεν είναι ευρεία, για να ξέρω τι γίνεται και να το αλλάξω. 
      Αν το κάνω με νόμο θα έχω πάντοτε την κρίση που θα γίνει a posteriori με αποτέλεσμα οι έννομες σχέσεις να έχουν δημιουργηθεί με τεράστιες αμφισβητήσεις. Το κάνω με διάταγμα, με εγγύηση του Συμβουλίου της Επικρατείας μόνο και μόνο για να ξέρω πού περπατάω, όπως το έκανα και με το π.δ. 164/2004. Μου έλεγαν και τότε: «γιατί δεν φέρνεις νόμο»; Μα, εδώ είδατε ότι έδωσα μάχη στην Ολομέλεια του Συμβουλίου της Επικρατείας. Και ο μόνος που μου συμπαραστάθηκε ήταν -και προς τιμήν του- ο Βαγγέλης Βενιζέλος γιατί ήξερε το πρόβλημα και καταλάβαινε πού πάνε οι καιροί. Ήξερε και το κακό παρελθόν του Κόμματός του. 
      Ήρθε τότε το Συμβούλιο και οριακά δέχθηκε τη συνταγματικότητα. Και όταν πήγε σε δικαστικό σχηματισμό ο εισηγητής είχε αμφισβητήσει τη συνταγματικότητα που είχε αποδεχθεί η Ολομέλεια. Για σκεφτείτε, το Συμβούλιο να μην είχε αυτήν την αυτοδέσμευση της επεξεργασίας και να είχε πρώτη φορά αντιμετωπίσει νομοθετική ρύθμιση αυτόματης μετατροπής συμβάσεων. Όσοι είστε νομικοί εδώ και ιδίως όσοι έχετε ακαδημαϊκή ιδιότητα, ξέρετε την αλήθεια. Αλλά δεν υπάρχει αυτήν την ώρα η δύναμη της ψυχής να βγείτε και να πείτε ναι, έχει δίκιο αυτός, είναι ένα θέμα που είναι αυτονόητο. Θυσιάζουμε και την επιστημονική μας γνώση στον βωμό των κομματικών σκοπιμοτήτων ή την χρησιμοποιούμε κατά περίπτωση. Γιατί φαίνεται ότι, όπως έλεγε και ο Πασκάλ, για κάποιους άλλη είναι η εντεύθεν και άλλη η εκείθεν των Πυρηναίων δικαιοσύνη. Ε, δεν είναι έτσι και δεν ωφελήθηκε κανείς από αυτό.
      Σας ξαναλέω, λοιπόν, πολύ απλά ότι αυτή η ρύθμιση και τις διαδικασίες απλοποιεί και την εγγύηση του Συμβουλίου Επικρατείας έχει και κανείς δεν έχει να φοβάται τίποτα. Εδώ είμαστε και θα το δούμε. 
      Τρίτον, έρχομαι στο άρθρο 14 για το οποίο τόσος θόρυβος έγινε. Πάλι υπερβολή. Σας είπα -και το ξαναλέω- ότι καμμία ρύθμιση δεν περιείχε, όπως κατατέθηκε και αρχικώς από την Γραμματεία του Υπουργικού Συμβουλίου, που να κάνει αορίστου χρόνου ή να μονιμοποιεί μετακλητούς. Σας είπα ότι αυτό δεν γίνεται συνταγματικά. Δεν το βλέπετε στο άρθρο 103; Δεν μπορούσε να γίνει. Επειδή το πέταξε κάποιος και υπήρξαν κάποια δημοσιεύματα, όταν ήρθαμε εδώ για λόγους καλοπιστίας από την πλευρά  μου –είχα όμως να αντιμετωπίσω την κακοπιστία της κομματικής κριτικής- εγώ το διευκρίνισα. Και αυτή η διευκρίνιση, που μου ζητήθηκε και την έκανα, εμφανίστηκε ως υπαναχώρηση και ότι έβγαλα έξω μια φαύλη ρύθμιση, που είπαν ότι είναι το πρώτο σκάνδαλο της Κυβέρνησης Καραμανλή. Αν υπάρχει ένα σκάνδαλο μετά τις εκλογές ξέρετε ποιο είναι αυτό, κύριοι συνάδελφοι; Είναι η κακοποίηση της πολιτικής από εκείνους που νομίζουν ότι με ανακρίβειες και με υπερβολές είναι δυνατόν να ασκήσουν πολιτική. 
      Στη ρύθμιση, λοιπόν, αυτή υπάρχει κάτι που είναι αυτονόητο. Και δεν αφορά μετακλητούς ούτε αφορούσε μετακλητούς. Αφορά μονίμους και αορίστου χρόνου. Αυτό που ελέχθη «ξέρετε, θα παίρνουν αποζημίωση, ενώ πριν δεν έπαιρναν», το εξήγησα πολλές φορές. Το λέω και τώρα, αφού ισχύει και αφού είναι μεταγενέστερη διάταξη το άρθρο 33, παράγραφος 4 του ν. 1558 του 1985, που λέει ότι δεν καταβάλλεται αποζημίωση όταν φεύγουν αυτοί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      Το είπα; Μου λέτε «να το ξαναπείτε». Να το ξαναπώ, γιατί; Επειδή κάποιοι έλεγαν ανακρίβειες και το βρήκαν μπροστά τους, γιατί ούτε διάβασαν τι έλεγε ο νόμος. Πώς να διαβάσουν; Άλλες ασχολίες έχουν. Δεν είναι εύκολο, όταν τρέχεις από εδώ και από εκεί, να σκύψεις πάνω σε κείμενα, τα οποία πράγματι έχουν μια τεχνική, δεδομένου ότι, όπως αντιλαμβάνεστε, τέτοιες ρυθμίσεις πρέπει να είναι ακριβέστατες, για να μην υπάρχουν αμφιβολίες. Ούτε υπαναχωρήσαμε ούτε τίποτα. Υπαναχωρήσατε ατάκτως στην αρχική τακτική, που ξέρετε, κύριοι συνάδελφοι της Αξιωματικής Αντιπολίτευσης, ότι ήταν αβάσιμη. 
      Για την Γενική Γραμματεία Πολιτικής Προστασίας δεν χρειάζεται να προχωρήσω περισσότερο. Και τι δεν άκουσα εδώ μέσα. Ελέχθη ότι η Πολιτική Προστασία «κακοποιήθηκε» κ.λπ.. Αν υπήρξε πολιτική προστασία, αυτό έγινε επί των ημερών της Κυβέρνησης Καραμανλή που αναδείχθηκε, θεσμοθετήθηκε και τώρα παίρνει το ρόλο που της αρμόζει στο ενιαίο, πλέον, Υπουργείο Εσωτερικών. 
      Μιλάει και κάνει κριτική το ΠΑ.ΣΟ.Κ. τώρα για Πολιτική Προστασία! Ποια Πολιτική Προστασία; Την ήξερε κανείς επί ΠΑ.ΣΟ.Κ.; Δεν θυμάται τον επικεφαλής της πολιτικής προστασίας να καρατομείται στον αέρα, διότι την ώρα που πνιγόταν η Αθήνα σε μια κουταλιά νερό, έκανε διακοπές στη Μύκονο και δεν είχε καταλάβει περί τίνος επρόκειτο; Δεν τον έδιωξα εγώ, εσείς τον διώξατε. 
      Θυμάται κανείς ποιος ήταν Γραμματέας Πολιτικής Προστασίας, όταν ανέλαβε ο Παναγιώτης Φούρλας; Ναι ή όχι; Όλος ο Ελληνικός Λαός γνώρισε την Πολιτική Προστασία επί Παναγιώτη Φούρλα. Φυσικά, υπάρχουν προβλήματα. Τόσα αφήσατε, κύριοι συνάδελφοι, τόσα χρόνια. Δεν λύνονται όλα με τη μία! Αυτό κάνουμε. Λύνουμε, ένα προς ένα, τα προβλήματα...
      ΕΚΤΟΡΑΣ ΝΑΣΙΩΚΑΣ: Ποια πολιτική προστασία;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Διαμαρτύρεστε και δεν θυμάστε ότι επί των ημερών σας είχε γελοιοποιηθεί η Υπηρεσία και από τα πρόσωπα που είχατε επιλέξει και από τον τρόπο που λειτουργούσε. Σας λέω: ποιος την ήξερε; Ποιος γνώριζε τι θα πει Πολιτική Προστασία; 
      Προτελευταίο θέμα, το θέμα του προσωπικού των Ο.Τ.Α.. Μην το συζητάμε τώρα! Εδώ δίνουμε τη δυνατότητα εξυγίανσης των δημοτικών και κοινοτικών επιχειρήσεων και εξασφαλίζουμε τους ανθρώπους, όσο είναι δυνατόν. Δεν το ξέρετε ότι με τη νομοθεσία που είχατε, όταν διαλυόταν μια τέτοια εταιρεία δημοτικών επιχειρήσεων, όλος ο κόσμος πήγαινε στο σπίτι του; Εμείς, τώρα που λέμε ότι μετατάσσεται, φωνάζετε, γιατί δεν μετατάσσονται, λέει, όλοι! 
      Δεν διερωτηθήκατε όμως εσείς, του ΠΑ.ΣΟ.Κ., πώς δημιουργήθηκαν χωρίς κανέναν έλεγχο από τους προκατόχους μου στο Υπουργείο Εσωτερικών όλες αυτές οι αμαρτωλές εταιρείες που οδήγησαν παραδείγματος χάριν τα Λιόσια να έχουν 206.000.000 ευρώ «μαύρη τρύπα» και το Μαρούσι άλλο τόσο; Τότε που φτιάχνονταν όλες αυτές οι επιχειρήσεις με τους εκλεκτούς σας, δεν μιλούσατε!. 
      Τώρα, λοιπόν, που καταρρέουν παρασύροντας τους Οργανισμούς Τοπικής Αυτοδιοίκησης και πάμε να βάλουμε μια τάξη, τι σας νοιάζει; Το πώς προσλήφθηκαν και τι έγινε με όσους προσλήφθηκαν από δημάρχους που επί των ημερών σας; Έκαναν ό,τι έκαναν και μάλιστα εν απουσία του δικού σας ελέγχου και που τώρα, αυτή τη στιγμή, πρέπει να τους φορτωθεί ο δημόσιος τομέας.
      ΑΠΟΣΤΟΛΟΣ ΚΑΚΛΑΜΑΝΗΣ: Στο Δήμο Αθηναίων, κύριε Υπουργέ, το ΠΑ.ΣΟ.Κ. προσελάμβανε επί είκοσι χρόνια;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): ...όπως και να γίνει –και αυτό κάνουμε- ο δημόσιος τομέας. Αυτή είναι η κριτική που κάνετε. 
      ΠΡΟΕΔΡΕΥΟΥΣΑ (Έλσα Παπαδημητρίου): Συντομεύετε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και τελειώνω με κάτι που δεν περίμενα να το ακούσω από την πλευρά του κ. Παπανδρέου. Δεν περίμενα να το ακούσω, γιατί και ανακριβέστατο, είναι και βαρύ για τον Τόπο. Μιλάω για τα όσα ειπώθηκαν περί μεταναστευτικής πολιτικής. 
      Δεν χρειάζεται να πω ποια ήταν η μεταναστευτική πολιτική, όταν αναλάβαμε τα καθήκοντά μας. Ξέρετε όλοι ότι ο ν. 3386, και μάλιστα με την επίνευση της Ευρωπαϊκής Ένωσης, άρχισε να βάζει μια τάξη και να κάνει αξιόπιστη τη Χώρα μας. Όλοι το ξέρετε. Τι υπήρχε προηγουμένως; Τι συνέβαινε με τους παράνομους μετανάστες; Ήταν ή δεν ήταν η Ελλάδα «ξέφραγο αμπέλ»ι; Το ξέρατε όλοι. 
      Έρχεται, λοιπόν, η Κυβέρνηση κάνει το νόμο, αρχίζει η διαδικασία κοινωνικής ένταξης, νομιμοποιεί τους παράνομους μετανάστες με τρόπο που η ίδια η Ευρωπαϊκή Ένωση όχι μόνο αναγνώρισε, αλλά πίστωσε πραγματικά στην Κυβέρνηση Καραμανλή λέγοντας τα καλύτερα και μπορείτε να ρωτήσετε τον κ. Φράνκο Φρατίνι, αρμόδιο Επίτροπο για τα θέματα αυτά. 
      Πήραμε τόσα μέτρα για την περίθαλψη των λαθρομεταναστών. Ρωτώ, κύριοι συνάδελφοι: Όταν ανέλαβα τα καθήκοντά μου, μπορείτε να μου πείτε ποιοι ήταν οι σταθμοί κράτησης των λαθρομεταναστών; Αυτά που λέτε σήμερα «κολαστήρια», όπως, παραδείγματος χάριν, ονομάζεται –γιατί πράγματι είναι κακές οι συνθήκες- ο σταθμός στη Σάμο αυτή την ώρα, πότε δημιουργήθηκαν; 
      Ξεχάσατε ότι αυτή η Κυβέρνηση, με όλα τα άλλα μέτρα που πήρε, έφτιαξε δύο πρότυπα κέντρα, κατά τη γνώμη της Ύπατης Αρμοστείας των Ηνωμένων Εθνών; Ένα στον Έβρο –πηγαίνετε να το δείτε και να το αξιολογήσετε- και ένα αυτό, που θα λειτουργήσει τις επόμενες ημέρες στη Σάμο. 
      Πήραμε όλα τα μέτρα που εσείς αφήσατε χωρίς να υπάρχει καμία πρόνοια. Τρέχουμε με όλους τους ρυθμούς και εσείς κατηγορείτε για έλλειψη ευαισθησίας την Κυβέρνηση Καραμανλή! 
      Εσείς και ο κ. Παπανδρέου, τότε Υπουργός των Εξωτερικών, που δεν ήταν άμοιρος των ευθυνών –γιατί τον έβλεπα εδώ να επιμερίζει ευθύνες, αλλά ξέχασε να μας πει ότι ήταν Υπουργός Εξωτερικών- όταν τα λεγόμενα, κατά τη γνώμη του, «κολαστήρια» ίσχυσαν και λειτούργησαν επί των ημερών του, τι κάνατε για να κλείσει έστω και ένα από αυτά; Ποιο σύγχρονο σταθμό έφτιαξε το ΠΑ.ΣΟ.Κ. επί δέκα χρόνια και παραπάνω, από το 1993 μέχρι το 2004, που χειρίστηκε το φαινόμενο της μετανάστευσης, όταν διογκώθηκε στη χώρα μας; Ας μου πει ένα. Τι έκανε για τους λαθρομετανάστες, για τους οποίους κόπτεται σήμερα;
      ΜΙΧΑΗΛ ΧΡΥΣΟΧΟΪΔΗΣ: Τη συνοριοφυλακή, κύριε Υπουργέ, ποιος την έφτιαξε; Έλεος! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ο Γιώργος  Βουλγαράκης –και μπράβο του- έκανε αμέσως τη διευκρίνιση ότι θα υπάρξει Ε.Δ.Ε., διότι υπάρχουν κάποιες καταγγελίες. 
      Ο κ. Παπανδρέου, δίχως να συλλογιστεί ότι, ενδεχομένως όλα αυτά μπορεί να είναι και ανακρίβειες, έρχεται και υιοθετεί εις βάρος της χώρας του, εις βάρος των αρχών της χώρας του, των θεσμών που ο ίδιος ως Υπουργός είχε εγκρίνει εδώ μέσα, κατηγορίες που δεν ξέρουμε αν είναι βάσιμες και που το πιθανότερο –το λέω κρατώντας μια επιφύλαξη- είναι αβάσιμες. Κάνει κριτική για πράγματα, για τα οποία δεν προνόησε ποτέ το ΠΑ.ΣΟ.Κ….
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): …και έρχεται και καταγγέλλει την χώρα του με καταγγελίες έξωθεν! Και ξέχασε να κάνει κάτι που είναι αυτονόητο και που το έκανα εγώ με την επιστολή, την οποία απέστειλα αρμοδίως. Είπα, ναι, προσπαθούμε να κάνουμε το καλύτερο. Ναι, προσπαθούμε τους λαθρομετανάστες να τους περιθάλψουμε, γιατί είναι θέμα δημοκρατίας, ανθρωπίνων δικαιωμάτων, πολιτικού μας πολιτισμού.
      Εδώ θα πω σε κάποιους το εξής: Ας αφήσουμε τα περί ποσοστώσεων και άλλα. Καμμία χώρα ουσιαστικά δεν εφάρμοσε αυτό το μέτρο γιατί είναι απαράδεκτο, αντιδημοκρατικό, οδηγείται στο ρατσισμό –και δεν κατηγορώ κανένα γι’ αυτό, λέω πού οδηγείται- και το κυριότερο –σκεφτείτε αυτό που σας λέω- πάρτι κάνουν οι δουλέμποροι, όταν υπάρχουν ποσοστώσεις. Γιατί η «ταρίφα» μεγαλώνει πάρα πολύ, κύριοι συνάδελφοι. Και ελπίζω αυτά που ελέχθησαν περί ποσοστώσεων να οφείλονται σε άγνοια διαχείρισης του μεταναστευτικού φαινομένου –και έτσι πιστεύω- και όχι βέβαια σε μια προσπάθεια να αυξηθεί η «ταρίφα» των δουλεμπόρων. 
      Γι’ αυτό ούτε Γκουαντάναμο ούτε περιορισμοί ούτε παραβίαση των δικαιωμάτων του ανθρώπου θα υπάρξει στην Ελλάδα! Αυτό το διευκρινίζουμε προς όλους, όποιο και αν είναι το λεγόμενο «πολιτικό κόστος». Δεν μας ενδιαφέρει το πολιτικό κόστος. Εκπτώσεις στη δημοκρατία και τον πολιτισμό μας δεν χωρούν!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ πολύ, ολοκληρώστε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εκείνο στο οποίο θέλω να αναφερθώ όμως – και είναι η τελευταία μου παρατήρηση- είναι το θέμα, το οποίο σχετίζεται με την αντίστοιχη παρατήρηση του κ. Παπανδρέου. 
      Δεν στηρίξει, δυστυχώς, την πρόταση, την οποία έκανα εγώ. Και την είχα κάνει και στη Λισαβόνα και στην επιστολή που έστειλα και είπα στην Ευρώπη πως το πρόβλημα αυτό, για να το λύσουμε με όρους ανθρωπισμού και δημοκρατίας, δεν είναι μόνο δικό μας. Είναι ευρωπαϊκό. Σύνορα ευρωπαϊκά, πολιτική ευρωπαϊκή δεν κατοχυρώνονται επαρκώς και το ομολόγησαν οι Υπουργοί Εσωτερικών στην άτυπη Σύνοδο της Λισαβόνας. Και θα το επιβεβαιώσουν στις 22 Δεκεμβρίου, όταν θα γίνει και η νέα Σύνοδος των Υπουργών Εσωτερικών εκεί. 
      Αντί να στηρίξουμε τη δημιουργία ευρωπαϊκής πολιτικής –γιατί είναι θέμα Ευρώπης, δεν είναι μόνο ελληνικό το θέμα αυτό- αντί να πούμε, στην περίπτωση αυτή ότι πρέπει να υπάρξουν κυρώσεις και πιέσεις προς την Τουρκία, από τα παράλια της οποίας περνούν οι δουλέμποροι για να έρθουν εδώ, αντί να γυρίσουμε το στόχο εκεί που πρέπει, κατηγορούμε τη χώρα μας και μάλιστα για πράγματα τα οποία δεν έγιναν.
      Λυπούμαι πραγματικά γι’ αυτήν την τακτική σε ό,τι αφορά αυτό το ευαίσθητο θέμα, για το οποίο η Κυβέρνηση Καραμανλή είναι περήφανη...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε υπερβεί το χρόνο σας.
      Ευχαριστούμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το χρόνο, όμως, τον στερείτε από μένα για να μη μιλήσω! Εδώ ο Υπουργός μιλά παραπάνω δέκα λεπτά. Από εμένα θα στερήσετε αυτόν το χρόνο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και είναι περήφανη γιατί τα ευρωπαϊκά fora έχουν αναδείξει ποια είναι η διαφορά ανάμεσα στο 2004 και μετά και στο 2004 και πριν. Απαντήσεις θα δοθούν και στα άρθρα ή και στη δευτερολογία μου στη συνέχεια, γιατί δεν τελειώσαμε εδώ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ζητάω και εγώ το λόγο, κυρία Πρόεδρε! 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καστανίδη, ζητήσατε το λόγο. Σας παρακαλώ να περιμένετε τους δύο αγορητές μεταξύ των Βουλευτών για να συμπληρωθεί η εξάδα και θα έχετε το λόγο πρώτος μεταξύ των Κοινοβουλευτικών Εκπροσώπων.
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κυρία Πρόεδρε. Βεβαίως και θα περιμένω, εφόσον μου το ζητάτε, αλλά αντιλαμβάνεστε ότι είναι…
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κανονισμός το ζητάει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Κανονισμός δεν λέει ότι ο Υπουργός μιλάει τριάντα τέσσερα λεπτά...
      ΠΡΟΕΔΡΕΥΟΥΣΑ (Έλσα Παπαδημητρίου): Συμφωνώ μαζί σας. Υποδείξτε μου έναν τρόπο καλύτερο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: ...και αυτό θεωρείται ότι δεν παραβιάζει το δικαίωμα των συναδέλφων που περιμένουν! Αλλά αν ο Κοινοβουλευτικός Εκπρόσωπος ζητάει το λόγο, θα πρέπει να περιμένει! 
      Σας παρακαλώ για την ακριβή εφαρμογή του Κανονισμού! Θα σεβαστώ αυτό που μου ζητάτε, αλλά θα απαιτούσα από το Προεδρείο της Βουλής να κρατήσει τον Υπουργό στα είκοσι πέντε λεπτά, εφόσον επρόκειτο να μιλήσουν και άλλοι δύο συνάδελφοι! Όχι δύο μέτρα και δύο σταθμά!
      ΠΡΟΕΔΡΕΥΟΥΣΑ (Έλσα Παπαδημητρίου): Ζήτησα πέντε φορές από τον Υπουργό να κλείσει την ομιλία του, μετά το δίλεπτο που μου ζήτησε και που θεωρώ ότι ήταν λογικό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, συγγνώμη. Θα μου αφαιρέσετε το χρόνο από τη δευτερολογία μου. Παρακαλώ πολύ, έκανα κατάχρηση, να αφαιρεθεί ο χρόνος από τη δευτερολογία. Και ζητώ συγγνώμη από τον κ. Καστανίδη και από τους άλλους συναδέλφους γι’ αυτήν την υπέρβαση. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεχόμαστε τη συγγνώμη σας. 
      Παρακαλώ εκ του καταλόγου το συνάδελφο κ. Έκτορα Νασιώκα να πάρει το λόγο.
      ΕΚΤΟΡΑΣ ΝΑΣΙΩΚΑΣ: Κυρία Πρόεδρε, ο Υπουργός Εσωτερικών, στη μακροσκελέστατη αγόρευσή του και στην υπέρβαση των οκτώμισι λεπτών, προσπάθησε να πείσει το Σώμα -εγώ θα έλεγα την Πλειοψηφία, η οποία έχει σημαντικά προβλήματα, η Κυβέρνηση αντιμετωπίζει πολύ σημαντικά προβλήματα- ότι όλα στη Δημόσια Διοίκηση είναι καλά, αλλά και για ό,τι δεν είναι τόσο καλό, φταίνε οι προηγούμενες κυβερνήσεις. Μόνο που από τις προηγούμενες κυβερνήσεις, έχει πλέον περάσει μεγάλο χρονικό διάστημα, κύριε Υπουργέ, γιατί μεσολάβησε μια δική σας τετραετία, μια τετραετία η οποία, δυστυχώς για τη χώρα, αλλά και για τη Δημόσια Διοίκηση, δεν πήγε τα πράγματα μπροστά.
      Είπατε ότι είστε περήφανος για την πολιτική προστασία και ρωτούν οι πολίτες: «Είστε περήφανος που κάηκε όλη η Ελλάδα, που δεν υπήρχε συντονισμός, που κάηκαν εβδομήντα εφτά άνθρωποι, πρώτη φορά, που κατεστράφησαν τόσα πράγματα; Είστε περήφανος;». Λέτε ότι δεν ξέρει ο κόσμος τον προηγούμενο Γενικό Γραμματέα της Πολιτικής Προστασίας την περίοδο του ΠΑ.ΣΟ.Κ. και ότι κάποιος ατυχής δεν βρισκόταν στην Αθήνα, βρισκόταν αλλού και απελύθη εν πτήσει -όπως είπατε- και καλά έκανε και απελύθη. Έτσι έπρεπε να γίνει. Όμως, τι και αν γνωρίζει το δικό σας Γενικό Γραμματέα, αφού γνωρίζει τα καταστρεπτικά αποτελέσματα αυτής της περιόδου των τεσσάρων χρόνων; Τρεις πυρκαγιές μεγάλες, τρεις τεράστιες καταστροφές σε όλη τη χώρα, για να μην πω για όλα τα άλλα, κύριε Υπουργέ.
      Είστε περήφανος για τη μεταναστευτική πολιτική σας. Εγώ να πω ότι προσπαθείτε, ότι η χώρα προσπαθεί, δοκιμάζεται, το φαινόμενο είναι τεράστιο, αλλά εσείς ξεχνάτε τι έγινε την περίοδο 1989-1993, όταν χορεύατε τσάμικο και καλαματιανό. Ανοίξατε τα σύνορα και μπήκε όλος ο κόσμος μέσα και στο τέλος του ’93, που ήρθε το ΠΑ.ΣΟ.Κ. στην κυβέρνηση, υπήρχε ένα χάος. Ένα χάος, κύριε Υπουργέ!
      Έγινα Νομάρχης Ημαθίας στο τέλος του 1993. Είκοσι επτά χιλιάδες Αλβανοί, όλοι παράνομοι, ήταν εκεί. Και εμείς προσπαθούσαμε σιγά-σιγά να βάλουμε μια τάξη και με νομοθεσίες και με χιλιάδες πράγματα. Και φυσικά υπήρχαν και υπάρχουν προβλήματα. Αλλά λέτε ότι είστε περήφανοι και ότι φταίνε οι προηγούμενοι και ότι εσείς δεν έχετε ευθύνες. Έλεος!
      Ας έρθω, λοιπόν, στο νομοσχέδιό σας, κύριε Υπουργέ. Πρόκειται για μικρορυθμίσεις και διευθετήσεις. Το νομοσχέδιό σας δεν χαρακτηρίζεται από καμμιά τόλμη και καμμιά τομή, όπως θα έπρεπε. Ξεκινάτε μια καινούργια περίοδο και θα έπρεπε εδώ να μας φέρετε τις βαθιές σας τομές και μεταρρυθμίσεις, για να τις συζητήσετε. Εσείς δεν ήρθατε την προηγούμενη φορά με τη σημαία της επανίδρυσης του κράτους και της Δημόσιας Διοίκησης; Δεν το επανιδρύσατε τέσσερα χρόνια; Το επανιδρύσατε; Είναι αποτελεσματικό; Γιατί όλοι οι δείκτες ή οι περισσότεροι δείκτες είναι περισσότερο αρνητικοί; Μπορεί να μην είναι όλοι, αλλά είναι οι περισσότεροι.
      Τώρα φέρνετε αυτό το νομοσχέδιο, που στην ουσία προσπαθείτε να το καλλωπίσετε. Εγώ είμαι καλός, καλοπροαίρετος ομιλητής και λέω ότι πολλές από αυτές τις διατάξεις γίνονται για να έχουμε μια αποτελεσματικότερη λειτουργία. Όμως και αρκετές, κύριε Υπουργέ, πάρα πολλές, είναι ρουσφετολογικές, είναι μιας πελατειακής λειτουργίας, μιας λειτουργίας της Δημόσιας Διοίκησης στην υπηρεσία του κόμματος που κυβερνά. Άρα, να τις διορθώσετε και αυτές. 
      Αυτά τα φτιασιδώματα να τα κάνουμε προς τη σωστή κατεύθυνση. Δεν έχετε την τόλμη να κάνετε κάτι σημαντικό και ξέρετε γιατί; Γιατί σας διέπει η φιλοσοφία ενός μοντέλου διοίκησης και ανάπτυξης της χώρας που είναι ξεπερασμένο. Το συγκεντρωτικό μοντέλο έχει ξεπεράσει τα όριά του. Έχει δώσει αυτό που είχε να δώσει και το μέλλον, όχι μόνο στην Ελλάδα, αλλά σε όλο τον κόσμο, έρχεται από ένα άλλο σύστημα που είναι πλήρως αποκεντρωμένο και ως κράτος, αλλά και ως διοίκηση. Το κράτος παραμένει στρατηγείο χάραξης πολιτικής, η περιφέρεια υλοποιεί όλη αυτήν την πολιτική και έχει και την αυτονομία και τη δυνατότητα να κάνει και πράγματα που δεν είναι τα ίδια κατ’ ανάγκη σε μια περιφέρεια, παραδείγματος χάρη στο σύστημα υγείας, σε σχέση με μια άλλη περιφέρεια. Δεν είναι κάτι που βγαίνει με μοντέλο σε όλα. Έχει τη δυνατότητα να κάνει πολύ περισσότερα και πολύ διαφορετικά πράγματα.
      Και βεβαίως, αυτή η αποκέντρωση στηρίζεται στον αντικειμενικό και αξιοκρατικό τρόπο προσλήψεως των δημοσίων υπαλλήλων, στην αξιοπρέπεια του δημοσίου υπαλλήλου, με ό,τι αυτό συνεπάγεται, στην εκπαίδευση, στην εξειδίκευση και στη διά βίου εκπαίδευση των υπαλλήλων, στη δημοκρατική λειτουργία, στην αξιοκρατική κρίση-αξιολόγηση και, κυρίως, στο σφιχτό ιστό της λειτουργίας με την αναβάθμιση των διευθυντικών στελεχών.
      Αναπτύξαμε, λοιπόν, ένα τέτοιο μοντέλο, που θα μπορούσε να είναι τολμηρό. Θα μπορούσε να έχει αρχή και τέλος ένα τέτοιο νομοσχέδιο, θα μπορούσε και να συμπέσουν πάνω σ΄ αυτό όλες οι πολιτικές δυνάμεις του τόπου και να στηρίξουμε μια τέτοια Δημόσια Διοίκηση, που την έχει ανάγκη ο τόπος.
      Δεν την έχει ανάγκη η Κυβέρνηση, αλλά την έχει ανάγκη ο τόπος, την έχει ανάγκη ο τελευταίος πολίτης που δεν μπορεί να εξυπηρετηθεί, που θέλει δώδεκα χαρτιά και στέλνεται από ανίδεους δημοσίους υπαλλήλους πολλές φορές -γιατί δεν ξέρουν το αντικείμενο- να φέρει άλλα χαρτιά ή να πάει σε άλλες υπηρεσίες. Σας τα ανέπτυξε αυτά πριν λίγο ο κ. Ρόβλιας και ως εκ τούτου, κύριε Υπουργέ, εμείς αυτό το νομοσχέδιο δεν μπορούμε να το ψηφίσουμε. Το καταψηφίζουμε, λοιπόν, επί της αρχής, παρ΄όλο που σε μερικές διατάξεις θα πούμε «ναι». 
      Πρέπει, όμως, να σταθώ σε μερικά θέματα πολύ σημαντικά. Μας ρώτησε η κυρία εισηγήτρια της Πλειοψηφίας –που της εύχομαι καλή και μακρά και παραγωγική θητεία, γιατί ήταν η πρώτη της αγόρευση στη Βουλή- αφού προσπάθησε βέβαια να νουθετήσει και την Αντιπολίτευση, κάτι που δεν νομίζω ότι επιτρέπεται -δεν είναι δυνατόν εμείς οι Βουλευτές να νουθετήσουμε τα κόμματα και μάλιστα τέτοιες παρατάξεις, μ΄ αυτήν την εμπειρία και την ιστορία- αν είμαστε υπέρ του Α.Σ.Ε.Π. ή όχι. Μα, εμείς ψηφίσαμε το Α.Σ.Ε.Π., κυρία συνάδελφε και εσείς το καταψηφίσατε. 
      ΦΕΒΡΩΝΙΑ ΠΑΤΡΙΑΝΑΚΟΥ: Το υπονομεύετε, όμως.
      ΕΚΤΟΡΑΣ ΝΑΣΙΩΚΑΣ: Η παράταξη του ΠΑ.ΣΟ.Κ. το ψήφισε και η Νέα Δημοκρατία το καταψήφισε. Δεν το ψηφίσατε το Α.Σ.Ε.Π., η παράταξή σας βέβαια εννοώ, όχι εσείς. Με συγχωρείτε για τον τόνο, δεν αναφέρομαι σ΄εσάς προσωπικά. Η παράταξή σας δεν ψήφισε καμμία από τις μεγάλες μεταρρυθμίσεις. Ούτε το Εθνικό Σύστημα Υγείας, ούτε την Εθνική Αντίσταση ούτε τη Νομαρχιακή Αυτοδιοίκηση ούτε τον «ΚΑΠΟΔΙΣΤΡΙΑ». Πόσα ακόμα θέλετε να σας πω ότι δεν ψηφίσατε; 
      Είναι δικό μας έργο, λοιπόν, έργο της δικής μας παράταξης. Αλλά είναι και  εργαλείο του ελληνικού λαού, γιατί Η παράταξή μας πραγματικά έφερε τη διαφάνεια και την αντικειμενικότητα και προσδοκούσαμε και προσδοκούμε να φέρει απόλυτα και την αξιοκρατία, γιατί η αξιοκρατία είναι κάτι πιο δύσκολο και πιο σημαντικό από την αντικειμενικότητα.
      Είναι βέβαιο ότι το τελευταίο διάστημα η Κυβέρνησή σας ψήφισε τη συνέντευξη -που κανένας δεν είναι κατ’ ανάγκη απέναντι στην όποια συνέντευξη- για συγκεκριμένο λόγο. Αυτή η Κυβέρνηση, μ’ αυτήν τη λειτουργία και μ΄ αυτήν τη λογική, ξέρουμε γιατί την ψήφισε.
      Θα ρωτήσω, λοιπόν, εγώ τον κύριο Υπουργό, ο οποίος αποχώρησε και είναι εδώ ο εκλεκτός κύριος Υφυπουργός και συντοπίτης μου, ο κ. Ζώης, γιατί ψήφισε τη συνέντευξη: Για να την εφαρμόσει πού; Εκεί που ο κ. Μπέης δεν μπορούσε να αποκλείσει το Α.Σ.Ε.Π.. Δηλαδή εκεί που οι προσλήψεις γίνονταν με το Α.Σ.Ε.Π.. 
      Θα σας φέρω παραδείγματα για τον Ο.Τ.Ε.. Στις προσλήψεις πενταετούς θητείας, ξέρετε τι έγινε; Για παράδειγμα, στη Λάρισα προσλαμβάνονται τρεις στον Ο.Τ.Ε.. Ο πρώτος, σύμφωνα με τα αντικειμενικά κριτήρια, ήρθε τέταρτος μετά τη συνέντευξη. Στη Θεσσαλονίκη προσλαμβάνονταν επτά. Έχω στοιχεία, που τα έχω καταθέσει στη Βουλή και τα έχω δώσει στον Υπουργό. Δεν μου επιτρέπεται βέβαια να πω ονόματα, λόγω της Αρχής Προστασίας των Προσωπικών Δεδομένων. Επτά προσλαμβάνονταν στον Ο.Τ.Ε. Θεσσαλονίκης. Πρώτος στην κατάταξη με τα αντικειμενικά κριτήρια, όγδοος μετά τη συνέντευξη.
      Να σας πω για την πενταετία του Στρατού; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Λίγο χρόνο θα ήθελα, κυρία Πρόεδρε, ένα λεπτό μόνο.
      Γι’ αυτό, λοιπόν, την ψηφίσατε και βεβαίως σας εμποδίζει το Α.Σ.Ε.Π. να την εφαρμόσετε και στο στενό δημόσιο. Και ευτυχώς που εμποδίζει. Και μακάρι να εφαρμοστεί, όπου εφαρμοστεί, σωστά και αντικειμενικά. Αλλά αυτό που εφαρμόστηκε τα τριάμισι χρόνια, αυτό που γνωρίζουμε, είναι τραγικό.
      Κλείνω με δύο ακόμα θέματα. Επιτρέπει κάποιες μετατάξεις στην Τοπική Αυτοδιοίκηση και με την ευκαιρία αυτή προσπαθεί να λύσει ένα πρόβλημα. Η θέση η δική μας, η θέση της Αντιπολίτευσης, είναι να γίνει υποχρεωτική αυτή η μετάταξη, για να καλυφθούν όλοι οι εργαζόμενοι σ’ αυτές τις επιχειρήσεις που κλείνουν. Θα πρόσθετα μόνο ότι τίποτα δεν έκανε η Κυβέρνηση και ότι είναι τραγική η κατάσταση που υπάρχει στο πρόγραμμα «Βοήθεια στο Σπίτι». Σας λέω, λοιπόν, ότι στη Λάρισα είναι όλοι οι εργαζόμενοι, σε όλα τα προγράμματα, όλων των δήμων, σε κινητοποιήσεις. ‘Εχουν να πληρωθούν από έξι έως δώδεκα μήνες και δεν υπάρχει πουθενά φως. 
      Και θα πρόσθετα και κάτι ακόμη. Υπήρχε μια δέσμευση της Κυβέρνησης -και μάλιστα παρουσία όλων των Βουλευτών της Νέας Δημοκρατίας- στην προηγούμενη  Βουλή για τη Λάρισα. Έκλεισε το εργοστάσιο ζάχαρης στη Λάρισα και υπήρχε η δέσμευση ότι θα υπάρξει η δυνατότητα για εθελοντική μετάταξη των εργαζομένων. Σας λέω, λοιπόν, ότι όχι μόνον δεν το φέρατε, αλλά δεν βλέπω και να το φέρνετε. 
      Αυτά είναι δύο κρίσιμα θέματα που αναφέρονται σε παραδείγματα που έλκουν την καταγωγή τους, έχουν την αναφορά τους στη Λάρισα, αλλά είναι και γενικότερα, γιατί βιομηχανία ζάχαρης υπήρχε σε όλη την Ελλάδα και το θέμα του προγράμματος «Βοήθεια στο Σπίτι» είναι πανελλαδικό, δεν είναι θέμα μόνο ενός νομού.
      Γι’ αυτά, λοιπόν, δεν κάνατε τίποτα. Δεν αντιμετωπίζετε τα σημαντικά προβλήματα καθημερινής διαβίωσης των πολιτών. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, σας παρακαλώ, κύριε συνάδελφε.
      ΕΚΤΟΡΑΣ ΝΑΣΙΩΚΑΣ: Τελειώνω, κυρία Πρόεδρε.
      Καταψηφίζουμε, λοιπόν, το παρόν νομοσχέδιο. Θα τοποθετηθούμε επί των άρθρων. 
      Πάντως η Νέα Δημοκρατία, τέσσερα χρόνια μετά, έχει μία Δημόσια Διοίκηση χειρότερη απ’ αυτήν που παρέλαβε και δεν μπορεί να είναι περήφανη γι’ αυτό. Και αντί να κάνει αυτοκριτική, να πει ένα «συγγνώμη» και να καθίσουμε να συζητήσουμε και να συμβάλουμε και εμείς στο πώς θα κάνουμε μια Δημόσια Διοίκηση καλύτερη, αυτό που κάνει, είναι να επιτιμά την Αντιπολίτευση και τον Αρχηγό της, ο οποίος ήρθε εδώ σήμερα, μίλησε και είπε αλήθειες.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Νασιώκα.
      Το λόγο από τη Νέα Δημοκρατία έχει η κ. Φουντουκίδου.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κυρίες και κύριοι Βουλευτές, η δύναμη ενός Βουλευτού είναι η νομοθετική λειτουργία. Ο θρίαμβος, όμως, της πολιτικής είναι, όταν τα προβλήματα της κοινωνίας, οι ανάγκες της εποχής διαμορφώνουν την πολιτική βούληση της Κυβέρνησης και γίνονται πολιτική πράξη που ανταποκρίνεται στις ανάγκες αυτές είτε προλαβαίνοντας είτε επιλύοντας.
      Αυτό ακριβώς πετυχαίνουμε με το νομοσχέδιο που συζητάμε σήμερα. Και θέλω από το Βήμα της Βουλής να συγχαρώ την πολιτική ηγεσία του Υπουργείου Εσωτερικών για τα αντανακλαστικά και το ρεαλισμό που διαθέτει, για την κοινωνική ευαισθησία που επιδεικνύει, αλλά και για τη συνέπειά της στη διακηρυγμένη θέση της για αποτελεσματικό και δίκαιο κράτος, για διαφάνεια, ευελιξία και ομαλή λειτουργία του κράτους και για ενίσχυση του αισθήματος ασφάλειας του ανθρώπινου δυναμικού που το στελεχώνει.
      Μ’ αυτό το νομοσχέδιο αίρονται πολλά αδιέξοδα στη λειτουργία των φορέων της διοίκησης και προβλήματα σωρευμένα από χρόνια επιλύονται κατά τρόπο που μόνο θετικά αποτελέσματα επιφέρει. Η Κυβέρνηση θωρακίζει τις πέντε συνταγματικά κατοχυρωμένες ανεξάρτητες αρχές κατά την άσκηση των καθηκόντων τους, ώστε να υπάρχει ελευθερία έκφρασης και λειτουργίας. Συνάμα, ενισχύονται οι ελεγκτικοί μηχανισμοί στη Δημόσια Διοίκηση, που όλοι εδώ συμφωνήσαμε πολλές φορές ότι είναι ο μεγάλος ασθενής που ταλαιπωρεί τους πολίτες. Δεν διανοούμαι ότι η πολιτική σκοπιμότητα θα μπορούσε να επιχειρηματολογήσει κατά των διατάξεων αυτών. 
      Πολλές φορές σας άκουσα να επαινείτε εαυτούς για την ίδρυση των Κ.Ε.Π. Πώς όμως; Με πλήρη ανασφάλεια των εργαζομένων, τους οποίους εμείς κάναμε αορίστου χρόνου και σήμερα τους δίνουμε τη δυνατότητα να υπηρετήσουν στον τόπο των συμφερόντων τους. Η ισονομία και η ισοπολιτεία ήταν κενό γράμμα στην περίπτωση των συμβασιούχων, αφού υπήρχαν δύο μέτρα και δύο σταθμά, ευνοημένοι και απόκληροι. 
      Επιχαίρω, λοιπόν, την Κυβέρνηση που μ’ αυτό το νομοσχέδιο αίρει μία αδικία σε βάρος χιλιάδων νέων που ένιωθαν πικρία και αίσθημα αδικίας, αφού η δική τους προϋπηρεσία στον ευρύτερο δημόσιο τομέα δεν είχε την ίδια αναγνώριση, με μόνο κριτήριο την περίοδο προσφοράς της εργασίας τους.
      Αυτό το συνταγματικό ατόπημα που περιθωριοποιούσε τους νέους και τις νέες μας, επιτέλους αποκαθίσταται, όπως και η μοριοδότηση σε προκηρύξεις διαγωνισμών που επικαλούνται και όσοι έχουν εργαστεί από το 1990 μέχρι το 2010. Συγχρόνως, αυτό επεκτείνεται σ’ ολόκληρο το δημόσιο τομέα.
      Όσον αφορά τις δημοτικές επιχειρήσεις, μήπως κάποιος συνάδελφος θα ήθελε να μιλήσει γι’ αυτές; Δηλαδή πώς λειτούργησαν, πόσο κόστισαν, τι άφησαν πίσω τους; Ρυθμίζεται το θέμα και δίδεται η δυνατότητα να λυθούν τα προβλήματα και όχι μόνο. Με κατανόηση και ευαισθησία για τους εργαζομένους, τους δίνουμε τη δυνατότητα να απορροφηθούν σε δήμους, νομαρχίες, περιφέρειες και στον ευρύτερο δημόσιο τομέα. 
      Εξυγίανση, λοιπόν, του συστήματος, με παράλληλη εξασφάλιση των εργαζομένων. Έτσι δίκαια και ρεαλιστικά, έτσι αποτελεσματικά, λειτουργεί σήμερα η Κυβέρνηση.
      Όσον αφορά στη ρύθμιση για τα προγράμματα «Βοήθεια στο Σπίτι» και «Κοινωνική Μέριμνα», θα συμφωνήσω με τον κ. Νασιώκα και θα παρακαλέσω την Κυβέρνηση να φροντίσει για την εξόφληση των δεδουλευμένων. Δημιουργήθηκε ένα πρόβλημα μ’ ένα θεσμό που αγκαλιάστηκε από την κοινωνία, γιατί ακριβώς ανταποκρίθηκε στις ανάγκες της, που είναι και αυτές που οδηγούν σήμερα τις δικές μας επιλογές.
     Έτσι, αφ΄ενός εξασφαλίσαμε με σκληρή διαπραγμάτευση νέα κοινοτική χρηματοδότηση και συνεχίζουμε, ώστε να εξασφαλίσουμε έστω και μερική με το Δ΄ κοινοτικό πακέτο και αφ΄ετέρου δεσμευόμαστε για τη συνέχιση αυτών των προγραμμάτων έστω και με πόρους από τον κρατικό προϋπολογισμό. Τα χρήματα θα δίνονται στους Ο.Τ.Α. και μ' αυτόν τον τρόπο εξασφαλίζονται και οι εργαζόμενοι, των οποίων η σύμβαση παρατείνεται μέχρι 31-8-2008. 
     Είναι αλήθεια ότι φτιάξατε κάποιους θεσμούς, οι οποίοι όμως λειτούργησαν πρόχειρα, χωρίς σχέδιο και προγραμματισμό, ληστρικά και ανεξέλεγκτα και δεν ξέρω γιατί σήμερα κάποιοι ενοχλούνται από την ενεργοποίηση του ελέγχου στους Ο.Τ.Α., που κατά τις παρατηρήσεις του Συνηγόρου του Πολίτη είναι φυτώρια διαφθοράς ή αδιαφάνειας. Άλλωστε, έτσι κρίνει και ο μέσος και νέος πολίτης. 
     Θα ήθελα, λοιπόν, να αναφερθώ για λίγο στην πολυσυζητημένη συνέντευξη, που τόσο αμφισβητείται. Προσωπικά θεωρώ ότι περισσεύει, κύριοι συνάδελφοι, η υποκρισία και η κακώς εννοούμενη κομματική αντιπολιτευτική στάση. Ποιος παίρνει σήμερα στο γραφείο του συνεργάτη, που δεν τον βλέπει κατ’ ιδίαν σε μία διαδικασία συνέντευξης; Και όχι μόνο συνεργάτη, αλλά και καθαρίστρια για το γραφείο του. 
     Συμφωνούμε ή όχι ότι το δημόσιο πάσχει από την ανεπάρκεια και τις μειωμένες δυνατότητες μεγάλου μέρους του στελεχιακού του δυναμικού; Συμφωνούμε ότι εν τέλει είναι και οικονομικό μέγεθος η κακή λειτουργία και η αναποτελεσματικότητα του κράτους, την οποία πληρώνουμε όλοι, που εμποδίζει την ανάπτυξη και την πρόοδο και έχει και κοινωνικές επιπτώσεις; 
     Αυτό, λοιπόν, που θα πρέπει ίσως να συζητάμε, ανταποκρινόμενοι στις ανάγκες των καιρών, είναι –και εγώ αυτό θα πρότεινα και στην Κυβέρνηση- η επέκταση και η ενίσχυση της συνέντευξης. Μόνο αυτές οι προτάσεις είναι δεκτές και ευπρόσδεκτες, εάν θέλουμε να υπηρετούμε το συμφέρον του τόπου μας. 
     Εμείς δείξαμε εμπιστοσύνη σε πρόσωπα που προτείνατε ως κυβέρνηση, παρατείνοντας τη θητεία τους. Σήμερα εσείς, κύριοι της Αξιωματικής Αντιπολίτευσης, τους αμφισβητείτε. Σήμερα, που θέλουμε να ενισχύσουμε το έργο των ανεξάρτητων αρχών, αντιδράτε; 
     Κυρίες και κύριοι συνάδελφοι, η αξιοπιστία και  η συνέπεια, τα κίνητρα τόσο τα δικά μας, των Βουλευτών, αλλά και των πολιτικών σχηματισμών στους οποίους ανήκουμε, κρίνονται από το λαό και θα πρέπει προφανώς να είμαστε όλοι προσεκτικοί. 
     Το παρόν σχέδιο νόμου είναι σύμφωνο τόσο όσον αφορά τις ρυθμίσεις στις οποίες αναφέρθηκα, αλλά και άλλες ρυθμίσεις -όπως αυτές για τους δημάρχους, τους Ο.Τ.Α., τις μεταναστευτικές πολιτικές, τους τυφλούς τηλεφωνητές, τις ρυθμίσεις περί πολιτικής προστασίας- με τις ανάγκες και τη θέληση του λαού και γι’ αυτό υπερψηφίζω το νομοσχέδιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία Φουντουκίδου. 
     Κύριε Καστανίδη, έχετε το λόγο για οκτώ λεπτά. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, αποστρεφόμουν πάντοτε τον αναιδή προς την αλήθεια πολιτικό λόγο. Εξηγούμαι αμέσως. 
     Πρώτον, είπε ο κύριος Υπουργός ότι η Γενική Γραμματεία Πολιτικής Προστασίας έγινε γνωστή επί διοικήσεως Φούρλα. Ευτυχώς που δεν έγινε πιο μπροστά γνωστή, απαντώ, διότι επί διοικήσεως Φούρλα έγινε γνωστή, επειδή καταστράφηκε το μεγαλύτερο μέρος του δασικού μας πλούτου στη νότια Ελλάδα, την ώρα που ο κ. Φούρλας ανταγωνιζόταν με τον Αρχηγό της Πυροσβεστικής κ. Κόη. Θα ήθελα και στο μέλλον ορισμένες υπηρεσίες να μη γίνονται γνωστές, επειδή δεν μπορούν να αντιμετωπίσουν εθνικές καταστροφές και εθνικούς οδυρμούς! 
     Δεύτερον, είπε ο κύριος Υπουργός ότι είναι άτοπη η καταγγελία του ΠΑ.ΣΟ.Κ. και του Προέδρου του ΠΑ.ΣΟ.Κ. για την απόπειρά του να μετακινήσει, να μεταφέρει ή να μετατάξει προσωπικό του Μαξίμου προς άλλες υπηρεσίες και το ελληνικό Κοινοβούλιο. Μίλησε δε μόνο για συμβασιούχους αορίστου χρόνου ή μονίμους υπαλλήλους. Απέκρυψε ότι στο ίδιο άρθρο μία κατηγορία μετατασσομένων ήταν, κατά ρητή πρόβλεψη της διάταξης που απεσύρθη, οι ειδικοί συνεργάτες και οι ειδικοί σύμβουλοι και αυτοί δεν μπορεί να είναι ούτε συμβασιούχοι αορίστου χρόνου ούτε και μόνιμοι υπάλληλοι. 
      Απέκρυψε, δε εάν θεωρούσε ότι η δική μας πολιτική καταγγελία ήταν άτοπη, ότι η πρώην Πρόεδρος της Βουλής κ. Άννα Ψαρούδα - Μπενάκη χαρακτήρισε αγράμματους τους συντάκτες της σχετικής διάταξης, την οποία προφανώς άλλοι νεότεροι «αγράμματοι» γύρω από τον Υπουργό την απέσυραν. 
      Τρίτον, αναρωτήθηκε εάν υπάρχει υπονόμευση των ανεξαρτήτων αρχών και ισχυρίστηκε, αντίθετα με την αλήθεια, ότι η Κυβέρνηση ενισχύει τις ανεξάρτητες αρχές. Γι’ αυτό και μίλησα για αναιδή προς την αλήθεια πολιτικό λόγο. 
      Τι είναι άραγε το να σου επισημαίνει η ολομέλεια του Ανωτάτου Συμβουλίου Επιλογής Προσωπικού  ότι είναι αντίθετη προς την εισαγωγή της συνέντευξης και εσύ να αποφασίζεις μόνος σου, παρά την καταγγελία του συνόλου της Αντιπολίτευσης, ότι πρέπει να εισαχθεί η συνέντευξη ως κριτήριο επιλογής των υποψηφίων για πρόσληψη στο δημόσιο; 
      Θέλω να γνωρίζουν, ιδιαίτερα οι νεότεροι συνάδελφοι, που δεν έχουν παρακολουθήσει τις σχετικές συζητήσεις, ότι η ολομέλεια του Α.Σ.Ε.Π. ήταν αντίθετη στην εισαγωγή της συνέντευξης και, προφανώς, τώρα έχει απολύτως δίκαιο η Αντιπολίτευση, όταν ισχυρίζεται ότι μαζί με τη συνέντευξη μπαίνουν και συγκεκριμένοι τοποτηρητές, τους οποίους πάντοτε επιλέγει ο εκάστοτε Υπουργός. 
      Είναι υπονόμευση στο κύρος των ανεξαρτήτων αρχών, όταν, με αφορμή το σκάνδαλο των υποκλοπών και για να δικαιολογηθεί η Κυβέρνηση, ο αρμόδιος Υπουργός Δημόσιας Τάξης δήλωνε τότε ότι ήταν ανεπαρκής η Ανεξάρτητη Αρχή για την Προστασία του Απορρήτου για να ερευνήσει την υπόθεση του σκανδάλου των υποκλοπών. Και απεδείχθη, πριν περάσει ελάχιστος χρόνος, ότι η μόνη αρχή που συνέταξε πορίσματα για την υπόθεση των υποκλοπών, ήταν αυτή η αρχή που, κατά τον αρμόδιο Υπουργό Δημόσιας Τάξης, ήταν απροετοίμαστη. Όμως, δεν έχουμε ούτε μία γραμμή πορίσματος μέχρι τώρα από την υπεύθυνη δικαιοσύνη που ερευνά την υπόθεση των υποκλοπών. 
      Τέταρτον, το να υπερασπίζεσαι τη δημοκρατία και τα ανθρώπινα δικαιώματα δεν αποτελεί καταγγελία σε βάρος της χώρας σου. Αντιθέτως, η υπεράσπιση του νομικού πολιτισμού μιας χώρας αποτελεί υπεράσπιση της ίδιας της χώρας σου στους διεθνείς ορίζοντες, αλλά και ενώπιον του ελληνικού λαού. Αν το πρόβλημα είναι ότι παραβιάζονται ανθρώπινα δικαιώματα, γι’ αυτό και η Κυβέρνηση το διερευνά -περιμένουμε, βεβαίως, τις συνέπειες αυτής της διερεύνησης- το πρόβλημα αυτό οφείλουν να το καταγγείλουν όσοι υπερασπίζονται τα ανθρώπινα δικαιώματα, όσοι οφείλουν να υπερασπίζονται το νομικό πολιτισμό της χώρας. Άρα, είναι προάσπιση της χώρας η υπεράσπιση του νομικού πολιτισμού της και τελικά η υπεράσπιση και της ίδιας της δημοκρατίας. 
      Πέμπτον, ανέφερε ο κύριος Υπουργός ότι η συνέντευξη χρησιμοποιήθηκε και από προηγούμενες κυβερνήσεις, αναρωτώμενος: Πόσες φορές χρησιμοποιήθηκε η συνέντευξη στις προαγωγές των στελεχών ευθύνης στο δημόσιο;». 
      Όμως, κυρίες και κύριοι συνάδελφοι, αυτό συζητούμε σήμερα; Συζητούμε τη συνέντευξη στις προαγωγές υπαλλήλων, προκειμένου να τοποθετηθούν σε θέσεις προϊσταμένων, σε θέσεις ευθύνης ή συζητούμε την εισαγωγή και τη χρήση της συνέντευξης, προκειμένου να κριθεί κάποιος υποψήφιος για πρόσληψη στο δημόσιο τομέα; Μιλούμε για τις συνεντεύξεις κατά τη διαδικασία των προσλήψεων. 
      Και επειδή ακούω βάναυσα να παραβιάζεται η αλήθεια –ενίοτε όχι μόνο από τον Υπουργό, αλλά και από άλλους- θέλω να δώσω μια οριστική απάντηση: Η μοναδική συνέντευξη που προβλεπόταν από δημιουργίας του Α.Σ.Ε.Π. και από ψηφίσεως του ν. 2190/1994 ήταν οι συνεντεύξεις μόνο του ειδικού επιστημονικού προσωπικού και όχι όπως τώρα που είναι γενικευμένη η χρήση της. Ουδέποτε από το 1994 και ύστερα προβλεπόταν οποιαδήποτε άλλη περίπτωση συνεντεύξεως, παρά μόνο όταν επρόκειτο να επιλεγεί ειδικό επιστημονικό προσωπικό. 
      Να δώσω ένα παράδειγμα, για να γίνει κατανοητό: Εάν θέλω να προσλάβω ελεγκτή εναέριας κυκλοφορίας στην Υπηρεσία Πολιτικής Αεροπορίας, πρέπει να τον ακούω πώς κάνει χρήση της γλώσσας και όλων των μηχανημάτων, για να μην υπάρξουν δυστυχήματα στον εναέριο χώρο. Αλλιώς δεν μπορώ να τον επιλέξω με βάση το τυπικό προσόν. 
      Άρα, για να τελειώνει η συστηματική παραχάραξη της αλήθειας, η συνέντευξη κατά την ψήφιση του ν. 2190 και μετά, ίσχυε μόνο για το ειδικών προσόντων επιστημονικό προσωπικό. Ποτέ για οποιοδήποτε άλλο προσωπικό άλλων κλάδων και κατηγοριών. Η συνέντευξη που εζητείτο στις προαγωγές ή στις τοποθετήσεις προϊσταμένων, είναι άλλης κατηγορίας θέμα και θα μπορούσαμε να το συζητήσουμε ξεχωριστά.
      Τέλος, κυρίες και κύριοι συνάδελφοι, δικαιούται ένας πολιτικός, μπορεί να γυρίζει στο παρελθόν, αλλά το να γυρίζει πολλά χρόνια πίσω και να λέει ανακρίβειες, είναι υποδήλωση αδυναμίας.
      Πράγματι, το 1982 καταργήθηκαν οι θέσεις των γενικών διευθυντών. Δεν καταργήθηκε όμως, όπως το καλοκαίρι του 2004, το σύνολο της ιεραρχίας. Οι γενικοί διευθυντές πράγματι καταργήθηκαν. Γιατί όμως; Διότι μέσω του επιθεωρητισμού που κυριάρχησε στη Δημόσια Διοίκηση, όχι μόνο στη διάρκεια της Μεταπολίτευσης, αλλά και πολλές δεκαετίες πριν, όσο δηλαδή διαρκούσε το μετεμφυλιακό κράτος, ο επιθεωρητισμός χρησιμοποιήθηκε από τις σκληρές δεξιές διακυβερνήσεις για να επιβάλει αρεστούς στις θέσεις υψηλής ευθύνης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω κυρία Πρόεδρε. 
      Να επιβάλει, λοιπόν, στις θέσεις υψηλής ευθύνης μέσω του επιθεωρητισμού σκληρά ελεγχόμενους υπαλλήλους. 
      Μία νέα κυβέρνηση που αναλάμβανε μετά από πολλά χρόνια δεξιών διακυβερνήσεων και δικτατορίας, αποφάσισε ότι έπρεπε να αποκαταστήσει μία ισορροπία. Η επιλογή πολιτικά εξηγούνταν. Διοικητικά, πρέπει να σας πω, όπως φάνηκε αργότερα, δεν απέδωσε. Γι’ αυτό ακριβώς και αργότερα η ίδια η κυβέρνηση του ΠΑ.ΣΟ.Κ. επανέφερε το θεσμό του γενικού διευθυντή, ώστε να υπάρχει εποπτεία και έλεγχος σε μεγάλα τμήματα της κρατικής μηχανής. 
      Εάν επαναλαμβάνει ο Αρχηγός της Αξιωματικής Αντιπολίτευσης τα επιχειρήματά του, δεν είναι γιατί λείπει η φαντασία για ένα διαφορετικό επιχείρημα, αλλά γιατί, δυστυχώς, είναι μονότονα καταθλιπτική και επαναλαμβανόμενη η κυβερνητική πράξη. Ό,τι κάνει από το Μάρτιο του 2004, το επαναλαμβάνει και τώρα, την ημετεροκρατία, την κατάργηση της αξιοκρατίας, την απόπειρα ελέγχου του κράτους, την απόπειρα παραβίασης δημοκρατικών θεσμών και της λειτουργίας τους. 
      Άρα, η υποχρέωση της αντιπολίτευσης είναι να αποκαλύπτει στον ελληνικό λαό όσα αρνητικά πράττει μια κυβέρνηση, όπως η σημερινή, της οποίας βεβαίως η εντολή ανανεώθηκε το Σεπτέμβριο του 2007. Αλλά η ανανέωση της εντολής δεν αποτελεί άρση του δικαιώματος της Αντιπολίτευσης να αποκαλύπτει στο όνομα της αλήθειας όσα πράγματα συμβαίνουν ή η Κυβέρνηση επιχειρεί να πραγματοποιήσει.
      Κυρίες και κύριοι συνάδελφοι, επί των άρθρων θα επανέλθω για να δικαιώσω και τους ισχυρισμούς που τώρα ανέπτυξα στην επί της αρχής πρωτολογία. Πάντως, είναι σαφές για όσα είπα και για όσα θα ακολουθήσουν στη συζήτηση αργότερα, γιατί το ΠΑ.ΣΟ.Κ., η Αξιωματική Αντιπολίτευση καταψηφίζει το νομοσχέδιο που εισηγείται ο κ. Παυλόπουλος.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Καστανίδη.
      Κυρίες και κύριοι συνάδελφοι, έχουν ζητήσει το λόγο η Πρόεδρος, κυρία Μπενάκη και οι τέσσερις Κοινοβουλευτικοί Εκπρόσωποι των άλλων τεσσάρων κομμάτων. Όλη αυτή η συζήτηση θα μας πάρει μέχρι τις 15.00΄-15.30΄ μ.μ..
      ΑΝΝΑ ΜΠΕΝΑΚΗ-ΨΑΡΟΥΔΑ: Μία παρέμβαση μόνο, δεν θα χρησιμοποιήσω το δεκάλεπτο.
      ΠΡΟΕΔΡΕΥΟΥΣΑ (Έλσα Παπαδημητρίου): Δύο λεπτά, να ρωτήσω κάτι κυρία Πρόεδρε, ευχαριστώ.
      Προτείνω να κλείσουμε τη συζήτηση μετά τις ομιλίες των Κοινοβουλευτικών Εκπροσώπων, αφού βέβαια ψηφιστεί το νομοσχέδιο και οι εγγεγραμμένοι στον κατάλογο να μιλήσουν πρώτοι την Τρίτη.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα συμφώνησε.
      ΚΩΝΣΤΑΝΤΙΝΟΣ ΡΟΒΛΙΑΣ: Τι ώρα θα κλείσουμε; 
      ΠΡΟΕΔΡΕΥΟΥΣΑ (Έλσα Παπαδημητρίου): Να κλείσουμε μετά τις ομιλίες των Κοινοβουλευτικών Εκπροσώπων, να ψηφίσουμε βέβαια το νομοσχέδιο και ξεκινώντας την Τρίτη, να μιλήσουν οι εγγεγραμμένοι. 
      ΚΩΝΣΤΑΝΤΙΝΟΣ ΡΟΒΛΙΑΣ: Δηλαδή, τι ώρα;
      ΠΡΟΕΔΡΕΥΟΥΣΑ (Έλσα Παπαδημητρίου): Γύρω στις 15.15΄ μ.μ. φαντάζομαι ότι θα τελειώσουμε.
      Ορίστε, κυρία Πρόεδρε, έχετε το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ: Ευχαριστώ πολύ, κυρία Πρόεδρε.
      Μια σύντομη παρατήρηση θέλω να κάνω και το χρόνο μου θα τον χρησιμοποιήσω στη συζήτηση επί των άρθρων. Αλλά δεν μπορώ να μην εκφράσω την έκπληξή μου για τα «κροκοδείλια» δάκρυα που έχυσαν από του Βήματος, τόσο ο Πρόεδρος του ΠΑ.ΣΟ.Κ. όσο και ο Κοινοβουλευτικός Εκπρόσωπος του ΠΑ.ΣΟ.Κ. για τις ανεξάρτητες αρχές, υποστηρίζοντας ότι το ΠΑ.ΣΟ.Κ. πάντοτε υπεράσπισε τις ανεξάρτητες αρχές και η Νέα Δημοκρατία τις υπονόμευσε. 
        Μα, υπάρχει μεγαλύτερη υπονόμευση από το φαινόμενο που ισχύει μέχρι σήμερα να υπάρχουν ανεξάρτητες αρχές που έχει λήξει η θητεία των μελών τους κοντά δύο χρόνια τώρα και να μη μπορεί η Βουλή να ανανεώσει ή να δώσει καινούργιες εντολές ακριβώς γιατί αρνείται τη συνεργασία το ΠΑ.ΣΟ.Κ.;
        Αυτή είναι η αλήθεια, κυρία Πρόεδρε και τώρα μπορώ να την καταθέσω. Λόγω της παντελούς άρνησης του ΠΑ.ΣΟ.Κ., που ενεφάνισε αυτή την ακαμψία τον τελευταίο χρόνο, με το να απαιτεί ανανέωση των θητειών των ιδίων μελών που είχαν υποδειχθεί στην προηγούμενη κοινοβουλευτική περίοδο, λόγω αυτής της ακαμψίας, ποιο ήταν το αποτέλεσμα; Να υπονομεύεται το κύρος των ανεξαρτήτων αρχών και να αμφισβητείται πραγματικά το δικαίωμα στα μέλη, των οποίων παρατείνεται σιωπηρά η θητεία, να ασκούν το έργο τους.
        Στηριζόμαστε, κυρία Πρόεδρε, σε μια ενδιάμεση απόφαση του Συμβουλίου της Επικρατείας που είπε ότι δικαιολογείται εύλογος χρόνος για την παράταση των θητειών λόγω μη ανανέωσης. Ποιος είναι αυτός ο εύλογος χρόνος;
         Θα έπρεπε, λοιπόν, κυρία Πρόεδρε, να είμαστε σ’ αυτή την Αίθουσα πιο αντικειμενικοί, να αποδίδουμε τα του Καίσαρος τω Καίσαρι, να ασκούμε την κριτική μας, αλλά τουλάχιστον να είμαστε ειλικρινείς.
        Σας ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Και εμείς ευχαριστούμε, κυρία Πρόεδρε.
     Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο για δεκαπέντε λεπτά.
     ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, ομολογώ ότι πριν από λίγο άκουσα με κατάπληξη -δικαιολογημένη νομίζω κατάπληξη και θα εξηγήσω γιατί- τον Πρόεδρο του ΠΑ.ΣΟ.Κ. να λέει τα όσα είπε.
     Ο κ. Παπανδρέου επιδόθηκε σε μια συστηματική παραπληροφόρηση, ακυρώνοντας και προσβάλλοντας τη συλλογική μνήμη του ελληνικού λαού. Η αλήθεια είναι ότι τη στιγμή εκείνη έβλεπε στον καθρέπτη το είδωλο των Κυβερνήσεων του ΠΑ.ΣΟ.Κ. και απέδιδε αυτά που περιγράφουν τη μορφή αυτού του ειδώλου στη σημερινή Κυβέρνηση της Νέας Δημοκρατίας. 
     Απέδειξε έτσι για μια ακόμη φορά ο Αρχηγός του ΠΑ.ΣΟ.Κ. ότι η ηγεσία του συγκεκριμένου κόμματος της Αντιπολίτευσης υπό οποιαδήποτε έκφρασή της, σημερινή ή μελλοντική, παραμένει όμηρος των λαθών, των σφαλμάτων, των αποτυχιών, των αβελτηριών των κυβερνήσεων του ΠΑ.ΣΟ.Κ., αιχμάλωτοι μιας φθαρμένης, χιλιοειπωμένης, κουρασμένης επιχειρηματολογίας. Και ταυτόχρονα απέδειξε ότι το παρελθόν είναι αναπόδραστο για εκείνους που κυβέρνησαν στα πολλά χρόνια της διακυβέρνησης του ΠΑ.ΣΟ.Κ.. Η γκρίζα εικόνα που διαμορφώθηκε τότε θα τους ακολουθεί.
     Ποια είναι αυτή η γκρίζα εικόνα; Ο ελληνικός λαός έχει μνήμη, όχι βραχεία, ισχυρή μνήμη. Θυμάται ότι επί των ημερών του ΠΑ.ΣΟ.Κ. η Δημόσια Διοίκηση έγινε θερμοκήπιο κομματικών κλαδικών. Θυμάται ο ελληνικός λαός ότι για πρώτη φορά στην Ελλάδα επινόησαν οι κυβερνώντες επί των ημερών του ΠΑ.ΣΟ.Κ. το θεσμό των κατεψυγμένων -ναι, των κατεψυγμένων- δημοσίων υπαλλήλων. Στα πλαίσια αυτού του σχεδίου άλωσης και κομματικοποίησης της Δημόσιας Διοίκησης καταστράφηκαν καριέρες, χωρίστηκαν μέλη οικογενειών, αποθεώθηκε η αναξιοκρατία. Μόνο κριτήριο για να προχωρήσει κανείς στη Δημόσια Διοίκηση επί των κυβερνήσεων του ΠΑ.ΣΟ.Κ. ήταν η ένταξη στην πράσινη κλαδική. Δημιουργήθηκε ένας πυκνός, αδιαπέραστος ιστός κομματισμού, που απλώθηκε σ’ ολόκληρο το δημόσιο τομέα.
     Έχουν γραφτεί πολλά και έχουν αποκαλυφθεί περισσότερα για τις περίφημες λίστες των «ημετέρων» στη Δημόσια Διοίκηση, στα Σώματα Ασφαλείας, στις Ένοπλες Δυνάμεις.
      Εκατομμύρια παιδιά του ελληνικού λαού από εκατοντάδες χιλιάδες ελληνικές οικογένειες αποκλείστηκαν γιατί δεν ανήκαν στην κομματική οργάνωση. Δεν τους αρκούσε να ψηφίζεις ΠΑ.ΣΟ.Κ. έπρεπε να το αποδεικνύεις. Τα παιδιά αυτά είχαν μία διαφορετική μοίρα από τους εκλεκτούς των κομματικών κλαδικών επειδή δεν είχαν το διαβατήριο, πιστοποιητικό της απόλυτης κομματικής υποταγής. Αυτή είναι η πραγματικότητα. Αυτή η γκρίζα, η σκοτεινή πραγματικότητα, κυρίες και κύριοι συνάδελφοι, δυστυχώς είναι αναπόδραστη για την ηγεσία του ΠΑ.ΣΟ.Κ. –το τονίζω- υπό οποιαδήποτε έκφρασή της σημερινή ή αυριανή.
      Η Νέα Δημοκρατία ξεκαθάρισε από την αρχή ότι αυτή η ποιότητα του δημοσίου δεν ταιριάζει στη σημερινή Ελλάδα του 21ου αιώνα και το αποδείξαμε στην πράξη. Από το Μάρτιο του 2004 που ανέλαβε τις ευθύνες του τόπου η Κυβέρνηση Καραμανλή, συνεργαστήκαμε σε όλους τους κυβερνητικούς τομείς για πολλούς μήνες με στελέχη της Δημόσιας Διοίκησης που δεν υπήρχε η φήμη ότι ήταν προσκείμενα στο ΠΑ.ΣΟ.Κ., αλλά αποτελούσαν στελέχη της συνδικαλιστικής παράταξης του ΠΑ.ΣΟ.Κ. στα πλαίσια του συνδικαλισμού των δημοσίων υπαλλήλων. 
      Σε όλους σχεδόν τους τομείς της κυβερνητικής ευθύνης για πολλούς μήνες συνεργαστήκαμε και με διοικήσεις οργανισμών –μιλάω τώρα για πολιτικές θέσεις- στις οποίες είχαν τοποθετηθεί πρόσωπα επί των κυβερνήσεων του ΠΑ.ΣΟ.Κ. και έτσι πρέπει να γίνεται, να υπάρχει μια συνέχεια του ελληνικού κράτους. Δεν μπορεί οι μεν να συμπεριφέρονται σαν λαφυραγωγοί έναντι της Δημόσιας Διοίκησης που στο κάτω – κάτω με βάση την ελληνική δημοκρατική συνταγματική τάξη έχει σκοπό να ανταποκριθεί στις επιταγές και στις απαιτήσεις ολόκληρου του ελληνικού λαού. 
      Μήπως θέλετε να σας θυμίσω, κυρίες και κύριοι συνάδελφοι της Αξιωματικής Αντιπολίτευσης, τι έκαναν οι ηγεσίες των κυβερνήσεων του ΠΑ.ΣΟ.Κ. το 1993; Καρατομήθηκαν μέσα σε ένα βράδυ χιλιάδες ανώτερα και ανώτατα στελέχη της Δημόσιας Διοίκησης και οδηγήθηκαν στις περίφημες κομματικές καταψύξεις για να θυσιαστούν καριέρες και βεβαίως για να δημιουργηθεί αυτή η γκρίζα, η σκοτεινή εικόνα σε ολόκληρο το σύστημα διοίκησης στην Ελλάδα.
      Τώρα, ακούστηκαν διάφορα πράγματα για την πολιτική της Κυβέρνησης σε θέματα λαθρομετανάστευσης. Και εκεί ο Αρχηγός του ΠΑ.ΣΟ.Κ. έχει την εντύπωση ότι είμαστε χώρα λωτοφάγων ή είμαστε Κοινοβούλιο λωτοφάγων; Μπορεί να μας πει ο κ. Παπανδρέου, ο οποίος υπήρξε για πάρα πολλά χρόνια εξέχων μέλος της ηγετικής ομάδας των κυβερνήσεων του ΠΑ.ΣΟ.Κ., πόσα κέντρα λαθρομεταναστών μάς άφησε το ΠΑ.ΣΟ.Κ.; Να μας πει πόσα και ποια. 
      Κακά τα ψέματα, επί των κυβερνήσεων του ΠΑ.ΣΟ.Κ. η χώρα ήταν ένα ξέφραγο αμπέλι, έμπαινε κι έβγαινε όποιος ήθελε παραβιάζοντας και τις υποχρεώσεις που έχουμε αναλάβει ως χώρα-μέλος της Ευρωπαϊκής Ένωσης για να περιφρουρούμε και να φυλάσσουμε τα ευρωπαϊκά σύνορα, Συμφωνία Σένγκεν κ.λπ.. Αυτό το κλίμα δε, ενώ από τηλεοπτικού και κοινοβουλευτικού άμβωνος ακούγαμε τους τότε Υπουργούς να ομιλούν περί του ανθρωπισμού των δικαιωμάτων, πολιτικών και κοινωνικών, των μεταναστών, στα λόγια καλά τα έλεγαν. Εμείς συμφωνούμε στα λόγια και παράγουμε και αποτελέσματα στην πράξη. Η πράξη τότε εκτός Κοινοβουλίου και εκτός των γραφείων των Υπουργών του ΠΑ.ΣΟ.Κ. ήταν τελείως διαφορετική. Έδειχνε ότι οι προθέσεις όπως εκφράζονταν από τηλεοπτικού και κοινοβουλευτικού άμβωνος ήταν για να πέσει στάχτη στα μάτια του ελληνικού λαού.
      Εσείς, κυρίες και κύριοι συνάδελφοι της Αξιωματικής Αντιπολίτευσης, επί των ημερών του ΠΑ.ΣΟ.Κ. δημιουργήσατε το χειρότερο κλίμα εκμετάλλευσης εργασιακής και άλλης, των λαθρομεταναστών στην Ελλάδα. Κάνατε στραβά μάτια για τη μαύρη εργασία. Αυτή είναι η αλήθεια. Πότε κάλπασε η μαύρη εργασία στην Ελλάδα; Το δείχνουν τα στοιχεία, επίσημα και ανεπίσημα. Πότε χρησιμοποιήθηκε ο άμοιρος λαθρομετανάστης με πολύ χαμηλές αμοιβές, με απάνθρωπες συνθήκες εργασίας για να μειωθεί το εργατικό κόστος στην Ελλάδα; Επί των κυβερνήσεων Σημίτη, επί της εποχής του δήθεν, κατ’ ευφημισμόν, «εκσυγχρονισμού», στην ουσία ψευδοεκσυγχρονισμού και ψευδοσοσιαλισμού.
      Και τώρα έρχεστε σ’ αυτήν την Αίθουσα και μάλιστα διά του Αρχηγού του  ΠΑ.ΣΟ.Κ. για να μας κάνετε μάθημα τι πρέπει να κάνουμε με τη λαθρομετανάστευση; 
      Εμένα δεν μου αρέσει να κολακεύω και δεν το κάνω ποτέ. Και όταν χρειάζεται να κάνω κριτική και στην παράταξή μου από την υπεύθυνη θέση που έχω, το κάνω με θάρρος και με το χέρι στην καρδιά. Αλλά οφείλω να πω ότι πέραν του Πρωθυπουργού Κώστα Καραμανλή, που έχει μια ιδιαίτερη πολιτική ευαισθησία στα θέματα αυτά, θεσμική ευαισθησία, η σημερινή ηγεσία του Υπουργείου Εσωτερικών υπό τον Προκόπη Παυλόπουλο και διακηρύσσει και πράττει προς τη σωστή κατεύθυνση ό,τι πρέπει, για να ξεχωρίσει επιτέλους η χώρα μας στο πεδίο της προστασίας των ανθρωπίνων δικαιωμάτων στο συγκεκριμένο τομέα και να κάνει όχι βήματα, αλλά άλματα προς τα μπρος. Καλό, λοιπόν, είναι να πέσουν οι τόνοι, να αντιληφθούμε ότι η χώρα μας δέχεται κατά μέσο όρο πάνω από πενήντα χιλιάδες λαθρομετανάστες το χρόνο, να καταλάβουμε ότι το χάος που δημιούργησαν οι κυβερνήσεις του ΠΑ.ΣΟ.Κ. την ώρα που ανέπεμπαν ύμνους στην ανάγκη προστασίας των ανθρωπίνων δικαιωμάτων, κοινωνικών, πολιτικών, ήταν εκ του πονηρού, διότι ήθελαν την ίδια στιγμή να αφήσουν τα σκληρότερα κομμάτια της ελληνικής εργοδοσίας να κάνουν αφαίμαξη αυτών των άμοιρων ανθρώπων και να τους έχουν να δουλεύουν σε συνθήκες αθλιότητας, σε συνθήκες προσβολής του ελληνικού και ευρωπαϊκού πολιτισμού, σε συνθήκες που γυρίζουν τις εργασιακές σχέσεις πίσω από την εποχή του διαφωτισμού. Οι ένοχοι, λοιπόν, του χθες, ας μην κάνουν μαθήματα σ’ αυτούς που σήμερα και αύριο προσπαθούν και βελτιώνουν την κατάσταση και επιτυγχάνουν το καλύτερο. 
      Σε ό,τι αφορά όλη αυτήν την παραφιλολογία  και την παραπληροφόρηση για τα θέματα του Α.Σ.Ε.Π. ποιο είναι το πρόβλημα: Υπάρχει μία διαδικασία, η οποία δεν εντάσσεται υπό τον έλεγχο του Α.Σ.Ε.Π.; Σας ρωτάω. Η συνέντευξη. Ποια γαλάζια συνέντευξη; Η συνέντευξη βρίσκεται υπό τον απόλυτο έλεγχο του Α.Σ.Ε.Π.. Και αν έχετε αμφιβολίες, γιατί δεν πάμε στην Επιτροπή Θεσμών και Διαφάνειας, κυρίες και κύριοι συνάδελφοι του ΠΑ.ΣΟ.Κ., να καλέσουμε το Α.Σ.Ε.Π., να καλέσουμε τον πρόεδρό του και τα μέλη του και να τους ρωτήσουμε, έχετε συνεργασία με τον κ. Παυλόπουλο, με την πολιτική ηγεσία του Υπουργείου Εσωτερικών για τα θέματα αυτά; Έχετε συνεννοηθεί; Ανταποκρίνεται στις προτάσεις σας πλήρως και στις εισηγήσεις σας ο συγκεκριμένος Υπουργός; Γιατί δεν τους καλούμε να πάρουμε απαντήσεις, να ελέγξουμε και την ακρίβεια των όσων είπε εδώ ο Προκόπης Παυλόπουλος, η οποία θα επιβεβαιωθεί πλήρως απ’ αυτά που θα σας πουν τα μέλη του Α.Σ.Ε.Π.; Τα μέλη του Α.Σ.Ε.Π. είναι μέλη της Νέας Δημοκρατίας; Για όνομα του Θεού και της Παναγίας! Προς τι, λοιπόν, όλος αυτός ο θρήνος και ο πολιτικός κοπετός; Προς τι αυτό το ρεσιτάλ υποκρισίας, το οποίο διαχέεται και σε ορισμένα Μέσα Μαζικής Επικοινωνίας και προς τι αυτή η συστηματική παραπληροφόρηση στην οποία επιδίδεται η ηγεσία του ΠΑ.ΣΟ.Κ.;  
      Εάν τώρα υπάρχουν συνεντεύξεις, οι οποίες τίθενται εκτός Α.Σ.Ε.Π., αυτές οι συνεντεύξεις δεν θεσπίστηκαν από την Κυβέρνηση της Νέας Δημοκρατίας. Όπου έγιναν συνεντεύξεις εκτός Α.Σ.Ε.Π., έγιναν βάσει διατάξεων που ψήφισε το ΠΑ.ΣΟ.Κ.. Ιδού, στις προσλήψεις στην Τράπεζα της Ελλάδος υπήρξαν συνεντεύξεις εκτός Α.Σ.Ε.Π., οι οποίες δρομολογήθηκαν με βάσει την υπουργική απόφαση 7012/13/19.5.1998, ΦΕΚ 479/Β΄, η οποία φέρει την υπογραφή του τότε Υπουργού Δημόσιας Τάξης του ΠΑ.ΣΟ.Κ. Γεωργίου Ρωμαίου. Έχω τα στοιχεία. 
      Μάλιστα οι συνεντεύξεις αυτές, οι «πράσινες» συνεντεύξεις, οι εκτός Α.Σ.Ε.Π. συνεντεύξεις, οι συνεντεύξεις της αυθαιρεσίας και του κομματισμού που γίνονταν μ’ αυτήν την κοινή υπουργική απόφαση μπορούσαν να οδηγήσουν –και θα παρακαλέσω να έχω την προσοχή των συναδέλφων- σε αποκλεισμό του υποψηφίου εφόσον αυτός κρινόταν ακατάλληλος –προσέξτε- λόγω έλλειψης ψυχοπνευματικών προσόντων. Προσέξτε την πικρή ειρωνεία της κομματικής σκοπιμότητας, «λόγω έλλειψης ψυχοπνευματικών προσόντων».
      Αντίθετα, επί των ημερών της Νέας Δημοκρατίας η συνέντευξη δεν είναι κριτήριο αποκλεισμού -«αρίστευσες, παιδί μου, σε όλα, αλλά κρίνουμε ότι δεν έχεις τα κατάλληλα ψυχοπνευματικά προσόντα», η αλήστου μνήμης ρήτρα του τυφλού «πράσινου» κομματισμού- αλλά είναι κριτήριο βαθμολόγησης του υποψηφίου από μηδέν έως είκοσι.
      Όπως και να το κάνουμε, κυρίες και κύριοι συνάδελφοι, κάποιοι θέλουν να μας ταυτίσουν, αλλά διαφέρουμε σε πάρα πολλά. Η Κυβέρνηση δεν έχει τίποτα να κρύψει πάνω στον τρόπο με τον οποίο αντιλαμβάνεται τη λειτουργία της Δημόσιας Διοίκησης και πάνω στον τρόπο με τον οποίο συμπεριφέρεται σε κρίσιμους θεσμούς από τους οποίους εξαρτάται το μέλλον του ελληνικού λαού. 
      Θα πω και κάτι άλλο και μ’ αυτό θα κλείσω. Φαινομενικά σε μία πρώτη ανάγνωση είναι εκτός της σημερινής συζήτησης, αλλά για μένα έχει πολύ μεγάλη σημασία. Βλέπω τα μέλη της ηγετικής ομάδας του ΠΑ.ΣΟ.Κ.. Διαχωρίζω τη μεγάλη πλειοψηφία των Βουλευτών της Αξιωματικής Αντιπολίτευσης, μιλάω πάντα για την ηγετική ομάδα που και χθες και σήμερα και αύριο θα είναι η ίδια, παραλλαγές εμφανίζονται. Βλέπω ένα υπερβολικό ενδιαφέρον, έναν υπερβάλλοντα ζήλο για το μέλλον –λέει- της νέας γενιάς, τι θα γίνει με το επαγγελματικό της μέλλον κ.λπ.. 
      Κατ’ αρχάς δεν είναι δυνατό να υποκρίνονται ότι ενδιαφέρονται για το μέλλον των νέων παιδιών στην Ελλάδα αυτοί που βύθισαν την Ελλάδα στην ανεργία. Στο 11,3% παραλάβαμε την ανεργία το Μάρτιο του 2004. 
      Επιπλέον, πώς είναι δυνατό να κόπτονται για το μέλλον της νέας γενιάς αυτοί που βύθισαν την παιδεία σε τέλμα; Τι δουλειά να βρουν οι νέοι όταν η κατάσταση στην παιδεία διαμορφώθηκε όπως διαμορφώθηκε μέχρι το Μάρτιο του 2004; 
      Επιπλέον, περιμένω σήμερα και σ’ όλη τη διάρκεια αυτής της συζήτησης από τα ηγετικά στελέχη του ΠΑ.ΣΟ.Κ. να μας πουν την άποψή τους για ένα νέο κύμα καταλήψεων το οποίο αρχίζει και εκδηλώνεται στα δημόσια σχολειά. Δεν υπάρχει πιο αντιδραστική, πιο ερεβώδης, πιο σκοτεινή εικόνα για την προοπτική της κοινωνικής δικαιοσύνης σ’ έναν τόπο όταν τα δημόσια σχολειά είναι κλειστά, υπό κατάληψη και όταν τα ιδιωτικά σχολειά την ίδια στιγμή λειτουργούν. 
      Περιμένω, λοιπόν, να ακούσω άποψη, να ακούσω έκκληση, να ακούσω προσκλητήριο σε γονείς, σε παιδιά, σε εκπαιδευτικούς να ανοίξουμε τα σχολεία. Το προοδευτικό σχολείο είναι το ανοιχτό σχολείο και αν υπάρχουν αιτήματα, μαζί θα παλέψουμε να λυθούν, αλλά για τ’ όνομα του Θεού, το σχολείο που διεκδικεί δεν είναι το σχολείο που έχει λουκέτο, δεν είναι το σχολείο που δεν κάνει μάθημα.
      Όσοι, λοιπόν, πραγματικά κήδονται, ενδιαφέρονται, ανησυχούν, χάνουν τον ύπνο τους για την πορεία της νέας γενιάς και για τις προοπτικές ζωής και εργασίας που έχει, ας το δείξουν στην Αίθουσα γιατί από βερμπαλισμούς, παραφιλολογίες, βυζαντινολογίες χόρτασε ο ελληνικός λαός. 
      Στην πράξη κρινόμεθα και στην πράξη η Κυβέρνηση αυτή, ο Κώστας Καραμανλής, η ηγεσία του Υπουργείου Εσωτερικών όπως και των άλλων Υπουργείων δίνουν εξετάσεις στα μάτια του ελληνικού λαού και ο ελληνικός λαός αυτές τις προσπάθειες και αυτά τα αποτελέσματα τα επιβραβεύει και πολύ πρόσφατα τα επιβράβευσε με την ψήφο του στις 16 Σεπτεμβρίου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Παναγιωτόπουλο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κυρία Πρόεδρε.
      Ο ειδικός αγορητής μας στην ομιλία του έδωσε το στίγμα για την κατεύθυνση στην οποία κινείται το νομοσχέδιο που συζητάμε σήμερα. Παρά το γεγονός ότι μπορεί να φαίνεται πως δεν επιχειρούνται μεγάλες αλλαγές, επιχειρούνται ρυθμίσεις οι οποίες κατά τη γνώμη μας έχουν σταθερή κατεύθυνση και σταθερή πυξίδα.
Ποια είναι αυτή; Η προσαρμογή της Δημόσιας Διοίκησης στις νέες συνθήκες του ανταγωνισμού, η προσαρμογή της Δημόσιας Διοίκησης στις νέες απαιτήσεις του κεφαλαίου για να υπηρετήσει ακόμη πιο αποτελεσματικά αυτές τις επιδιώξεις.
      Παρακολουθήσαμε προηγουμένως στη Βουλή να γίνεται μια αντιπαράθεση ανάμεσα στην Κυβέρνηση και στο κόμμα της Αξιωματικής Αντιπολίτευσης στο γνωστό μοτίβο που χρόνια τώρα παρακολουθούμε. Ποιο; Η Αντιπολίτευση να λέει στην Κυβέρνηση ότι επί των ημερών της το κράτος ήταν ουδέτερο και προωθούσε την αξιοκρατία, ενώ η  Κυβέρνηση, η εκάστοτε κυβέρνηση, φροντίζει να το αλώσει και η Κυβέρνηση να ανταποδίδει αυτές τις κατηγορίες στην Αξιωματική Αντιπολίτευση.
      Ποια είναι η πραγματικότητα; Ότι ποτέ το κράτος δεν ήταν ουδέτερο, ποτέ το κράτος δεν προώθησε την αξιοκρατία. Το αντίθετο ακριβώς συνέβαινε. Ήταν όργανο ταξικής κυριαρχίας, όργανο ταξικής εκμετάλλευσης και προωθούσε πάντοτε τα συμφέροντα της άρχουσας τάξης, όπως τα προωθεί και το σημερινό κράτος. Βεβαίως ανάλογα με το ποιο κόμμα βρισκόταν στην κυβέρνηση, μπορεί πότε να πρασίνιζε, πότε να γινόταν γαλάζιο, αλλά ποτέ δεν έπαψε να είναι όργανο ταξικής κυριαρχίας.
      Δεν συμμεριζόμαστε, επίσης, τις εκτιμήσεις που ακούγονται πολλές φορές για τη δήθεν αναποτελεσματικότητα του κράτους. Το κράτος είναι αποτελεσματικό. Πού; Εκεί ακριβώς που πρόκειται να υπερασπίσει τα συμφέροντα των κυρίαρχων κύκλων, εκεί που πρόκειται να υπερασπίσει τα συμφέροντα της άρχουσας τάξης. Δείτε, για παράδειγμα,  πώς αντιμετωπίζονται οι κινητοποιήσεις των μαθητών. Η εισαγγελική παρέμβαση στη Θεσσαλονίκη είναι μια καθαρή προσπάθεια τρομοκράτησης των μαθητών για να σταματήσουν οι μαθητικές κινητοποιήσεις, οι οποίες ξεδιπλώνονται αυτές τις μέρες στη χώρα μας. 
      Η Κυβέρνηση φέρει ακέραια την ευθύνη. Η Κυβέρνηση φέρει ακέραια την ευθύνη, γιατί χρησιμοποιώντας όλο αυτό το οπλοστάσιο της καταστολής που χρόνια τώρα οικοδομήθηκε, προσπαθεί μ’ αυτόν τον τρόπο να σταματήσει αυτούς τους αγώνες, αυτές τις διεκδικήσεις, που με συλλογικές διαδικασίες αποφασίζουν οι ίδιοι οι μαθητές. Χρησιμοποιεί τη γνωστή πράξη, την αντιδημοκρατική πράξη νομοθετικού περιεχομένου που ψήφισε η κυβέρνηση του ΠΑ.ΣΟ.Κ. το 1999, για να αντιμετωπίσει τις μαζικές κινητοποιήσεις. 
      Το κόμμα μας όχι μόνο συμπαραστέκεται στον αγώνα των μαθητών για τις δίκαιες κινητοποιήσεις τους, όχι μόνο συμπαραστέκεται στον αγώνα τους για μια αποκλειστικά δημόσια δωρεάν παιδεία που θα υπηρετεί τις λαϊκές ανάγκες και όχι τα συμφέροντα του κεφαλαίου, αλλά καλεί και το λαό μας, καλεί την εργατική τάξη, τους εργαζόμενους πρώτα απ’ όλα, να εκδηλώσουν τη συμπαράστασή τους, γιατί αυτά τα ζητήματα αφορούν το δικαίωμα των παιδιών της εργατικής τάξης και των άλλων λαϊκών στρωμάτων, εάν θα έχουν το δικαίωμα να μορφώνονται, εάν θα έχουν το δικαίωμα να σπουδάζουν, αλλά και το τι ακριβώς θα μάθουν, εάν θα μαθαίνουν την πραγματική ιστορία και όχι αυτά που θέλουν οι κυρίαρχοι κύκλοι. 
      Ας σταματήσει αυτός ο μύθος για το ποιος κλείνει τα σχολεία. Τα σχολεία και το δικαίωμα στη μόρφωση τα κλείνει αυτή η πολιτική που ακολουθεί η σημερινή Κυβέρνηση όπως και οι προηγούμενες κυβερνήσεις του ΠΑ.ΣΟ.Κ. με την προσαρμογή στις Συμφωνίες της Μπολόνια και μια σειρά άλλες στρατηγικές επιλογές της Ευρωπαϊκής Ένωσης. Εάν θέλατε ανοιχτά σχολεία δεν θα υπήρχαν όλα αυτά τα κενά στους εκπαιδευτικούς, όλα αυτά τα κενά σε αίθουσες και οι άλλες ελλείψεις που υπάρχουν σήμερα, οι οποίες πυροδοτούν αυτές τις κινητοποιήσεις.
      Θα πω και ένα ακόμα παράδειγμα. Η σημερινή συζήτηση του νομοσχεδίου συμπίπτει με τις χθεσινές εξαγγελίες της Κυβέρνησης για την ενίσχυση του ρόλου της Ε.Υ.Π.. Σε ποια κατεύθυνση; Να αντιμετωπίσουμε, λέει, τις απειλές. Ποιες απειλές; Έτσι όπως ορίζονται από τις αποφάσεις της Ευρωπαϊκής Ένωσης, του ΝΑΤΟ, έτσι όπως θεσμοθετήθηκαν στους διάφορους τρομονόμους. Όπως είναι γνωστό, τον ευρωτρομονόμο τον επικύρωσε αμέσως μετά την τέλεση των Ολυμπιακών Αγώνων η Βουλή με τους ψήφους της Κυβέρνησης, αλλά και της Αξιωματικής Αντιπολίτευσης και χαρακτηρίζονται ως υπ’ αριθμόν 1 απειλή οι αγώνες των εργαζομένων, οι αγώνες που βάζουν σε αμφισβήτηση τις πολιτικές και κοινωνικές δομές. 
      Αυτός είναι, λοιπόν, ο κύριος στόχος ο οποίος προωθείται μέσα από την αναβάθμιση του ρόλου της Ε.Υ.Π., πώς θα αντιμετωπιστούν οι αγώνες των εργαζομένων και των λαϊκών στρωμάτων. Τα υπόλοιπα  που συνόδευσαν τις εξαγγελίες για το δήθεν κοινοβουλευτικό έλεγχο που θα προστατεύσει τα δημοκρατικά δικαιώματα και τις άλλες κατακτήσεις δεν είναι τίποτε άλλο παρά το φύλλο συκής.
      Θυμόμαστε, κύριε Υπουργέ, πώς απαντούσαν οι εκπρόσωποι της Ε.Υ.Π., όταν η Επιτροπή της Βουλής διερευνούσε την υπόθεση του Οτσαλάν. Όταν τους ρωτούσαμε «Τι ξέρετε γι’ αυτό, πείτε μας για εκείνο», καλύπτονταν πίσω από την απάντηση «Απόρρητο. Δεν μπορώ να απαντήσω». Όποιος δεν θυμάται ή όποιος δεν ξέρει, ας ανατρέξει στα Πρακτικά της Βουλής.
      Άρα, λοιπόν, ο κοινοβουλευτικός έλεγχος είναι φύλλο συκής. Τίποτα, μα τίποτα δεν πρόκειται να έρθει στην επιφάνεια όσες φορές και αν συνεδριάσουμε, όσες φορές και αν το ζητήσουμε, όπως ποτέ δεν βγήκαν στην επιφάνεια οι παρακολουθήσεις που γίνονταν όλα τα προηγούμενα χρόνια και συνεχίζουν να γίνονται με διάφορους τρόπους, παρά τις προσπάθειες που έκανε η τότε Επιτροπή της Βουλής για την προστασία του απορρήτου των επικοινωνιών. Ποτέ, μα ποτέ δεν ήρθαν στην επιφάνεια όλα αυτά.
      Όμως, θα μου επιτρέψετε να σταθώ και σε ορισμένα ζητήματα του νομοσχεδίου. Το νομοσχέδιο έχει, συνεπώς, κατεύθυνση. Ποια είναι αυτή; Η καλύτερη προσαρμογή στις απαιτήσεις του κεφαλαίου. Γι’ αυτόν ακριβώς το λόγο γίνονται ορισμένες διευθετήσεις, ορισμένοι ελιγμοί, θα έλεγα, ώστε να προετοιμαστεί το έδαφος, να κερδηθεί χρόνος, για να μπορέσουν να ακολουθήσουν τα επόμενα μεγάλα βήματα, τα οποία σχεδιάζονται με τη διοικητική μεταρρύθμιση και με τον «ΚΑΠΟΔΙΣΤΡΙΑ 2».
      Δείτε, για παράδειγμα, τις αλλαγές που γίνονται για τη δήθεν τακτοποίηση των οφειλών των Οργανισμών Τοπικής Αυτοδιοίκησης και των δημοτικών επιχειρήσεων. Ρωτάμε: Ποια η ανάγκη αυτής της ρύθμισης; Θα μου πείτε ότι υπάρχουν ληξιπρόθεσμες οφειλές των δήμων και των επιχειρήσεών τους. Το ερώτημα είναι το εξής: Από πού δημιουργήθηκαν αυτές οι οφειλές; Χρόνια τώρα και οι προηγούμενες κυβερνήσεις του ΠΑ.ΣΟ.Κ., αλλά και οι δικές σας φόρτωναν αρμοδιότητες στους δήμους στην προσπάθεια να απαλλαγεί το κράτος και η εργοδοσία από υποχρεώσεις τους στην παιδεία, στην κοινωνική πρόνοια, στην υγεία, χωρίς να τους δίνουν ούτε τα ανάλογα κονδύλια, με αποτέλεσμα οι δήμοι να οδηγούνται σε συσσώρευση οικονομικών προβλημάτων και ταυτόχρονα στη νέα φορολογική αφαίμαξη των εργαζομένων με διάφορους τρόπους είτε άμεσα, με την επιβολή φόρων μέσα από τα ανταποδοτικά τέλη, είτε έμμεσα, με τροφεία στους παιδικούς σταθμούς και μία σειρά από άλλους τρόπους τους οποίους εφεύρισκαν, για να αντλήσουν πόρους.
      Δεύτερον, συνεχίζεται η πολιτική της παρακράτησης των θεσμοθετημένων, αλλά παράνομα παρακρατηθέντων πόρων της Τοπικής Αυτοδιοίκησης από την Κυβέρνηση. Από το 1990 μέχρι σήμερα πάνω από 6.500.000.000 ευρώ είναι τα χρήματα τα οποία αυθαίρετα παρακρατούσαν οι εκάστοτε κυβερνήσεις, χρήματα τα οποία πληρώθηκαν από τους φορολογούμενους και θα έπρεπε να αποδοθούν στην Τοπική Αυτοδιοίκηση, αλλά αυθαίρετα, επαναλαμβάνω, αρνούνται να τα αποδώσουν. Παρά μάλιστα τις εξαγγελίες και των προηγουμένων και των σημερινών κυβερνώντων ότι το πρόβλημα αυτό θα τακτοποιηθεί, το πρόβλημα αυτό όχι μόνο παραμένει, αλλά συνεχίζεται.
      Τρίτον, έχουμε και άλλη παρόμοια διάταξη. Παρατείνεται, λέει, το καθεστώς της εκκαθάρισης, συγχώνευσης και διάλυσης των δημοτικών επιχειρήσεων, έτσι όπως προβλεπόταν από το Δημοτικό Κώδικα που ψηφίστηκε την προηγούμενη χρονιά. Τι επιχειρείτε να λύσετε μ’ αυτήν τη ρύθμιση; Ουσιαστικά επιχειρείτε να μεταθέσετε ένα πρόβλημα για ένα χρόνο, να παρατείνετε το πρόβλημα, χωρίς να το λύνετε, να κερδίσετε χρόνο στην ίδια πάντα κατεύθυνση την οποία αναφέραμε προηγουμένως.
      Ποιες σκοπιμότητες ήρθε να λύσει αυτή η πολιτική που ωθούσε τους δήμους σαν μανιτάρια να ιδρύουν και να ξεφυτρώνουν αυτές τις δημοτικές επιχειρήσεις στα μέσα της δεκαετίας του ’80 και στη συνέχεια; Ήταν η πολιτική η οποία ήθελε να προωθήσει την ανταποδοτικότητα στις υπηρεσίες της Τοπικής Αυτοδιοίκησης, ήταν ένας εύσχημος τρόπος, για να προωθείται μία πολιτική που θα επιβάλει τέλη και θα αντλεί πόρους, ήταν η επιδίωξη μέσα από τις επιχειρήσεις να προετοιμασθεί το έδαφος, ώστε σε συνθήκες ελεύθερης αγοράς και ανταγωνισμού να ακολουθήσουν τα επόμενα, που ήταν η σύμπραξη με τους επιχειρηματίες οι οποίοι φυσικά δεν συμπράττουν, για να χαρίσουν χρήματα. Κανείς δεν επενδύει, εάν δεν έχει την προσδοκία ότι από εκεί μέσα θα αντλήσει πόρους και κέρδη. 
      Ταυτόχρονα, η ίδρυση επιχειρήσεων χρησιμοποιήθηκε σαν όχημα για την ανατροπή των εργασιακών σχέσεων των εργαζομένων, για την κατάργηση, για την παραπέρα υπονόμευση της σταθερής και μόνιμης δουλειάς, με αποτέλεσμα αυτό που είδαμε τα προηγούμενα χρόνια, να διογκώνεται δηλαδή ο αριθμός των εργαζομένων που δεν έχουν μονιμότητα, να διογκώνεται συνεχώς ο αριθμός των εργαζομένων που απασχολούνται με αυτές τις γνωστές πεντάμηνες ή εξάμηνες συμβάσεις, χωρίς πλήρη ασφαλιστικά δικαιώματα, όπως είναι οι εργαζόμενοι με τα προγράμματα «STAGE», να γιγαντώνεται ο αριθμός που απασχολείται με μερική απασχόληση και σε μία σειρά από άλλες ελαστικής μορφής εργασίες.
    Όμως, αυτό που υποτίθεται ότι θέλει να διευθετήσει η Κυβέρνηση -ώστε να μπει επιτέλους μια τάξη στο ξέφραγο αυτό αμπέλι και να ακολουθήσουν τα επόμενα βήματα, να σταματήσουν αυτά τα εκφυλιστικά φαινόμενα που είδαμε τα προηγούμενα χρόνια- δεν πρόκειται να γίνει. Γιατί το κέρδος δεν ξέρει από ηθική και επομένως, ούτε αυτά τα φαινόμενα θα αντιμετωπιστούν. Απλώς γίνεται μια προσπάθεια προσαρμογής στη σημερινή φάση ανάπτυξης του καπιταλιστικού συστήματος, έτσι ώστε οι αλλαγές που γίνονται, να διευκολύνουν τη συγκέντρωση και συγκεντροποίηση του κεφαλαίου. Δεν θέλουν τις μικρές επιχειρήσεις οι επιχειρηματίες. Θέλουν πιο συγκεντρωμένες δραστηριότητες, για να έχουν οικονομικό κίνητρο, για να έχουν προσδοκία κέρδους. Αυτά τα ζητήματα θέλουν να προετοιμάσουν αυτές οι αλλαγές. Ούτε το πρόβλημα των εργαζομένων το λύνετε. Γι’ αυτόν το λόγο δεν λύνετε και το πρόβλημα των εργαζομένων. Θα έχουν, λέει, τη δυνατότητα να πάνε σε υπηρεσίες του δήμου. Άρα, η μεγάλη πλειοψηφία των εργαζομένων στις επιχειρήσεις αυτές, όταν θα κλείσει και αυτή η καταληκτική ημερομηνία που μπαίνει, θα έχει χάσει τη δουλειά της. Εάν θέλατε πραγματικά να διασφαλίσετε το δικαίωμα των εργαζομένων, θα κλείνατε τις επιχειρήσεις αυτές και θα μετατάσσατε το προσωπικό τους στους Οργανισμούς Τοπικής Αυτοδιοίκησης. 
    Ευθύνες για την κατάσταση αυτή δεν έχει μόνο η Κυβέρνηση της Νέας Δημοκρατίας, η οποία προωθεί αυτές τις ρυθμίσεις. Ευθύνες για την κατάσταση αυτή  έχει και το ΠΑ.ΣΟ.Κ., γιατί ουσιαστικά έχει αποδεχθεί αυτές τις αλλαγές, αλλά ευθύνες έχει και ο Συνασπισμός. Καταγγέλλει σήμερα -και ακούσαμε και τον ειδικό αγορητή, να καταγγέλλει από το Βήμα της Βουλής- την πορεία ιδιωτικοποίησης που προωθείται από την Τοπική Αυτοδιοίκηση, αλλά οι αιρετοί από το κόμμα του Συνασπισμού, από το ΣΥ.ΡΙΖ.Α., οι εκλεγμένοι στα όργανα της Τοπικής Αυτοδιοίκησης έχουν συμφωνήσει μ’ αυτές τις επιλογές. Αυτήν ακριβώς την πολιτική υπηρετεί μάλλον το σημερινό νομοσχέδιο και γι’ αυτό δεν λύνεται, ούτε το πρόβλημα των συμβασιούχων. 
    Χρόνια τώρα και το ΠΑ.ΣΟ.Κ. και η Νέα Δημοκρατία έπαιξαν κυριολεκτικά πάνω στις πλάτες χιλιάδων ανθρώπων. Ποιο είναι το αποτέλεσμα; Παρά το νόμο του ΠΑ.ΣΟ.Κ., παρά τους νόμους της Νέας Δημοκρατίας, η μεγάλη μάζα αυτών των ανθρώπων έχουν χάσει τη δουλειά τους και η Κυβέρνηση με τη ρύθμιση, την οποία φέρνει, δεν κάνει τίποτε άλλο παρά, να διαιωνίζει αυτό το πρόβλημα. Εάν θέλατε να λυθεί αυτό το πρόβλημα, θα μπορούσατε να το λύσετε, ώστε να εξασφαλιστεί το δικαίωμα σε σταθερή και μόνιμη δουλειά. Σταθερή και πλήρη δουλειά για όλους τους εργαζόμενους. Και ας αφήσουν τους εργαζόμενους, όσοι φρόντιζαν να τους αποπροσανατολίζουν και να τους βαυκαλίζουν με τις δήθεν κοινοτικές οδηγίες, οι οποίες θα έλυναν το πρόβλημα.
     Είναι μύθος και υποκρισία, ότι η κοινοτική οδηγία της Ευρωπαϊκής Ένωσης θα έλυνε το πρόβλημα των συμβασιούχων, έτσι όπως το πλάσαρε ο Συνασπισμός χρόνια τώρα μέσα στους εργαζόμενους. Γιατί αυτή η κοινοτική οδηγία δεν έρχεται να κάνει τίποτε άλλο, παρά να θεσμοθετήσει, αυτή τη συμφωνία που υπέγραψαν οι συμβιβασμένες συνδικαλιστικές ηγεσίες των ευρωπαϊκών συνδικάτων με τους Ευρωπαίους επιχειρηματίες, γι’ αυτό και δεν αντιμετωπίζει το πρόβλημα της μερικής απασχόλησης. Αντίθετα, έρχεται να διευκολύνει την ευελιξία των μορφών απασχόλησης, να διευκολύνει τις ελαστικότερες μορφές, ακόμη φθηνότερο εργατικό δυναμικό και δεν αντιμετωπίζει, ούτε μπορεί να αντιμετωπίσει το ζήτημα της μονιμοποίησης των εργαζομένων, παρά μόνο επιφανειακά και αποσπασματικά, αποφεύγοντας –επαναλαμβάνω- να δώσει λύσεις επί της ουσίας.
    Δεν έχω χρόνο να αναφερθώ στα άλλα ζητήματα για τα οποία έγινε πολύς λόγος, αναφέρθηκε άλλωστε και ο ειδικός αγορητής μας για τις περίφημες ανεξάρτητες αρχές. Απλώς, θα επαναλάβω το εξής: Ανεξάρτητες από ποιον; Όσο καλές προθέσεις και αν έχουν αυτοί οι άνθρωποι, οι οποίοι στελεχώνουν τις ανεξάρτητες αρχές, λειτουργούν στο κενό; Λειτουργούν και εφαρμόζουν ακριβώς αυτούς τους νόμους, αυτό το πλαίσιο, το οποίο έχει ψηφισθεί από τις εκάστοτε κυβερνητικές πλειοψηφίες. Και ο μύθος των ανεξάρτητων αρχών  δεν ήταν τίποτε άλλο, παρά το άλλοθι, για να απαλλαγεί η εκάστοτε κυβέρνηση από τις υποχρεώσεις της και να μεταθέτει αλλού το πρόβλημα. 
    Για όλους αυτούς τους λόγους, εμείς καταψηφίζουμε το νομοσχέδιο και θα πούμε περισσότερα στην τοποθέτησή μας επί των άρθρων.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Επιτρέψτε μου μόνο για μισό λεπτό, επειδή έγινε συζήτηση για τους μετανάστες. Για μια ακόμη φορά για τους μετανάστες, ποιος από τους δυο, η Κυβέρνηση ή η Αξιωματική Αντιπολίτευση αντιμετώπισε το πρόβλημα; Η πραγματικότητα είναι, ότι ούτε ο ένας, ούτε ο άλλος θέλησαν να αντιμετωπίσουν αυτό το πρόβλημα, για να μένει  δεκάδες χιλιάδες κόσμος σε καθεστώς ομηρίας, έτσι ώστε να αποτελούν το φθηνό εργατικό δυναμικό, να μένουν σε καθεστώς ομηρίας μ’ ό,τι αυτό συνεπάγεται, χωρίς να έχουν διασφαλίσει στοιχειώδη δικαιώματα.
Κανένας δεν ξέρει που ζουν, που κοιμούνται, τι υγειονομική περίθαλψη έχει αυτός ο κόσμος, πώς μεγαλώνουν τα παιδιά τους, τι ασφάλεια υπάρχει εν πάση περιπτώσει. 
      Εάν ήθελαν να λύσουν αυτό το πρόβλημα, θα το είχαν λύσει, αλλά δυστυχώς θέλουν να το διαιωνίζουν, για να έχουν τα φτηνό εργατικό δυναμικό για τις μεγάλες επιχειρήσεις. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε και εμείς. 
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α., κ. Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, οι ανεξάρτητες αρχές αποτελούν στοιχείο εμπλουτισμού της δημοκρατικής λειτουργίας του πολιτεύματος, με την προϋπόθεση ότι ιδρύονται με φειδώ και επίσης με την προϋπόθεση ότι θα διατηρούν στο ακέραιο την ανεξαρτησία τους. 
      Στους επιτιμητές των ανεξαρτήτων αρχών, ιδιαίτερα εκείνων των αρχών που δραστηριοποιούνται στο χώρο των ανθρωπίνων δικαιωμάτων, το ερώτημα είναι ευθύ: Ο Συνήγορος του Πολίτη, δεν αποτελεί στοιχείο θετικό στην λειτουργία του πολιτικού συστήματος; Η αρχή Προστασίας Προσωπικών Δεδομένων, δεν αποτελεί στοιχείο εμπλουτισμού της προστασίας των ατομικών ελευθεριών και δικαιωμάτων; Το Εθνικό Συμβούλιο Ραδιοτηλεόρασης, δεν είναι η αρχή που για πρώτη φορά στη χώρα άρχισε να ελέγχει, στο πλαίσιο του νόμου, τη λειτουργία των ηλεκτρονικών Μέσων Μαζικής Ενημέρωσης; 
      Βεβαίως με φειδώ, πρέπει να αντιμετωπίζεται η ίδρυση των ανεξαρτήτων αρχών και μάλιστα με συνταγματική πρόβλεψη, η οποία υπάρχει και ισχύει για πέντε από τις ανεξάρτητες αρχές. Όμως για να λειτουργήσουν οι ανεξάρτητες αρχές, προϋποθέτουν και το σεβασμό της ανεξαρτησίας τους από τις πολιτικές δυνάμεις. 
      Επειδή το παράδειγμα διευκολύνει την κατανόηση του πολιτικού μας ισχυρισμού, θυμηθείτε το εξής: Δεν αμφισβητήθηκε η Αρχή Προστασίας Προσωπικών Δεδομένων, όταν σε συγκεκριμένη πολιτική στιγμή εξέφρασε την άποψή της, για να συναντήσει την επίθεση στελεχών της Νέας Δημοκρατίας; 
      Το Εθνικό Συμβούλιο Ραδιοτηλεόρασης δεν δέχθηκε επιθέσεις όταν αυτόκλητοι υπερασπιστές, εκπρόσωποι κομμάτων, πήγαν να υπερασπιστούν ραδιοτηλεοπτικούς σταθμούς, επειδή έτσι εξυπηρετείτο η προσωπική τους προβολή; 
      Και περαιτέρω, αυτό το οποίο είπε η κυρία Πρόεδρος, η κ. Μπενάκη, λίγο πριν. Εγώ έχω τηΝ τιμή να μετέχω στην Επιτροπή Θεσμών και Διαφάνειας της Βουλής και της Διασκέψεως των Προέδρων, δηλαδή δύο οργάνων αρμοδίων για τα ζητήματα των ανεξαρτήτων αρχών: διελκυστίνδα μεταξύ Νέας Δημοκρατίας και ΠΑ.ΣΟ.Κ., αναφορικά με τον ορισμό των μελών των ανεξαρτήτων αρχών. 
      Πρέπει να σας πω με απόλυτη κατηγορηματικότητα και σαφήνεια ότι η Αριστερά, αυτή στην οποία έχω την τιμή να ανήκω, πάντοτε συνέβαλε, προκειμένου να υπάρξει λύση  και να μην υπάρχει το σημερινό απαράδεκτο φαινόμενο, να παραμένουν τα μέλη αρκετών αρχών, ενώ έχει λήξει η θητεία τους, επειδή κάποιοι νομίζουν ότι καλύπτονται πίσω από μια απόφαση του Συμβουλίου της Επικρατείας ότι είναι δικαιολογημένη η παράταση της θητείας, αλλά εντός ευλόγου χρόνου. Αυτή είναι η κατάσταση με τις ανεξάρτητες αρχές.
      Η άλλη αρχή, το άλλο χαρακτηριστικό παράδειγμα, είναι η αρχή η οποία ελέγχει την προέλευση του παράνομου χρήματος, η γνωστή ως αρχή για την αντιμετώπιση του ξεπλύματος του βρώμικου χρήματος. 
      Ακούστε, κυρίες και κύριοι συνάδελφοι, ο κ. Ζορμπάς, επικεφαλής αυτής της αρχής, όταν οριζόταν, ήταν ο έντιμος, ο αδέκαστος, ο ακριβοδίκαιος, ο συνεπής για τη Νέα Δημοκρατία και υπήρχαν οι επιφυλάξεις του ΠΑ.ΣΟ.Κ. από την άλλη μεριά.
      Όταν ο κ. Ζορμπάς προώθησε -όσο προώθησε, θα το δούμε από την προσεχή εβδομάδα- τον έλεγχο για την υπόθεση του σκανδάλου των δομημένων ομολόγων, αμφισβητήθηκε από την Κυβέρνηση, εμμέσως άλλες φορές και ευθέως κάποιες άλλες φορές, για να αρχίσει να επαινείται από το ΠΑ.ΣΟ.Κ.. Αυτή είναι η κατάσταση με τις ανεξάρτητες αρχές και η ανεξαρτησία τους υπονομεύεται συστηματικότατα από τις συμπεριφορές των δύο αυτών πολιτικών δυνάμεων.
      Κυρίες και κύριοι συνάδελφοι, έγινε αναφορά στην Ε.Υ.Π.. Το ερώτημά μου είναι ευθύ. Έχει λόγο ύπαρξης η Ε.Υ.Π.; Ποιος είναι ο λόγος ύπαρξης της Ε.Υ.Π.; Ποιο το μυστικό το οποίο  μπορεί να διαφυλάσσει ή να ανακαλύψει όταν τα πάντα είναι στην κοινή θέα υπερεθνικών οργάνων; 
      Ακούστε, κυρίες και κύριοι συνάδελφοι. Είχαμε ένα συγκλονιστικό γεγονός στη χώρα μας, τις τηλεφωνικές υποκλοπές. Ποια ήταν η συμμετοχή της Ε.Υ.Π. στην αντιμετώπιση αυτού του ζητήματος; Ποια προστασία παρείχε η Ε.Υ.Π. στον Πρωθυπουργό της χώρας, σε διακεκριμένα στελέχη της λειτουργίας του πολιτικού συστήματος, στον Αρχηγό των Ενόπλων Δυνάμεων και ποια η εκ των υστέρων συμβολή της στην ανακάλυψη, όσων τουλάχιστον στοιχείων προέκυψαν από την έρευνα της Α.Δ.Α.Ε., της Αρχής για τη Διασφάλιση του Απορρήτου των Επικοινωνιών. Καμμία. Επομένως, ποιος ο λόγος ύπαρξης της Ε.Υ.Π., που, αν θέλετε, αποτελεί και τον απόηχο ενός μακρινού παρελθόντος και ιδιαίτερα του παρελθόντος μετά τον εμφύλιο πόλεμο. 
      Κυρίες και κύριοι συνάδελφοι, η μεταναστευτική πολιτική. Κύριε Υπουργέ, δεν ξέρω πόσο περιθώριο χάριτος θέλει η Κυβέρνησή σας. Τέσσερα περίπου χρόνια είστε στην Κυβέρνηση. Και βεβαίως, παραλάβατε αυτόν τον συγκεκριμένο χώρο υποδοχής μεταναστών στη Σάμο με συγκεκριμένη χωρητικότητα ομολογουμένως, με συνθήκες που δεν ανταποκρίνονται στον πολιτισμό της Ελλάδας.
      Τι κάνατε όλο αυτό το χρονικό διάστημα; Δεν έχετε πληροφορηθεί ότι οι προσφεύγοντες στην Ελλάδα και ζητούντες πολιτικό άσυλο, δεν εξασφαλίζουν ούτε τη δυνατότητα της διαδικασίας, κυρίες και κύριοι συνάδελφοι, για την υποβολή αιτήσεως παροχής πολιτικού ασύλου; Και αν δείτε τα στατιστικά στοιχεία –ακούστε το φοβερό- όλα τα προηγούμενα χρόνια ζήτημα να έχει δοθεί ένα πολιτικό άσυλο μέσα στο χρόνο. 
      Ελεγχόμεθα, κυρίες και κύριοι συνάδελφοι -και ορθά- από το Ευρωπαϊκό Δικαστήριο, ελεγχόμεθα από άλλα αρμόδια όργανα, διότι η Ελλάδα παραβιάζει συστηματικά και επί Νέας Δημοκρατίας και επί ΠΑ.ΣΟ.Κ. τις διεθνείς συμβάσεις, δηλαδή δεν ανταποκρίνεται στις υποχρεώσεις που έχει από τις διεθνείς συμβάσεις αλλά και την εθνική νομοθεσία, αναφορικά με την αντιμετώπιση όλων εκείνων, οι οποίοι προσφεύγουν στη χώρα μας και ζητούν πολιτικό άσυλο. 
      Η Ευρώπη; Εννέα χιλιάδες είναι οι νεκροί την τελευταία δεκαετία, που προσπάθησαν να περάσουν τα σύνορα της Ευρώπης και να μπουν μέσα στην Ευρώπη. Εκατοντάδες χιλιάδες οι μη νομιμοποιημένοι μετανάστες στο εσωτερικό της χώρας. Ποια είναι η μεταναστευτική πολιτική; Είναι η απουσία των ελέγχων της επιθεώρησης ελεγκτών εργασίας  από τους χώρους εργασίας, από τα εργοτάξια, όπου οι άνθρωποι εργάζονται και ανασφάλιστοι; Αλλά τι θέλετε; Στην εκτέλεση δημοσίων έργων –θυμηθείτε τα ολυμπιακά έργα- μετανάστες δούλευαν και μάλιστα υπό τα όμματα του δημοσίου, διότι δικά του ήταν τα εκτελούμενα έργα χωρίς να είναι ασφαλισμένοι. Αυτή είναι μεταναστευτική πολιτική; 
      Και, κύριε Υπουργέ, κάντε μου τη χάρη. Μην ξαναχρησιμοποιήσετε τον όρο «λαθρομετανάστης». Καμμιά ανθρώπινη ύπαρξη δεν είναι λαθραία. Μπορεί να είναι μετανάστης μη νομιμοποιημένος, αλλά όχι  λαθρομετανάστης, με αυτό το απαράδεκτο φορτίο που έχει η συγκεκριμένη λέξη.
      Κυρίες και κύριοι συνάδελφοι, έγινε αναφορά στο Α.Σ.Ε.Π.. Εγώ δεν μετέχω του σεναρίου ότι οι εκπρόσωποι του Α.Σ.Ε.Π., ζήτησαν από τον Υπουργό να βάλει τη συγκεκριμένη διάταξη του άρθρου 1, για να μετέχουν στη διαδικασία επιλογής τέως μέλη του Α.Σ.Ε.Π. ή και κάποιοι άλλοι. Ο Συνασπισμός Ριζοσπαστικής Αριστεράς έχει αντίρρηση και ακούστε γιατί: Την εξουσία που έχει το Α.Σ.Ε.Π., όπως και κάθε Ανεξάρτητη Αρχή, και την κανονιστική αρμοδιότητα που επίσης έχει, την αρύει, την εξασφαλίζει από τη Βουλή των Ελλήνων, γιατί πρέπει και στις ανεξάρτητες αρχές, να υπάρχει το στοιχείο της έκφρασης της λαϊκής κυριαρχίας. Επομένως με τη ρύθμιση που γίνεται με το άρθρο 2, εκχωρεί το ίδιο το Α.Σ.Ε.Π. δική του αρμοδιότητα προς τρίτους, είτε αυτοί διετέλεσαν παλαιότερα μέλη του Α.Σ.Ε.Π. είτε είναι κάποιοι άλλοι τρίτοι. 
      Και τι πρέπει να γίνει με δεδομένη την πολλές φορές διαπιστούμενη καθυστέρηση –δεν λέω «δυσλειτουργία»- του Α.Σ.Ε.Π. στις ποικιλώνυμες και ποικίλες κρίσεις του; Να έρθει το θέμα στη Βουλή, η Βουλή να νομοθετήσει, να διευρύνει τα όρια του Α.Σ.Ε.Π. , δηλαδή να δώσει η ίδια η Βουλή την αρμοδιότητα σε μια άλλη δομή λειτουργίας του Α.Σ.Ε.Π., έτσι ώστε να αντιμετωπιστούν τέτοια ζητήματα τα οποία καταγράφονται ως ζητήματα δυσχέρανσης του έργου του Α.Σ.Ε.Π.. Οτιδήποτε άλλο λέγεται, πιστεύω ότι δεν ανταποκρίνεται στα πράγματα. Θα μπορούσε περίφημα ο Υπουργός να φέρει το θέμα στην Επιτροπή Θεσμών και Διαφάνειας που είναι η αρμόδια επιτροπή της Βουλής, να συζητηθεί το ζήτημα και θα μπορούσε εν συνεχεία, πράγματι, μ’ ένα καινούργιο νομοθέτημα, να υπάρξει η διεύρυνση των μελών του Α.Σ.Ε.Π., έτσι ώστε να  μην φτάνουμε στο σημερινό απαράδεκτο κατά τη γνώμη μας σημείο να δίνουμε στο Α.Σ.Ε.Π. τη δυνατότητα που από τη Βουλή των Ελλήνων έχει πάρει.
      Περαιτέρω, κυρίες και κύριοι συνάδελφοι, είναι οι επιθεωρητές Δημόσιας Διοίκησης. Είδατε εδώ και χρόνια η παρουσία των επιθεωρητών Δημόσιας Διοίκησης να έχει καταγράψει κάποιο σημαντικό έργο, ώστε να έχουμε ανανεωμένη, εκσυγχρονισμένη και αποτελεσματική τη Δημόσια Διοίκηση; Εγώ προσωπικά δεν έχω δει. Αντιθέτως, διαπιστώνουμε ότι υπάρχει μια Δημόσια Διοίκηση αναποτελεσματική, χωρίς συμμετοχή στην παραγωγική διαδικασία της χώρας και χωρίς τη δυνατότητα εξυπηρέτησης των πολιτών στο μέγιστο μέρος της λειτουργίας της. 
      Εν πάση περιπτώσει, επιθεωρητές Δημόσιας Διοίκησης, αφού τους θέλησε η πλειοψηφία. Τέτοιες όμως αρμοδιότητες; Ακόμα και προανακριτικά καθήκοντα, έστω και με εντολή του εισαγγελέα; Γιατί, κυρίες και κύριοι συνάδελφοι; Να θέλει  να δώσει το νομοσχέδιο, τη δυνατότητα στους επιθεωρητές Δημόσιας Διοίκησης στο πλαίσιο άσκησης των καθηκόντων τους να επιβάλουν άρση του φορολογικού απορρήτου, χωρίς να υπάρχει δικαστική εγγύηση; 
      Δεν πρόκειται για κάποιο παρεμπίπτον ζήτημα ούτε για κάποιο σχολαστικισμό του ομιλούντος. Πρόκειται για μια διολίσθηση, σε καταστάσεις οι οποίες είναι προσβλητικές των ελευθεριών, των δικαιωμάτων των πολιτών. Γι’ αυτό η δικαστική εγγύηση είναι άκρως αναγκαία σε κάθε περίπτωση. Η άρση του τηλεφωνικού απορρήτου δεν μπορεί να γίνει, κυρίες και κύριοι συνάδελφοι, χωρίς δικαστική εγγύηση. Εδώ γιατί; Με ποια ευκολία; 
      Και εν τέλει, κύριε Υπουργέ, το θέμα της Δημόσιας Διοίκησης, δεν είναι ζήτημα που έχει σχέση μ’ αυτόν τον τρόπο αντιμετώπισής της με επιθεωρητές, με εσωτερικούς ελέγχους κ.ο.κ.. Έχει σχέση με την αλλαγή της δομής της Δημόσιας Διοίκησης, η οποία πρέπει να γίνει.
      Συμβασιούχοι αορίστου χρόνου, συμβασιούχοι έργου, εργαζόμενοι οι οποίοι έχουν σχέση ιδιωτικού δικαίου με το δημόσιο, δημόσιοι υπάλληλοι. Πιστεύει κάποιος, οπουδήποτε και αν ανήκει πολιτικά, ότι μ’ αυτόν τον αχταρμά που υπάρχει είναι δυνατόν να εξασφαλίσουμε μία αποτελεσματική Δημόσια Διοίκηση; Προφανώς όχι, γι’ αυτό και χρειάζεται η αλλαγή της Δημόσιας Διοίκησης και η αλλαγή κυρίως της δομής της. Διαφορετικά και μετά από πολλά χρόνια ο τόπος θα συζητά με την ίδια ένταση για την αναποτελεσματικότητα της Δημόσιας Διοίκησης. 
      Βέβαια, εγώ δεν περίμενα συνηγορία του Κ.Κ.Ε. υπέρ της κατά πλειοψηφία αποφάσεως -που διευκόλυνε την Κυβέρνηση- του Αρείου Πάγου, που είπε ότι η κοινοτική οδηγία δεν μπορεί να καλύψει τη μετατροπή των συμβάσεων σε συμβάσεις εργασίας αορίστου χρόνου. Και ξέρετε, μιλάω για την απόφαση της ολομέλειας του Αρείου Πάγου, που άλλαξε σε ελάχιστο χρονικό διάστημα. Ακούστε- την ανεξαρτησία της δικαιοσύνης. Μέσα σε λίγο χρονικό διάστημα, έχει μία απόφαση υπέρ των συμβασιούχων η ολομέλεια και αμέσως μετά, την όλως αντίθετη απόφαση και μάλιστα με τηλεπικοινωνία έγινε η ψηφοφορία. Σας είναι γνωστά όλα αυτά τα πράγματα.
      Επομένως, κύριε Υπουργέ, θα πούμε και άλλα στη συζήτηση που θα κάνουμε για τα άρθρα, αλλά μη νομίσετε ότι με τις αποσπασματικές ρυθμίσεις που φέρνετε, αντιμετωπίζετε τα τεράστια ζητήματα της Δημόσιας Διοίκησης. Καταψηφίζουμε επί της αρχής το σχέδιο νόμου.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κουβέλη. 
      Το λόγο έχει ο τελευταίος ομιλητής της ημέρας, ο Κοινοβουλευτικός Εκπρόσωπος του ΛΑ.Ο.Σ. κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, θυμάμαι προ αρκετών ετών, όταν ήμουν φοιτητής της Νομικής, έναν διακεκριμένο καθηγητή μου, για τον οποίο πολλά λέγαμε τότε στη σχολή και όλοι προστρέχαμε να ακούσουμε τα μαθήματά του, μας είχε εντυπωσιάσει με την ευρυμάθειά του, μας εντυπωσίαζε με τον τρόπο που προσέγγιζε τα νομικά ζητήματα, να καυτηριάζει με τον αυστηρότερο τρόπο το γεγονός της υπάρξεως σχεδίων νόμου στα οποία ήταν εγκατεσπαρμένες διατάξεις, τις οποίες κανείς τελικώς δεν μπορούσε να παρακολουθήσει, ήταν απολύτως δύσχρηστες ακόμη και για το νομικό κόσμο, πολύ περισσότερο για τον απλό πολίτη.
      Κύριε Υπουργέ, ο καθηγητής βεβαίως ήσασταν εσείς. Υποθέτω ότι δεν έχετε αλλάξει αυτήν την επιστημονική σας άποψη, πλην όμως, στο συγκεκριμένο νομοσχέδιο μέτρησα τροποποιούμενους είκοσι πέντε νόμους, οι οποίοι προφανώς δεν έχουν και καμμία ιδιαίτερη συνάφεια μεταξύ τους. Δεν γνωρίζω τι σας έχει κάνει να εγκαταλείψετε αυτήν την επιστημονική θέση …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Είναι όλες αρμοδιότητες του Υπουργείου Εσωτερικών. Άλλο τα άσχετα και άλλο η αρμοδιότητα του Υπουργείου.
      ΜΑΥΡΟΥΔΗΣ ΒΟΡΙΔΗΣ: Βεβαίως, πλην όμως νομίζω ότι αυτού του τύπου οι προσεγγίσεις, σίγουρα δεν συμβάλλουν σ’ αυτό που θα λέγαμε -ακόμα και αν είναι θέματα Δημοσίας Διοικήσεως- καλύτερη Δημόσια Διοίκηση. Και νομίζω επισημάνθηκε από προηγούμενους ομιλητές ότι είναι δύσκολο να τοποθετηθεί επί της αρχής κάποιος σε κάποιο νομοσχέδιο, όταν δεν είναι σαφής η αρχή του. Ποια είναι η αρχή αυτού του νομοσχεδίου, για να πούμε εάν συμφωνούμε ή εάν διαφωνούμε; Αυτό, ως προς το μέρος ότι όλα είναι σχετικά με το Υπουργείο το δικό σας. Βεβαίως και είναι σχετικά με το Υπουργείο το δικό σας, δεν θα γινόταν και διαφορετικά, πλην όμως δεν έχουν νοηματική συνάφεια και ενότητα. Αυτό όμως είναι, ας πούμε, ένα ζήτημα νομοτεχνικό, δεν είναι εδώ και το μείζον. 
      Επιτρέψτε μου να κάνω μία βασική τοποθέτηση, γιατί για το ζήτημα αυτό, ο Λαϊκός Ορθόδοξος Συναγερμός, εν όψει του ότι είναι καινούργιο κόμμα στη Βουλή, δεν έχει κάνει, αν θέλετε, μία τοποθέτηση-πλαίσιο, η οποία να αφορά στη Δημόσια Διοίκηση. Κατ’ αρχάς, μία πιο θεωρητική συζήτηση: Εμείς εκείνο που βλέπουμε, εκείνο που θέλουμε να υπηρετήσουμε, είναι τη μεγαλύτερη δυνατή ελευθερία. Η μεγαλύτερη δυνατή ελευθερία σημαίνει ότι κατ’ αρχήν το εξουσιαστικό φαινόμενο αποτελεί ένα πρόβλημα, έχει ένα πρόβλημα νομιμοποίησης, γιατί άραγε πρέπει να ασκείται εξουσία πάνω στα άτομα.
      Υπάρχει μια σειρά από δικαιολογητικούς λόγους. Εμείς όμως λέμε ότι επειδή ακριβώς η αφετηρία μας είναι η υπεράσπιση της ελευθερίας, θέλουμε κάθε φορά να περνάμε τις κάθε τύπου διατάξεις και ρυθμίσεις από το κόσκινο της αναγκαιότητάς τους. Εσείς που έχετε ευαγγελιστεί την επανίδρυση του κράτους, εσείς που σε πάρα πολλά επίπεδα έχετε πει ότι το κράτος και η Δημόσια Διοίκηση είναι ο μεγάλος ασθενής, εσείς είστε εκείνοι –εκεί νομίζω ότι θα μας βρίσκατε εμάς τουλάχιστον σύμφωνους- που θα έπρεπε να έχετε ξεκινήσει μια μεγάλη μεταρρύθμιση στο επίπεδο της Δημοσίας Διοικήσεως. 
      Και το μεγάλο ερώτημα είναι, με ποια κριτήρια θα έπρεπε να γίνει μια οποιαδήποτε τέτοια μεταρρύθμιση. Ποιες είναι οι σωστές ερωτήσεις; Και οι σωστές ερωτήσεις εν προκειμένω είναι, τι δεν μας χρειάζεται από όλο αυτό το γραφειοκρατικό τέρας, το οποίο έχει δημιουργηθεί όλα αυτά τα χρόνια; Τι μπορούμε να κάνουμε χωρίς αυτό; Τι δεν θα επηρεάσει την κοινωνική αρμονία, τι δεν θα επηρεάσει την κοινωνική συνοχή, τι θα μας επιτρέψει να αφήσουμε περισσότερους χώρους ελεύθερους αρρύθμιστους, ελεύθερους στην πρόσβαση των κοινωνών, προκειμένου να μπορέσουμε να αυξήσουμε την ατομική και την συλλογική ελευθερία.
      Αυτό το κριτήριο πάντως, στη μεταρρύθμισή σας αυτή για την οποία κάναμε και πρόωρες εκλογές, δεν έχει μέχρι σήμερα διαφανεί. Και πάντως τούτο εδώ το νομοσχέδιο, δεν καταλαβαίνω αν συμβάλλει και σε ποιο βαθμό, προς αυτήν την κατεύθυνση. Είναι προφανές ότι δεν συμβάλλει προς αυτήν την κατεύθυνση. Αποτελεί ένα ακόμα διαχειριστικό νομοσχέδιο αυτού του γραφειοκρατικού μηχανισμού. Και σε τελευταία ανάλυση μ’ αυτήν την έννοια, δεν εισάγει κάτι ιδιαίτερα σημαντικό. 
      Έγινε πολύ κουβέντα για το Α.Σ.Ε.Π.. Ξέρετε ποια είναι η σοβαρή κουβέντα που θα έπρεπε να κάνουμε; Γιατί τόση αγωνία για το ζήτημα των διορισμών στο δημόσιο; Αυτή είναι η σοβαρή κουβέντα, γιατί ακριβώς επειδή ένα γραφειοκρατικό κράτος απολύτως αντιπαραγωγικό, απολύτως δυσλειτουργικό, ένα κράτος που δεν υπηρετεί τον πολίτη αλλά υπηρετεί τα δικά του συμφέροντα, ένα κράτος το οποίο έχει αυτονομηθεί πλήρως σε σχέση ακόμα και με τους στόχους και τις πολιτικές που θέλει να χαράξει η Κυβέρνηση γιατί θέλει να αναπαράξει τον εαυτό του και να υπερασπιστεί τα δικά του συμφέροντα αυτό το Κράτος είναι που ουσιαστικά αποτελεί το κίνητρο και την ελπίδα για επιβίωση για πολλούς εκ των συμπολιτών μας.
      Τι θα ήταν φυσιολογικό; Φυσιολογικό θα ήταν να λειτουργεί η αγορά. Φυσιολογικό θα ήταν να υπάρχουν θέσεις εργασίας στον ιδιωτικό τομέα και να μπορούν τα παιδιά να πάνε να βρουν δουλειά, χωρίς να ικετεύουν για μια θέση στο δημόσιο. Φυσιολογικό θα ήταν να μην προστρέχει ο κόσμος στα πολιτικά γραφεία ούτε να έχουμε ανάγκη από τόσο περίπλοκες διαδικασίες ή να μπαίνει η καχυποψία ανάμεσα στις πολιτικές δυνάμεις, ως προς το αν μια απλή συνέντευξη θα χρησιμοποιηθεί για να ενταθεί ο κομματισμός. Το φυσιολογικό θα ήταν όλα αυτά να ήταν ασήμαντα, γιατί θα μπορούσαν οι άνθρωποι να βρούνε δουλειά ελεύθερα και  ωραία μέσα στην αγορά εργασίας. Επειδή όμως το κράτος αυτό, δεν αφήνει καν να αναπτυχθεί η αγορά εργασίας, επειδή η γραφειοκρατία θέλει να αναπαράξει τον εαυτό της, ερχόμαστε να συζητάμε τώρα τέτοιου είδους ζητήματα. 
      Και η απάντηση βεβαίως, γιατί αυτό το άκουσα από τον αγορητή του ΠΑ.ΣΟ.Κ., είναι ότι βεβαίως καλό είναι το Α.Σ.Ε.Π. και ότι πράγματι εισήχθη από το ΠΑ.ΣΟ.Κ.. Αλλά κακά τα ψέματα. Την ώρα που εισήχθη από το ΠΑ.ΣΟ.Κ., ήδη υπήρχε ένα κομματικό κράτος και κομματικοί διορισμοί που έφθαναν στο 90%. Οψίμως το ΠΑ.ΣΟ.Κ. θυμήθηκε την ακεραιότητα στη Δημόσια Διοίκηση. Και βεβαίως υπ’ αυτήν την έννοια, ελάχιστα νομιμοποιείται για το ρόλο που μπορεί να παίξει μια απλή συνέντευξη. 
      Δεν νομίζω, λοιπόν, ότι το μείζον ζήτημα της Δημοσίας Διοικήσεως, είναι το θέμα της συνεντεύξεως για να το κάνουμε τόσο μεγάλο θέμα, ώστε να διακυβεύεται η πολιτική ακεραιότητα της Κυβερνήσεως, για την οποία σε τελευταία ανάλυση μπορεί κάποιος να την ψέξει για τόσα πολλά. 
      Δύο κουβέντες για τις ανεξάρτητες αρχές. Στα πλαίσια της τοποθέτησης για την οποία μιλήσαμε -άκουσα με πολύ ενδιαφέρον την τοποθέτηση του Κοινοβουλευτικού Εκπροσώπου του ΣΥ.ΡΙΖ.Α.- εμείς έχουμε μια ιδεολογική αντίρρηση στο θέμα των ανεξαρτήτων αρχών.
      Και αυτό γιατί, κατά τη γνώμη μας, στο ήδη αν θέλετε προβληματικό ζήτημα της εξουσίας του κράτους, σε σχέση με τις ελευθερίες του πολίτη, έρχεται να θρυμματιστεί, να πολυκερματιστεί αυτή η εξουσία, χωρίς απαραίτητα να υπάρχουν διασφαλίσεις πραγματικής αποκέντρωσής της και ας το πω δημοκρατικής της λειτουργίας. 
      Δεν πιστεύουμε ότι το εξουσιαστικό φαινόμενο μπορεί να σπάσει. Στη βάση του παραμένει ενιαίο. Στη βάση του παραμένει εξίσου προβληματικό, σ’ ένα επίπεδο, περισσότερο, αν θέλετε θεωρητικής προσεγγίσεως. Δεν πιστεύουμε τέλος ότι με το να εκφεύγει η Κυβέρνηση των πολιτικών της ευθυνών μετακυλίοντάς τις σε ανεξάρτητες αρχές, αυτό είναι κάτι θετικό. Αρχίζουμε δε και ανησυχούμε, όταν οι φορείς, τα φυσικά πρόσωπα αυτών των ανεξαρτήτων αρχών, αρχίζουν και θωρακίζονται με πρόσθετα προνόμια.
      Από πού θα ελεγχθούν αυτές οι ανεξάρτητες αρχές; Σε ποια πλαίσια; Δεν είναι πολιτικές οι επιλογές που κάνουν; Και για την μεν Κυβέρνηση, η πολιτική της ευθύνη παραμένει ακεραία. Κρίνεται στα πλαίσια της δημοκρατικής λειτουργίας. Ποιος θα κρίνει τις κρίσεις τελικώς αυτών των ανεξαρτήτων και δη θωρακισμένων αρχών; Εκεί εμείς στην πραγματικότητα –και αυτό είναι η θέση μας, το θέτουμε ρητορικά- βλέπουμε την ανάπτυξη θυλάκων εξουσίας, οι οποίοι μάλιστα καθίστανται ανέλεγκτοι και πολιτικά δήθεν ουδέτεροι.
      Εδώ θα συμφωνήσουμε με τοποθετήσεις που έχουν ακουστεί από την Αριστερά ότι δεν υπάρχουν ουδέτερες εξουσίες. Οι εξουσίες έχουν χρώμα. Δεν ξέρω αν το χρώμα αυτό είναι ταξικό ή κομματικό ή άλλου τύπου, πάντως, όμως, έχουν χρώμα. Δεν είναι αξιολογικά ουδέτερη η άσκηση εξουσίας, όσο και αν θέλουμε να της δώσουμε ένα τέτοιο μανδύα.
      Ετέθη το ζήτημα της μεταναστεύσεως. Πιστεύει κάποιος στην Αίθουσα ότι δήθεν το μείζον πρόβλημα στο θέμα της μεταναστεύσεως, είναι το ζήτημα της λειτουργίας των κέντρων; Είναι πρόβλημα. Έχει σημασία. Έχει σημασία το να υπάρχει ένας τρόπος με τον οποίο να είναι κατοχυρωμένα δικαιώματα, αλλά και αν θέλετε ανεξαρτήτως μιας δημοκρατικής ή μιας νομικής προσεγγίσεως –για να φύγω από τη γλώσσα των δικαιωμάτων- να προστατεύεται η ανθρώπινη ύπαρξη, η αξιοπρέπειά της. Βεβαίως αυτό είναι σημαντικό. Δεν το αρνείται κανείς. 
      Πιστεύετε όμως ότι σήμερα το πρώτο, το σημαντικό, το μείζον, το κεντρικό πρόβλημα στην μεταναστευτική μας πολιτική είναι αυτό; Δεν είναι αυτό. Διαβάζω σημερινές δηλώσεις της Υπουργού Εξωτερικών που δημοσιεύτηκαν. Λένε «δεν αντέχουμε άλλους μετανάστες». Δεν το λέει ο Πρόεδρός μας, δεν το λέω εγώ, δεν το λέει ο Λαϊκός Ορθόδοξος Συναγερμός, το λέει η Υπουργός Εξωτερικών.
      Είναι νομίζω αρκετά προφανές. Το «δεν αντέχουμε» φοβούμαι ότι δεν αναφέρεται στους αριθμούς που δίνει το Υπουργείο, αυτούς τους αριθμούς που έδωσε σε απάντηση ερωτήσεως του κ. Πλεύρη και οι οποίες μιλάνε για πεντακόσιες χιλιάδες νομίμους και εκατόν εβδομήντα χιλιάδες ή εκατόν ογδόντα χιλιάδες περίπου παράνομους. Δεν είναι πραγματικοί αυτοί οι αριθμοί. 
      Και φοβούμαι ότι ο αριθμός των πενήντα χιλιάδων ανά έτος εισόδων έχει προκύψει από μία διαίρεση. Επειδή το άθροισμα αυτό μας κάνει περίπου επτακόσιες χιλιάδες, επειδή το μεταναστευτικό φαινόμενο έχει ξεκινήσει από το 1995 και εντεύθεν, αν κάνετε την πράξη 50 επί 12, μας κάνει περίπου εξακόσιες χιλιάδες και νομίζω ότι αυτό είναι περίπου το νούμερο, από το οποίο έχει προκύψει ο αριθμός των εισόδων.
      Δεν είναι αυτή η πραγματικότητα και το ξέρουμε όλοι. Είναι πολύ μεγαλύτερη η ένταση και η πίεση του μεταναστευτικού προβλήματος και της μεταναστευτικής ροής. Δεν είναι πίεση την οποία δέχεται μόνο η Ελλάδα. Εγώ συμφωνώ μαζί σας σ’ αυτό. Τη δέχεται η Κύπρος, τη δέχεται η Ισπανία, τη δέχονται όλες οι χώρες, οι οποίες βρίσκονται στα εξωτερικά σύνορα της Ευρώπης.
      Είναι ένα πρόβλημα το οποίο αναγνωρίζει η Ευρωπαϊκή Ένωση. Είναι ένα πρόβλημα, το οποίο συζητείται σ’ όλα τα ευρωπαϊκά κράτη. Το ερώτημα είναι τι έχει γίνει για να αντιμετωπιστεί. Σας άκουσα να λέτε «πήραμε ξέφραγο αμπέλι από το ΠΑ.ΣΟ.Κ.». Μάλιστα, συμφωνούμε ως προς αυτό. Στην κριτική προσυπογράφουμε.
Και γιατί έπαψε να είναι ξέφραγο αμπέλι; Τι έχει γίνει σήμερα; Ποια είναι η δική σας πολιτική για το ζήτημα αυτό; 
     Άκουσα να ασκείτε κριτική στη δική μας θέση περί ποσοστώσεως. Να σας πω κάτι; Εμείς λέμε ένα απλό πράγμα. Πρέπει να μπουν όρια. Πρέπει κάποια στιγμή να πούμε ότι αυτός είναι ο αριθμός που μπορούμε να έχουμε. Δεν θέλετε το κριτήριο της ποσοστώσεως γιατί σας φαίνεται αυθαίρετο; Πάρα πολύ ωραία. 
     Θέλετε να σας πω ένα άλλο κριτήριο; Συνδέστε το με τις ανάγκες της παραγωγικότητας, ώστε να είμαστε όλοι εντάξει. Συνδέστε το. Περάστε το όλο αυτό μέσα από το μηχανισμό του Ο.Α.Ε.Δ.. Πείτε λοιπόν: Έχουμε ανάγκη για εργατικό δυναμικό; Δεν το βρίσκουμε στην Ελλάδα; Να έρθουν να καλύψουν πραγματικές παραγωγικές ανάγκες. Ουδεμία αντίρρηση. Θέλετε να θέσουμε αυτό το κριτήριο; 
     Εμείς, όμως, κύριε Υπουργέ δεν θα δεχθούμε ένα άλλο κριτήριο, το κριτήριο της πλήρους απελευθερώσεως της αγοράς εργασίας, της καταργήσεως των συνόρων γενικώς στο επίπεδο της αγοράς εργασίας, ώστε ο καθένας να μπαίνει και να βγαίνει. Και βεβαίως τότε θα έχουμε τα φαινόμενα, τα οποία καταγγέλλουν –και ορθά καταγγέλλουν- τα κόμματα της Αριστεράς, φαινόμενα μαύρης εργασίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Διότι ακριβώς, όταν δεν υπάρχουν συνδεδεμένες οι μεταναστευτικές πολιτικές με τις παραγωγικές ανάγκες, τότε βεβαίως τι γίνεται; Διαμορφώνεται μαύρη αγορά εργασίας. Τότε φυσικά θα δουλέψουν κάτω από εξαθλιωμένες συνθήκες, θα δουλέψουν ανασφάλιστοι, θα καταστούν αντικείμενα εκμεταλλεύσεως. Τότε γίνεται αυτό!
     Υπάρχει επιτέλους περίπτωση, να χαραχθεί μεταναστευτική πολιτική; Η δική σας μεταναστευτική πολιτική είναι μία, η πολιτική της νομιμοποιήσεως. Όσοι έρθουν, όπου έρθουν, όποτε έρθουν, χωρίς κανένα κριτήριο, εσείς λέτε «νομιμοποιούμε». Είναι μια πολιτική καταγραφής. Αυτή όμως είναι μεταναστευτική πολιτική; 
     Ήρθαμε να ζητήσουμε –με συγχωρείτε πολύ- από την Ευρωπαϊκή Ένωση, να πάρει μέτρα για το φαινόμενο αυτό; Λέτε –το έχουμε ακούσει σε διάφορες ημερίδες και σε διάφορες τοποθετήσεις- ότι δεν μπορούμε να προχωρήσουμε. Γιατί τι κάνουν αυτά τα κέντρα, για τα οποία μιλάμε; Στην πραγματικότητα φιλοξενούν όσους μπορέσουν να πιάσουν, τους κρατάνε ένα ορισμένο χρονικό διάστημα. Εν συνεχεία τους λένε μ’ ένα χαρτί ότι πρέπει να αποχωρήσουν εντός κάποιων ημερών. Παίρνουν οι άνθρωποι το χαρτί και προχωρούν στην ενδοχώρα. Αυτή είναι η πραγματικότητα σήμερα της μεταναστευτικής πολιτικής. Προφανώς δεν επαναπροωθούνται. 
     Γιατί δεν επαναπροωθούνται, κύριε Υπουργέ; Λέτε ότι δεν επαναπροωθούνται γιατί η Τουρκία δεν τηρεί τις συμβατικές υποχρεώσεις, όταν αποτελεί χώρα προορισμού. Συμφωνούμε απόλυτα. Ποιες ενέργειες έγιναν στο θέμα αυτό ώστε στην Τουρκία, η οποία κάνει αυτή την πολιτική και η οποία θέλει να μπει στην Ευρωπαϊκή Ένωση, θέλει να είναι και μια ευρωπαϊκή χώρα, να της επιβληθούν οι κυρώσεις; 
     Τι ζητήθηκε από την Ευρωπαϊκή Ένωση, ώστε να μπορέσουμε να αντεπεξέλθουμε στη μεταναστευτική πίεση; Ζητήσαμε υποστηρίξεις; Είμαστε σύνορα της Ευρώπης. Ζητήσαμε υποστηρίξεις, προκειμένου να ανασχέσουμε το μεταναστευτικό ρεύμα; Κάναμε, λοιπόν, οποιεσδήποτε ενέργειες μπορούσαμε να κάνουμε; 
     Να θέσω ένα ακόμα θέμα. Και εντάξει για την Τουρκία λέτε ότι δεν εκτελεί τις συμβατικές υποχρεώσεις και άρα δεν μπορούμε να επαναπροωθήσουμε. Τι να κάνουμε; Τους αφήνουμε και όπου τους βγάλει ο Θεός.
     Επόμενο ερώτημα. Για τις όμορες χώρες; Έχουμε ένα τεράστιο ποσοστό μεταναστών από όμορες χώρες. Ερώτημα: Για τις όμορες χώρες ακολουθήσαμε μια πολιτική επαναπροωθήσεως, η οποία, βεβαίως, τονίζω ότι είναι άνευ οιουδήποτε αντικειμένου, αν δεν υπάρχει και μια πολιτική αποτελεσματικής φυλάξεως των συνόρων; Διότι άμα επαναπροωθώ και μετά την επόμενη μέρα ξανάρχονται, αυτό φυσικά δεν έχει κανένα νόημα. 
     Ποια είναι η πραγματικότητα της πολιτικής σας; Έχετε παραιτηθεί ουσιαστικά στο ζήτημα αυτό. Το μόνο το οποίο κάνετε, είναι να καταγράφετε και δεν έχετε κανέναν τρόπο να προχωρήσετε σε μία ανάσχεση της μεταναστευτικής πολιτικής. 
     Εγώ θα προσυπογράψω και την ανάγκη ευαισθησίας. Θα προσυπογράψω και την ανάγκη διαφυλάξεως των ανθρωπίνων, αλλά και όχι μόνο, δικαιωμάτων των μεταναστών. Θα προσυπογράψω ότι είναι απαράδεκτες και αλγεινές οι εικόνες, οι οποίες πολλές φορές εμφανίζονται. Θα πω ότι βεβαίως και δεν πρέπει να δουλεύουν χωρίς προφυλαγμένα ασφαλιστικά δικαιώματα, χωρίς εργασιακά δικαιώματα, δεν πρέπει να δουλεύουν στη μαύρη αγορά εργασίας!
     Εγώ θα σας πω πολλά περισσότερα, όπως το γεγονός ότι έχουμε καταλήξει, το 50% σήμερα του πληθυσμού των φυλακών, να απαρτίζεται ουσιαστικά από αλλοδαπούς, και να σκέφτεται το Υπουργείο Δικαιοσύνης ότι πρέπει να φτιάξει φυλακές, που θα τις χρηματοδοτεί ο ελληνικός λαός στην Αλβανία, για να φυλάσσονται αλλοδαποί κρατούμενοι και εγκληματίες! 
     Έχουμε φθάσει σ’ ένα σημείο, να διαμορφώνονται κοινωνικές εντάσεις σε όλες τις γειτονιές. Και αυτό λέμε ότι δεν είναι ξέφραγο αμπέλι και ότι έχουμε μεταναστευτική πολιτική; 
     Η πραγματικότητα της μεταναστευτικής πολιτικής, δυστυχώς και της Νέας Δημοκρατίας και του ΠΑ.ΣΟ.Κ., είναι απολύτως χρεοκοπημένη και αυτές τις συνέπειες τις υφίστανται και οι Έλληνες πολίτες, αλλά φυσικά και οι μετανάστες. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Βορίδη.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία.
      ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών» έγινε δεκτό επί της αρχής κατά πλειοψηφία.
      Κύριοι συνάδελφοι, σας έχουν διανεμηθεί τα Πρακτικά της συνεδρίασης της Δευτέρας 22 Οκτωβρίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της συνεδρίασης της Δευτέρας 22 Οκτωβρίου 2007 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.10΄, λύεται η συνεδρίαση για αύριο ημέρα Πέμπτη 1 Νοεμβρίου 2007 και ώρα 11.00΄, με αντικείμενο εργασιών του Σώματος: συζήτηση προ ημερησίας διάταξης, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλέξανδρου Αλαβάνου, σε επίπεδο Αρχηγών Κομμάτων, με θέμα: «Οικολογικές Πολιτικές στην Ελλάδα σε συνθήκες Φαινομένου Θερμοκηπίου», σύμφωνα με την ειδική ημερήσια διάταξη που έχει διανεμηθεί.
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 31-10-07	ΣΕΛ. 2

