ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΕΔΡΙΑΣΗ ΡΛΘ’

Δευτέρα 22 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Κ. Μητσοτάκη, Φ. Τσαλίδη, Θ. Τσιόκα και Ε. Στρατάκη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 23 Μαΐου 2006, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης σχετικά με την παρακράτηση από τους αγρότες ποσών για την ενεργοποίηση των δικαιωμάτων της ενιαίας ενίσχυσης, σελ.
5. Συζήτηση Επίκαιρης Επερώτησης Βουλευτών του ΠΑΣΟΚ προς τον Υπουργό Δικαιοσύνης σχετικά με θέματα δικαιοσύνης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Προστασία δεδομένων προσωπικού χαρακτήρα και της ιδιωτικής ζωής στον τομέα των ηλεκτρονικών επικοινωνιών και τροποποίηση του νόμου 2472/1997», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΚΟΝΤΟΣ Α., σελ.
ΣΚΟΠΕΛΙΤΗΣ Σ., σελ.

Β. Επί της Επίκαιρης Επερώτησης:
ΑΚΡΙΒΑΚΗΣ Α., σελ.
ΚΑΚΛΑΜΑΝΗΣ Α., σελ.
ΜΑΓΓΙΝΑΣ Β., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Εύβοιας), σελ.
ΠΑΠΑΙΩΑΝΝΟΥ Μ., σελ.
ΠΑΠΑΛΗΓΟΥΡΑΣ Α., σελ.
ΠΑΡΑΣΚΕΥΑΣ Ι., σελ.
ΡΟΒΛΙΑΣ Κ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΛΘ΄
      Δευτέρα 22 Μαΐου 2006
      Αθήνα, σήμερα στις 22 Μαΐου 2006, ημέρα Δευτέρα και ώρα 18.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Σταύρο Σκοπελίτη, Βουλευτή Λέσβου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην επαναλειτουργία των Χυτηρίων Ηπείρου.
      2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι Αδιόριστοι Εκπαιδευτικοί ΑΜΕΑ με 67% αναπηρία και άνω ζητούν το μόνιμο διορισμό τους.
      3) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης ζητεί τη μονιμοποίηση των αναπληρωτών και ωρομισθίων καθηγητών μουσικής με συσσωρευμένη προϋπηρεσία.
      4) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Περιφερειακό Τμήμα Νομού Ιωαννίνων της Πανελλήνιας Ένωσης Καθηγητών Φυσικής Αγωγής Ολυμπιακής Παιδείας ζητεί να καθιερωθεί το μάθημα της Ολυμπιακής Παιδείας στην Εκπαίδευση.
      5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Εποικιστικός – Εξωραϊστικός Σύλλογος Δημοτικού Διαμερίσματος Αχλαδέων Δήμου Λάκκας Σουλίου Νομού Ιωαννίνων ζητεί τη στεγαστική αποκατάσταση των κατοίκων του εν λόγω Δημοτικού Διαμερίσματος οι οποίοι επλήγησαν από κατολισθήσεις.
      6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Αγροτικός Συνεταιρισμός Τσοτυλίου Κοζάνης διαμαρτύρεται γιατί δεν εξυπηρετούνται οι συνταξιούχοι της περιοχής από το Κέντρο Υγείας Τσοτυλίου.
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στα προβλήματα από τη μη χρηματοδότηση έργων στην Κρήτη.
      8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στις κινητοποιήσεις των εργολάβων της Κρήτης με αίτημα την εξόφληση αποπερατωθέντων έργων.
      9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στις οφειλές του Δημοσίου προς τους Εργολήπτες Δημοσίων Έργων του Νομού Ηρακλείου.
      10) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Αδιόριστοι Εκπαιδευτικοί, ΑΜΕΑ, με 67% αναπηρία και άνω ζητούν το μόνιμο διορισμό τους κ.λπ.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων στο Θεραπευτήριο Χρονίων Παθήσεων του Λασιθίου ζητεί την πρόσληψη ιατρικού και βοηθητικού προσωπικού από το πιο πάνω Θεραπευτήριο.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ευάγγελος Διαλυνάς ζητεί να δοθεί άδεια ασκήσεως επαγγέλματος στη σύζυγό του.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη μη αναγνώριση τίτλων σπουδών από τον ΔΟΑΤΑΠ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9204/27-3-06 ερώτηση τoυ Βουλευτή κ. Μιχάλη Καρχιμάκη δόθηκε με το υπ’ αριθμ. 3391/18-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 9204/27-03-2006 ερώτησης που κατέθεσε ο Βουλευτής κ. Μιχάλης Καρχιμάκης, η οποία αναφέρεται σε παράνομη πώληση Αιγυπτιακής πατάτας ως κρητικής, σας γνωρίζουμε τα ακόλουθα:
      Η Κεντρική Υπηρεσία της Υπ.Ε.Ε., στα πλαίσια των αρμοδιοτήτων της και προκειμένου να περιορισθεί το φαινόμενο της διάθεσης εισαγόμενων από τρίτες χώρες αγροτικών προϊόντων στην αγορά, ως ελληνικών, έχει δώσει σχετικές οδηγίες σε όλες τις Περιφερειακές Διευθύνσεις, ώστε να διενεργούνται έλεγχοι σε όλα τα στάδια εισαγωγής, τυποποίησης, διακίνησης και διάθεσης των προϊόντων αυτών στην κατανάλωση.
      Ιδιαίτερη βαρύτητα δίνεται στους ελέγχους διακίνησης αγροτικών προϊόντων, στις επιχειρήσεις που ασχολούνται με το χονδρικό και λιανικό εμπόριο αυτών, καθώς και στους χώρους αποθήκευσης και συσκευασίας τους, με απώτερο στόχο να αποτραπεί η παράνομη ανάμειξη, επεξεργασία, διακίνηση και διάθεσής τους στην αγορά, ως δήθεν εγχώριων.
      Ειδικότερα, με το 105279/25-05-2005 έγγραφό μας, δόθηκαν οδηγίες και πραγματοποιούνται έλεγχοι σε εισαγωγείς και χονδρεμπόρους πατάτας, που εισάγεται κυρίως από την Αίγυπτο, το Ισραήλ και την Τουρκία, ώστε να διαπιστωθεί η εφαρμογή τόσο των εθνικών όσο και κοινοτικών διατάξεων που ισχύουν.
      Σε κάθε περίπτωση που από τους ελέγχους διαπιστώνονται παραβάσεις, ενημερώνονται οι συναρμόδιες υπηρεσίες και επιβάλλονται οι προβλεπόμενες από την εθνική νομοθεσία, διοικητικές και ποινικές κυρώσεις.
      Τέλος, σας γνωρίζουμε ότι οι έλεγχοι για τη νόμιμη διάθεση αγροτικών προϊόντων, θα συνεχίσουν να αποτελούν για την ΥΠ.Ε.Ε. στόχο υψηλής προτεραιότητας, με σκοπό την προστασία των εγχώριων παραγωγών, των καταναλωτών και του υγιούς ανταγωνισμού.
      Ο Υφυπουργός
      ΑΝΤΩΝΗΣ ΜΠΕΖΑΣ»
      2. Στην με αριθμό 9666/7-4-06 ερώτηση των Βουλευτών κυρίων Έκτορα Νασιώκα και Ιωάννη Βλατή δόθηκε με το υπ’ αριθμ. Β-703/18-4-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9666/7-4-2006, που κατέθεσαν στη Βουλή οι Βουλευτές κύριοι Έκτορας Νασιώκας και Ιωάννης Βλατής, θέτουμε υπόψη σας τα εξής:
      1. Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
      Το Ελληνικό Δημόσιο, μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών και ασκεί έλεγχο υπό την ιδιότητα αυτή του μετόχου.
      Η ως άνω εταιρεία, ως Τηλεπικοινωνιακός Οργανισμός, ελέγχεται από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), κατ' εφαρμογή σχετικών διατάξεων, όπως εκάσ:τοτε τροποποιούνται και ισχύουν και αφορούν την Παροχή Καθολικής Υπηρεσίας.
      2. Το θέμα που θίγεται με την κατατεθείσα Ερώτηση, εντάσσεται στην επιχειρηματική λειτουργία και τη διαχείριση προσωπικού της ΟΤ.Ε. Α.Ε.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 10112/19-4-06 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. Δ13/Β/Φ525/9721/12-5-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Ν. Αλευράς, σας διαβιβάζουμε το υπ' αριθ. 2122/10-5-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω σχετική ερώτηση θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 10128/19-4-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Δ6/Φ38/οικ.9907/12-5-06 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση σχετικά με την παροχή δυνατότητας ελεύθερης πρόσβασης στις υδροληψίες των τεχνητών λιμνών των υδροηλεκτρικών έργων Κρεμαστρών και Καστρακίου της ΔΕΗ σας διαβιβάζουμε την επιστολή της επιχείρησης Γ.ΔΝΣ/2125/10.5.2006 που καλύπτει το ερωτώμενο θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στην με αριθμό 10133/19-4-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Δ6/Φ38/οικ.9906/12-5-06 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που αναφέρεται στην αποκατάσταση της παραποτάμιας βλάστησης κατά μήκος της κοίτης του Αχελώου ποταμού που θα μπορούσε να θιγεί από υδροηλεκτρικές δραστηριότητες της ΔΕΗ, σας διαβιβάζουμε την επιστολή της επιχείρησης Γ.ΔΝΣ/2123/10.5.2006 που καλύπτει το ερωτώμενο θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      6. Στην με αριθμό 9998/14-4-06 ερώτηση των Βουλευτών κυρίων Βέρας Νικολαϊδου και Αντωνίου Σκυλλάκου δόθηκε με το υπ’ αριθμ. 1160/2-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. 9998/2006 ερώτηση, που κατατέθηκε στη Βουλή από τους Βουλευτές κυρίους Β. Νικολαϊδου και Α. Σκυλλάκο, σχετικά με τα προβλήματα των ΡΟΜ που κατοικούν στο Ζεφύρι Αττικής, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Ο Οργανισμός Εργατικής Κατοικίας (ΟΕΚ) δεν χορηγεί δάνεια για αγορά οικοπέδου, αλλά δάνεια για αγορά ή ανέγερση κατοικίας μέσω του Προγράμματος Επιδότησης Επιτοκίου, όπου τα κεφάλαια των δανείων εκταμιεύονται από τα διαθέσιμα των Τραπεζών. Ο ΟΕΚ επιδοτεί το επιτόκιό τους, ώστε να μειώνεται η μηνιαία τοκοχρεολυτική δόση για το δικαιούχο, η οποία είναι άτοκη για όσους προστατεύουν 3 και 4 παιδιά.
      Το πρόγραμμα αυτό ισχύει μέχρι 31-3-2009.
      Επίσης, όσοι δικαιούχοι που προστατεύουν 4 και άνω παιδιά, καθώς και εκείνοι που προστατεύουν 3 παιδιά και είτε οι ίδιοι, είτε ένα προστατευόμενο παιδί τους έχουν ποσοστό αναπηρίας 67% και άνω και όσοι είτε οι ίδιοι και ένα προστατευόμενο μέλος τους ή δύο προστατευόμενα μέλη της οικογενείας τους έχουν το ως άνω ποσοστό αναπηρίας, στεγάζονται από τον ΟΕΚ με τις παρακάτω μορφές:
      α) Άτοκο δάνειο για αγορά κατοικίας 25ετούς εξόφλησης από κεφάλαια του ΟΕΚ.
      β) Άτοκο δάνειο για ανέγερση κατοικίας σε ιδιόκτητο οικόπεδο 25ετούς εξόφλησης από κεφάλαια του ΟΕΚ.
      γ) Στεγαστικό δικαίωμα, όπου ο δικαιούχος βρίσκει σπίτι, ο πωλητής το προσφέρει στον ΟΕΚ και ο ΟΕΚ το αγοράζει και του το παραχωρεί με παραχωρητήριο.
      Τέλος, ο ΟΕΚ χορηγεί:
      α) Άτοκα δάνεια, για αποπεράτωση κατοικίας, εφόσον η οικοδομή βρίσκεται στο στάδιο αποπερατωμένου φέροντος οργανισμού, ύψους 25.000 €, με προσαύξηση 4.000 €, για κάθε προστατευόμενο παιδί, 15ετούς εξόφλησης, και
      β) άτοκα δάνεια για επισκευή κατοικίας, με προϋπόθεση την από 15ετίας έκδοση της οικοδομικής αδείας, ύψους 15.000 €, με προσαύξηση 1.500 € για κάθε προστατευόμενο παιδί, 15ετούς εξόφλησης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στην με αριθμό 9060/22-3-06 ερώτηση του Βουλευτή  κ. Χρίστου Βερελή δόθηκε με το υπ’ αριθμ. Γ.Π. 34546/13-4-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9060/22-3-2006 ερώτηση που κατατέθηκε στη Βουλή από τον Βουλευτή κ. Χ. Βερελή σχετικά με τη λειτουργία του Κέντρου Αποθεραπείας Φυσικής και Κοινωνικής Αποκατάστασης (ΚΑΦΚΑ) Αμφιλοχίας Νομού Αιτωλοακαρνανίας, σας γνωρίζουμε τα εξής:
      Με τις 8/6Κ/04, 8Κ/05, 9Κ/05 προκηρύξεις μέσω ΑΣΕΠ προκηρύχθηκαν (11) θέσεις προσωπικού για το ΚΑΦΚΑ Αμφιλοχίας και βρίσκονται στην τελική φάση οι διορισμοί των υπαλλήλων.
      Το Υπουργείο Υγείας και Κοινωνικής Αλληλεγγύης, στο πλαίσιο κάλυψης των αναγκών για πλήρωση θέσεων προσωπικού στις Μονάδες Κοινωνικής Φροντίδας (ΝΠΔΔ) των ΔΥΠΕ και μετά την ΔΙΠΠ/Φ.ΕΓΚΡ.8/15612/21-9-05 απόφαση της Επιτροπής της ΠΥΣ 55/98 του Υπουργείου Εσωτερικών, Δημόσιας Διοίκησης και Αποκέντρωσης έγκρισης (600) θέσεων για τον τομέα Πρόνοιας, ήδη έχει προωθήσει τη διαδικασία έκδοσης προκήρυξης μέσω ΑΣΕΠ πλήρωσης ισάριθμων θέσεων στους προαναφερόμενους φορείς, μεταξύ των οποίων και το ΚΑΦΚΑ Αμφιλοχίας.
      Το Υπουργείο Υγείας και Κοινωνικής Αλληλεγγύης με το Π4/ΓΠοικ.4201/13-1-06 έγγραφό του προς τη Γεν. Γραμματεία του ΥΠΕΣΔΔΑ και το Γεν. Λογιστήριο του Κράτους επισημαίνει την ανάγκη κατ’ εξαίρεση έγκρισης πλήρωσης (100) θέσεων στον τομέα Πρόνοιας με σχέση εργασίας ιδιωτικού δικαίου ορισμένου χρόνου, για τη συντομότερη διαδικασία κάλυψης αναγκών σε προσωπικό.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 8902/20-3-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/5999/14-4-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι για την αντιμετώπιση της εγκληματικότητας ενημερώθηκε η Εθνική Αντιπροσωπεία την 31-3-2006, κατά τη συζήτηση της 38/22 από 17-1-2006 επερώτησης, που κατέθεσαν Βουλευτές του ΠΑ.ΣΟ.Κ., μεταξύ των οποίων και ο ερωτών κύριος Βουλευτής.
      Σε ό,τι αφορά την προστασία και αρωγή θυμάτων διαφόρων εγκληματικών πράξεων, σας πληροφορούμε ότι σύμφωνα με τον Ο.Η.Ε. θύματα είναι τα πρόσωπα τα οποία, ατομικά ή συλλογικά, έχουν υποστεί βλάβη (συμπεριλαμβανομένης της σωματικής ή ψυχικής βλάβης), οικονομική απώλεια, ψυχική οδύνη ή σημαντική προσβολή των διακαιωμάτων τους από πράξεις ή παραλείψεις, που συνιστούν παράβαση ποινικών νόμων των κρατών-μελών, συμπεριλαμβανομένων και αυτών που απαγορεύουν την κατάχρηση εξουσίας. Επίσης, σύμφωνα με διατάξεις της ελληνικής νομοθεσίας (π.δ. 233/2003), ως θύμα, στο οποίο παρέχεται προστασία και αρωγή αναγνωρίζεται κάθε πρόσωπο, ημεδαπό ή αλλοδαπό, που ανεξαρτήτως φύλου ή ηλικίας υπέστη άμεση βλάβη στη σωματική του ακεραιότητα ή στην προσωπική ή γενετήσια ελευθερία του ή υπάρχει σοβαρός κίνδυνος ως προς τα αγαθά αυτά ή τη ζωή του.
      Η προστασία και αρωγή πρέπει να παρέχεται στο θύμα υπό την αυστηρή προϋπόθεση ότι έχει προηγηθεί αποδεδειγμένα (έγγραφη ή προφορική) αναγγελία αξιόποινης πράξης σε βάρος του. Η μεν προστασία παρέχεται για όσο χρονικό διάστημα υφίσταται ο κίνδυνος της ζωής, της σωματικής ακεραιότητας και της προσωπικής και γενετήσιας ελευθερίας του θύματος, η δε αρωγή για το χρονικό διάστημα που κρίνεται απαραίτητο από τις Υπηρεσίες και Μονάδες Παροχής Προστασίας και Αρωγής.
      Επισημαίνεται πάντως ότι, για την προστασία και την αρωγή των θυμάτων, απαιτείται η συνδρομή όχι μόνο της Αστυνομίας, αλλά και άλλων Υπηρεσιών του Δημοσίου, Νομικών Προσώπων Δημοσίου Δικαίου (Ν.Π.Δ.Δ.), Οργανισμών Τοπικής Αυτοδιοίκησης (Ο.Τ.Α.), του ευρύτερου δημόσιου τομέα, αλλά και μη κρατικών φορέων που μπορούν να παράσχουν προστασία ή αρωγή ως Υπηρεσίες ή Μονάδες Παροχής Προστασίας και Αρωγής.
      Πέραν αυτών, επειδή η Αστυνομία είναι κατά κανόνα η πρώτη κρατική Υπηρεσία, στην οποία θα απευθυνθεί το θύμα και είναι αναγκαίο το προσωπικό της να έχει γενική και ειδική γνώση του προβλήματος, ώστε να μπορεί να παρέχει στα θύματα την κατάλληλη καθοδήγηση, προκειμένου αυτά να τύχουν της προβλεπόμενης από το νόμο προστασίας και αρωγής, Ομάδα Διοίκησης Έργου για τον Σχεδιασμό της Αντεγκληματικής Πολιτικής αποφάσισε και πρότεινε συγκεκριμένα μέτρα και στρατηγικές με σκοπό την ορθολογικότερη αντιμετώπιση από την Αστυνομία των άμεσων συνεπειών του εγκλήματος στα θύματα, αλλά και τη δημιουργία ενός ολοκληρωμένου συστήματος αντιμετώπισης του προβλήματος από όλους τους αρμόδιους φορείς.
      Στο πλαίσιο αυτό, από την εν λόγω επιστημονική Ομάδα πρόσφατα (Δεκέμβριος 2005) εκπονήθηκε ενημερωτικό εγχειρίδιο «Προστασία και αρωγή θυμάτων εγκληματικών πράξεων», το οποίο διανεμήθηκε στις περιφερειακές Υπηρεσίες μας με στόχο να καθοδηγήσει στο έργο του το αστυνομικό προσωπικό που έρχεται σε επαφή με θύματα εγκληματικών ενεργειών, ενώ γίνεται λεπτομερής ανάλυση των υποχρεώσεων και δυνατών δράσεων των αστυνομικών, οι οποίοι χειρίζονται υποθέσεις που αφορούν σε θύματα που έχουν υποστεί βλάβη σε βάρος βασικών τους εwόμων αγαθών. Επίσης, στο εν λόγω εγχειρίδιο περιλαμβάνονται χρήσιμες πληροφορίες, για τα βασικά στάδια προστασίας και αρωγής των θυμάτων, τις αρμόδιες Υπηρεσίες και Μονάδες Παροχής Προστασίας και Αρωγής και τις μη κυβερνητικές οργανώσεις, καθώς και τις βασικές διατάξεις τις ισχύουσας νομοθεσίας σχετικά με το θέμα αυτό.
      Ο Υπουργός
      ΒΥΡΩΝ ΠΟΛΥΔΩΡΑΣ»
      9. Στην με αριθμό 9058/22-3-06 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 637/14-4-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Απαντώντας στην ανωτέρω ερώτηση, σας αναφέρουμε ότι η επιτροπή για τον θρησκευτικό και προσκυνηματικό τουρισμό, που έχει ορισθεί με την 10779/8.9.2005 απόφαση του Υπουργού Τουριστικής Ανάπτυξης δεν έχει ακόμα ολοκληρώσει το έργο της. Είναι δε βέβαιο ότι στο υπό κατάρτιση σχέδιο νόμου η περιοχή των Μετεώρων θα έχει ανάλογη της φυσικής, ιστορικής, και θρησκευτικής της αξίας αντιμετώπιση.
      Ειδικότερα η τουριστική προβολή των Μετεώρων και της ευρύτερης περιοχής της Καλαμπάκας, υπάγεται στις ρυθμίσεις του άρθρου 1 (παρ.13) του Ν. 2160/1993. Σύμφωνα με τις διατάξεις αυτές έχουν συσταθεί σε όλη την επικράτεια Νομαρχιακές Επιτροπές Τουριστικής Προβολής (ΝΕΤΠ) με σκοπό την κατάρτιση προγραμμάτων τουριστικής προβολής των επιμέρους περιοχών στην Ελλάδα και στο εξωτερικό καθώς και την εκτέλεσή τους. Στην ίδια παράγραφο ορίζεται ότι η χρηματοδότηση των νομαρχιακών προγραμμάτων τουριστικής προβολής θα καλύπτεται σε ποσοστό μέχρι 50% από τον ΕΟΤ (με έγκριση του εποπτεύοντος Υπουργού Τουριστικής Ανάπτυξης) ενώ η υπόλοιπη δαπάνη θα καλύπτεται με υποχρεωτικές εισφορές των «ΟΤΑ και όλων των παραγωγικών τάξεων» του κάθε νομού. Στο πλαίσιο αυτό η συμμετοχή του ΕΟΤ στα υποβληθέντα προγράμματα προβολής του Νομού Τρικάλων ήταν 70.000 ευρώ το 2003, 50.000 ευρώ το 2004 και 85.000 ευρώ για το 2005.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      10. Στην με αριθμό 9025/22-3-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. Δ3/Β/1656/14-4-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων ο Βουλευτής κ. Θ. Λεβέντης σας πληροφορούμε ότι, σύμφωνα με τις ισχύουσες διατάξεις, η έρευνα για το κατά πόσον συντρέχουν οι προϋποθέσεις για χορήγηση άδειας εγκατάστασης και λειτουργίας αποθηκευτικών χώρων υγρών καυσίμων χωρητικότητας μέχρι 50.000 κ.μ., εμπίπτει στην αρμοδιότητα του οικείου Νομάρχη, εν προκειμένω του Νομάρχη Λέσβου, προς τον οποίο και υποβάλλονται οι αιτήσεις για την χορήγηση των εν λόγω αδειών.
      Πάντως η Νομαρχιακή Αυτοδιοίκηση Λέσβου, με το υπ’ αρ. 526/14.559/3-4-2006 έγγραφό της θεωρεί, μεταξύ των άλλων, ότι «...η διαδικασία της δημοσιοποίησης της άδειας, όπως ορίζεται σαφώς στη σχετική νομοθεσία και στην Απόφαση χορήγησης της άδειας εγκατάστασης, δεν ολοκληρώθηκε με ευθύνη του φορέα, οπότε η παραπάνω χορηγηθείσα άδεια θεωρείται ότι έχει ανακληθεί από τη λήξη της προθεσμίας δημοσιοποίησης...».
      Σε ό,τι αφορά στον σχεδιασμό χρήσεων γης, αρμόδιο να απαντήσει είναι το συνερωτώμενο Υπουργείο Χωροταξίας, Περιβάλλοντος και Δημοσίων Έργων.
      Ο Υφυπουργός
      Α. ΝΕΡΑΤΖΗΣ»
      11. Στην με αριθμό 9066/22-3-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 1367/13-4-06 έγγραφο από τον Υπουργό  Αγροτικής Ανάπτυξης και Τροφίμων  η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Η 2η προκήρυξη του Μέτρου 4.3 έγινε με την Υ.Α. 137094/18-8-2005, με καταληκτική ημερομηνία κατάθεσης αιτήσεων την 30-9-2005 και για ποσό Δημόσιας Δαπάνης 22.282.962.02 €. Η ημερομηνία αυτή παρατάθηκε με την Υ.Α. 138489/27-9-2005 μέχρι 7-10-2005.
      Στη Δ/νση Γεωργικών Εφαρμογών του Υπουργείου Αγροτικής Ανάπτυξης και Τροφίμων υποβλήθηκαν συνολικά 568 φάκελοι - αιτήσεις και για τις τρεις δράσεις (Προώθηση, Πιστοποίηση, και Αναγνώριση), με συνολικό ποσό αιτούμενης Δημόσιας Δαπάνης 35.642.205.74€. Τα προγράμματα αυτά βρίσκονται στη φάση της αξιολόγησης και για μεν τη δράση της προώθησης, αναμένεται σύντομα η υπογραφή των Αποφάσεων έγκρισης, για δε τις δράσεις της πιστοποίησης και της αναγνώρισης η ως άνω αρμόδια Υπηρεσία του Υπουργείου καταβάλλει προσπάθεια ώστε τα αποτελέσματα να εκδοθούν το συντομότερο δυνατόν, ενώ αναμένεται η διαδικασία ναέχει ολοκληρωθεί πριν από το τέλος Μαΐου του 2006.
      Συμπληρωματικά των ανωτέρω, διαβιβάζονται συνημμένα τα με αριθμ. πρωτ. 1178/11-4-2006 και 1598/29-3-2006 έγγραφα του Ειδικού Γραμματέα του Γ΄ ΚΠΣ και του Προέδρου του ΟΠΕΓΕΠ αντίστοιχα.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 23ης Μαΐου 2006. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 8704/14-3-2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με το μέλλον των εργαζομένων στο Ταμείο Εθνικής Οδοποιίας (Τ.Ε.Ο.  Α.Ε.). 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 10013/14-4-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Πανεπιστημιακό Γενικό Νοσοκομείο και στο Βενιζέλειο Νοσοκομείο στο Ηράκλειο. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η με αριθμό 721/15-5-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Αράπογλου προς τους Υπουργούς Μεταφορών και Επικοινωνιών και Εμπορικής Ναυτιλίας, σχετικά με την αεροπορική και ακτοπλοϊκή απομόνωση της Θεσσαλονίκης, διαγράφεται λόγω κωλύματος του κυρίου Υπουργού.
      Η με αριθμό 732/16-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων, διαγράφεται λόγω κωλύματος του κυρίου Υπουργού.
      Επίκαιρες Ερωτήσεις δευτέρου κύκλου:
      Η με αριθμό 722/15-5-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβασιούχους εργαζομένους της Διεύθυνσης Ελέγχου Συντήρησης Έργων της Περιφέρειας Κρήτης, διαγράφεται. 
      Ακολουθεί η με αριθμό 733/16-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την παρακράτηση από τους αγρότες ποσών για την ενεργοποίηση των δικαιωμάτων της ενιαίας ενίσχυσης κ.λπ..
      Το περιεχόμενο της επίκαιρης ερώτησης του κ. Σκοπελίτη αναλυτικότερα έχει ως εξής:
      «Σε πρόσφατη συζήτηση στη Βουλή σχετικής επερώτησης, ο Υπουργός Αγροτικής Ανάπτυξης και Τροφίμων ισχυρίστηκε ότι δεν γίνεται καμία παρακράτηση σε βάρος των αγροτών για την ενεργοποίηση των δικαιωμάτων της ενιαίας ενίσχυσης, αλλά τα ποσά που καταβάλουν οι αγρότες στις Ε.Α.Σ. αφορούν τη συμπλήρωση των αιτήσεών τους, επειδή τάχα δεν μπορούν από μόνοι τους να συμπληρώσουν τις αιτήσεις ενεργοποίησης. 
      Ο ισχυρισμός του Υπουργού διαψεύδεται από τη διαβάθμιση του αντίτιμου που πληρώνουν οι αγρότες που είναι σχεδόν ανάλογο των δικαιωμάτων και δείχνει ότι το ποσό δεν αφορά τη συμπλήρωση των αιτήσεων, αλλά τα διαχειριστικά και άλλα έξοδα της ενιαίας ενίσχυσης. 
      Ερωτάται ο κύριος Υπουργός, οι αγρότες που θα συμπληρώσουν μόνοι τους τις αιτήσεις ενεργοποίησης θα παραλειφθούν δωρεάν από τις αρμόδιες υπηρεσίες του Ο.Π.Ε.Κ.Ε.Π.Ε. ή των Ε.Α.Σ.;»
      Στην επίκαιρη ερώτηση του κ. Σκοπελίτη θα απαντήσει ο Υφυπουργός Αγροτικής Ανάπτυξης και Τροφίμων.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, θέλω να επαναλάβω αυτό που ο Υπουργός κ. Μπασιάκος, απαντώντας σε επερώτηση συναδέλφων, είπε προ ημερών στη Βουλή, ότι ουδεμία παρακράτηση γίνεται από τις κοινοτικές ενισχύσεις, δεδομένου ότι πλήρες το ποσό των ενισχύσεων κατατίθεται στους προσωπικούς λογαριασμούς των αγροτών. 
      Όπως η Ευρωπαϊκή Επιτροπή απήντησε σε σχετική ερώτηση της Ευρωβουλευτού του Κομμουνιστικού Κόμματος, της κ. Μανωλάκου, είναι κοινοτικά αποδεκτό, μετά την πίστωση του πλήρους ποσού των κοινοτικών ενισχύσεων, να αναλαμβάνεται οποιοδήποτε ποσό από τις Ενώσεις Αγροτικών Συνεταιρισμών μέσα στα πλαίσια ιδιωτικής συμφωνίας μεταξύ οργάνωσης και αγροτών-μελών της για την παροχή διοικητικών ή άλλων υπηρεσιών.
      Η εργασία της συμπλήρωσης της αίτησης ενιαίας ενίσχυσης για την ενεργοποίηση των δικαιωμάτων δεν πραγματοποιείται για πρώτη φορά από τις Ενώσεις Αγροτικών Συνεταιρισμών. Από το 1989, οι Ενώσεις Αγροτικών Συνεταιρισμών έχουν αναλάβει τη συμπλήρωση της δήλωσης Ο.Σ.Δ.Ε., εισπράττοντας συγκεκριμένη αμοιβή από τους αγρότες-μέλη τους. Ο τιμοκατάλογος των αμοιβών των Ενώσεων Αγροτικών Συνεταιρισμών προσδιορίστηκε αποκλειστικά από την ΠΑ.Σ.Ε.ΓΕ.Σ. και τις αιρετές διοικήσεις των οργανώσεων των παραγωγών, χωρίς να υπάρχει καμία συμμετοχή ή έγκριση της πολιτικής ηγεσίας του Υπουργείου.
      Εμείς πιέζουμε τις ενώσεις αγροτικών συνεταιρισμών, έτσι ώστε να συμπιεστούν όσο γίνεται οι τιμοκατάλογοι για το συγκεκριμένο έργο. Υπάρχει, κατά συνέπεια, η διακριτική ευχέρεια σε κάθε διοίκηση ένωσης αγροτικών συνεταιρισμών να διαφοροποιήσει την αμοιβή της, μειώνοντας αυτήν, εφόσον κρίνει ότι καλύπτονται τα ανελαστικά έξοδά της για την εργασία αυτή. 
      Επίσης, πρέπει να σας πω ότι το ποσό αυτό δεν μπορεί να καλυφθεί από τον κρατικό προϋπολογισμό, σύμφωνα με γνωμοδότηση του Νομικού Συμβουλίου του Κράτους, ούτε μπορεί να καλυφθεί με παρακράτηση κοινοτικών ενισχύσεων, σύμφωνα με γνωμοδότηση του Ειδικού Γραφείου Κοινοτικού Δικαίου.
      Η συμπλήρωση των αιτήσεων ενεργοποίησης από τους ίδιους τους αγρότες δεν είναι εφικτή, διότι προβλέπεται η συμπλήρωση αλφαριθμητικών δεδομένων, στοιχείων χαρτογραφικών υποβάθρων, διασταυρωτικός έλεγχος, προκειμένου να εισαχθούν στη βάση δεδομένων και να προσδιοριστεί η δυνατότητα καταβολής των κοινοτικών ενισχύσεων μέχρι την 1-12-2006. Δεν υπάρχει, δυστυχώς, η δυνατότητα από τις αρμόδιες υπηρεσίες του Ο.Π.Ε.Κ.Ε.Π.Ε. της παραλαβής αιτήσεων ενιαίας ενίσχυσης, διότι κάθε ένωση αγροτικών συνεταιρισμών έχει το δικό της εξοπλισμό, έχει τα αρχεία της που δεν τα διαθέτουν τα περιφερειακά γραφεία και επιπλέον η κάθε Ε.Α.Σ. έχει συμφωνήσει με τους αγρότες-μέλη της, έτσι ώστε να διαμορφωθεί ο τιμοκατάλογος για την ενεργοποίηση των δικαιωμάτων.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Τώρα μας είπατε κάτι διαφορετικό -για να μην πω εντελώς διαφορετικό- από ό,τι ισχυρίστηκε ο Υπουργός προχθές. Ο Υπουργός ισχυρίστηκε ότι οι ενώσεις ζητούν αυτά τα χρήματα για δουλειά. Οι αγρότες δεν μπορούν από μόνοι τους να φτιάξουν την αίτησή τους για την ενεργοποίηση των δικαιωμάτων τους, κάποιος άλλος την φτιάχνει και γι’ αυτό πρέπει να πληρώσουν. Από αυτό βγήκε, λοιπόν, ότι, αν εγώ ή κάποιος άλλος αγρότης μπορεί να φτιάξει μόνος τη δήλωσή του, τότε δεν θα πληρώσει. 
      Κύριε Υπουργέ, εγώ ξέρω ότι αυτή η απάντηση που δόθηκε προχθές, η οποία περίπου είναι μια κάλυψη -για εμάς- μίας όχι νόμιμης κατάστασης που έχει δημιουργηθεί με ευθύνη της ΠΑ.Σ.Ε.ΓΕ.Σ., με την κάλυψη του Υπουργείου, με συνευθύνη όλων των άλλων που μπαίνουν σε αυτήν τη διαδικασία, άνοιξε την όρεξη των ενώσεων. Έτσι, έχουμε διπλασιασμό των κονδυλίων που παίρνουν από τον αγρότη, για να κάνουν τη δήλωση ενεργοποίησης. Το συνολικό ποσό, που υπολογιζόταν γύρω στα 63.500.000 ευρώ, υπολογίζεται ότι θα φθάσει τελικά -και ίσως να ξεπεράσει- τα 150.000.000 ευρώ. 
      Έχουμε μια πάρα πολύ δύσκολη περίοδο που περνάνε οι αγρότες μας. Εγώ δεν λέω ότι είναι η πρώτη φορά που έγινε αυτό το πράγμα. Έχει ξαναγίνει, αλλά κάπου πρέπει να σταματήσει αυτή η δουλειά. Σε μια δύσκολη κατάσταση που περνά ο αγρότης, έρχονται ξανά και του επιβάλλουν χαράτσι γι’ αυτήν τη δουλειά, πέρα από τα άλλα που θα πληρώσει, όταν παίρνει την επιδότηση που θα παίρνει μέσα στα πλαίσια της νέας Κ.Α.Π.. 
      Το Υπουργείο μπορεί να αντιμετωπίζει προβλήματα, να μην έχει προσωπικό που θα φτιάξει αυτές τις δηλώσεις Ο.Σ.Δ.Ε. ή Ο.Π.Ε.Κ.Ε.Π.Ε.. Όμως, εγώ λέω ότι η απάντηση που είχαμε από την Ευρωβουλή στην ερώτηση της κ. Μανωλάκου ήταν ρητή, ότι δεν επιτρέπεται καμία παρακράτηση και εσείς κάνετε παρακράτηση. Μπορεί να μην το λέει, αλλά οπωσδήποτε αυτό που γίνεται, αυτό το χαράτσι που επιβάλλεται στον αγρότη είναι παρακράτηση. Γι’ αυτό θα πρέπει να ξεκαθαριστεί η υπόθεση, να σταματήσουν όλες αυτές οι ενέργειες που γίνονταν, να μην επιβληθεί κανένα χαράτσι και να αναλάβει ο κρατικός προϋπολογισμός να καλύψει τα έξοδα που απαιτούνται γι’ αυτήν τη δουλειά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
      Κύριε Υπουργέ, έχετε το λόγο, για να δευτερολογήσετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θέλω να κάνω σαφές ότι μιλάμε για ένα τιτάνιο έργο, για ένα εντελώς νέο καθεστώς. Μιλάμε για ένα εκατομμύριο εκατό χιλιάδες αγρότες, οι οποίοι θα πρέπει να πληρωθούν τις επιδοτήσεις τους την 1-12-2006 κάτω από ενιαία πλέον μορφή.
      Μιλάμε για κάτι εντελώς διαφορετικό. Και πρέπει να σας πω ότι μπορεί σε ορισμένες περιπτώσεις να φαίνεται η επιβάρυνση ότι είναι μεγαλύτερη, αλλά αντί να πληρώνουν για διαφορετικά καθεστώτα μία δαπάνη οι αγρότες, τώρα πληρώνουν μία δαπάνη για όλα τα καθεστώτα.
      Είπατε για τον κρατικό προϋπολογισμό. Ακόμη και αν μπορούσαμε, που σύμφωνα με γνωμοδότηση του Νομικού Συμβουλίου του Κράτους δεν μπορούμε, να τα πληρώνουμε αυτά από τον κρατικό προϋπολογισμό, θα ήταν πάρα πολύ δύσκολο να γίνει, διότι θα έπρεπε να πάμε σ’ ένα διεθνή διαγωνισμό, να μην ξέρουμε τελικά πότε θα ολοκληρωθεί, να είχαμε ενστάσεις, να είχαμε πολύ μεγάλες καθυστερήσεις και να υπήρχε και ο κίνδυνος, όπως και με το ελαιοκομικό και το ελαιουργικό μητρώο που το έχουμε συζητήσει εδώ, να πήγαινε η δουλειά σε μια ιδιωτική επιχείρηση, αμφιβόλου ποιότητος και να μην τελείωνε ποτέ αυτή η πολύ σοβαρή εργασία. 
      Για την ερώτηση που είπατε της κ. Μανωλάκου, θα ήθελα να σας διαβάσω την απάντηση της επιτροπής, η οποία λέει ότι η επιτροπή συμπέρανε ότι εφόσον οι πληρωμές γίνονται πλήρως στους τραπεζικούς λογαριασμούς των δικαιούχων, είναι αποδεκτή η πληρωμή ενός αντιτίμου, από τον δικαιούχο προς το συνεταιρισμό, για τις διοικητικές υπηρεσίες που παρήχθησαν από το συνεταιρισμό αυτό, υπό την έννοια ότι αυτό αποτελεί μια εθελοντική ιδιωτική συμφωνία, μεταξύ του δικαιούχου και του αντίστοιχου εργατικού οργανισμού, κάτι το οποίο γίνεται. Κατά συνέπεια και από πλευράς Ευρωπαϊκής Ένωσης υπάρχει πλήρης κάλυψη γι’ αυτό το οποίο γίνεται. 
      Λέω, λοιπόν, ότι πρόκειται για ένα πολύ μεγάλο έργο. Είναι  –θα έλεγα με τη νέα Κ.Α.Π.- η πιο σοβαρή εργασία που γίνεται. Μιλούμε για επιδοτήσεις που πλησιάζουν το 1.000.000.000.000 δραχμές. Μιλάμε για ένα εκατομμύριο εκατό χιλιάδες αγρότες που πρέπει έγκαιρα να πληρωθούν τις επιδοτήσεις. Δεν γίνεται καμία απολύτως παρακράτηση. Μία δαπάνη απλώς πληρώνουν οι αγρότες για έργο που τους παρέχεται από τις συνεταιριστικές οργανώσεις που είναι αιρετές και που είναι δικές τους οργανώσεις. Κατά συνέπεια, κάναμε την καλύτερη επιλογή. Υπάρχει αυτή η συνεργασία, μεταξύ ΠΑ.Σ.Ε.ΓΕ.Σ. και ενώσεων και θεωρούμε ότι με τη βοήθεια του Υπουργείου, αυτό το τιτάνιο έργο έγκαιρα, θα έρθει σε πέρας.
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επικαίρων ερωτήσεων.
      Ο Βουλευτής κ. Κυριάκος Μητσοτάκης και ο Βουλευτής κ. Φίλιππος Τσαλίδης, ζητούν άδεια ολιγοήμερης απουσίας τους στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 65/41/9.5.2006 επίκαιρη επερώτηση των Βουλευτών του ΠΑ.ΣΟ.Κ., κυρίων Μιλτιάδη Παπαϊωάννου, Κωνσταντίνου Ρόβλια, Γεωργίου Παπαγεωργίου, Αλέξανδρου Ακριβάκη, Βασιλείου Έξαρχου, Σωκράτη Κοσμίδη, Ανδρέα Λοβέρδου, Λάζαρου Λωτίδη, Θεόδωρου Πάγκαλου, Ηλία Παπαηλία, Ιωάννη Παρασκευά, Φίλιππου Πετσάλνικου, Νικόλαου Σαλαγιάννη, Ανδρέα Φούρα, Χαράλαμπου Καστανίδη και Δημητρίου Ρέππα προς τον Υπουργό Δικαιοσύνης, σχετικά με θέματα δικαιοσύνης.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο το συνάδελφο κ. Μιλτιάδη Παπα?ωάννου.
      Το λόγο έχει πρώτος επερωτών, κ. Γεώργιος Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ευβοίας): Κύριοι συνάδελφοι, δεν χωρεί καμία αμφιβολία ότι η δικαιοσύνη είναι μια πολύ ευαίσθητη υπόθεση και ένας πολύ σοβαρός θεσμός, ώστε να μας κρατάει απαθείς. Κκαι αυτός είναι, κύριε Υπουργέ, ο σκοπός της επερώτησής μας, δηλαδή να βάλουμε επιτέλους τέρμα σε αυτό το τέλμα που επικρατεί στην απονομή της δικαιοσύνης και από την άλλη να αναστρέψουμε αυτήν την απαράδεκτη κατάσταση που, οι διαρκείς παρεμβάσεις της Κυβέρνησης, του Υπουργείου και η γενικότερη κατάσταση που επικρατεί σήμερα στους δικαστές, έχουν δημιουργήσει στη δικαιοσύνη.
      Και βέβαια, μη θεωρήσετε πάλι τη φθηνή δικαιολογία, ότι από αντιπολιτευτική διάθεση ερχόμαστε εδώ για να επιλέξουμε ένα θέμα, απλά χάριν συζητήσεως και αντιπολιτευτικής διαθέσεως και γιατί αυτό είθισται στα κοινοβουλευτικά δρώμενα. Γιατί σήμερα θέλω να σας υπενθυμίσω ότι το σύνολο των δικηγορικών συλλόγων της χώρας -και βέβαια δεν πρόσκεινται οι περισσότεροι δικηγορικοί σύλλογοι στο ΠΑ.ΣΟ.Κ., όπως καλύτερα από εμένα γνωρίζετε- απεργούν, ακριβώς με τις ίδιες αγωνίες, ακριβώς με τα ίδια αιτήματα και ακριβώς με τον ίδιο φόβο και την ίδια ανησυχία για τον κακό δρόμο που έχει πάρει η δικαιοσύνη.
      Είναι γνωστό, ότι η δικαιοσύνη ως θεσμός και η απονομή της επηρεάζουν και συνδέονται άμεσα με το δημοκρατικό μας πολίτευμα, με την κοινωνική ειρήνη και τη συνοχή, ανάμεσα στους πολίτες. Προστατεύει τον πολίτη από την αυθαιρεσία της κρατικής διοίκησης και αποτελεί το καταφύγιο των πολιτών για την προστασία των ατομικών δικαιωμάτων και ελευθεριών. Και βέβαια, για να επιτευχθούν αυτά, θα  πρέπει να υπάρχουν στην απονομή της δικαιοσύνης και στη λειτουργία της  δυο βασικοί άξονες, δυο βασικοί πυλώνες και δυο εγγυήσεις.
      Ο ένας πυλώνας είναι η ανεξαρτησία της δικαιοσύνης και ο άλλος πυλώνας είναι η ποιότητα στην απονομή της, με την παράλληλη ταχύτητα, κατά το δυνατόν, στην απονομή επίσης της δικαιοσύνης.
      Η Νέα Δημοκρατία  προεκλογικά, στην προσπάθειά της, μεταξύ των άλλων, να υφαρπάξει την ψήφο του ελληνικού λαού, δεν άφησε εκτός της προεκλογικής φαρέτρας της, αλλά και της αντιπολιτευτικής τακτικής της, όταν ήταν στην αντιπολίτευση, το ζήτημα της δικαιοσύνης. Και εξήγγειλε πομπωδώς, με υπέρμετρη δημαγωγία, με λαϊκισμό, μία σειρά από μέτρα, τα οποία υποτίθεται θα τα έφερνε και θα τα υλοποιούσε όταν θα γινόταν κυβέρνηση και προπαντός δεν μπόρεσε παρά να μη συνδέσει με εκείνη την περιβόητη προσπάθεια για την πάταξη της διαφθοράς και για τη διαφάνεια και το ζήτημα της δικαιοσύνης. Και πολλές φορές με πομπώδες ύφος, με υπερβολικές κρίσεις και φωνές, ασχολήθηκε γύρω από αυτό το ζήτημα και συνέδεσε τη λειτουργία της δικαιοσύνης με τον «ιερό» της, υποτίθεται, αγώνα κατά της αδιαφάνειας και της διαφθοράς και εμφανίστηκε ότι θα εγγυάτο όλες εκείνες τις αξίες οι οποίες προάγουν το θεσμό της λειτουργίας της δικαιοσύνης και την απονομή της. 
      Κάνοντας μία παρένθεση σ' αυτό το σημείο, θα ήθελα να σας θυμίσω ότι όλη αυτή η προσπάθειά σας ήταν εξόχως υποκριτική και σήμερα έχουμε απτά αυτά τα αποτελέσματα και τούτο γιατί, οφείλω να σας πω -γιατί και εσείς συμμετείχατε μαζί με τον Υπουργό Επικρατείας στην περιβόητη γελοιοποίηση και ταπείνωση της χώρας μας στο ζήτημα του βασικού μετόχου- μας λέγατε ότι θα στραφείτε κατά των ισχυρών οικονομικών παραγόντων –δεν θέλω να χρησιμοποιήσω αυτήν την έκφραση, αλλά δεν μπορώ και να την αποφύγω- των περιβόητων «νταβατζήδων», οι οποίοι όμως φαίνεται ότι επικρατούν και κυριαρχούν ακόμη μέχρι και σήμερα, χωρίς ουδείς να θίγεται σε τίποτα. 
      Επιτέλους  δώστε κάποιες εξηγήσεις στον ελληνικό λαό για τις δικές σας ημέρες αδιαφάνειας, που παρατηρούμε κάθε μέρα. Δεν θα ήθελα να χρησιμοποιήσω -για να μη θεωρηθεί υπερβολή- την έκφραση «διαφθορά». Περίπου σαράντα στελέχη σας, απομακρύνονται για λόγους που συνδέονται με ηθική συμπεριφορά, με λόγους αδιαφανούς άσκησης των καθηκόντων τους και ίσως τελικά όλη αυτή η προσπάθεια που κάνατε όλον αυτό τον καιρό για να πλήξετε το ΠΑ.ΣΟ.Κ. και τις ημέρες δράσης και λειτουργίας του, να σας φανεί τώρα -και μόνο σ’ αυτό θα σας φανεί- χρήσιμη, ώστε να αποκαθάρετε τη δική σας πορεία και τη δική σας πολιτική. 
      Επί δύο χρόνια, σεβόμενοι το πόσο ευαίσθητος ήταν ο χώρος της δικαιοσύνης, διακριτικά, επισημαίνοντάς σας βέβαια κάθε φορά τα ατοπήματά σας, παρακολουθήσαμε τη δραστηριότητά σας στο ζήτημα της δικαιοσύνης, αλλά σήμερα είμαστε υποχρεωμένοι, όπως έκανε πρόσφατα και ο Πρόεδρος του κινήματός μας, να αναδείξουμε τα ζητήματα της δικαιοσύνης και να προσπαθήσουμε να σας αφυπνίσουμε, ώστε να σταματήσει αυτός ο κατήφορος.
      Ένα πρώτο ζήτημα, το οποίο σήμερα ταλανίζει τον ελληνικό λαό και οπωσδήποτε άπτεται του θεσμού της απονομής της δικαιοσύνης, είναι η περιβόητη κάθαρση της δικαιοσύνης. 
      Η Νέα Δημοκρατία  και το Υπουργείο Δικαιοσύνης από την αρχή, μηδέ του Πρωθυπουργού αφισταμένου, προσπάθησε να εκμεταλλευτεί αυτό το ζήτημα και να παρουσιάσει την κάθαρση, που ήταν μία εσωτερική υπόθεση της δικαιοσύνης, σαν δικό της έργο. Βεβαίως, εμείς σας το επισημάναμε πάρα πολλές φορές αυτό, εσείς όμως, δεν αποφύγατε τα ολισθήματα, με τις δηλώσεις σας ότι είναι επιτυχία της Κυβέρνησης αυτό το ζήτημα, ότι το μαχαίρι θα φθάσει στο κόκαλο, ότι η κάθαρση προχωρεί, λησμονώντας βέβαια ότι όλο αυτό το ζήτημα του παραδικαστικού κυκλώματος ξεκίνησε από δημοσιογραφικές πληροφορίες και το έθεσε σε τροχιά διερεύνησης η προηγούμενη διοίκηση και η ηγεσία του Αρείου Πάγου, ως όφειλε.
      Σήμερα, σας ερωτώ, κύριε Υπουργέ: Είστε ευχαριστημένοι από την τροπή την οποία έχει πάρει όλο αυτό το μεγάλο ζήτημα; Γιατί άραγε δεν είναι το ίδιο ευχαριστημένοι με εσάς οι δικηγορικοί σύλλογοι και γιατί σήμερα «επαναστατούν» και εξεγείρονται, πρωτοφανές, για ζητήματα παρεμβάσεως της δικαιοσύνης, που σχετίζονται με το πλέγμα φοβίας που έχει κυριαρχήσει στους δικαστές; σήμερα, αν θα κάνατε μία μικρή επίσκεψη, διαθέτοντας από τον πολύτιμό σας χρόνο, στα ακροατήρια, θα βλέπατε πως εξοντώνονται οι άμοιροι κατηγορούμενοι με ποινές οι οποίες δεν έχουν προηγούμενο σ’ αυτήν τη χώρα της δημοκρατίας, σ’ αυτήν τη χώρα με το ελεύθερο Σύνταγμα, σ’ αυτήν τη χώρα που σήμερα είναι χώρα της Ενωμένης Ευρώπης και οι ατομικές ελευθερίες και επομένως και το τεκμήριο της αθωότητας και της επιείκειας, θα έπρεπε να κυριαρχούν; 
      Και βέβαια, θα πρέπει να συμφωνήσετε μαζί μου ότι η δικαιοσύνη που εκδικείται -γιατί αυτό εν τέλει συμβαίνει σήμερα- δεν μπορεί να είναι δικαιοσύνη. Και οι δικαστές, προκειμένου εν πάση περιπτώσει να είναι ήσυχοι ότι δεν θα κατηγορηθούν ή ότι δεν θα ελέγχονται από τα περιβόητα επιλεκτικά γρανάζια της προσπάθειας καταστολής της ανεξάρτητης φωνής των δικαστών, την οποία επιχείρησαν -βεβαίως ως άνθρωποι με τις αδυναμίες τους και τα τρωτά τους- επιλέγουν τη λύση να είναι αυστηροί. 
      Οι δικαστές σήμερα βρίσκονται σε ομηρία. Το γνωρίζετε πάρα πολύ καλά. Και τι κάνατε μ’ αυτό το περιβόητο παραδικαστικό κύκλωμα; Εξαντληθήκατε στον Γιοσάκη, κάνατε, έστω με την αρνητική μορφή, σταρ ορισμένους δικαστές ή ορισμένους άλλους μεγαλοδικηγόρους ή άλλους ευκαιριακούς δικηγόρους. 
      Και εν πάση περιπτώσει, εκείνο το οποίο μένει είναι ότι αυτή τη στιγμή η δικαιοσύνη, υποτίθεται, ότι είναι όλη διεφθαρμένη και εν προκειμένω να αποτάξουν αυτόν το χαρακτηρισμό οι δικαστές επιπίπτουν κατά των ταλαίπωρων κατηγορούμενων, κατά των πολιτών που προσάγονται για να δικαστούν και η δικαιοσύνη δεν είναι σήμερα στη χώρα μας δικαιοσύνη. Και σας το ξαναλέω. Μην το φορτώσετε και αυτό στο ΠΑ.ΣΟ.Κ. Σας το λένε οι ίδιοι οι δικηγορικοί σύλλογοι, με επικεφαλής βέβαια την ηγεσία του Δικηγορικού Συλλόγου Αθηνών, η οποία πρωτοστατεί σε όλη αυτή την προσπάθεια. 
      Και εγώ πιστεύω -συγχωρέστε με, γιατί μπορεί αυτό να θεωρηθεί λιγάκι πρωτοποριακό με την έννοια της καχυποψίας- ότι όταν ο δικαστής είναι τόσο ευάλωτος και τόσο ανασφαλής περνάει και ένα άλλο μήνυμα: όταν εκατοντάδες αναφορές εκκρεμούν κατά των δικαστών έχουμε και μια διαφοροποίηση στην απονομή της δικαιοσύνης ανάμεσα στους πολίτες. Έχουμε τον φιλήσυχο, τον νομοταγή, αυτόν που σέβεται τους θεσμούς πολίτη, ο οποίος παραμένει μετά την εκδίκαση της υπόθεσής του, όπως οφείλει, σιωπηλός και αναμένει την έκβαση της απόφασης, η οποία πιστεύει ότι θα γίνει υπό καθεστώς αμεροληψίας. Και ξέρετε ότι ευδοκιμεί στην Ελλάδα και μια άλλη ομάδα ανθρώπων, που είναι αναφοριολόγοι, είναι εκδικητικοί, οι οποίοι πολλές φορές μπορεί να εκπέμπουν ακόμα και προς τον δικαστή την απειλή της αναφοράς με ό,τι αυτό θα συνεπάγεται για την ορθότητα της απονομής της δικαιοσύνης. 
      Νομίζω, κύριε Υπουργέ, ότι πρέπει επιτέλους να το δείτε σοβαρά. Και τι απαντάτε στον ελληνικό λαό; Ότι ο αργόσυρτος ρυθμός που επικρατεί στην δικαιοσύνη, επικρατεί και στην ίδια αυτή την περιβόητη την κάθαρση; Πότε επιτέλους θα τελειώσει όλο αυτό το ζήτημα και πότε επιτέλους θα πείτε ότι οι δικαστές πράγματι είναι καθαροί, ώστε να μπορέσουν να συνεχίσουν απερίσπαστοι αυτό το έργο τους; 
      Νομίζω, λοιπόν, ότι έχετε πέσει σε ένα ολίσθημα με το να επιφορτισθείτε την ευθύνη -όπως δεν οφείλατε, βέβαια, θεσμικά- αυτής όλης της υπόθεσης. Και εφόσον καυχηθήκατε και εφόσον ήσασταν πολύ περήφανοι για το ότι επιφέρατε κάθαρση στην δικαιοσύνη με λίγες εκπομπές και κάποιους –το είπα και πάλι- Γιοσάκηδες κ.ο.κ., αναλάβετε τώρα και το κόστος για το γεγονός ότι αυτή η υπόθεση χρονίζει επικίνδυνα. 
      Ένα άλλο ζήτημα το οποίο βεβαίως απασχολεί τον ελληνικό λαό είναι η ταχύτητα στην απονομή της δικαιοσύνης, σε συνδυασμό βέβαια –το είπα και πάλι- με την ποιότητα στην απονομή της και στην ευθυκρισία των αποφάσεων. 
      Βεβαίως, κύριε Υπουργέ, πολλές φορές καυχηθήκατε αλλά δεν αποφύγατε την πεπατημένη. Τελικώς δεν κάνατε τίποτα άλλο παρά να φέρετε κάποιους νόμους για την πιο γρήγορη εισαγωγή της αγωγής στην συζήτησή της και στον προσδιορισμό της δικασίμου, για την σύντμηση κάποιων προθεσμιών, ενώ ξεχάσατε όλες εκείνες τις πομπώδεις σε μεγαλοστομία εκπληκτικές υποσχέσεις σας που δίνατε πριν. Δηλαδή, ξεχάσατε το ζήτημα ότι θα είχαμε τόσους δικαστές και τόσους δικαστικούς υπαλλήλους αναλογικά με τον όγκο των υποθέσεων. Ότι επιτέλους θα προχωρούσατε στη μηχανογράφηση των συνεδριάσεων των Δικαστηρίων. Ότι επιτέλους θα φτιάχνατε ένα διοικητικό πρωτοδικείο στην έδρα κάθε νομού. Αλήθεια έχετε υπόψη σας πόσο καιρό περιμένουν οι ταλαίπωροι πολίτες όταν εμπλέκονται στα γρανάζια της διοικητικής δικαιοσύνης για να έχουν μια απόφαση;
      Κάντε  μια βόλτα στα πρωτοδικεία και θα δείτε αυτό που πολλές φορές πολλοί και εμπειρότεροι εμού περί την απονομή της δικαιοσύνης, έχουν πει, ότι τελικά η χρόνια απονομή της δικαιοσύνης οδηγεί  όχι απλώς –να το πω έτσι ρητορικά- στην  αρνησιδικία, αλλά  στο γεγονός ότι όταν εκδίδεται και δημοσιεύεται -και επιτέλους λύνει μια διαφορά- μια απόφαση, δεν έχει καμιά αντιστοιχία για όσους ηρωικούς διαδίκους είχαν το κουράγιο να την συνεχίσουν με τις καταστάσεις, που μετά από τόσα χρόνια ασφαλώς έχουν μεταβληθεί. 
      Το μόνο που κάνατε ήταν να φέρετε το νόμο εκείνο για την αποσυμφόρηση των φυλακών και για ορισμένα άλλα αδικήματα να χαμηλώσετε την ποινή τους, ώστε να παραγραφούν, με αποτέλεσμα να μην έχουμε παρά ένα περιστασιακό μέτρο. 
      Εγώ δεν μπορώ να ξεκαθαρίσω και να βρω ένα άλλο μέτρο σας, το οποίο θα μπορεί ειλικρινά να οδηγήσει στην ταχύτητα της απονομής της δικαιοσύνης. 
      Ένα άλλο μεγάλο ζήτημα είναι,  κύριε Υπουργέ, ότι κατ’ επανάληψη επεμβήκατε παρανόμως, επεμβήκατε αντισυνταγματικώς, επεμβήκατε αντιδημοκρατικώς και εξαγγείλατε εσείς ο ίδιος  ότι το μαχαίρι θα φθάσει στο κόκαλο. Προαναγγείλατε κατ’ επανάληψη διώξεις σε εκκρεμείς δικαστικές υποθέσεις, όπως ακριβώς στην υπόθεση της «ΔΕΚΑ», την άσκηση αναιρέσεως. Λάβατε τόσα μέτρα προκειμένου μια απόφαση, η οποία εκδόθηκε κανονικά από το Τριμελές Εφετείο Κακουργημάτων να αναιρεθεί, αν και το ζήτημα του αναιρετικού λόγου αφαιρούσε -πρωτοφανές για τα ποινικά  χρονικά  και για το νομικό μας πολιτισμό- την ουσία της υποθέσεως. Και το πιο σοβαρό από όλα είναι ότι επεμβήκατε νομοθετικά, τουλάχιστον δύο φορές μέχρι τώρα,  με το νόμο εκείνο με τον οποίο αυξήσατε τις θέσεις των αντιπροέδρων. Παραλείψατε με ό,τι σημαίνει για την ποιότητα της δικαιοσύνης, ικανούς δικαστές, προκειμένου να «ευλογήσετε» την προαγωγή των δικών σας ανθρώπων, παρατείνατε τη θητεία του γνωστού κ. Παπαγγελόπουλου στην Εισαγγελία Πρωτοδικών, προκειμένου κατά το κοινώς λεγόμενο να αποθηκεύσει επί μακρόν την υπόθεση των υποκλοπών και άλλων υποθέσεων,  οι οποίες  είχαν μείζονα σημασία για το λαό και τη χώρα. Και  για όλα αυτά μπορείτε να  λέτε εσείς ότι προάγεται το έργο της δικαιοσύνης, αλλά όπως θα σας πουν και οι συνάδελφοί μου που θα μιλήσουν μετά, αυτά δεν συνιστούν τίποτα άλλο, παρά ωμή, απροκάλυπτη και πρωτοφανή για τα κοινοβουλευτικά, αλλά και τα νομικά δρώμενα στη χώρα μας, παρέμβαση στην δικαιοσύνη. 
      Τέλος  θα πρέπει επίσης να πιστεύω ότι ίσως σας συγκινήσει, ο πρόσφατος θάνατος τεσσάρων ανθρώπων στις φυλακές, για να καταλάβετε επιτέλους ότι οι άνθρωποι δεν είναι περίπου ζώα, για να στοιβάζονται  έτσι τέσσερις ή πέντε στα κελιά. Δεν μπορεί, υποτίθεται, στο χώρο που είναι ο χώρος της έννομης τάξης και της έννομης ασφάλειας, να διακινούνται ναρκωτικά, να πεθαίνουν άνθρωποι, να έχουμε τόσες καταστάσεις έκνομες και κανείς να  μην επεμβαίνει. Και βεβαίως, μη μας πείτε πάλι ότι φταίει το ΠΑ.ΣΟ.Κ., γιατί το ΠΑ.ΣΟ.Κ. είχε ακολουθήσει ένα πρόγραμμα. Μια σειρά από σωφρονιστικά καταστήματα είχαν δρομολογηθεί για να δημιουργηθούν και εσείς μόνο και μόνο για να φανείτε ευχάριστοι, για να χαϊδέψετε αυτιά και για να κάνετε φθηνή αντιπολίτευση, είπατε ότι τάχα υπήρχαν σκάνδαλα. Αυτό το πρόγραμμα έτσι ανακόπηκε. Και σήμερα, δύο χρόνια που κυβερνάτε, δεν έχετε να παρουσιάσετε τίποτα το καινούργιο πάνω στο ζήτημα της σωφρονιστικής πολιτικής. 
      Για όλες αυτές τις ενέργειες καταθέσαμε τη συγκεκριμένη επερώτησή μας και πιστεύουμε να αποτελέσει ένα ερέθισμα για να αντιληφθείτε ότι πράγματι η δικαιοσύνη χρειάζεται άλλη προσοχή, άλλη φροντίδα και πάνω από όλα χρειάζεται να την αντιμετωπίζει κανείς με την ευθύνη που της ταιριάζει, σαν έναν από τους ουσιωδέστερους θεσμούς της χώρας μας. 
      Εάν βέβαια δεν το καταλάβετε -που δεν φαίνεται να το έχετε καταλάβει- όπως και μια σειρά άλλων ζητημάτων, θα τα καταλάβει καλύτερα ο ελληνικός λαός για να συνειδητοποιήσει για μια ακόμα φορά και για θέματα της δικαιοσύνης πόσο πολύ τον εξαπατήσατε. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο κύριος Υπουργός δεν έχει σήμερα τη σύνηθη διέξοδο να αποδώσει τα προβλήματα της δικαιοσύνης στις προηγούμενες κυβερνήσεις και την κριτική που του ασκείται στις κακές προθέσεις των συναδέλφων και του ομιλούντος, διότι σήμερα δεν λειτούργησαν τα δικαστήρια της χώρας και απείχαν, μετά από ομόφωνη απόφαση όλων των συλλόγων της χώρας, όλων των προέδρων, οι δικηγόροι από τα καθήκοντά τους επειδή, όπως λένε, λόγω των παρεμβάσεων του κυρίου Υπουργού και της Κυβερνήσεως, λόγω της ατμόσφαιρας που έχει δημιουργηθεί, δεν είναι πλέον σε θέση οι δικαστές να ασκήσουν τα καθήκοντά τους. Ασκούν τα καθήκοντά τους κατά τρόπο μηχανικό, προσπαθώντας να αποδείξουν ότι δεν είναι δυνατόν να βρεθούν εναντίον τoυς κατηγορίες. 
      Είναι μια ατμόσφαιρα η οποία θέτει σε αμφισβήτηση την ισονομία στη χώρα μας και βασικά ανθρώπινα δικαιώματα που κατοχυρώνονται από το Σύνταγμά μας και από διεθνείς συμβάσεις που η χώρα έχει υπογράψει.
      Βεβαίως, υπήρξε σοβαρό θέμα και θα περιμέναμε από τον κύριο Υπουργό να έχει προχωρήσει με τρόπο πιο δραστήριο το θέμα αυτό και να έχει ασκήσει την εποπτεία του κατά τρόπο που να συνεισφέρει στη διεκπεραίωση του θέματος του γνωστού παραδικαστικού κυκλώματος. Το θέμα αυτό είναι στάσιμο, λιμνάζει και βεβαίως οδηγείται για την κοινή γνώμη της χώρας, για τους απλούς πολίτες και αυτό στη λήθη τελικώς και τη σύγχυση. 
      Βεβαίως, κύριε Πρόεδρε, υπάρχουν και τα θέματα τα οποία αυτή τη στιγμή εκκρεμούν, θα έλεγα, σε βάρος της Κυβερνήσεως. Υπάρχουν μεγάλα ερωτήματα. Πρόσφατα, αποπέμψατε εκλεκτό στέλεχό σας από τη θέση του γενικού γραμματέα του Υπουργείου Εργασίας, τον κ. Κωστόπουλο, διότι είπε ότι το γνωστό κεφάλαιο των κατηγοριών περί το Χρηματιστήριο, το οποίο υπήρξε βασικός μοχλός της προπαγάνδας σας για να αναρριχηθείτε στην εξουσία, περιείχε και ονόματα και αποδείξεις και ο Αρχηγός σας και σημερινός Πρωθυπουργός παρεμπόδισε τον κ. Κωστόπουλο, ο οποίος ήταν αρμόδιος γι’ αυτήν την προσπάθεια, από το να καταθέσει τα ονόματα και τις αποδείξεις αυτές στη δικαιοσύνη.
      Χρησιμοποιείτε συνήθως το επιχείρημα της παραγραφής. Εγώ θα σας κάνω μια πρόταση. Εάν έχετε ονόματα και αποδείξεις πείτε τα. Και βεβαίως αυτοί τους οποίους θα ονομάσετε ή θα πρέπει να καταπιούν την προσβολή ή θα πρέπει να σας κάνουν μηνύσεις για συκοφαντική δυσφήμιση και εκεί θα δούμε πλέον εάν λέτε την αλήθεια ή όχι. Τολμήστε, λοιπόν. Διότι εάν δεν το κάνετε, τότε αποδεικνύεται ότι ο κ. Κωστόπουλος έχει δίκιο, ότι όλη αυτή η ιστορία περί των χρημάτων του ελληνικού λαού, που το «κακό ΠΑ.ΣΟ.Κ.» απεκόμισε και εξαφάνισε, ήταν μια από τις χειρότερες και δυσωδέστερες συκοφαντικές δυσφημίσεις που έχουν εμφανιστεί ποτέ στην ιστορία της χώρας. Δυσφημίσατε μια ολόκληρη παράταξη. Είναι η δεύτερη φορά που το κάνετε και είναι η δεύτερη φορά που αναρριχάστε στην εξουσία με αυτές τις μεθόδους. 
      Βεβαίως, κάνετε πράγματα, κάνετε μικρορυθμίσεις, αυξάνετε τον αριθμό των αντιπροέδρων του Αρείου Πάγου -πράγμα που δεν σας έχει ζητηθεί από κανέναν, ούτε έχει εκτιμηθεί από κανέναν ότι είναι απαραίτητο- και των άλλων ηγεσιών των ανωτάτων δικαστηρίων για να δημιουργήσετε ένα συμπαγές μπλοκ, θα έλεγα, από «γαλάζια παιδιά», αν δεν ήταν τόσο μεγάλη η ηλικία των ενδιαφερομένων, γύρω από τις ηγεσίες των ανωτάτων δικαστηρίων. Νομίζετε ότι έτσι μπορείτε να έχετε πραγματικά μια επιρροή επί της δικαιοσύνης, η οποία θα αφήσει το όνομά σας στην ιστορία του θεσμού; 
      Πού είναι οι πρωτοβουλίες σας; Έχετε δύο χρόνια στο Υπουργείο,  κύριε Παπαληγούρα. Πού είναι οι πρωτοβουλίες σας; Πού είναι η αποσυγκέντρωση των δικαστηρίων, τα νέα πρωτοδικεία; Πού είναι τα νέα σωφρονιστικά καταστήματα; Πού είναι οι πρωτοβουλίες -για τις οποίες δεν έχουμε καμία αντίρρηση και εμείς να συνδράμουμε, αν χρειαστεί και νασυμφωνήσουμε- για να ελαφρυνθεί η δικαστική ύλη απ’ όλα αυτά τα περιττά που ακόμα τη συγκροτούν, παρά τις προσπάθειες που έχουν γίνει στο παρελθόν; 
      Νομίζω ότι και σ' αυτό το θέμα, όπως και στο θέμα των υποκλοπών, όπως και στο θέμα των Πακιστανών, προσπαθείτε να χρησιμοποιήσετε τη δικαιοσύνη για να παραμείνετε στην  εξουσία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, θα κάνετε χρήση και του χρόνου της δευτερολογίας σας; Θα συνεχίσετε; 
      ΘΕΟΔΩΡΟΣ ΠΑΓΚΑΛΟΣ: Όχι, κύριε Πρόεδρε, θα συνεχίσω, για ένα λεπτό. Υπάρχει μια επιείκεια συνήθως. Στο δευτερόλεπτο θα με κόψετε; 
      ΠΡΟΕΔΡΕΥΩΝ (Γεώργιος Σούρλας): Να συνεχίσετε τη δευτερολογία...
      ΘΕΟΔΩΡΟΣ ΠΑΓΚΑΛΟΣ: Όχι θέλω να δευτερολογήσω. Επιτρέψτε μου να τελειώσω τη φράση μου. 
      Θεωρώ, κύριε Υπουργέ, ότι έχετε –και ίσως από αυτή την πλευρά να είστε και ατυχής- το άγχος της περιβόητης δήλωσης του Πρωθυπουργού «έχουμε μια διεφθαρμένη δικαιοσύνη». Είστε καταδικασμένος ή να προσπαθείτε να δικαιολογήσετε αυτή τη φράση, ερχόμενος σε συνεχή σύγκρουση και ρήξη με το χώρο τον οποίο είστε ταγμένος να εποπτεύετε ή βεβαίως να οδηγηθείτε σε ανυποληψία, γιατί δεν μπορείτε να αποδείξετε τίποτε απ’ όλα αυτά. 
      Προσέξτε, γιατί με τις συγκαλύψεις, τις δικαστικές συνωμοσίες, τις προχειρότητες, ίσως φθάσουμε στο σημείο να λεχθεί από τον ελληνικό λαό, σε απάντηση αυτής της περιβόητης ρήσης του κ. Καραμανλή, «έχουμε μια διεφθαρμένη Κυβέρνηση». Εγώ δεν θα το ήθελα αυτό. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο.
      Το λόγο έχει ο κ. Ρόβλιας. 
      Για να μη σας διακόπτω, έχει καθιερωθεί σχεδόν, όσοι θέλουν, να κάνουν χρήση δευτερολογίας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θα κάνω συγκεκριμένες επισημάνσεις ή ερωτήσεις για τα θέματα δικαιοσύνης και θα παρακαλούσα από τον κύριο Υπουργό να έχω ακριβείς αντίστοιχες θέσεις - απαντήσεις. Διαφορετικά θα θεωρήσω και εγώ και ο ελληνικός λαός ότι η Κυβέρνηση συμφωνεί ή συνομολογεί αυτά τα οποία θα αναφέρω στη συνέχεια.
      Κύριε Υπουργέ, επιβάλλονται ή όχι μεσαιωνικές ποινές από τα ποινικά δικαστήρια στους ατυχείς που δικάζονται τους τελευταίους μήνες; Είναι αυτός ο κύριος λόγος της σημερινής αποχής των δικηγορικών συλλόγων όλης της χώρας, ναι ή όχι; Μήπως έχετε συγκεντρώσει τα στατιστικά στοιχεία που σας ζήτησα με ερώτησή μου, στις 9 Μαΐου, ποιος είναι ο μέσος όρος των ποινών στα πλημμελήματα και ποιος στα κακουργήματα στην τριετία 1 Ιανουαρίου 2002 έως 31 Δεκεμβρίου 2004, σε σύγκριση με το μέσο όρο των ποινών του έτους 2005; Ποια είναι η θέση της Κυβέρνησης; Τι κάνει η Κυβέρνηση για να επανέλθει η ομαλότητα στην ποινική δίκη; Η Κυβέρνηση είναι ανεύθυνη; Κάνει ότι δεν καταλαβαίνει; Οι πολίτες που δικάζονται είναι απροστάτευτοι σε ένα κλίμα τρομοκράτησής τους, που έρχεται σαν συνέπεια του κλίματος τρομοκράτησης των δικαστών από τους κυβερνητικούς χειρισμούς; 
      Δεύτερον, παρά τις συνεχείς απειλές και τις πειθαρχικές διώξεις των συνήθως αναίτιων δικαστών, η ταχύτητα της απονομής δικαιοσύνης μάλλον χειροτερεύει. Πρώτη δικάσιμος στο Πολυμελές Πρωτοδικείο της Αθήνας, εάν καταθέσετε σήμερα αγωγή στο Ενοχικό, είναι μετά από δεκατρείς μήνες. Πρώτη αναβολή η οποία θα δοθεί μετά τους δεκατρείς μήνες είναι δεκαοχτώ μήνες μετά. Δηλαδή πρώτη συζήτηση της αγωγής, μετά τρία χρόνια. Πώς τα καταφέρατε έτσι; Είναι αυτό επιτάχυνση ή επιβράδυνση; 
      Τρίτον, υπερβολικός φόρτος των δικαστών και διαμαρτυρίες από όλα τα δικαστήρια όλων των βαθμών και όλων των δικαιοδοσιών. Οι προσπάθειές σας για επιτάχυνση του ρυθμού απονομής της δικαιοσύνης όχι μόνο δεν απέδωσαν, αλλά δημιούργησαν αυξανόμενο κλίμα έντασης.
      Τέταρτον, γιατί προσπαθήσατε ως Κυβέρνηση να συγκαλύψετε τις υποθέσεις απαγωγής των Πακιστανών και των υποκλοπών; Γιατί παραβιάσατε τους στοιχειώδεις κανόνες λειτουργίας των θεσμών και του Συντάγματος; Στους Πακιστανούς κάνατε ότι δεν ξέρατε; Στις υποκλοπές ξέρατε και τα κρύβατε επί ένα χρόνο. 
      Πέμπτον, τι έχει γίνει με την προκαταρκτική εξέταση του κ. Παπαγγελόπουλου, σε σχέση με τις παράνομες προσλήψεις φρουρών της Τράπεζας της Ελλάδος, μέσω του Υπουργείου Δημόσιας Τάξης; Σε άλλα ξέρει η Κυβέρνηση και σε άλλα δεν ξέρει. Όποια θέλει επιταχύνει, όποια θέλει τα καθυστερεί. Θα κάνετε ποτέ χρήση του άρθρου 30 παράγραφος 3 του Κώδικα Ποινικής Δικονομίας.
      Έκτον, γιατί έγιναν επιλεκτικές διώξεις δικαστών σε σχέση με το «πόθεν έσχες»; Ποιος ειδοποίησε ποιους; Με ποιους μηχανισμούς; Πώς έγιναν οι επιλογές αυτών που ειδοποιήθηκαν και υπέβαλαν εκπρόθεσμα; Ποιος γνωμάτευσε ή δεν γνωμάτευσε για τις εκπρόθεσμες υποβολές, να μην ασκηθεί ποινική δίωξη; Είναι δυνατόν από τους χίλιους τετρακόσιους να επιλέξατε αυτούς που επιλέξατε; 
      Έβδομον, δήλωσή σας στις 21-12-2004 στη Βουλή των Ελλήνων: «Βρίσκονται σε εξέλιξη διαπραγματεύσεις με την αλβανική κυβέρνηση για την ανέγερση με ελληνικά χρήματα φυλακής στην Αλβανία, όπου θα μεταφερθούν Αλβανοί κρατούμενοι, για να αποσυμφορηθούν οι ελληνικές φυλακές. Σε θετικό κλίμα διαπραγματευόμαστε ακόμα και με ομολόγους των υπολοίπων βαλκανικών χωρών, έτσι ώστε να υπάρχει άμεση μεταφορά κρατουμένων για αποσυμφόρηση των ελληνικών φυλακών». Από τότε έχουν περάσει σχεδόν δύο χρόνια.
      Τι έχει γίνει, κύριε Υπουργέ; 
      Όγδοον, τι έγινε με το φιάσκο των ολυμπιακών φυλακών στον Ασπρόπυργο; Θέλουμε να μας πείτε πόσο κόστισε στον ελληνικό λαό αυτό το φιάσκο, πόσα λεφτά εισέπραξε ο ανάδοχος και για ποιες άχρηστες εργασίες.
      Ένατον, δήλωσή σας στις 25-5-2005: «Μπορώ να σας διαβεβαιώσω ότι μέσα στο 2005, χωρίς μια μέρα καθυστέρηση, θα έχουμε την ολοκλήρωση μιας μεγάλης φυλακής. Το πρώτο τρίμηνο του 2006 θα έχουμε τη δεύτερη και πιθανότατα άλλες τρεις μέχρι το τέλος του 2006. 
      Τι συνέβη, κύριε Υπουργέ, και πέσατε τόσο έξω στις προβλέψεις σας; Τι συνέβη και δεν έχετε παραδώσει μέχρι τώρα ούτε μια καινούργια φυλακή, παρά τις υποσχέσεις σας; 
      Δέκατον, με ποιο δικαίωμα η Κυβέρνηση παραβιάζει το Σύνταγμα και το Ευρωπαϊκό Δίκαιο, την Ευρωπαϊκή Συνθήκη για τα Δικαιώματα του Ανθρώπου, θεωρώντας ότι τα ασφαλιστικά μέτρα και οι προσωρινές διαταγές δεν αποτελούν δικαστικές αποφάσεις για το ελληνικό δημόσιο; 
      Γνωρίζετε, κύριε Υπουργέ, ότι ήδη κρίθηκε βάσιμη η προσφυγή και η Ελλάδα παίρνει ξανά το δρόμο του κατηγορούμενου στο Ευρωπαϊκό Δικαστήριο Ανθρωπίνων Δικαιωμάτων;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      Ενδέκατον, κύριε Υπουργέ, θέλω να διαβεβαιώσετε τη Βουλή και τον ελληνικό λαό, εάν μπορείτε, για το αν υπήρχε ή δεν υπήρχε έγγραφο του Γενικού Γραμματέα του Υπουργείου Οικονομίας σχετικά με την υπόθεση «Δ.Ε.Κ.Α.», με σκοπό να ασκηθεί αναίρεση. Είστε σε θέση να διαβεβαιώσετε ότι υπήρχε ή δεν υπήρχε τέτοιο έγγραφο; Ευθεία παρέμβαση, αντισυνταγματική παρέμβαση, αντιδημοκρατική παρέμβαση στο έργο της ανεξάρτητης δικαιοσύνης, έτσι ώστε να αλλάξετε δύο εισαγγελείς για να ασκηθεί αναίρεση.
      Τελειώνω, κύριε Υπουργέ, με μια επισήμανση. Έχετε καταφέρει να έχετε δυσαρεστημένους όλους τους παράγοντες απονομής της δικαιοσύνης. Οι δικαστές είναι υπό καθεστώς επιλεκτικών, πειθαρχικών και ποινικών διώξεων. Οι δικηγόροι όλης της χώρας απεργούν. Οι δικαστικοί υπάλληλοι απεργούν και θα απεργήσουν ξανά, γιατί δεν καλύπτετε τις κενές οργανικές θέσεις. Ο πολίτης έχει συνεχώς στο μυαλό του το «ου μπλέξεις». Ου μπλέξεις με την αστική δικαιοσύνη, γιατί δεν ξέρεις πότε θα τελειώσεις. Ου μπλέξεις με την ποινική δικαιοσύνη, γιατί ένας Θεός ξέρει τι ποινή θα σου επιβληθεί. Ου μπλέξεις με τις φυλακές, γιατί θα πας σε κελί που είναι για δύο και μένουν επτά.
      Κύριε Υπουργέ, δυστυχώς προσπαθεί η Κυβέρνηση με τη συμμετοχή περισσοτέρων του ενός Υπουργών να μετατρέψει τη δικαιοσύνη από πυλώνα της δημοκρατίας σε πυλώνα της Νέας Δημοκρατίας. Η ευθύνη δεν βαρύνει μόνο την Κυβέρνηση σε ένα τόσο σοβαρό θέμα. Βαρύνει προσωπικά και τον Πρωθυπουργό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρόβλια.
      Το λόγο έχει ο κ. Ακριβάκης
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, ασφαλώς είναι σύμπτωση το ότι σήμερα συζητείται η επερώτηση για τη δικαιοσύνη και σήμερα απέχουν και οι δικηγόροι όλης της Ελλάδος από τα καθήκοντά τους με κύριο θέμα της σημερινής αποχής τις εξοντωτικές ποινές που επιβάλλονται στους πολίτες από τους δικαστές μετά την αποκάλυψη του παραδικαστικού κυκλώματος. Αυτό είναι ένα γεγονός. Το λένε όλοι οι δικηγόροι, όλοι οι δικηγορικοί σύλλογοι. Το λένε τα σωματεία των δικαστών, των εισαγγελέων. Το είπε προ ημερών και ο πρόεδρος του Αρείου Πάγου.
      Εσείς, κύριε Υπουργέ, διαπιστουμένου αυτού του γεγονότος, τι κάνατε; Πώς αντιδράσατε σε αυτό το φαινόμενο, που πλέον έγινε μάστιγα για τον ελληνικό λαό; Δεν κάνατε τίποτα, ούτε μια απλή δήλωση, παραινετική, συμβουλευτική, αλλά και αν κάνατε κάποια, ήταν πολύ επαμφοτερίζουσα.
      Γιατί δεν κάνατε τίποτα γι’ αυτό θέμα; Θα μιλήσω γι’ αυτό το θέμα γιατί είναι στην επικαιρότητα λόγω της απεργίας των δικηγόρων. 
      Υπάρχει η άποψη, την οποία αρνούμαι μέχρι αυτήν τη στιγμή να την αποδεχθώ, που κυριαρχεί και σε δικαστικούς κύκλους και σε δικηγορικούς κύκλους, ότι δεν κάνετε τίποτα γι’ αυτό το θέμα γιατί θέλετε ο φόβος και η ανασφάλεια να υπάρχει σε όλους τους δικαστές. Και θέλετε να υπάρχει αυτός ο φόβος και η ανασφάλεια, διότι ένας ανασφαλής και φοβισμένος δικαστής είναι ευάλωτος στις παρεμβάσεις της δικαστικής εξουσίας και συγκεκριμένα της σημερινής Κυβέρνησης. Γι’ αυτό και δεν κάνετε τίποτα για να ανατρέψετε αυτό το κακό κλίμα. Αυτό λέει η άποψη. Σατανική, οφείλω να ομολογήσω, όμως, δεν μπορώ να την απορρίψω με δεδομένη τη συμπεριφορά σας αυτά τα δυόμισι χρόνια της Κυβέρνησης. Μιας συμπεριφοράς η οποία, θα έλεγα, δημιούργησε την κρίση στη δικαιοσύνη. 
      Προς στιγμήν φαίνεται ότι την κρίση στη δικαιοσύνη τη δημιούργησε το παραδικαστικό κύκλωμα. Όχι. Βεβαίως έχει μερίδα σημαντική ευθύνης και το παραδικαστικό κύκλωμα. Όμως, κατά την άποψή μου, την κύρια ευθύνη για την κρίση σήμερα στη δικαιοσύνη την έχετε εσείς με τις χονδροειδής, χοντροκομμένες παρεμβάσεις που κάνατε στη δικαιοσύνη. Και αυτές οι χονδροειδής παρεμβάσεις που έγιναν στη δικαιοσύνη από πλευράς σας, κύριε Υπουργέ, δεν έγιναν εξ αμελείας. Πιστεύω ότι δεν έγιναν από άγνοια νόμου, αν θέλετε, ή ακόμη-ακόμη άγνοια στις σχέσεις Υπουργείου και δικαστικής εξουσίας. Έγιναν ηθελημένα. Θα είμαι σαφής στο τι  θέλω να πω. 
      Έγινε η συνάντησή σας με τον εισαγγελέα του Αρείου Πάγου στις αρχές, δεν θυμάμαι να προσδιορίσω χρόνο, τότε που του είπατε, του απαιτήσατε να κάνει αναίρεση σε μια υπόθεση σχετική με το Χρηματιστήριο, τότε που συνεκλήθη η ολομέλεια του Αρείου Πάγου από τον τότε πρόεδρο του Αρείου Πάγου για να καταδικάσει αυτήν την παρέμβασή σας, ανεξαρτήτως αποτελέσματος. Θα μπορούσατε αυτήν την παρέμβασή σας να την κάνετε τηλεφωνικά, για να εξυπηρετήσετε το σκοπό που θέλατε, δηλαδή να γίνει αναίρεση. Το κάνατε δημόσια κι αν θέλετε, πανηγυρικά. Γιατί το κάνατε αυτό; Γιατί ενώπιον του προέδρου του Αρείου Πάγου αναγγείλατε την άσκηση περαιτέρω διώξεων για το παραδικαστικό κύκλωμα; 
      Το κάνατε, κύριε Υπουργέ, για να δείξετε ότι εσείς είστε το αφεντικό στη δικαιοσύνη και όχι η φυσική ηγεσία της δικαιοσύνης. Για να περάσει σε όλη την κλίμακα της δικαιοσύνης ότι εσείς επιβραβεύετε, προάγετε τους πειθαρχικούς, εσείς ελέγχετε και τιμωρείτε τους απείθαρχους.
      Γι’ αυτό λοιπόν κάνατε αυτές τις, αν θέλετε, χοντροκομμένες παρεμβάσεις, που δεν λέω ότι δεν γινόντουσαν πού και πού και στο παρελθόν ιδίως από κυβερνήσεις της παρατάξεώς σας. Αλλά κρατούντο τα προσχήματα, κύριε Υπουργέ.  Εσείς δεν τα κρατήσατε τα προσχήματα. Και δεν τα κρατήσατε για το λόγο που σας είπα.
      Κύριε Υπουργέ, το θέμα των εξοντωτικών ποινών εκ των πραγμάτων συνάπτεται και με τη λειτουργία του σωφρονιστικού συστήματος. Δεν ξέρω αν έχετε ασχοληθεί με το τι γίνεται σήμερα στις φυλακές. Το πρόβλημα της συμφόρησης των φυλακών υπήρχε και πριν. Τώρα όμως με τις ποινές που επιβάλλονται και οδηγείται πάρα πολύς κόσμος στις φυλακές, το πρόβλημα είναι εκρηκτικό, κύριε Υπουργέ. 
      Φυλάκιση σημαίνει στέρηση της ελευθερίας. Δεν σημαίνει βασανισμός. Εκεί μέσα στις φυλακές είναι άνθρωποι και αυτοί, που αν θέλετε υπέπεσαν σε κάποια αδικήματα ή κάποιοι άνθρωποι που περιμένουν να δικαστούν.
      Θα ήθελα να σας προκαλέσω να κάνετε μία επίσκεψη -όχι μακριά- στις φυλακές Κορυδαλλού, αιφνιδιαστική όμως, όχι να έχουν ειδοποιηθεί και να τα έχουν φτιάξει όλα, όπως συνήθως γίνεται, για να ακολουθούν και οι τηλεοράσεις και να λένε τι ωραία που είναι. Να κάνετε μία αιφνιδιαστική επίσκεψη και να ανοίξετε το παραθυράκι της πόρτας ενός κελιού οκτώ τετραγωνικών όπου στοιβάζονται οκτώ άτομα. Να πάτε την ώρα που είναι κλειστή η φυλακή, που είναι κλειδωμένοι οι κρατούμενοι, όχι όταν είναι ανοιχτή η φυλακή, να τους δείτε μέσα σε τι συνθήκες ζουν και αν μπορούν να ζήσουν. Προσέξτε, το θέμα είναι πολύ σοβαρό και πολύ φοβούμαι ότι με αυτήν τη συμφόρηση που υπάρχει θα υπάρξουν ίσως και θύματα, πέρα από αυτά που ήταν προ καιρού, οι τέσσερις νεκροί. Εν πάση περιπτώσει, γνωρίζω ότι οι διευθυντές που εσείς έχετε ορίσει και οι σωφρονιστικοί υπάλληλοι λόγω αυτής της συμφόρησης ζουν μαύρες μέρες. 
      Κύριε Υπουργέ, είδα -απλώς το αναφέρω, για να δείτε πού έχει φτάσει, επειδή δεν αναφέρεται, έγινε προχτές αυτό- μια ανακοίνωση της Εισαγγελίας του Αρείου Πάγου, που απαντά σε ερώτηση Βουλευτών του ΠΑ.ΣΟ.Κ για ένα θέμα. Δεν με ενδιαφέρει η ουσία, ούτε την ξέρω ούτε ασχολούμαι, αλλά θεωρείτε, κύριε Υπουργέ, λογικό στη διαδικασία του κοινοβουλευτικού ελέγχου να μην απαντάτε εσείς και να απαντάει με δημόσια ανακοίνωση η Εισαγγελία του Αρείου Πάγου; Το θεωρείτε λογικό; Πιστεύω όχι. Όμως, αυτά εισπράττονται, γιατί και εσείς δεν σεβαστήκατε την ανεξαρτησία της δικαιοσύνης. Με το εσείς, δεν εννοώ εσάς προσωπικά, την Κυβέρνηση εννοώ για όλα όσα είπα. Δεν σεβαστήκατε την ανεξαρτησία της δικαιοσύνης και έτσι έχουμε και κρούσματα μη σεβασμού του κοινοβουλευτικού μας συστήματος.
      Τελειώνω, κύριε Πρόεδρε, λέγοντας ότι ατυχώς, κύριε Υπουργέ, και λυπάμαι που το λέω, η θητεία σας συμπίπτει με τη χειρότερη περίοδο της δικαιοσύνης. Ασφαλώς δεν είστε ευτυχής γι’ αυτό. Δεν μπορεί να είστε ευτυχής γι’ αυτό. Όμως πρέπει να αντιδράσετε. Πρέπει κάτι να κάνετε. Το να μένετε θεατής σε όλα αυτά τα οποία συμβαίνουν στο χώρο της δικαιοσύνης νομίζω ούτε και εσάς τιμά ούτε και τη δικαιοσύνη. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ακριβάκη. 
      Το λόγο έχει ο κ. Παρασκευάς. 
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε. 
      Κύριε Υπουργέ, τα ανομήματα της Κυβέρνησης σε όλους τους άλλους τομείς, στην οικονομία, στη διοίκηση, στις εργασιακές σχέσεις, εύκολα μπορεί κανείς να τα χαρακτηρίσει, χρησιμοποιώντας και τη δικαστική, δικηγορική ορολογία, σαν πλημμελήματα και μικρού μεγέθους και μικρής έντασης. Οι δικές σας όμως ενέργειες στο χώρο της δικαιοσύνης, κύριε Υπουργέ, εύκολα χαρακτηρίζονται κακουργήματα και οι επιπτώσεις όλων αυτών των ενεργειών άφησαν και αφήνουν ανεξίτηλα τα σημάδια τους πάνω στο Σώμα της δικαιοσύνης. 
      Εισβάλατε σαν σύνολο Κυβέρνησης και εσείς προσωπικά στο χώρο της δικαιοσύνης μαινόμενοι. Υψώσατε το λάβαρο της διαφάνειας, της καταπολέμησης της διαπλοκής, της δήθεν εξυγίανσής της. Θυμάστε πότε έγινε αυτό; Σε πολύ δύσκολες στιγμές για την Κυβέρνηση και με πρόθεση όχι την καταπολέμηση της διαπλοκής ούτε την εξυγίανση στο χώρο της δικαιοσύνης αλλά για την αλλαγή της πολιτικής ατζέντας και αναγορεύσατε τότε κυρίαρχο πολιτικό πρόβλημα το επονομαζόμενο παραδικαστικό κύκλωμα. Μπορείτε να μας πείτε σήμερα ποια ήταν τα αποτελέσματα όλου εκείνου του θορύβου; Μήπως τελικά οι δύο δικαστές, η κ. Μπουρμπούλια και εκείνος ο χοντρούλης δικαστής –δεν ξέρω πώς τον λένε- που μπήκε φυλακή, ήταν όλο το παραδικαστικό κύκλωμα και ήταν ουσιαστικά οι υπαίτιοι και οι υπεύθυνοι, ούτως ώστε να ξεσηκωθεί όλος εκείνος ο σάλος; 
      Καταρρακώσατε το θεσμό, κύριε Υπουργέ, και προκαλέσατε αναβρασμό στο χώρο της δικαιοσύνης και το πιο επικίνδυνο: εμφυσήσατε στους δικαστές φόβο και τους αφαιρέσατε την ελευθερία της άποψης. 
      Η δικαιοσύνη ως θεσμός ανεξάρτητος είναι γνωστό σε σας, περισσότερο απ’ ό,τι σε εμένα, ότι είναι το καταφύγιο και το στήριγμα των πολιτών από την αυθαιρεσία της πολιτείας και την αντικοινωνική συμπεριφορά ορισμένων μελών της κοινωνίας. 
      Κύριε Υπουργέ, πήρατε το φραγγέλιο της κάθαρσης, αλλά στο τέλος το χρησιμοποιήσατε ως μαστίγιο καθυπόταξης των δικαστών και συνολικά όλου του θεσμού της δικαιοσύνης. Δεν αντέχει, κύριε Υπουργέ, η παράταξή σας την ελευθερία του λόγου και τον έλεγχο των πράξεών της. 
      Για ποια κάθαρση έχετε τη δυνατότητα σήμερα να μιλήσετε; Το όλο πρόβλημα της δικαιοσύνης και του παραδικαστικού κυκλώματος το έστησαν δύο-τρεις δικαστές και δύο-τρεις δικηγόροι που βρέθηκαν κατηγορούμενοι; Μήπως ήταν σκόπιμη η πολιτική επιλογή καθυπόταξης της δικαιοσύνης στα κυβερνητικά κελεύσματα για να έχετε τη δυνατότητα να  τη χρησιμοποιήσετε κατά το δοκούν; 
      Βοά ο τόπος εδώ και πολύ καιρό για ενέργειες και παραλείψεις της δικαιοσύνης και ο κύριος Υπουργός της Δικαιοσύνης έχοντας την ίδια συμπεριφορά με τον κύριο Πρωθυπουργό βρίσκεται κρυπτόμενος και δεν ομιλεί. Δεν υπάρχει καμία δήλωσή σας για όλα αυτά που επισυμβαίνουν.
      Είναι κοινός τόπος ότι και για τα δύο μεγάλα προβλήματα, που ταλανίζουν τον τόπο και τη λειτουργία των θεσμών, εδώ και αρκετό καιρό, όπως οι απαγωγές των Πακιστανών και οι υποκλοπές, είναι ο χώρος όπου οι εκπρόσωποι της δικαιοσύνης με ενέργειές τους ηθελημένες ή αθέλητες είτε κατ’ εντολή ή όχι έρχονται αρωγοί της δικής σας κυβερνητικής προσπάθειας για συγκάλυψη και των δύο μεγάλων θεμάτων, λειτουργίας της δημοκρατίας και της προστασίας των ατομικών ελευθεριών. 
      Αποτέλεσμα της πολιτικής σας είναι η σημερινή απεργία των δικηγορικών συλλόγων. Αποτέλεσμα της δικής σας πολιτικής είναι η συμπεριφορά των δικαστών, οι οποίοι φοβισμένοι και απροστάτευτοι από την αυθαιρεσία σας επιβάλλουν εξοντωτικές ποινές για να αποσείσουν από την πλάτη τους το βάρος της κατηγορίας ότι πιθανόν και αυτοί να είναι μέτοχοι κάποιου παραδικαστικού κυκλώματος και γι’ αυτό δικάζουν και επιβάλλουν ποινές όχι εξοντωτικές. 
      Δεν αντέχει η παράταξή σας ελευθερόφωνους δικαστές, κύριε Υπουργέ. Επιθυμεί δικαιοσύνη ποδηγετημένη και υπάκουη στα κελεύσματά σας και στις εντολές σας. Ενέργειες και πράξεις δικαστών, που κάθε πολίτης σκεπτόμενος τις χαρακτηρίζει τουλάχιστον περίεργες αποπροσανατόλισαν τις προσπάθειες διαλεύκανσης των απαγωγών των Πακιστανών, το θάνατο του Τσαλικίδη, των υποκλοπών, του παραδικαστικού κυκλώματος και, ω, του θαύματος όλες αυτές οι υποθέσεις αφορούν λειτουργίες της Κυβέρνησης για τις οποίες είναι υπόλογη στον ελληνικό λαό και δεν δίνει καμία, μα, καμία απάντηση.
      Κάθε φορά, κύριε Υπουργέ, που η δικαιοσύνη καλείται να παίξει ενεργό ρόλο στα πολιτικά δρώμενα, τότε στην πολιτική γεννώνται εκτρώματα. Φοβάμαι ότι αποποιείσθε οικειοθελώς τον τίτλο του Υπουργού Δικαιοσύνης και έχετε ενδυθεί το ένδυμα του τρομοκράτη των δικαστών και των δικηγόρων και της ποδηγέτησης συνολικά της δικαιοσύνης. 
      Σαν παράδειγμα θα σας δώσω και θα καταθέσω ένα δημοσίευμα εφημερίδας για να δείτε τελικά πώς λειτουργεί σήμερα η δικαιοσύνη μετά απ’ αυτά που συνέβησαν. Είναι δημόσια επιστολή του προέδρου της τοπικής επιτροπής της Νέας Δημοκρατίας της Λέρου ο οποίος λέει: «Παραιτούμαι από πρόεδρος της τοπικής επιτροπής της Νέας Δημοκρατίας για τον πόλεμο που εκδηλώνεται σε καθημερινή βάση, από ορισμένα στελέχη-μέλη της τοπικής επιτροπής της Νέας Δημοκρατίας Λέρου προς το πρόσωπό μου, επειδή δεν ενέδωσα στις πιέσεις τους, για διαπλοκή ως προς τις χορηγίες για το Κρατικό Θεραπευτήριο – Κέντρο Υγείας Λέρου προσπαθώντας να δώσουν και σε μένα προσωπικά μίζα για να πάρουν τα διαγωνιζόμενα είδη. Όταν τους αρνήθηκα με κατηγορηματικό τρόπο τις μίζες άρχισαν μια τρομερή κατασυκοφάντηση στο πρόσωπό μου διαδίδοντας ασύστολα ψεύδη για τα οποία θα λογοδοτήσουν στη δικαιοσύνη».
      Αυτή είναι η επιστολή, η οποία είδε το φως της δημοσιότητας. Θα μου πείτε, τι σχέση έχει η επιστολή με το συζητούμενο θέμα. Η ερώτησή μου είναι η εξής, κύριε Υπουργέ: Δεν θα έπρεπε αυτεπάγγελτα να παρέμβει ο εισαγγελέας, μετά από αυτήν την επιστολή; Ποιες ενέργειες έγιναν ουσιαστικά από τη δικαιοσύνη, ούτως ώστε να διαλευκανθεί αυτή η υπόθεση και να δοθούν απαντήσεις για το εάν πράγματι υπέστη πιέσεις, ούτως ώστε να  συμμετάσχει σ’ αυτό το φαινόμενο της διαπλοκής και τους μοιράσματος των μιζών; 
      Περιμένω την απάντησή σας, κύριε Υπουργέ! 
      (Στο σημείο αυτό ο Βουλευτής κ. Ιωάννης Παρασκευάς                         καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παρασκευά. 
      Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, κατ’ αρχάς πιστεύω ότι είναι χαρακτηριστικό ότι ήδη στην πρώτη φράση της επερώτησης, ξέφυγε από τους υπογράφοντες Βουλευτές του ΠΑ.ΣΟ.Κ. η ομολογία ότι «τα προβλήματα της ελληνικής δικαιοσύνης είναι πολλά και χρόνια». 
      Η ασυναίσθητη –έστω- αυτοκριτική τους με εκπλήσσει, καθόσον η γενικότερη αντιπολιτευτική πρακτική της Αξιωματικής Αντιπολίτευσης είναι να παριστάνει ότι όλα τα μεγάλα –πράγματι- προβλήματα, που ταλανίζουν τη χώρα δημιουργήθηκαν μέσα στα δύο χρόνια της δικής μας διακυβέρνησης.
      ΘΕΟΔΩΡΟΣ ΠΑΓΚΑΛΟΣ: Δεν παρακολουθείτε, κύριε Υπουργέ! Δεν παρακολουθείτε την Βουλή! Είστε ανακριβέστατος!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): «Τι κάνατε;», λέει! «Τόσες φυλακές χρειάζεται ο τόπος και σε δύο χρόνια δεν τις έχετε έτοιμες;» Πέραν του ότι οι φυλακές αυτές παραδίδονται άμεσα –η πρώτη μέσα στον επόμενο μήνα- φταίει η Νέα Δημοκρατία –λέει- διότι δεν κατάφερε αυτά, τα οποία δεν κάνατε εσείς είκοσι χρόνια, να τα κάνει σε δύο και θα τα κάνει σε δυόμισι! 
      ΘΕΟΔΩΡΟΣ ΠΑΓΚΑΛΟΣ: Σας λέμε ξεκινήστε τα και όχι κάντε τα! 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Βέβαια, η αθέλητη ομολογία των υπογραφόντων την επερώτηση για τα «πολλά και χρόνια προβλήματα» της δικαιοσύνης που κληρονομήσαμε, δεν αμβλύνει την κατά τα ειωθότα στενόκαρδη κριτική τους, μια κριτική που, δυστυχώς, δεν στρέφεται μόνο κατά της Κυβέρνησης, αλλά και κατά της ανεξάρτητης δικαιοσύνης, τουλάχιστον της ηγεσίας της. 
      Με τον τρόπο αυτό, το ΠΑ.ΣΟ.Κ., συνεπές και ως Αντιπολίτευση προς το κυβερνητικό παρελθόν του, πλήττει ευθέως το θεσμό της δικαιοσύνης στο βωμό των κομματικών σκοπιμοτήτων του. 
      Ο βασικός ισχυρισμός, κυρίες και κύριοι συνάδελφοι, που διατρέχει όλη την επερώτηση είναι ότι το «σημερινό κλίμα κρίσης και αμφισβήτησης» στην ελληνική δικαιοσύνη –κλίμα που και εγώ συμφωνώ ότι υπάρχει- οφείλεται, τάχα, στις «απροκάλυπτες κυβερνητικές παρεμβάσεις». Αλήθεια; Αυτό έχετε καταλάβει; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Απόλυτα! 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν μπορείτε να συνειδητοποιήσετε ότι το κλίμα κρίσης και αμφισβήτησης –ναι- οφείλεται στα αποκαλυφθέντα φαινόμενα διαφθοράς στο χώρο της δικαιοσύνης και δεν έχουν να κάνουν με –τάχα- παρεμβάσεις μας, αλλά είναι απότοκα των έργων και των  ημερών των δικών σας κυβερνήσεων; 
      Επί των ημερών σας καθιδρύθηκε στη Δημόσια Διοίκηση, στο δημόσιο βίο, στην κοινωνία συνολικότερα, ένα κλίμα ηθικής χαλαρότητας, αδιαφάνειας και ατιμωρησίας, το οποίο ενθάρρυνε την ανάπτυξη εστιών διαφθοράς μέσα στους κόλπους και της δικαιοσύνης. 
      Επί των ημερών μας είναι που κατέστη ακριβώς αναγκαία -για την αποκατάσταση του κύρους των δικαστικών λειτουργών και του σεβασμού των πολιτών στο νόμο- η κάθαρση στο χώρο της δικαιοσύνης.
      Οι ισχυρισμοί που περιέχονται στην επερώτησή σας και που ακούστηκαν και σήμερα διά ζώσης,ναρκοθετούν το εξυγιαντικό εγχείρημα, που η δικαστική ηγεσία προωθεί, αποφασιστικά μάλιστα και αποτελεσματικά, με την αμέριστη σύμπραξη της πολιτείας και τη στήριξη των ίδιων των πολιτών. 
      Ο τελευταίος επερωτών συνάδελφος ισχυρίστηκε ότι η κάθαρση απλώς και μόνο αφορούσε σε δύο-τρεις δικαστές και δύο-τρεις δικηγόρους. Φαίνεται πως δεν είστε ενήμεροι. Για πάνω από ογδόντα δικαστικούς λειτουργούς έχουν κινηθεί ήδη ποινικές και πειθαρχικές διαδικασίες ή έχουν επιβληθεί κυρώσεις. Δεκατρείς αποπέμφθηκαν από το Δικαστικό Σώμα με οριστική απόλυση. Έντεκα έχουν τεθεί σε προσωρινή αργία. Τρεις παραιτήθηκαν πριν από την άσκηση σε βάρος τους ποινικής ή πειθαρχικής δίωξης. Κατά σαράντα εννέα έχουν ασκηθεί πειθαρχικές διώξεις. Κατά είκοσι έναν έχουν ασκηθεί ποινικές διώξεις. Και τρεις δικαστές και ένας δικηγόρος βρίσκονται σήμερα στη φυλακή. Δύο-τρεις δικαστές λέτε! Αυτή είναι η κάθαρση που εσείς βλέπετε; 
      Μας προσάπτετε ότι παρεμβαίνουμε στα της δικαιοσύνης. Απευθύνεστε σε λάθος κυβέρνηση. Μάλλον συγχέετε το δικό μας παρόν με το δικό σας παρελθόν. Το κόμμα σας, ως κυβέρνηση, με συνεχείς παρεμβάσεις επεδίωκε να καταστήσει την ελληνική δικαιοσύνη κομματικό του φέουδο. Το κόμμα σας, ως κυβέρνηση, υπήρξε πρωταθλητής στα κομματικά «μακροβούτια» στη δικαστική επετηρίδα. Το κόμμα σας, ως κυβέρνηση, δεν δίσταζε να επιτίθεται δημόσια σε δικαστικούς λειτουργούς, που δεν ήσαν της αρεσκείας του. 
      Για να στηρίξετε τις αιτιάσεις σας περί δήθεν παρεμβάσεων μας στη δικαιοσύνη, δεν διστάζετε να επικαλεστείτε ανακριβείς και κακόπιστους ισχυρισμούς, που καταρρίπτονται αμέσως από την πραγματικότητα. Σημείο προς σημείο, τα όσα καταμαρτυρείτε στην Κυβέρνηση και την ηγεσία της δικαιοσύνης, σας εκθέτουν. 
      Ισχυριστήκατε ότι όλη η εξυγιαντική προσπάθεια ανάταξης της δικαιοσύνης -δηλαδή η εξελισσόμενη κάθαρση- δεν αποτελεί παρά μία «έρευνα για το παραδικαστικό κύκλωμα». Έτσι ονομάζετε την κάθαρση: «Έρευνα για το παραδικαστικό κύκλωμα». 
      Κατά τα άλλα το ΠΑ.ΣΟ.Κ. αναγνωρίζει μόνον ότι η «έρευνα» ξεκίνησε επί των ημερών της προηγούμενης ηγεσίας του Αρείου Πάγου. Όμως, επί των ημερών ποίας κυβέρνησης, κυρίες και κύριοι συνάδελφοι; Εσείς, μακάριοι, άβουλοι και μοιραίοι, δεν είχατε αντιληφθεί τίποτα περί διαφθοράς στη δικαιοσύνη! Η αλήθεια είναι ότι η δική μας Κυβέρνηση αντέδρασε ακαριαία και αποφασιστικά στις καταγγελίες περί παραδικαστικών κυκλωμάτων. 
      ΑΠΟΣΤΟΛΟΣ ΚΑΚΛΑΜΑΝΗΣ: Δώσατε εντολή να γίνει έρευνα; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εσείς είχατε στερήσει τη δικαιοσύνη από το απαραίτητο οπλοστάσιο, για να πατάξει αποτελεσματικά τα φαινόμενα διαφθοράς. Εμείς αναλάβαμε νομοθετικές πρωτοβουλίες, που εξόπλισαν τη δικαστική ηγεσία με συγκεκριμένα μέτρα και μέσα για να πατάξει τη διαφθορά. 
      Η μετατροπή της δωροδοκίας δικαστή από πλημμέλημα σε κακούργημα, η ενεργοποίηση του ελέγχου του «πόθεν έσχες», που είχε αδρανήσει, η ενίσχυση του έργου της Επιθεώρησης με αύξηση του προσωπικού και των υλικοτεχνικών μέσων, η εισαγωγή του  θεσμού του εφέτη-επόπτη ανακριτών για τα μεγάλα δικαστήρια της χώρας, η διασφάλιση του αδιάβλητου της διαδικασίας στις κληρώσεις των συνθέσεων είναι μερικά μόνο από τα μέτρα που νομοθετήσαμε άμεσα, για να εξοπλίσουμε τη δικαιοσύνη στο εξυγιαντικό της έργο. 
      Ακόμη την ενισχύσαμε με την αναδρομική διενέργεια ελέγχου όλων των δηλώσεων «πόθεν έσχες» των δικαστικών λειτουργών για τα προηγούμενα χρόνια και τον επανέλεγχο σοβαρών καταγγελιών για φαινόμενα διαφθοράς δικαστών, που είχαν τεθεί στο αρχείο. 
      Οι νομοθετικές μας πρωτοβουλίες -ο ν. 3327/2005 για την ενίσχυση της διαφάνειας στη δικαιοσύνη και ο ν. 3346/2005 για την επιτάχυνση στην απονομή της δικαιοσύνης- είχαν και ένα δεύτερο στόχο, κυρίες και κύριοι συνάδελφοι: 
      Είχαν ως στόχο να σηματοδοτήσουν ότι, σήμερα πια,υπάρχει βούληση της πολιτείας να τεθεί τέρμα στην ηθική αυτή χαλαρότητα, στην ασυδοσία, στην ατιμωρησία. Βούληση της πολιτείας για μία δικαιοσύνη ανεπίληπτη και σεβαστή στη συνείδηση των πολιτών. 
      Είναι, ακόμα νομίζω, πολύ χαρακτηριστικό, ότι πρωταρχικό αίτημα στην επερώτησή σας –αυτό διεφάνη από τις τοποθετήσεις δύο τουλάχιστον από αυτούς που μίλησαν σήμερα το βράδυ- είναι να ολοκληρωθεί σύντομα η κάθαρση. Εσείς, είστε της λογικής του μπαλώματος, της συγκάλυψης. Εμείς, αντίθετα, θεωρούμε ότι όσο βαθύτερα προχωρήσει η κάθαρση, τόσο πληρέστερα θα αποκατασταθεί το κύρος της δικαιοσύνης. Στο δικό σας αίτημα να επιταχυνθεί η έρευνα, απαντούμε με τη διαβεβαίωση ότι θα ολοκληρωθεί η κάθαρση. 
      Ισχυριστήκατε ότι γίνεται «επιλεκτική αναψηλάφηση» των πειθαρχικών  υποθέσεων διαφθοράς δικαστών, που είχαν τεθεί στο αρχείο. Η αλήθεια είναι ότι γίνεται ολική αναψηλάφηση για όλες, ανεξαίρετα, τις υποθέσεις ιδιαίτερης σοβαρότητας. Οι σχετικές πρωτοβουλίες εδράζονται στο Σύνταγμα και στο νόμο, και έχουν ως μοναδικό γνώμονα την προστασία του κύρους της δικαιοσύνης. Για μας είναι παγερά αδιάφορο το κομματικό φρόνημα του διεφθαρμένου δικαστή. 
      Ισχυριστήκατε ότι υπήρξε ευθεία παρέμβασή μου, ως Υπουργού της Δικαιοσύνης, σε εκκρεμείς ποινικές υποθέσεις, επειδή το Νοέμβριο του 2005, κύριε Ακριβάκη –είναι η σωστή ημερομηνία- «προανήγγειλα» ποινικές διώξεις ενώπιον της δικαστικής ηγεσίας. Η αλήθεια είναι ότι επισκέφθηκα τότε τον Άρειο Πάγο προκειμένου να ενημερωθώ από την αρμόδια δικαστική ηγεσία για την πορεία των ερευνών και εν συνεχεία….
      ΜΙΛΤΙΑΔΗΣ ΠΑΠΑΪΩΑΝΝΟΥ:  Από πού έχετε το δικαίωμα αυτό; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακούστε με, σας παρακαλώ.
      Εν συνεχεία –όπως είπα- παρουσία του Προέδρου του Αρείου Πάγου και του Εισαγγελέα του Αρείου Πάγου, ενημέρωσα την κοινή γνώμη, που είναι χρήσιμο και αναγκαίο να γνωρίζει ότι η δικαιοσύνη τώρα εξυγιαίνεται και άρα μπορεί ξανά να την εμπιστευτεί.
      ΜΙΛΤΙΑΔΗΣ ΠΑΠΑΪΩΑΝΝΟΥ: Επιμένω ότι ήταν σωστό αυτό;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έπραξα δηλαδή το αυτονόητο, να ενημερωθώ και να ενημερώσω τους πολίτες. 
      ΑΛΕΞΑΝΔΡΟΣ ΑΚΡΙΒΑΚΗΣ: Πριν ασκηθούν οι διώξεις. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ένα λεπτό. 
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, σας παρακαλώ!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Φαίνεται ότι δεν γνωρίζετε. Δεν αναφέρθηκα σε ονόματα, κύριε Ακριβάκη. Δεν θυμάστε, λοιπόν….
      ΑΛΕΞΑΝΔΡΟΣ ΑΚΡΙΒΑΚΗΣ:  Αυτό έλειπε να πείτε και ονόματα. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ! 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Το πρόβλημά σας είναι ότι δεν περιορίζεται η έλλειψη μνήμης στο ότι δεν θυμάστε την ημερομηνία, αλλά δεν θυμάστε τα περιστατικά. 
      ΑΛΕΞΑΝΔΡΟΣ ΑΚΡΙΒΑΚΗΣ:  Δεν θυμάμαι τα περιστατικά; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Ισχυριστήκατε ακόμα ότι η διάταξη με την οποία επιβάλαμε την έκδοση κάθε απόφασης των πολιτικών δικαστηρίων να γίνεται μέσα σε οκτώ μήνες, έχει προσθέσει υπερβολικό φόρτο εργασίας στους δικαστές. Η αλήθεια είναι ότι η ρύθμιση αυτή μόνο στην επιτάχυνση της απονομής της δικαιοσύνης συνέβαλε.
      Μήπως το ΠΑ.ΣΟ.Κ. θεωρεί ότι ο πολίτης θα έπρεπε να αναμένει επ’ αόριστο την έκδοση δικαστικής απόφασης χωρίς να ελέγχεται ο δικαστής, ο οποίος αδικαιολόγητα καθυστερεί; Σας βεβαιώ ότι οι συνεπείς δικαστές  -και βέβαια είναι η συντριπτική πλειονότητα- δεν δυσφορούν για το αναγκαίο αυτό μέτρο. Μόνο εσείς επιμένετε να παραγνωρίζετε τα θεαματικά αποτελέσματα, που έχει ο νόμος μας για την επιτάχυνση της απονομής της δικαιοσύνης. Είχατε συμβιβαστεί μ’ ένα σύστημα απαράδεκτων καθυστερήσεων, που στην ουσία στερούσε τον πολίτη από τη δυνατότητα να προσφύγει στο νόμο. 
      Ισχυριστήκατε ότι επιβάλλονται εξοντωτικές ποινές εκ του κλίματος φόβου και ανασφάλειας,που διέπει τους δικαστές. Κατ’ αρχάς, η συντριπτική πλειονότητα των έντιμων δικαστών όχι μόνο δεν φοβάται, αλλά επιθυμεί την κάθαρση, για να μην απομείνει καμία σκιά στο χώρο της δικαιοσύνης. Είναι αλήθεια ότι το κλίμα που δημιούργησαν οι αποκαλύψεις για τα παραδικαστικά κυκλώματα, ώθησε κάποιους δικαστές σε επίδειξη αυστηρότητας. Το φαινόμενο, όμως, δεν έχει την έκταση που θέλετε να εμφανίσετε- και δεν αποτελεί παρά μία πρόσκαιρη παρενέργεια της κάθαρσης. 
      ΑΛΕΞΑΝΔΡΟΣ ΑΚΡΙΒΑΚΗΣ:  Αυτό λέμε και εμείς.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Οι άλλοι συνάδελφοί σας είπαν άλλους λόγους για τους οποίους τάχα γίνεται η απεργία. Αποφασίστε.
      Το εκκρεμές θα επανέλθει σύντομα σε σημείο ισορροπίας. Επισημάνθηκε άλλωστε έγκαιρα,και από την ηγεσία της δικαιοσύνης και από μένα προσωπικά με επανειλημμένες δηλώσεις μου, κύριε Ακριβάκη, ότι «η κάθαρση δεν νοείται ως πλειοδοσία αυστηρότητας σε βάρος των δικαζομένων πολιτών ούτε κρίνεται η ακεραιότητα του κάθε δικαστή από τη σκληρότητα των ποινών που επιβάλλει».
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Μου δίδεται και σήμερα η ευκαιρία για πολλοστή φορά, κύριε Ακριβάκη –και δεν ήταν ακριβή αυτά που είπατε πριν, κύριε Ακριβάκη- να σημειώσω την πάγια θέση μου, ότι η δικαιοσύνη είναι αντάξια του ονόματός της, όταν εξαντλεί την αυστηρότητά της στους επίορκους δικαστές και την επιείκειά της στους πολίτες.
      ΑΛΕΞΑΝΔΡΟΣ ΑΚΡΙΒΑΚΗΣ: Χαίρομαι, αλλά δεν…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυριστήκατε ότι –τάχα- ενεργοποιώ επιλεκτικά το νόμο για το «πόθεν έσχες» των δικαστών. Η αλήθεια είναι ότι δεν είχα καμία ανάμιξη και δεν μπορούσα και να έχω. Είναι επίσης εντελώς ανακριβές ότι τάχα χίλιοι τετρακόσιοι δικαστικοί λειτουργοί δεν υπέβαλαν, όπως εσείς ισχυρίζεστε, δηλώσεις «πόθεν έσχες». Το ακριβές είναι ότι ελέγχθηκαν όλοι ανεξαιρέτως, κύριε Ρόβλια -και όχι επιλεκτικά- οι τριακόσιοι είκοσι πέντε δικαστές που δεν υπέβαλαν δήλωση «πόθεν έσχες» για το 2004, παρ’ ότι…
      ΚΩΝΣΤΑΝΤΙΝΟΣ ΡΟΒΛΙΑΣ: Για τα εκπρόθεσμα, σας είπα.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακούστε: Παρ’ ότι με δημόσια δήλωσή του ο Πρόεδρος του Αρείου Πάγου κάλεσε όλους να καταθέσουν δήλωση «πόθεν έσχες» ακόμη και μετά την παρέλευση της σχετικής προθεσμίας...
      ΚΩΝΣΤΑΝΤΙΝΟΣ ΡΟΒΛΙΑΣ: Πότε έγινε αυτή η δήλωση; Δεν την ξέραμε αυτήν τη δήλωση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν θυμάμαι την ημερομηνία, μπορώ να σας το πω όμως. Μπορώ να το πληροφορηθώ και να σας το πω. Είναι βέβαιο πάντως ότι το πληροφορήθηκαν οι δικαστές, οι οποίοι αθρόως έσπευσαν να υποβάλουν, έστω με καθυστέρηση, τη δήλωση του «πόθεν έσχες».
      ΚΩΝΣΤΑΝΤΙΝΟΣ ΡΟΒΛΙΑΣ: Εκ των υστέρων επιλεκτικές ειδοποιήσεις έγιναν, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυριστήκατε ότι υπήρξε παραβίαση…
      ΠΡΟΕΔΡΕΥΩΝ (Ιωάννης Τραγάκης): Δεν δέχομαι διακοπές, σας παρακαλώ, όπως δεν θα δεχτώ και διακοπές από οποιονδήποτε σε οποιονδήποτε συνάδελφο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυριστήκατε ότι υπήρξε «ωμή παραβίαση» των δικαστικών επετηρίδων για την προαγωγή «δικών μας», τάχα, δικαστικών λειτουργών. Μα, εσείς είστε οι τελευταίοι που «δικαιούσθε δια να ομιλείτε», τουλάχιστον περί σεβασμού της δικαστικής επετηρίδας. Δεν μιλάνε για σκοινί στου κρεμασμένου την αυλή.
      Ξεχνάτε ότι το 2001, για την πλήρωση της θέσης του Αντιπροέδρου του Συμβουλίου της Επικρατείας, προαγάγατε το δωδέκατο. Το 2002 επιλέξατε ως Αντιπρόεδρο του Συμβουλίου της Επικρατείας το δέκατο τρίτο στην επετηρίδα. Το 2003 προαγάγατε σε Αντιπρόεδρο του Συμβουλίου της Επικρατείας και πάλι το δέκατο τρίτο. Την ίδια χρονιά σκανδαλωδώς προαγάγατε σε Αντιπρόεδρο του Αρείου Πάγου και το δέκατο τέταρτο, τον κ. Αχιλλέα Ζήση, που σήμερα ελέγχεται ποινικά και ήδη τιμωρήθηκε πειθαρχικά με αργία για υποθέσεις παραδικαστικών κυκλωμάτων.
      Ενδεικτικό, αντίθετα, της αξιοκρατικής αντίληψης που πρυτάνευσε στις επιλογές της δικής μας Κυβέρνησης, είναι το γεγονός ότι πέρσι, για τις θέσεις των Αντιπροέδρων και στα τρία ανώτατα δικαστήρια, επελέγησαν οι πρώτοι και στις τρεις επετηρίδες. Για τις θέσεις των Αντιπροέδρων του Αρείου Πάγου επελέγησαν οι τέσσερις από τους επτά πρώτους Αρεοπαγίτες. Στις θέσεις των Αντιπροέδρων του Συμβουλίου της Επικρατείας επελέγησαν ο πρώτος και ο έκτος κατά σειρά αρχαιότητας. Για τις θέσεις των Αντιπροέδρων του Ελεγκτικού Συνεδρίου επελέγησαν η πρώτη και ο τρίτος Σύμβουλος στην επετηρίδα. Για πρώτη φορά, τα τελευταία χρόνια, μια Κυβέρνηση επέδειξε τέτοιο σεβασμό στην επετηρίδα.
      Ισχυριστήκατε ότι η παράταση της θητείας όλων των ήδη εκλεγμένων μελών των τριμελών συμβουλίων διοίκησης και των διευθυνόντων στις εισαγγελίες, είναι αντισυνταγματική. Η αλήθεια είναι ότι το άρθρο 90 του Συντάγματος, που εσείς επικαλεστήκατε, αφορά μόνο στις προαγωγές, μεταθέσεις, αποσπάσεις και μετατάξεις των δικαστικών λειτουργών και δεν έχει καμία σχέση με την παράταση των θητειών τους, που έγινε με στόχο την εναρμόνιση του χρόνου της θητείας των αιρετών διοικήσεων των Πρωτοδικείων και των Εισαγγελιών και την ταυτόχρονη ανάδειξή τους.
      Ξεχνάτε, όμως, ότι εσείς οι ίδιοι είχατε διαπράξει το ίδιο για το οποίο σήμερα μας εγκαλείτε: Με τους νόμους 2207/1994 και 2331/1995 παρατείνατε τη θητεία των αιρετών διοικήσεων των μεγάλων δικαστηρίων της χώρας. Με το ν. 2479/1997 παρατείνατε τη θητεία του προϊσταμένου της Εισαγγελίας Πρωτοδικών Αθηνών. Τότε δεν ήταν αντισυνταγματικό; Τώρα μόνο είναι; 
      Ισχυριστήκατε ότι η Κυβέρνηση και η ηγεσία της δικαιοσύνης επιχειρούν να συγκαλύψουν το σκάνδαλο των υποκλοπών. Και τούτο, γιατί παραγγείλαμε προκαταρκτική εξέταση, αντί για άμεση διεξαγωγή κύριας ανάκρισης. Η αλήθεια είναι –και το γνωρίζει και ο φοιτητής ακόμα της Νομικής- ότι,σύμφωνα με το δικό σας ν. 3160/2003, η προκαταρκτική εξέταση είναι  υποχρεωτική πριν από την κύρια ανάκριση, εφόσον πρόκειται για κακουργήματα ή για πλημμελήματα αρμοδιότητας Τριμελούς Πλημμελειοδικείου. 
      Σαν να μην έφτανε αυτό, καμώνεστε ότι αγνοείτε ότι ο Υπουργός Δικαιοσύνης, κατά το άρθρο 30 του Κώδικα Ποινικής Δικονομίας, δεν έχει το δικαίωμα παραγγελίας ποινικής δίωξης και κύριας ανάκρισης. Δικαίωμα έχει μόνο να παραγγείλει προκαταρκτική εξέταση. Και αυτό έκαμα. Άσκησα πλήρως αυτό το δικαίωμά μου και μάλιστα κατά απόλυτη προτεραιότητα ζήτησα τη διεξαγωγή της. 
      ΚΩΝΣΤΑΝΤΙΝΟΣ ΡΟΒΛΙΑΣ: Δώδεκα μήνες προτεραιότητα!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η παραπομπή του θέματος στην ανεξάρτητη δικαιοσύνη καταδεικνύει ότι πρόθεση της Κυβέρνησης ήταν η αποκάλυψη και όχι η συγκάλυψη της αλήθειας. Γιατί ξέρετε αναπόδραστα πως ό,τι πάει στη δικαιοσύνη, δημοσιοποιείται, έρχεται στο φώς.
      ΘΕΟΔΩΡΟΣ ΠΑΓΚΑΛΟΣ: Από τις εφημερίδες.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυριστήκατε ακόμη ότι υπήρξαν συνταγματικές παραβιάσεις και ότι επιδείχθηκε πολιτική αδιαφορία στην υπόθεση των Πακιστανών. Η αλήθεια είναι ότι ουδείς αρχικά πίστεψε την καταγγελία για απαγωγή Πακιστανών, που δημοσιεύτηκε πέρσι το καλοκαίρι. Ούτε το ΠΑ.ΣΟ.Κ. ευαισθητοποιήθηκε για το θέμα αυτό μέχρι τον Οκτώβριο. 
      Προσωπικά, μόλις πληροφορήθηκα την ύπαρξη της σχετικής μήνυσης, ζήτησα από τον Εισαγγελέα του Αρείου Πάγου να παραγγείλει τη διενέργεια προκαταρκτικής εξέτασης κατά απόλυτη προτεραιότητα, ώστε να μην απομείνει καμία σκιά και καμία αμφιβολία. Ζητήσαμε έρευνα, κυρίες και κύριοι συνάδελφοι, όχι συγκάλυψη. Εσείς σπεύδετε να αναλάβετε το ρόλο του ανακριτή και του δικαστή, περιφρονώντας τη δικαστική διαδικασία που ξεκίνησε και συνεχίζεται,μετά τη διενέργεια προκαταρκτικής εξέτασης. 
      Ισχυριστήκατε ότι υπήρξε πολιτική παρέμβαση για καταδίκη των κατηγορουμένων στην υπόθεση της «ΔΕΚΑ». Η αλήθεια είναι ότι η δικαιοσύνη λειτούργησε ανεξάρτητα και έκρινε ότι η υπόθεση έπρεπε να παραπεμφθεί στον Άρειο Πάγο, δεδομένου ότι ουδέποτε κρίθηκε στην ουσία της. Όπως και ο Εισαγγελέας του Αρείου Πάγου υπογράμμισε, το δικαστήριο δεν αθώωσε τους κατηγορουμένους -όπως και πάλι ανακριβώς ισχυρίζεστε- αλλά, μεταβάλλοντας το κακούργημα σε πλημμέλημα, έπαυσε οριστικά τη δίωξη λόγω παραγραφής. Παραγραφή όλων των υποθέσεων του Χρηματιστηρίου επιδιώκατε επί των ημερών σας, δηλαδή συγκάλυψη και ατιμωρησία. Εσείς είστε οι πρωτομάστορες της συγκάλυψης!
      ΘΕΟΔΩΡΟΣ ΠΑΓΚΑΛΟΣ: Υπαινίσσεστε ότι είναι ένοχοι, δηλαδή, παρ’ όλα αυτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πάγκαλε, ισχυρίζομαι ότι πρέπει η δικαιοσύνη να κάνει τη δουλειά της. Δεν είμαι ούτε εγώ ούτε εσείς αυτοί που θα αποφανθούμε.
      ΙΩΑΝΝΗΣ ΠΑΡΑΣΚΕΥΑΣ: Το ίδιο λέει και ο Κωστόπουλος.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι σχόλια!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυριστήκατε ακόμη ότι με διαβλητή σύνθεση του Ανώτατου Ειδικού Δικαστηρίου εκδόθηκε απόφαση για να αφαιρεθεί βουλευτική έδρα από το ΠΑ.ΣΟ.Κ.. Η αλήθεια είναι –και προκύπτει από σχετική αναφορά του Προέδρου του Ελεγκτικού Συνεδρίου κ. Ρίζου ενώπιον του ίδιου δικαστηρίου- ότι δεν υπήρξε οποιαδήποτε παρατυπία στη σύνθεση του δικαστηρίου. 
      Δεν έφθαναν, με άλλα λόγια, οι επιθέσεις του ΠΑ.ΣΟ.Κ. κατά του Προέδρου του Αρείου Πάγου, δεν έφθαναν οι επιθέσεις του ΠΑ.ΣΟ.Κ. κατά του Εισαγγελέα του Αρείου Πάγου, δεν έφθαναν οι επιθέσεις του ΠΑ.ΣΟ.Κ. κατά του Προέδρου του Συμβουλίου της Επικρατείας, θυσιάζετε τώρα και τον Πρόεδρο του Ελεγκτικού Συνεδρίου, πρόσωπο μάλιστα της δικής σας επιλογής, στο βωμό της υπηρέτησης κομματικών σκοπιμοτήτων.
      Κυρίες και κύριοι συνάδελφοι, βρίθει από έωλες αιτιάσεις, από ανακριβείς αιτιάσεις η επερώτησή σας.
      Αναφέρθηκα σ’ αυτές, όσο εξαντλητικά μου επιτρέπει ο κοινοβουλευτικός χρόνος, όχι γιατί θεωρώ ουσιαστικές τις αιτιάσεις αυτές, αλλά γιατί επιχειρείτε να δημιουργείτε ψευδείς εντυπώσεις σε βάρος της Κυβέρνησης, αλλά και ολόκληρης της δικαστικής ηγεσίας, πλήττοντας τελικά τον ίδιο το θεσμό της δικαιοσύνης. 
      Ως κυβέρνηση, το ΠΑ.ΣΟ.Κ. επιχείρησε να χειραγωγήσει τους λειτουργούς της δικαιοσύνης. Ως Αντιπολίτευση, με τέτοιου τύπου επερωτήσεις, εξακολουθεί να υπονομεύει το κύρος και την αξιοπιστία τους. Αμετάθετος στόχος της πολιτικής μας είναι μια ποιοτική δικαιοσύνη, έγκυρη και έγκαιρη, σύγχρονη και σεβαστή, απαλλαγμένη από τις παθογένειες του παρελθόντος.
      Είναι προφανές ότι η πολιτική αυτή αντίκειται στην αντίληψη και την πρακτική του ΠΑ.ΣΟ.Κ.. Ανταποκρίνεται ωστόσο στη βούληση, στην απαίτηση θα έλεγα, όλων των Ελλήνων πολιτών. Αυτή είναι η αβυσσαλέα διαφορά ανάμεσα στην πολιτική που εμείς συστηματικά υλοποιούμε και στην πραγματικότητα που εσείς μας κληροδοτήσατε. Η επερώτησή σας καταδεικνύει ότι και στο χώρο της δικαιοσύνης υπήρξατε επιζήμιοι ως κυβέρνηση, ενώ παραμένετε επιζήμιοι και ως Αντιπολίτευση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος κ. Παπαιωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, κάνουμε μια κοινή διαπίστωση με τον κύριο Υπουργό, ότι δηλαδή έχουμε μια αβυσσαλέα διαφορά πολιτικής απέναντι στην αντιμετώπιση γενικότερα των δημοκρατικών θεσμών και ιδιαίτερα του χώρου της δικαιοσύνης. 
      Εμείς, κύριε Υπουργέ, επιλέξαμε ηγεσίες στο χώρο της δικαιοσύνης, τις οποίες όμως ποτέ δεν εμπλέξαμε σε πολιτικά παιχνίδια, ποτέ δεν διανοηθήκαμε ότι μπορούσαμε να τις οδηγήσουμε και να γίνουν ουσιαστικά οι άνθρωποι που υπηρετούν πολιτικές σκοπιμότητες, κάτι που κάνατε και συνεχίζετε να το κάνετε συνειδητά. Αυτό είναι το κύριο αντικείμενο σήμερα αυτής της επερώτησης.
      Η διαπίστωση των χρόνιων προβλημάτων στην ελληνική δικαιοσύνη δεν σας απαλλάσσει. Πράγματι υπάρχουν προβλήματα. Το ζήτημα είναι ότι την τελευταία διετία, όμως, υπάρχει ένα πρωτόγνωρο κλίμα ανασφάλειας μεταξύ των δικαστών, το οποίο καθημερινά εισπράττουν από τους πολίτες. 
      Αυτά, κύριε Υπουργέ, τα λέει η ολομέλεια των δικηγορικών συλλόγων της χώρας. Είναι κρίμα που σήμερα ήρθατε εδώ και δεν ξέρετε γιατί απεργούν οι δικηγόροι της χώρας. Δεν μπορούσα να το διανοηθώ αυτό. Αυτό είναι το βασικό ερώτημα. Όλο αυτό είναι απόρροια, λέει, της αποπειρώμενης κάθαρσης στο χώρο της δικαιοσύνης, η οποία εξαντλείται μέχρι τώρα περί το Γιοσάκη. Αυτά λένε οι δικηγόροι όλης της χώρας. Σ’ αυτούς απαντάτε; Εμείς διαπιστώνουμε τα ίδια που διαπιστώνει σήμερα ο δικηγορικός κόσμος. 
      Είπατε ακόμα ότι υπάρχει μια ποινή παραπάνω. Ο συνολικός αριθμός των κρατουμένων τα τελευταία δύο χρόνια, κύριε Υπουργέ, αυξήθηκε κατά 10%. Το σημαντικότερο από όλα είναι ότι αυξήθηκαν οι προφυλακίσεις. Όλη αυτή η κατάσταση υπάρχει ως αποτέλεσμα αυτού του νοσηρού κλίματος, το οποίο ξέρετε πότε ξεκίνησε, κύριε Υπουργέ; Όταν ο Πρωθυπουργός της χώρας είπε «Παραλάβαμε μια διεφθαρμένη δικαιοσύνη».
      Εδώ είναι η διαφορά μας. Η διαφορά μας είναι ότι ναι, υπάρχουν και επίορκοι δικαστές και πρέπει να τιμωρηθούν παραδειγματικά μέσα από έλεγχο, ο οποίος όμως δεν μπορεί να παρατείνεται για λόγους πολιτικής σκοπιμότητας, γιατί και εδώ κάνατε πολιτικά παιχνίδια. Αυτό εσείς το λέτε ολοκλήρωση, αλλά περί αυτού πρόκειται. 
      Το σημαντικότερο από όλα, το βαρύτατο πλήγμα κατά της δικαιοσύνης, είναι ότι προσπαθείτε να οικειοποιηθείτε το έργο της ανεξάρτητης δικαιοσύνης. Εσείς, κύριε Υπουργέ, θα αναγγείλετε τις διώξεις; Εσείς θα επιβάλλετε ποινές; Ο Πρόεδρος του Αρείου Πάγου, ο εισαγγελέας ή τα αρμόδια θεσμικά όργανα; Αυτό είναι το κρίσιμο ερώτημα. 
      Αυτό που κάνατε, ως Υπουργός Δικαιοσύνης, να πάτε στον Άρειο Πάγο και να λάβετε γνώση του περιεχομένου των ανακρίσεων, είναι όχι μόνο παράνομο αλλά και αντισυνταγματικό. Ούτε αυτό το ξέρετε; Δεν ξέρετε, δηλαδή, ότι το περιεχόμενο κατά τη διάρκεια της ανάκρισης το ξέρουν μόνο ο ανακριτής, ο εισαγγελέας και κανένας άλλος; Ούτε ο Πρόεδρος του Αρείου Πάγου έπρεπε να λάβει γνώση του περιεχομένου των ανακρίσεων.
      Και βγήκατε και προαναγγείλατε εσείς διώξεις και μετά από λίγο καιρό στο ίδιο και μεγαλύτερο ατόπημα υπέπεσε ο εκλεκτός σας Πρόεδρος του Αρείου Πάγου. 
      Και να κάνω μια παρένθεση εδώ. Εμείς δεν επιλέξαμε ποτέ επίορκο δικαστή για Πρόεδρο του Αρείου Πάγου. Και έχετε τα στοιχεία στα χέρια σας. 
      ΑΝΤΩΝΙΟΣ ΦΟΥΣΑΣ: Όχι και επίορκος!  Υπερβάλλετε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά που σας λέω! Υπάρχουν αποφάσεις του δικαστηρίου, του Τριμελούς Εφετείου Αθηνών. 
      ΠΡΟΕΔΡΕΥΩΝ (Ιωάννης Τραγάκης): Αντιλαμβάνεστε τι λέτε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πλήρως!
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, αντιλαμβάνεστε τι λέτε τώρα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πλήρως!
      ΑΝΤΩΝΙΟΣ ΦΟΥΣΑΣ: Μήπως δεν έχετε επίγνωση της λέξεως;
      ΜΙΛΤΙΑΔΗΣ ΠΑΠΑΪΩΑΝΝΟΥ: Πλήρως! Με απόφαση δικαστηρίου. Παρακαλώ μη με διακόπτετε!
      ΠΡΟΕΔΡΕΥΩΝ (Ιωάννης Τραγάκης): Αντιλαμβάνεστε βέβαια τι λέτε τώρα. 
      ΑΝΤΩΝΙΟΣ ΦΟΥΣΑΣ: Επίορκος ο Πρόεδρος του Αρείου Πάγου! Εκτός εάν δεν ξέρετε τι θα πει «επίορκος».
      ΜΙΛΤΙΑΔΗΣ ΠΑΠΑΪΩΑΝΝΟΥ: Μη με διακόπτετε!
      Και βγαίνει ο Πρόεδρος του Αρείου Πάγου…
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε.  Ο καθένας έχει την ευθύνη αυτών που λέει. 
      ΑΝΤΩΝΙΟΣ ΦΟΥΣΑΣ: Μπορούμε να αντιδρούμε σαν άνθρωποι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Να αντιδράτε. 
      ΑΝΤΩΝΙΟΣ ΦΟΥΣΑΣ: Όχι και επίορκος ο Πρόεδρος του Αρείου Πάγου!
      ΠΡΟΕΔΡΕΥΩΝ (Ιωάννης Τραγάκης): Παρακαλώ! Ο καθένας έχει την ευθύνη αυτών που λέει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίζω.
      ΑΝΤΩΝΙΟΣ ΦΟΥΣΑΣ: Είναι ντροπή σας!
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ!
      ΜΙΛΤΙΑΔΗΣ ΠΑΠΑΪΩΑΝΝΟΥ: Υπάρχουν αποφάσεις του Εφετείου ότι ψευδόρκησε. Όταν ψευδορκεί ο σημερινός Πρόεδρος του Αρείου Πάγου και απ’ όλους επιλέγετε αυτόν, αυτή είναι η απάντηση. 
      ΑΝΤΩΝΙΟΣ ΦΟΥΣΑΣ: Εκτός αν δεν ξέρετε τι θα πει «επίορκος».
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Ανεξάρτητη δικαιοσύνη δεν σημαίνει ανέλεγκτη δικαιοσύνη. 
      Πάμε  παρακάτω. 
      ΠΡΟΕΔΡΕΥΩΝ (Ιωάννης Τραγάκης): Ξέρει πολύ καλά τι σημαίνει «επίορκος», κύριε  συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στην Ένωση, λοιπόν, Εισαγγελέων Ελλάδας ήρθε ο Πρόεδρος του Αρείου Πάγου κ. Ρωμύλος Κεδίκογλου, προανήγγειλε άλλες διώξεις και «φωτογράφισε» συγκεκριμένους δικαστές εναντίον των οποίων δεν έχει ασκηθεί καν ούτε πειθαρχική αγωγή ούτε έχει ξεκινήσει ποινική διαδικασία. Αυτό δεν σας ενόχλησε, κύριε Υπουργέ; Δηλαδή αυτοί οι άνθρωποι πώς θα κάνουν καλά τη δουλειά τους;
      Να συνεχίσω, σε σχέση με το μεγάλο θέμα του «πόθεν έσχες». Τι είπαμε εμείς; Προφανώς οι δικαστές είναι εκείνοι που πρώτοι έπρεπε να συμμορφωθούν με το νόμο. Όχι όμως επιλεκτικές διώξεις! Και τα στοιχεία δεν είναι δικά μας. Είναι της Ένωσης Δικαστών και Εισαγγελέων. Μόνο για το 2004, δυστυχώς, χίλιοι τετρακόσιοι δικαστές και εισαγγελείς δεν υπέβαλαν δηλώσεις. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μην επιμένετε. Είναι ανακριβές. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τα στοιχεία είναι της Ένωσης Δικαστών και Εισαγγελέων. Από αυτές ασκήθηκαν μόνο για τριακόσιους είκοσι πέντε. Με ποια κριτήρια;
      Να πάω, λοιπόν, λίγο παρακάτω στα ζητήματα τα συγκεκριμένα. Σε σχέση, λοιπόν, με τα ζητήματα του παραδικαστικού κυκλώματος, ακούσατε ποτέ να πούμε εμείς να μην προχωρήσει η κάθαρση σε βάθος και γρήγορα; Γιατί, όμως, αυτό δεν προχωράει γρήγορα; Φθάσαμε στο σημείο και υπάρχει αυτήν τη στιγμή εφέτης που προήχθη και δεν έπρεπε να έχει τις υποθέσεις στα χέρια του και τις έχει. Άλλοι δικαστές δεν υπάρχουν; Δηλαδή ένας- δύο άνθρωποι πρέπει να βγάλουν αυτή την υπόθεση πέρα; Δεν έχετε εμπιστοσύνη σε άλλους; Άρα, λοιπόν, να μην πηγαίνουμε σε ζητήματα τα οποία εμείς δεν έχουμε βάλει. 
      Δεύτερο ζήτημα: Επιλεκτική αναψηλάφηση πειθαρχικών υποθέσεων. Σας είπε προηγουμένως ο κ. Ακριβάκης πολύ σωστά ότι ο κ. Λινός απάντησε αντί για σας. Το θεωρείτε σωστό; Σ’ εσάς κάναμε την ερώτηση, δεν την κάναμε στον κ. Λινό. Σ’ εσάς απευθύνεται. Και κάποια στιγμή μας είπε ακόμη ότι, ξέρετε, αναφέρεστε –λέει- σε κάποιον αντεισαγγελέα του Αρείου Πάγου –να μη λέω ονόματα εδώ- διότι αυτός προαλείφεται να γίνει και εισαγγελέας του Αρείου Πάγου. Εμείς τα είπαμε αυτά; Και είναι γνωστό ότι δεν έχει ούτε τις τυπικές προϋποθέσεις ακόμα. 
      Εγώ όμως ρωτώ: Δεν είναι πειθαρχικό το ζήτημα -αφήστε όλα τα άλλα- ότι ένας αντεισαγγελέας του Αρείου Πάγου έκτισε χωρίς άδεια; Έκτισε ολόκληρο σπίτι χωρίς άδεια. Δηλαδή έχει το απαιτούμενο ήθος και κύρος να κάνει αυτή τη δουλειά που κάνει; Και πήγε μετά από δέκα χρόνια να το νομιμοποιήσει.  Συμφωνείτε, κύριε Υπουργέ; Γιατί αν συμφωνείτε, έχουμε άλλη αντίληψη για το ποιο κύρος και ποιο ήθος πρέπει να έχει ο κάθε δικαστής.
      Να σας θυμίσω για την υπόθεση της «Δ.Ε.Κ.Α.» ότι έχουν βγει στελέχη σας κατ’ επανάληψη και έχουν πει ότι οι ποινές θα είναι αυστηρές; Ξέρετε ότι έχει αλλάξει το κατηγορητήριο τέσσερις φορές γι’ αυτούς τους ανθρώπους; Ξέρετε ότι έγινε μια ακροαματική διαδικασία είκοσι ημερών και ακολουθήθηκε η εξής διαδικασία. Ακούστε, κύριοι συνάδελφοι: Πάγια νομολογία του Αρείου Πάγου είναι η 9/1999 απόφαση. Τη χρεώνει ο εισαγγελέας του Αρείου Πάγου σε αντεισαγγελέα. Ο αντεισαγγελέας του Αρείου Πάγου λέει ότι δεν συντρέχει λόγος να ασκηθεί, γιατί όλα έχουν γίνει εντάξει, και μετά φεύγει και πηγαίνει σε άλλον αντεισαγγελέα,  για να φθάσουμε εκεί που φθάσαμε σήμερα και έτσι οι άνθρωποι αυτοί, που είναι δημόσιοι λειτουργοί, στερούνται και του φυσικού τους δικαστή, που και αυτό έχει να κάνει με προστασία του Συντάγματος. Ούτε αυτό σας ενοχλεί, κύριε Υπουργέ, διότι πρέπει σώνει και καλά επειδή εμείς δεν μπορέσαμε να βρούμε κάτι για να τους καταδικάσουμε –γιατί αυτά είχαμε πει προεκλογικά σε σχέση με το Χρηματιστήριο- οπωσδήποτε να τιμωρηθούν κάποιοι. Αν αυτό δεν είναι ωμή παρέμβαση, ποια είναι; Και λέτε: Εμείς; Τίποτα! Δηλαδή, το Νομικό Συμβούλιο του Κράτους, ο Πρόεδρος, μόνος του το ζήτησε; Δεν συνεννοήθηκε μαζί σας;
      Σας είπε ο κ. Ρόβλιας: Μπορείτε να μας πείτε αν υπάρχει ή δεν υπάρχει γραπτή η πρόταση του Γενικού Γραμματέα του Υπουργείου Οικονομικών; 
      Έτσι πάμε να λύσουμε τα ζητήματα; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν γνωρίζω την ύπαρξη τέτοιου εγγράφου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε με, κύριε Υπουργέ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας το λέω, κύριε Ρόβλια, δεν γνωρίζω την ύπαρξη τέτοιου εγγράφου.
      ΚΩΝΣΤΑΝΤΙΝΟΣ ΡΟΒΛΙΑΣ: Θα επανέλθω. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και γιατί, κύριε Υπουργέ, μια και υπήρχε το θέμα του Χρηματιστηρίου και όλα αυτά πριν παραγραφούν εσείς δεν τα φέρατε εδώ στην Α΄ Σύνοδο, στη Β΄ Σύνοδο; Γιατί το αφήσατε αυτό το ζήτημα; Ο κ. Κωστόπουλος είναι το ζήτημα ή ο κ. Καραμανλής; Εγώ είμαι περίεργος να δω τι θα πει στον ελληνικό λαό. Περιμένει μέσα από τις στημένες δίκες για να καταλήξει και για να επιβεβαιώσει αυτά τα οποία έλεγε προεκλογικά; Αυτές είναι οι παρεμβάσεις σας.
      Να σας πάω σε σχέση με τα ζητήματα τα οποία είπατε προηγουμένως; Για την αύξηση των αντιπροέδρων τα είπα. Να μην επανέλθω σ’ αυτά. Να προσθέσω σε σχέση με το άλλο θέμα που έθεσε ο κύριος Υπουργός και αφορά το θέμα της ταχείας απονομής της δικαιοσύνης. Όλοι συμφωνούμε και τέτοια μέτρα έχουν παρθεί στο παρελθόν και εμείς είπαμε ελάτε να συζητήσουμε και να δούμε ακόμη περισσότερα μέτρα. Κανένας δεν έχει αντίρρηση. Όμως, δεν μπορεί κάθε μέρα να λέει, να, τα θετικά αποτελέσματα. Ποια είναι τα θετικά αποτελέσματα, κύριοι συνάδελφοι; Κατατέθηκε το δικόγραφο σε μονομελές πρωτοδικείο στις 16.12.2005 και η δικάσιμος είναι 1.3.2007. Κατατέθηκε το δικόγραφο 27.3.2006 και η δικάσιμος είναι 20.9.2007. Κατατέθηκε το δικόγραφο 21.7.2005 και η δικάσιμος είναι 22.2.2007. Πόσα θέλετε να σας φέρω; Να σας φέρω αυτά που επικαλείται σήμερα ο δικηγορικός σύλλογος; Και ξέρετε τι γίνεται; Γράφουν πενήντα υποθέσεις στο πινάκιο, εκδικάζονται οι δεκαπέντε-είκοσι, αναβάλλονται για μετά από δεκαοκτώ μήνες, κάνουν άλλους δεκαοκτώ μήνες να βγουν οι αποφάσεις και είμαστε στο ίδιο αποτέλεσμα.
      Εμείς είπαμε, ναι, υπάρχει θέμα σε σχέση με την ταχύτητα της απονομής της δικαιοσύνης, ελάτε να συζητήσουμε και να βρούμε μέτρα αποτελεσματικά όμως και όχι μέτρα για να κάνουμε εντυπώσεις και να λέμε ότι τα πράγματα βελτιώθηκαν. Δυστυχώς, κύριε Υπουργέ, δεν βελτιώθηκαν. 
      Να  πάω τώρα στη μεγάλη υπόθεση, μιας και την αναφέρατε, του σκανδάλου των υποκλοπών. Είπατε ότι έπρεπε να διαταχθεί προκαταρκτική εξέταση. Να δεχθώ κατ’ αρχάς την άποψή σας παρ’ ότι υπάρχει βεβαιότητα ότι μπορούσατε να διατάξετε απευθείας διενέργεια ανάκρισης. Αλλά, να ξεκινήσουμε με τη δική σας θεώρηση. Την επόμενη μέρα, όταν ο κ. Κορωνιάς στο γραφείο σας υπέβαλε υπόμνημα και ομολόγησε το έγκλημα –το έγκλημα είναι ομολογημένο- τι χρειάζονταν η προκαταρκτική εξέταση παραπέρα; Μετά από λίγες μέρες μας είπε ο κ. Κοραντής στην επιτροπή της Βουλής ότι υπέβαλε υπόμνημα και λέει, μας απασχολούσε να βρούμε τους δράστες. Δεν γνωρίζετε, κύριε Υπουργέ, που δεν είστε πρωτοετής φοιτητής της Νομικής ασφαλώς, αλλά είστε ένας έγκριτος δικηγόρος, ότι το θέμα τού να βρεθούν οι δράστες είναι θέμα της κύριας ανάκρισης; Γιατί, λοιπόν, έπρεπε να περάσουν έντεκα και δώδεκα  μήνες για να φτάσουμε εδώ που φτάσαμε σήμερα; Αυτό δεν σας απασχολεί; Γιατί να μην κάνουμε τους συνειρμούς μας εμείς, όταν αυτή τη στιγμή έχουμε μία υπόθεση αυτή και την άλλη υπόθεση των Πακιστανών που και εκεί η μήνυση για έξι μήνες είχε χαθεί στα αρχεία, ότι αυτό συνδέεται με την παράταση της θητείας του κ. Παπαγγελόπουλου; Δεν τα λέμε εμείς, τα λέει όλος ο κόσμος. Κοιτάξτε μέσα στο Δικαστικό Σώμα, μέσα στους δικηγόρους να δείτε τι γίνεται. 
      Άρα, δυο μεγάλες υποθέσεις οι οποίες είχαν να κάνουν από τη μια μεριά με την ωμή παραβίαση ανθρωπίνων δικαιωμάτων και από την άλλη με την ασφάλεια της χώρας, προσπαθήσαμε να τις συγκαλύψουμε, να τις αποκρύψουμε. Και είμαστε ικανοποιημένοι στο τέλος, διότι ο κ. Παπαγγελόπουλος μετά από έντεκα μήνες, μετά από δέκα καταθέσεις που πήρε όλες κι όλες –και καταθέσεις τυπικές, γιατί όπως μας είπε ο πρόεδρος της Α.Δ.Α.Ε. ούτε καν του είπε το ζήτημα- προσέξτε, έκανε πλημμεληματική μήνυση κατ’ αγνώστων, ενώ το αίτημα αφορά τη διακινδύνευση του δημοκρατικού μας πολιτεύματος και της εθνικής ασφάλειας της χώρας. Δηλαδή αφορά κακούργημα. Καλά έκανε τη δουλειά του ο κ. Παπαγγελόπουλος; Αυτή την αίσθηση έχετε; Γιατί, λοιπόν, σ΄ όλα αυτά δεν απαντάτε; 
      Υπήρχε η περίπτωση Τσαλικίδη. Γιατί αυτή η υπόθεση δεν συσχετίστηκε από την αρχή; Την αφήσαμε απ΄ έξω παρ΄ ότι από την πρώτη μέρα ο κ. Κορωνιάς είπε ότι έχουμε και ένα γεγονός εδώ –άλλη διαδικασία, άλλος φάκελος ξεχωριστός- και από την άλλη μεριά εσείς ισχυρίζεστε ότι εδώ έγιναν όλα καλώς. 
      Να πάμε στην υπόθεση Πακιστανών; Σας παρακαλώ να διαβάσετε τα πρακτικά της συζήτησης που έγινε εδώ στην αρμόδια επιτροπή. Είχε πει τότε ο κ. Βουλγαράκης και εσείς ότι σε σχέση με τη διαπίστωση του εγκλήματος –διότι είχατε αρνηθεί, είχατε πει ότι δεν διεπράχθη τέτοιο έγκλημα στη χώρα μας κατ’ επανάληψη και ότι αυτό είναι προβοκάτσια ή φιάσκο- όταν τελειώσει η προκαταρκτική εξέταση, τότε θα γελάσουμε! Και ήρθε η προκαταρκτική εξέταση και ήρθε το αποτέλεσμα. Διαπιστωμένη η πράξη. Τι έχετε να πείτε σε σχέση μ΄ αυτά; Ή μήπως συμμερίζεστε την άποψη του κ. Πολύδωρα ο οποίος χθες μας είπε, ξέρετε, πρόκειται περί ενδοπακιστανικού ζητήματος και δυστυχώς πήγε και ο Διοικητής της Εθνικής Υπηρεσίας Πληροφοριών και ορκίστηκε γι’ αυτό, ότι δηλαδή περί αυτού πρόκειται; 
      Και βγαίνει ο κ. Πολύδωρας και λέει απ’ αυτό το Βήμα αυτά που είπε και αυτό δεν αποτελεί παρέμβαση στο έργο της δικαιοσύνης. Τι αποτελεί τότε παρέμβαση στο έργο της δικαιοσύνης; Και λέει για πιστοποιητικά, για τα άλλοθι και όλα αυτά, δηλαδή, μπήκαμε και επί της ουσίας της υπόθεσης. Ακούσατε ποτέ τίποτα επί της ουσίας, επί του περιεχομένου των φακέλων της υπόθεσης; Εμείς πράξεις κρίνουμε και Υπουργών και συγκεκριμένων δικαστικών λειτουργών. Περί αυτού πρόκειται, κύριε Υπουργέ.
       Αναφερθήκατε στην υπόθεση του Ειδικού Δικαστηρίου, όπου αφαιρέθηκε η βουλευτική έδρα κ.λπ.. Να μην τα θυμίζω όλα. Ξέρετε ότι υπάρχει έγγραφη καταγγελία μέλους του Α.Δ.Α.Ε. που ήταν και ο αρχαιότερος αντιπρόεδρος και πήγαινε σε όλες τις υποθέσεις, ότι δεν ειδοποιήθηκε και ειδοποιήθηκε αυτός που εσείς επιλέξατε ως αντιπρόεδρο και με μία ψήφο άλλαξε η πάγια νομολογία και συγγενικό πρόσωπο του Πρωθυπουργού αναγορεύτηκε Βουλευτής; Αυτή δεν είναι η αλήθεια; 
       ΑΠΟΣΤΟΛΟΣ ΚΑΚΛΑΜΑΝΗΣ: Όχι στην Α.Δ.Α.Ε..
       ΜΙΛΤΙΑΔΗΣ ΠΑΠΑΪΩΑΝΝΟΥ: Συγγνώμη, στο Ανώτατο Ειδικό Δικαστήριο. Το ανέφερα, κύριε Πρόεδρε, επειδή έχω την Α.Δ.Α.Ε. συνέχεια. Ήθελα να πω στο Α.Ε.Δ.. Περί αυτού πρόκειται.
       Μας είπατε ότι δεν υπάρχει θέμα για τον Πρόεδρο του Ελεγκτικού Συνεδρίου, του Συμβουλίου της Επικρατείας. Ξέρετε, κύριε Υπουργέ, ότι για τα ζητήματα των γενικών διευθυντών και για όλα αυτά τα ζητήματα, τις προαγωγές κ.λπ. και ιδιαίτερα για το Υπουργείο Προεδρίας ότι είχαν πάει στο αρμόδιο τμήμα, ότι προσδιορίστηκε δικάσιμος και αφού προσδιορίστηκε η δικάσιμος, την πήρε μετά η ολομέλεια, την πήγε και την ανέβαλε, ώστε να έχει περάσει τριετία όταν εκδικαστεί η υπόθεση, ώστε να είναι άνευ αντικειμένου, γιατί οι προαγωγές που κάνατε στο χώρο της Δημόσιας Διοίκησης είναι όλες παράνομες; Αυτά δεν σας απασχολούν, κύριε Υπουργέ, ως Υπουργό της Δικαιοσύνης; Ούτε αυτά τα γνωρίζετε.
       Θα σας πάω σε κάτι άλλο και θα τελειώσω μ’ αυτό γιατί τελείωσε ο χρόνος μου. Έχω και τη δευτερολογία. Θα σας πω το εξής: Σας ζητήσαμε να μας αναφέρετε κάποια θέματα σε σχέση με το σωφρονιστικό σύστημα και κυρίως τη «ΘΕΜΙΣ ΚΑΤΑΣΚΕΥΑΣΤΙΚΗ». Μας δώσατε κάποιες απαντήσεις. Θα επανέλθουμε στο θέμα γιατί για το σωφρονιστικό σύστημα θα κουβεντιάσουμε άλλη μέρα αναλυτικά, τι παραδώσαμε, τι έχετε κάνει μέχρι τώρα, τι γίνεται με τη «ΘΕΜΙΣ ΚΑΤΑΣΚΕΥΑΣΤΙΚΗ», για το διάτρητο και το κατασκευασμένο –αν θέλετε- πόρισμα. Θα τα πούμε όλα αυτά, δεν υπάρχει καμία αμφιβολία. Τίποτα δεν θα μείνει έτσι.
       Εγώ θέλω να μου απαντήσετε στο εξής: Είναι δυνατό να μας απαντάτε –και αυτό αφορά και την Πρόεδρο της Βουλής και παρακαλώ να μεταφερθεί στην κυρία Πρόεδρο- ότι τα ονόματα των προσληφθέντων υπαλλήλων δεν αναφέρονται για λόγους προστασίας προσωπικών δεδομένων; Ακούστε, κύριοι συνάδελφοι, είπαμε να μας πουν ποιοι είναι αυτοί που προσελήφθησαν μέσα από διαβλητές διαδικασίες. Και λέει: «Δεν σας λέμε τα ονόματα». Για ποια προσωπικά δεδομένα μιλάμε; Ζητήσαμε εμείς την ομάδα αίματος; Ζητήσαμε να μας πουν ποια είναι αυτά τα άτομα. Αυτά τα ξέρει όλος ο κόσμος αν πάει και τα ζητήσει και ο Υπουργός δεν μας λέει τα ονοματεπώνυμα αυτών που προσελήφθησαν.
       ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι έμμεση ομολογία αδιαφανών διαδικασιών.
       ΜΙΛΤΙΑΔΗΣ ΠΑΠΑΪΩΑΝΝΟΥ: Τι είναι όλο αυτό, κύριε Υπουργέ; Έρχεστε και μας λέτε για τη «ΘΕΜΙΣ ΚΑΤΑΣΚΕΥΑΣΤΙΚΗ». Μπορείτε να μου πείτε αυτήν τη στιγμή τι προσόντα έχει ο διευθύνων σύμβουλος; Τέως δήμαρχος –προσέξτε- και προΐσταται τεχνικών, μηχανικών, κ.λπ.. Αυτή είναι η αξιοκρατία. Και πολλά άλλα, αλλά όπως είπα, αυτά δεν είναι της ώρας.
       ΒΑΣΙΛΕΙΟΣ ΜΑΓΓΙΝΑΣ: Ο δήμαρχος δεν είναι επαγγελματική ιδιότητα. ΜΙΛΤΙΑΔΗΣ ΠΑΠΑΪΩΑΝΝΟΥ: Το βιογραφικό του…
       Μπορεί να μας πει ο κύριος Υπουργός αν…
       ΒΑΣΙΛΕΙΟΣ ΜΑΓΓΙΝΑΣ: Μπορεί να είναι μηχανικός και να είναι και δήμαρχος.
       ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ θα χαρώ πάρα πολύ αν είναι μηχανικός και θα χαρώ πάρα πολύ αν έχει το οποιοδήποτε πτυχίο. Θα είμαι απόλυτα ικανοποιημένος για όλα αυτά τα ζητήματα.
       Να πω για τις αμοιβές στη «ΘΕΜΙΣ ΚΑΤΑΣΚΕΥΑΣΤΙΚΗ» με τις επιτροπές; Σε άλλη επερώτηση, γιατί πράγματι τι να πρωτοπεί κανείς σήμερα.
       Επίσης θέλω να πω το εξής και παρακαλώ να καταχωρισθούν στα Πρακτικά για να δει ο κύριος Υπουργός πότε ορίζεται δικάσιμη: Θα ήθελα να προσθέσω σ’ αυτό το ζήτημα κάτι για τα θέματα των διοικητικών δικαστηρίων. Διακόσιες εξήντα χιλιάδες υποθέσεις. Ξέρετε τι είπε η Πρόεδρος στη γενική συνέλευση όπου είχαμε πάει; Ότι εδώ γεμίζουν με υποθέσεις τα διοικητικά δικαστήρια γιατί; Διότι το δημόσιο ασκεί ένδικα μέσα σε υποθέσεις που έχουν κριθεί τελεσίδικα γιατί δεν θέλει να πληρώσει τώρα και θέλει να μεταθέσει τις πληρωμές μετά, λόγω δημοσιονομικού προβλήματος. 
      (Στο σημείο αυτό ο Βουλευτής κ. Μιλτιάδης Παπαϊωάννου καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βλέπουμε αυτήν τη στιγμή υποθέσεις για τα οικογενειακά επιδόματα, για το Λ.Α.Φ.Κ.Α.. Γεμίζουν τα πινάκια με εφέσεις του ίδιου του δημοσίου και ύστερα μιλάτε για καθυστερήσεις τις οποίες δημιουργεί η ίδια η Κυβέρνηση. Περί αυτού πρόκειται. 
      Εμείς λοιπόν, κύριε Υπουργέ, αναγνωρίζουμε ότι ο χώρος της δικαιοσύνης έχει πολλά προβλήματα και πρέπει να τα δούμε μαζί και αναλαμβάνουμε και την ευθύνη που μας ανήκει σε σχέση με τα χρόνια προβλήματα που είναι τα ζητήματα που έχουν να κάνουν με τους μισθούς, τα ζητήματα που έχουν να κάνουν με την εισαγωγή των νέων τεχνολογιών, τα ζητήματα που έχουν να κάνουν –αν θέλετε- με τις απομαγνητοφωνήσεις, τα κτήρια σε όλη την Ελλάδα. Όλα αυτά είναι σοβαρά ζητήματα.
      Το μεγάλο όμως ζήτημα είναι το γεγονός ότι αυτή η Κυβέρνηση από την πρώτη μέρα έκανε επικίνδυνα παιχνίδια στο χώρο της δικαιοσύνης γιατί θέλησε να σηματοδοτήσει ότι εμείς θα ελέγξουμε το χώρο. Το ίδιο έκανε και την περίοδο 1990-1993 για να μπορέσει μέσα απ΄ αυτό να δικαιώσει προεκλογικές –αν θέλετε- λογικές της και σήμερα, δυστυχώς, αυτό σηματοδοτεί. 
      Αυτό, κύριε συνάδελφε, έχει φέρει το κλίμα ανασφάλειας που υπάρχει στο χώρο της δικαιοσύνης και αυτό είναι που δημιουργεί την κατάσταση, για την οποία σήμερα το σύνολο των δικηγορικών συλλόγων της χώρας είναι σε απεργία, για έναν και μόνο λόγο: για την πολιτική του φόβου και της ανασφάλειας που η Κυβέρνηση με πρώτο τον Πρωθυπουργό και στη συνέχεια με τον κύριο Υπουργό έχει δημιουργήσει στο συγκεκριμένο χώρο. Σ’ αυτά να μας απαντήσετε και όχι στους αφορισμούς του παρελθόντος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Περιττό να σας υπενθυμίσω ότι ο χρόνος σας θα κρατηθεί από τη δευτερολογία σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν υπάρχει τέτοιο θέμα, κύριε Πρόεδρε. Τον έχω το χρόνο της δευτερολογίας μου.
       ΠΡΟΕΔΡΕΥΩΝ (Ιωάννης Τραγάκης): Δεν έχετε όλο το χρόνο. Ο χρόνος είναι συγκεκριμένος.
      Κύριε Μαγγίνα, έχει ζητήσει το λόγο ο πρώην Πρόεδρος της Βουλής και μετά θα απαντήσετε εσείς.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ανεξάρτητα από το τι γίνεται σήμερα –γιατί δεν γίνεται μόνο σήμερα- η άποψή μου είναι σαφής, για να μη μένει στο τέλος ο Υπουργός με μόνο τον Κοινοβουλευτικό Εκπρόσωπο. Ο Κανονισμός λέει πρωτολογίες και δευτερολογίες. Το δάνειο της δευτερολογίας δεν το καταλαβαίνω.
      ΠΡΟΕΔΡΕΥΩΝ (Ιωάννης Τραγάκης): Συμψηφίζεται ο χρόνος.
      ΑΠΟΣΤΟΛΟΣ ΚΑΚΛΑΜΑΝΗΣ: Επί του θέματος, κύριε Πρόεδρε. 
      Άκουσα από τον κύριο Υπουργό να μιλά για ανεξαρτησία της δικαιοσύνης και διαφάνεια, για ανεξαρτησία της δικαιοσύνης, που ουσιαστικά άρχισε επί Νέας Δημοκρατίας, γιατί επί Κυβερνήσεως της Νέας Δημοκρατίας άρχισε και η επιχείρηση της κάθαρσης.
      Δηλαδή, θέλετε να πείτε ότι δώσατε εντολή, κύριε Υπουργέ, στην ηγεσία του Αρείου Πάγου να κάνει το καθήκον της; Είστε λάθος και με μόνη αυτή τη σκέψη!
      Αντίθετα, με αυτό που κάνατε στην υπόθεση των υποκλοπών –που επικαλούμενη η Κυβέρνηση, δεν ξέρω αν δι’ υμών ή διά του κ. Βουλγαράκη, εθνικό θέμα- παγιδεύσατε τη δικαιοσύνη. Διότι εγώ πιστεύω ότι ούτε ο κ. Λινός ούτε ο κ. Παπαγγελόπουλος είχαν κανένα λόγο –αυτό που εσείς λέτε ότι όταν γίνεται μια προκαταρκτική εξέταση, γίνεται αμέσως γνωστή- να διαφυλάξουν το απόρρητο αυτής της προκαταρκτικής εξέτασης επί έντεκα μήνες. 
      Όπως επίσης σας ξαναείπα εδώ ότι παγιδεύσατε τη δικαιοσύνη, την ευτελίσατε στην κοινή συνείδηση, διότι και η πορεία της προκαταρκτικής εξέτασης εξηρτάτο από το υλικό που η Ε.Υ.Π. θα επεξεργαζόταν. Δηλαδή το κλιμάκιο της Ε.Υ.Π. που συνεργάστηκε με τις ξένες υπηρεσίες για τις υποκλοπές υποτίθεται ότι θα επεξεργαζόταν το υλικό και βάσει αυτού ο Εισαγγελέας Αθηνών θα προχωρούσε στην προκαταρκτική εξέταση.
      Κύριε Υπουργέ, κάθε ένας που κάθεται στην καρέκλα του Υπουργού Δικαιοσύνης δίνει το δικό του δείγμα γραφής. Όταν αναφέρεστε στο παρελθόν, θα πρέπει να κοιτάξετε τι δείγμα γραφής έδωσε κάθε προκάτοχός σας. Για να μην πάω πολύ πιο πίσω στη δεκαετία του ’50 και του ’60, όταν γνωρίζατε –που είπατε ότι πήγατε κι εσείς να πληροφορηθείτε στον Άρειο Πάγο την πορεία της ανακρίσεως- την περιπέτεια Κόλλια, όταν πήγε ο Εισαγγελέας του Αρείου Πάγου να μάθει στη Θεσσαλονίκη τι κάνει ο ανακριτής Σαρτζετάκης με την υπόθεση Λαμπράκη. 
      Ούτε ο Εισαγγελέας του Αρείου Πάγου δικαιούται να γνωρίζει την πορεία, το περιεχόμενο της ανακρίσεως! Και εσείς μας λέτε εδώ -και ομολογείτε από τη θέση εκείνη- ότι ο Πρόεδρος και ο Εισαγγελέας του Αρείου Πάγου εγνώριζαν τα στοιχεία της ανακρίσεως, τα οποία εσείς ανακοινώσατε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ δεν είπα αυτό. Τα στοιχεία της ανάκρισης δεν τα εγνώριζα!
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε πως ό,τι είπα, το είπα παρουσία του Προέδρου και του αντιεισαγγελέως του Αρείου Πάγου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ξέρετε τι είπα, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε ότι επίκεινται διώξεις. 
      Το ότι επίκεινται διώξεις, κύριε Υπουργέ, δεν δικαιούσθε να το γνωρίζετε ούτε εσείς, ούτε ο εισαγγελέας του Αρείου Πάγου. Το γνωρίζει ο ανακριτής και όταν καταλήξει, απευθύνεται στον αρμόδιο εισαγγελέα κι αν και εκείνος συμφωνήσει, προχωρούν, αλλιώτικα γίνεται η γνωστή διαδικασία και για προσωρινή κράτηση και για οτιδήποτε άλλο. Και όταν ασκηθεί η δίωξη για συγκεκριμένα αδικήματα, τότε μπορεί να ενημερωθεί πλέον –με το κλείσιμο της ανάκρισης- ο οποιοσδήποτε υπηρεσιακός ή μη ενδιαφέρεται, ή έχει έννομο συμφέρον. 
      Κύριε Πρόεδρε, είναι πολύ πληγωμένη η Δικαιοσύνη από την αντίληψη των εκάστοτε κυβερνήσεων ότι πρέπει να ασκούν κάποιον έλεγχο. Η τελευταία περίπτωση ήταν του 1989-1990, όταν επικειμένης δίωξης και απόφασης της Βουλής για παραπομπή του Ανδρέα Παπανδρέου στο Ειδικό Δικαστήριο επελέγη ο Πρόεδρος του Αρείου Πάγου που θα εδίκαζε, παρά τα προβλεπόμενα από το Σύνταγμα που λέει ότι η Βουλή συγκροτεί το Δικαστήριο από τους δικαστές που υπηρετούν κατά το χρόνο άσκησης της διώξεως. Φοβάμαι, λοιπόν, ότι γυρίζουμε πολύ πίσω. 
      Ας πάμε όμως και στον άλλο όρο, της διαφάνειας, που είπε ο κύριος Υπουργός. Πού είναι η διαφάνεια, κύριε Υπουργέ, όταν αποκρύπτετε επί έντεκα μήνες εσείς ως αρμόδιος Υπουργός Δικαιοσύνης, ο Υπουργός Δημόσιας Τάξης επίσης, ως συναρμόδιος και ο εκπρόσωπος της Κυβερνήσεως τα γεγονότα; 
      Σας είχα ρωτήσει κάποτε εδώ μέσα γιατί τέσσερις αλλεπάλληλες συναντήσεις με τον Πρωθυπουργό. Σας ρώτησα και στην επιτροπή όταν εμφανιστήκατε με τον κ. Βουλγαράκη, σας ρωτάω και σήμερα τι γίνεται με την προκαταρκτική δίωξη-εξέταση για το θέμα των Πακιστανών; Πήγε ο εισαγγελέας Χανίων; Πήρε, τελικά, την άδεια να μπει στις βάσεις της Σούδας; Δεν είστε ασφαλώς σε θέση να απαντήσετε, όπως και τότε μου είπατε ότι δεν γνωρίζετε. Μου είπατε όμως τότε ότι θα ενημερωθείτε. Ενημερωθήκατε, ναι ή όχι; Ούτε φωνή, ούτε ακρόαση, τουλάχιστον, σε μας σε ό,τι μας αφορά.
      Κύριε Υπουργέ, διαφάνεια είναι όταν λόγω της αυτοκτονίας –εντός ή εκτός εισαγωγικών- αναγκάζεται πρόσωπο, που, προφανώς, εγνώριζε η Κυβέρνηση ότι έχει εμπλοκή στην υπόθεση ... Αλλιώτικα δεν θα του δίνατε εύσημα στη γνωστή συνέντευξη που δώσατε οι τρεις Υπουργοί διά του Υπουργού Δημοσίας Τάξεως. Περίπου μας είπατε ότι είναι άξιος εθνικής ευγνωμοσύνης ο κ. Κορωνιάς, ενώ γνωρίζατε γιατί ήρθε και γιατί έπρεπε να αρχίσει κάποια διαδικασία για να προετοιμαστεί η κοινή γνώμη. Και χρειαστήκατε έντεκα μήνες μέχρι την ημέρα που τα «ΝΕΑ» έγραψαν για την υπόθεση. Κατόπιν δε του δημοσιεύματος αυτού, σπεύσατε πρωί-πρωί να ειδοποιήσετε τον Τύπο ότι θα δώσετε συνέντευξη. Μέχρι τότε επί έντεκα μήνες δεν ήξερε, κύριε Πρόεδρε, κανένας τίποτε. Εδώ υπάρχει ένα μείζον θέμα, κατά τη γνώμη μου.
      Χρήσιμα όλα όσα ελέχθησαν για το τι γίνεται μέσα στη Δικαιοσύνη. Κατά τη γνώμη μου, όμως, πιο κρίσιμο είναι το θέμα: Υπάρχει κράτος δικαίου στη χώρα αυτή; Τα ατομικά δικαιώματα των Ελλήνων πολιτών προστατεύονται; 
      Ο πρώην διοικητής της Ε.Υ.Π. μας είπε στην επιτροπή ότι αν επρόκειτο μόνο για την τρομοκρατία, θα έπρεπε να είναι μερικές χιλιάδες που είναι υπ΄ όψιν της Ε.Υ.Π., προφανώς, για ενδεχόμενο εμπλοκής τους σε τρομοκρατία κ.λπ.. 
      Αφού κοιλοπονούσατε επί έντεκα μήνες, μας είπατε εκατόν επτά ονόματα που κανείς δεν ξέρει αν ήταν αυτά, αν αφαιρέθηκαν άλλα ή αν προστέθηκαν άλλα για «ξεκάρφωμα», όπως λέει η νεολαία μας. Άμα –λέει- κάποιος θέλει να κρύψει με άλλον τρόπο πιο αποτελεσματικό κάτι, τότε αυτό είναι το «ξεκάρφωμα». 
      Βάζουμε, λοιπόν, το όνομα του Πρωθυπουργού μας, βάζουμε τα ονόματα και δύο-τριών Υπουργών, άρα η Κυβέρνηση ήταν το θύμα. 
      Το θύμα ήταν και η Κυβέρνηση και ο πολιτικός κόσμος και, κυρίως, τα ατομικά δικαιώματα των Ελλήνων πολιτών. Δεν ξέρουμε το προϊόν αυτών των παρακολουθήσεων που αποδελτιώνονταν από επτά ξένες μυστικές υπηρεσίες –αλλά και από τις δικές μας μυστικές υπηρεσίες- πώς θα χρησιμοποιηθεί. 
      Και είχαμε, κύριε Πρόεδρε, καταλήξει ομοφώνως όλος ο πολιτικός κόσμος στη συγκρότηση μιας ανεξάρτητης αρχής, για να απαλλαγούμε από το κλίμα εκείνο που υπήρχε στο παρελθόν, ότι, δηλαδή, κάθε κυβέρνηση μπορεί να παρακολουθεί τους αντιπάλους της, ότι κάθε μαφία μπορεί να στήνει ιστορίες υποκλοπών, να παγιδεύει τηλέφωνα, κ.λπ..
      Επί έντεκα μήνες, με εντολή της Κυβέρνησης, αυτήν την αρχή την αγνόησε η Δικαιοσύνη, ακριβώς παγιδευμένη στην επίκληση περί εθνικού θέματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το  θέμα, λοιπόν, για μένα –και κλείνω, κύριε Πρόεδρε- είναι μείζον. Μπορεί ο πολίτης, μπορώ εγώ σήμερα μιλώντας στο τηλέφωνό μου να είμαι βέβαιος ότι κάποιος, είτε κρατικός είτε παρακρατικός παράγοντας ή εκβιαστής ή μαφιόζος, εντός ή εκτός της χώρας, δεν καταγράφει ό,τι λέω και ό,τι ακούω; 
      Αυτό είναι το πρόβλημα. Στοιχείο, βεβαίως, αυτού του τεράστιου προβλήματος αποτελεί η υπόθεση και των Πακιστανών, γιατί αν λειτουργεί σ’ αυτήν τη χώρα το κράτος δικαίου, για κάθε άνθρωπο, είτε αλλοδαπός είναι είτε πολίτης αυτής της χώρας, πρέπει να είναι σεβαστά αυτά τα στοιχειώδη δικαιώματα και οι εγγυήσεις. 
      Θέλω δε, κύριε Πρόεδρε, να ρωτήσω επίσης –και παρακαλώ τον Υπουργό αν είναι σε θέση να απαντήσει- ποια μέτρα έχουμε πάρει. Το Υπουργείο Δικαιοσύνης πρωτίστως να ζητήσει από το Υπουργείο Δημόσιας Τάξης να μας απαντήσει σχετικά, με το ποια μέτρα έχουμε πάρει για την ασφάλεια των αεροδρομίων μας, όπου διερευνάται ήδη από το Ευρωπαϊκό Κοινοβούλιο και υπάρχει προκαταρκτικό πόρισμα εν σχεδίω ότι και από εδώ περνούσαν –και μάλιστα με πολλές πτήσεις- μισθωμένα αεροπλάνα της CIA που μετέφεραν είτε στα Γκουαντανάμο είτε δεν ξέρω σε ποιες άλλες φυλακές, πολίτες αγνώστου εθνικότητας εν ονόματι της τρομοκρατίας.
      Κάνατε τη χώρα ξανά ξέφραγο αμπέλι σε ό,τι αφορά τα ανθρώπινα και ατομικά δικαιώματα, κύριε Υπουργέ και αυτό είναι –επιμένω- το μείζον θέμα που πρέπει να μας απασχολήσει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ορίστε, κύριε Μαγγίνα, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κύριοι συνάδελφοι, παρακαλώ για την προσοχή σας να ακούσετε μερικές φράσεις για την υπόθεση των υποκλοπών σε σχέση με τους κυρίους Λινό και Παπαγγελόπουλο. 
      «Είναι στη λογική της συγκάλυψης. Τα γεγονότα λένε ότι τα πράγματα δεν πήγαν καλά και ότι αυτοί οι δύο δικαστές λειτούργησαν στη λογική της συγκάλυψης, όπως ήταν η λογική της Κυβέρνησης από την αρχή». «Σε συμπαιγνία με την Κυβέρνηση κατά τη γνώμη σας; Είναι φανερό ότι είναι στη λογική της συγκάλυψης; Δηλαδή τι να πω, ότι  έκαναν συνομωσία;». 
      «Το θέμα είναι ότι τους είπε η Κυβέρνηση ότι το θέμα αυτό δεν πρέπει να αποκαλυφθεί και αυτοί κατά παράβαση καθήκοντος κατά την άποψή μου μπήκαν σ΄ αυτήν τη λογική, ενώ όφειλαν να λειτουργήσουν σύμφωνα με το Σύνταγμα και τους νόμους. Από εκεί και πέρα, αν το έκανε με δόλο –για τον κ. Λινό- ή από αμέλεια, δεν θα βγάλω εγώ την απόφαση».
      «Η ηγεσία της Δικαιοσύνης δεν κάνει καλά τη δουλειά της». 
      Για τον κ. Λινό επίσης, ειπώθηκε «η Κυβέρνηση ή χρησιμοποίησε ή εγκλώβισε τον κ. Λινό στις επιλογές της. Προσέχω την κάθε μου λέξη». 
      ΜΙΛΤΙΑΔΗΣ ΠΑΠΑΙΩΑΝΝΟΥ: (Δεν ακούστηκε)
      ΘΕΟΔΩΡΟΣ ΠΑΓΚΑΛΟΣ: Αυτά δεν είναι τίποτα.
      ΠΡΟΕΔΡΕΥΩΝ (Ιωάννης Τραγάκης): Και χειρότερα ελέχθησαν. Αυτά μαζέψατε; Ελέχθησαν πολλά και χειρότερα. 
      ΒΑΣΙΛΕΙΟΣ ΜΑΓΓΙΝΑΣ: Κύριε Παπαϊωάννου, αυτά τα έχετε πει σε ραδιοφωνικούς σταθμούς. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Υπάρχουν και πολλά άλλα. 
      ΒΑΣΙΛΕΙΟΣ ΜΑΓΓΙΝΑΣ: Ναι δεν είναι τα χειρότερα. Και λυπούμαι, γιατί  τα επαναλάβατε με διάφορες διατυπώσεις και σήμερα τα είπατε. Θέλω να σας ρωτήσω αν είστε περήφανος –γιατί έχετε περάσει και από το Υπουργείο Δικαιοσύνης- να μιλάτε για τους θεσμούς κατά αυτόν τον τρόπο. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Να σας απαντήσω αμέσως-αμέσως; 
      ΒΑΣΙΛΕΙΟΣ ΜΑΓΓΙΝΑΣ: Όχι, κύριε συνάδελφε. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Μου κάνατε μια ερώτηση. Να σας απαντήσω. 
      ΠΡΟΕΔΡΕΥΩΝ (Ιωάννης Τραγάκης): Όχι. Τριάντα ερωτήσεις υποβάλλατε και εσείς προς τον Υπουργό… 
      ΒΑΣΙΛΕΙΟΣ ΜΑΓΓΙΝΑΣ: Κύριοι συνάδελφοι, η Κυβέρνηση σήμερα τη Δικαιοσύνη…
      ΘΕΟΔΩΡΟΣ ΠΑΓΚΑΛΟΣ: Κάνατε ερώτηση για λόγους εντυπώσεων; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ. Θα σας δοθεί η ευκαιρία και θα δευτερολογήσετε. 
      ΒΑΣΙΛΕΙΟΣ ΜΑΓΓΙΝΑΣ: Η Κυβέρνηση σήμερα, τη Δικαιοσύνη και τους λειτουργούς της, στη συντριπτική τους πλειοψηφία έντιμους και επαρκείς λειτουργούς, τους περιβάλλει και με εκτίμηση και με σεβασμό για το έργο που επιτελούν. 
      Όσα είπατε, κύριοι συνάδελφοι – και λυπάμαι και για σας, κύριε Πάγκαλε και για τον κ. Κακλαμάνη- έχουν αξία μόνο στο πλαίσιο του πολιτικού παραλόγου και της πολιτικής θρασύτητας, η οποία σας διακρίνει τον τελευταίο καιρό. Όσα λέτε, τα λέτε, διότι δεν σας βολεύουν. 
      ΘΕΟΔΩΡΟΣ ΠΑΓΚΑΛΟΣ: Εννοείτε εμάς προσωπικά; 
      ΠΡΟΕΔΡΕΥΩΝ (Ιωάννης Τραγάκης): Όχι, πολιτική κρίση κάνει.
      ΘΕΟΔΩΡΟΣ ΠΑΓΚΑΛΟΣ: Το λόγο επί προσωπικού, κύριε Πρόεδρε. 
      ΒΑΣΙΛΕΙΟΣ ΜΑΓΓΙΝΑΣ: Μας κατηγορείτε διότι ενθαρρύναμε τις διαδικασίες κάθαρσης…
      ΜΙΛΤΙΑΔΗΣ ΠΑΠΑΙΩΑΝΝΟΥ: Τι κάνατε; 
      ΒΑΣΙΛΕΙΟΣ ΜΑΓΓΙΝΑΣ: …και δεν αισθάνεστε την ευθύνη, εγώ θα έλεγα και την υπαιτιότητα, ότι επί δύο δεκαετίες και στη Δικαιοσύνη εξετράφησαν όλα αυτά τα φαινόμενα της διαφθοράς; Πείτε μου ένα δικαστικό λειτουργό, ο οποίος επί των ημερών σας ηλέγχθη, όπως ελέγχονται σήμερα αυτοί οι σημαντικοί αριθμοί στους οποίους αναφέρθηκε ο κύριος Υπουργός.
      Είστε εναντίον της αυτοκάθαρσης της Δικαιοσύνης; Διότι δεν υπάρχει επιβολή καμιάς διαδικασίας από την Κυβέρνηση. Υπάρχει, όμως, ένα κλίμα πολιτικό το οποίο παρασκεύασε αυτή η Κυβέρνηση για να μπορέσει μόνη της η Δικαιοσύνη να προχωρήσει σ΄ αυτήν την αυτοκάθαρση. Δεν τη θέλετε; Σας πειράζει που παραπέμπονται δικαστές; Όπως και για την υπόθεση της «Δ.Ε.Κ.Α.». Δεν θέλετε να διερευνηθεί το μεγάλο σκάνδαλο του Χρηματιστηρίου; Αν το θέλετε, γιατί σας ενόχλησε…
      ΘΕΟΔΩΡΟΣ ΠΑΓΚΑΛΟΣ: Εμείς δεν θέλουμε; Ο Καραμανλής δεν θέλει. Έτσι είπε ο Κωστόπουλος. 
      ΒΑΣΙΛΕΙΟΣ ΜΑΓΓΙΝΑΣ: Θα σας πω και για αυτό. Μη βιάζεστε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. 
      ΒΑΣΙΛΕΙΟΣ ΜΑΓΓΙΝΑΣ: Γιατί σας ενόχλησε το ότι ο εισαγγελέας του Αρείου Πάγου άσκησε αναίρεση και μπαίνετε στις διατάξεις και στο γράμμα του νόμου; Αυτό είναι που σας πόνεσε; Είκοσι χρόνια, με μεγάλη επιμέλεια και φροντίδα, το γράμμα του νόμου, τις διατάξεις, τις καταστρατηγούσατε συστηματικά. Έπρεπε, δηλαδή, να αφήσουμε την υπόθεση της «Δ.Ε.Κ.Α.»;
      Σας πονάει, κύριοι συνάδελφοι, διότι για μεν τα πολιτικά πρόσωπα τα οποία είχαν αναμειχθεί στο Χρηματιστήριο, έχει τελειώσει η ιστορία, έχουν παραγραφεί. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Εσείς την τελειώσατε. 
      ΒΑΣΙΛΕΙΟΣ ΜΑΓΓΙΝΑΣ: Αλλά υπάρχουν τα μη πολιτικά πρόσωπα. Αυτά δεν πρέπει να δώσουν λόγο στη δικαιοσύνη; Και λέτε ότι ψάχνουμε για εξιλαστήρια θύματα; Δηλαδή επί των ημερών σας συνέβησαν όλα αυτά και κανένας δεν φταίει; Κανένας απολύτως; Και νομίζετε ότι πείθετε κανέναν μ΄ αυτήν την επιχειρηματολογία; 
      Ορισμένοι συνάδελφοι μίλησαν για μεγάλη αυστηρότητα, για «μεσαιωνικές ποινές» και είπαν ότι σήμερα υπάρχει αυτή η αποχή των δικηγόρων. Ένας δε συνάδελφος είπε «έχετε δυσαρεστημένους, όλους τους παράγοντες της απονομής της δικαιοσύνης».
      Αγαπητέ, κύριε Ρόβλια, είστε συμπαθέστατος, φίλτατος και αξιοπρεπέστατος συνάδελφος, αλλά είστε -επιτρέψτε μου να πω- νέος κοινοβουλευτικά. Διερωτώμαι: Τι θέλετε να έχουμε; Να έχουμε ευχαριστημένους τους παράγοντες της δικαιοσύνης και να μη γίνεται σωστά η δουλειά; Μα αυτό έκαναν οι κυβερνήσεις του ΠΑ.ΣΟ.Κ. επί είκοσι χρόνια. 
      Ήταν όλοι ευχαριστημένοι. Και αυτοί, οι οποίοι είχαν ποινικές ευθύνες και αυτοί, οι οποίοι εξεδίκαζαν υποθέσεις και οι δικηγόροι, οι οποίοι αναμιγνύονταν σε αυτές τις υποθέσεις και έτσι γεννήθηκε το κύκλωμα το παραδικαστικό. Εμείς, λοιπόν, δεν θέλουμε να έχουμε ευχαριστημένους τους παράγοντες απονομής της δικαιοσύνης. Θέλουμε να έχουμε παράγοντες της δικαιοσύνης, οι οποίοι να σέβονται το Σύνταγμα και το νόμο. 
      Ως προς την αυστηρότητα δε των ποινών, διερωτώμαι: Είναι καμία ποινή έξω από το πλαίσιο που προβλέπεται από τις σχετικές ποινικές διατάξεις που λένε από, έως; Δεν είναι. Όπως είπε ο Υπουργός, το εκκρεμές αυτήν τη στιγμή, πράγματι, έχει μια αυστηρότητα. Θα επανέλθει. Αλλά πρέπει να γίνει αυτοκάθαρση, η οποία γίνεται και συνεχίζεται. Και αυτήν εμείς πολιτικά, ως κλίμα και ατμόσφαιρα, την ενθαρρύνουμε και την ενισχύουμε, χωρίς να παρεμβαίνουμε σε καμία διαδικασία.
      Ελέχθησαν, όμως και ορισμένα άλλα, τα οποία πολύ γρήγορα θα τα διεξέλθω. 
      Τι κάνατε για την αποσυμφόρηση των φυλακών, επί είκοσι ολόκληρα χρόνια; Τώρα γεννήθηκε το πρόβλημα; Τώρα περιμένετε να υπάρξουν οι φυλακές διά μαγείας, για να αποσυμφορηθεί μια κατάσταση, η οποία είναι απαράδεκτη; Επί είκοσι χρόνια τι κάνατε; Με τα ναρκωτικά στις φυλακές, επί είκοσι χρόνια τι κάνατε; Δεν θέλω να αναφερθώ επωνύμως σε συγκεκριμένα στελέχη του κόμματός σας που ήσαν υπάλληλοι και οι οποίοι, αν δεν ανεμείχθησαν, πάντως αδιαφόρησαν, για να μην πω, ότι ενεθάρρυναν.
      ΘΕΟΔΩΡΟΣ ΠΑΓΚΑΛΟΣ: Να αναφερθείτε, άμα το λέτε αυτό. Αυτό είναι συκοφαντία και αισχρό.  Να πείτε ονόματα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε.
      Κύριε Μαγγίνα, θα ήθελα να σας παρακαλέσω να ολοκληρώσετε.
      ΒΑΣΙΛΕΙΟΣ ΜΑΓΓΙΝΑΣ: Κύριοι συνάδελφοι, είναι βέβαιον ότι έχετε…
      ΘΕΟΔΩΡΟΣ ΠΑΓΚΑΛΟΣ: Συκοφαντεί ένα ολόκληρο κόμμα, μια ολόκληρη παράταξη. Δεν έχει το θάρρος να πει ονόματα.
      ΒΑΣΙΛΕΙΟΣ ΜΑΓΓΙΝΑΣ: Κύριε Πάγκαλε, εγώ δεν επιδίδομαι εις το πολιτικό κουτσομπολιό.
      ΘΕΟΔΩΡΟΣ ΠΑΓΚΑΛΟΣ: Εσείς κάνετε κουτσομπολιό.
      ΒΑΣΙΛΕΙΟΣ ΜΑΓΓΙΝΑΣ: Εγώ δεν κάνω κανένα κουτσομπολιό. 
      ΘΕΟΔΩΡΟΣ ΠΑΓΚΑΛΟΣ: Εσείς είπατε τώρα ότι υπάρχουν άτομα στο ΠΑ.ΣΟ.Κ. …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε! 
      ΒΑΣΙΛΕΙΟΣ ΜΑΓΓΙΝΑΣ: Κύριοι συνάδελφοι, στο ΠΑ.ΣΟ.Κ. είναι βέβαιο ότι έχετε πενία και πολιτικής και επιχειρημάτων, αλλά έχετε περισσή αλαζονεία και θρασύτητα. Δεν έχετε συνηθίσει να είστε Αντιπολίτευση και δεν σας αρέσει, το γεγονός ότι λαμβάνονται αποφάσεις που δεν σας βολεύουν. Δεν πειράζει. Δεν είστε Κυβέρνηση, καταλάβετέ το. Παίζετε με τη φωτιά. Και το ίδιο κάνατε και με τη δήθεν ρηξικέλευθη και προχωρημένη υποτίθεται υποψηφιότητα στη Θράκη. Αυτά τα κρίνει ο ελληνικός λαός. Μας κρίνει όλους. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΒΑΣΙΛΕΙΟΣ ΜΑΓΓΙΝΑΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ο Βουλευτής κ. Τσιόκας και ο Βουλευτής κ. Στρατάκης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες.
      Επίσης, θα ήθελα να ανακοινώσω προς το Σώμα, ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Μεταφορών και Επικοινωνιών και Δημόσιας Τάξης, κατέθεσαν σχέδιο νόμου: «Προστασία δεδομένων προσωπικού χαρακτήρα και της ιδιωτικής ζωής στον τομέα των ηλεκτρονικών επικοινωνιών και τροποποίηση του ν. 2472/1997».
      Παραπέμπεται στην αρμόδια Διαρκή Επιτροπή.
      Ο συνάδελφος, κ. Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Τόσο ο κύριος Υπουργός, όσο και ο Κοινοβουλευτικός Εκπρόσωπος της Νέας Δημοκρατίας, προσπάθησαν περίπου να μας πείσουν, ότι ζούμε σε μια άλλη χώρα.
      Είπατε, κύριε Υπουργέ, ότι επί των ημερών σας ξεκίνησε αυτή η προσπάθεια εξυγίανσης της Δικαιοσύνης. Λησμονήσατε, όμως, να παραδεχθείτε ότι το έναυσμα για όλη αυτή τη διαδικασία, δεν το επιφέρατε εσείς. Δεν είχατε  καμία πρωτοβουλία εσείς, ξεκίνησε τυχαίως από δημοσιογραφική έρευνα και αν θέλετε, είτε όχι, συρθήκατε πίσω από τα γεγονότα.
      Κατά συνέπεια, λοιπόν, δεν πρέπει να καυχάστε, ότι επί των ημερών σας ξεκίνησε αυτή η προσπάθεια.
      Μας είπατε προηγουμένως, κύριε Υπουργέ, ότι σέβεστε την ανεξαρτησία της δικαιοσύνης, σέβεστε τους θεσμούς, επινοήσατε και φέρατε κοινοβουλευτική ρύθμιση για την αυστηροποίηση των ποινών σε βάρος των παρανομούντων δικαστών και ενισχύσατε τον έλεγχο τον εσωτερικό και την επιθεώρηση των δικαστηρίων και των δικαστών. Ορίσατε εφέτη ανακριτή να παρακολουθεί τις ανακρίσεις, αλλά δεν μας είπατε σήμερα τίποτε για το πόσο σέβεστε αυτό το ρόλο και ποια είναι τα αποτελέσματα.
      Επίσης, πείτε μας, σας παρακαλώ, ευθέως με ποιο δικαίωμα, με ποια δικονομική διάταξη, με ποια πολιτική νομιμοποίηση, αν θέλετε, εμφανίζεστε ενώπιον του Αρείου Πάγου και κάνετε δηλώσεις ότι το μαχαίρι θα φθάσει στο κόκαλο; Παραδέχεστε τελικά ότι είναι ζήτημα της Δικαιοσύνης ή ότι είναι ζήτημα δικό σας; Και δεν αποτελεί αυτό παρέμβαση; Τι θέλετε να μας πείτε; Θέλετε να μας πείτε ότι  εμείς είμαστε εναντίον της κάθαρσης επειδή επιτέλους, ενώνοντας τη φωνή μας με την αγωνία των πολιτών, αλλά και του δικηγορικού κόσμου, αλλά αν θέλετε και των ίδιων των δικαστών, σας λέμε ότι κάποτε αυτή η ιστορία πρέπει να τελειώσει; Δηλαδή τι θέλετε να πείτε, ότι ο ελληνικός λαός και αυτοί που έχουν νομική παιδεία και πρακτική θητεία μέσα στα δικαστήρια πιστεύετε ότι πολλοί στέκονται στο ότι τάχα ο Γιοσάκης και δύο τρείς άλλοι που τους κάνατε σταρ μέσα από τα Μέσα Ενημέρωσης, ότι είναι μόνο αυτοί το παραδικαστικό κύκλωμα; Τα μεγάλα και τα ουσιώδη θα τα θίξετε ποτέ;
      Είπατε αγαπητέ συνάδελφε –σας εκτιμώ και σας σέβομαι απεριορίστως- και Κοινοβουλευτικέ Εκπρόσωπε της Νέας Δημοκρατίας, ότι επί των ημερών μας –και πέρασαν και παρήλασαν σπουδαίοι Κοινοβουλευτικοί άνδρες από το Υπουργείο Δικαιοσύνης και αν έχετε το σθένος, όπως σας είπε ο κ. Κακλαμάνης, ας τους θυμηθείτε και ας θυμηθείτε τα έργα τους- ήταν όλοι ευχαριστημένοι και οι δικαζόμενοι και οι δικαστές και οι πάντες. 
      ΒΑΣΙΛΕΙΟΣ ΜΑΓΓΙΝΑΣ: Δεν είπα αυτό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Αυτό είπατε προηγουμένως. Τι εννοείτε δηλαδή; Ότι υπήρχε ατιμωρησία επί των ημερών μας; Ότι δεν λειτουργούσαν οι θεσμοί; Ότι δεν προχωρούσε το κάθε τι σωστά; 
      Χαίρομαι που ο κύριος Υπουργός βρήκε την επερώτησή μας περίπου σαν δικόγραφο, για να θυμηθούμε και την δικηγορική και δικαστική πρακτική και είπε ότι ομολογούμε πως τα προβλήματα της Δικαιοσύνης είναι χρόνια. Γιατί, σας είπαμε εμείς ότι τα προβλήματα δημιουργήθηκαν τα δύο τελευταία χρόνια μόνο; Σας λέμε με  κραυγή αγωνίας –και αν θέλετε καταλάβετέ το- ότι τα προβλήματα, παρά τις όποιες υποσχέσεις δώσατε, γίνονται όλο και περισσότερο οξύτερα.
      Σας είπα κύριε Πρόεδρε, και σας το λέω και σαν δικηγόρος, ότι το να λαμβάνεις μέτρα –αυτό έγινε και στο παρελθόν- με νόμους όπου θα επιβάλλεις την επιτάχυνση με ασφυκτικές προθεσμίες, έχει παταγωδώς αποτύχει.
      Επισκεφθείτε μία μέρα το οποιοδήποτε δικαστήριο, καθίστε σαν ακροατής και παρακολουθείστε. Θα δείτε τις αναβολές να δίνονται αφειδώς. Σας καταθέσαμε τα δικόγραφα από τα οποία προκύπτει ότι οι νόμοι τους οποίους ψηφίζουμε και που εσείς φέρατε, δεν τηρούνται ως προς τις προθεσμίες. Και δεν σας μιλάω μόνο για τις αγωγές. Σας μιλάω για τις εργατικές υποθέσεις που έχουν σύντομη διαδικασία προσδιορισμού, που έχουν ασφαλιστικές δικλίδες έκδοσης αποφάσεων, σας μιλάω για απαλλοτριώσεις, σας μιλάω ότι παρά το γεγονός πως ο Πρόεδρος του Αρείου Πάγου έστειλε εγκύκλιο στους δικαστές και ιδιαίτερα στους νεώτερους και CD με υποδείγματα, οι αποφάσεις ακόμα και σε ειδικές διαδικασίες, αργούν πολύ να εκδοθούν.
      Εν πάση περιπτώσει ένα είναι γεγονός. Ότι η απονομή της δικαιοσύνης επί των ημερών σας έγινε ακόμα πιο παρελκυστική, έγινε ακόμα πιο επιμήκης στο χρόνο. 
      Μας λέτε συνεχώς εδώ για την υπόθεση του Χρηματιστηρίου και ότι εμείς τάχα υπερασπιζόμαστε κάποιους οι  οποίοι έχουν παρανομήσει και ότι μας πονάει, γιατί τολμήσαμε να σας ψέξουμε ότι δεν είναι δικό σας έργο η απονομή της δικαιοσύνης και ότι τάχα μας ενοχλούσαν κάποιοι δικαστές που έκαναν τη δουλειά τους. Εμάς μας ενοχλούσαν κάποιοι δικαστές και είχαμε το δικαίωμα να τους κρίνουμε, όπως κρίνονται οι πάντες, διότι διεφαίνετο καθαρά ότι το δικαστικό τους λειτούργημα το είχαν περιβάλλει με έναν μανδύα κομματικής δράσης και κομματικής κατεύθυνσης. Και κατά σύμπτωση όλοι αυτοί οι δικαστικοί, στους οποίους εμείς είχαμε ασκήσει την κριτική, σήμερα έχουν προαχθεί σε ανώτατες βαθμίδες ή βρίσκονται πέριξ των στελεχών της Κυβέρνησης. Και βεβαίως είναι θεμιτό να επιλέγει ο καθένας αυτόν που θέλει, αλλά αυτό κάτι λέει.
      Επίσης, στην περιβόητη υπόθεση του Χρηματιστηρίου, πρέπει επιτέλους να δώσετε μια απάντηση. Ένα επιφανές στέλεχός σας –είχα την τύχη να το γνωρίσω στην προηγούμενη θητεία- ειδικευμένος περί τα οικονομικά και τα ζητήματα του Χρηματιστηρίου, είπε δημόσια –και μάλιστα σε σχετική ημερίδα- ότι δεν έφθασε ο Πρωθυπουργός της χώρας να λάβει εκείνα τα μέτρα για να βγει στο φως ποιοι ήταν επιτέλους εκείνοι οι οποίοι χειραγώγησαν τις μετοχές και οι οποίοι εν πάση περιπτώσει κατασπατάλησαν και λεηλάτησαν τα χρήματα του ελληνικού λαού.
      Γιατί δεν το κάνατε, κύριε Υπουργέ;  Δώστε επιτέλους μια απάντηση γιατί δεν το έκανε ο Πρωθυπουργός. Λέει ψέματα το πρώην στέλεχός σας; 
      ΠΡΟΕΔΡΕΥΩΝ (Ιωάννης Τραγάκης): Δεν είπε ακριβώς αυτό πάντως.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Εγώ έτσι το εξέλαβα, κύριε Πρόεδρε. 
      Και εγώ λέω τελικώς, μήπως υπάρχουν και στελέχη της παράταξής σας για τα οποία εν πάση περιπτώσει, δεν έπρεπε να βγει στο φως, ποιες ήταν και οι μέρες τους και οι δράσεις τους κατ’ αυτήν την ευαίσθητη πορεία του Χρηματιστηρίου. Θέτω μια απορία και όποιος τολμά ας δώσει τις απαντήσεις. 
      Τέλος, όσον αφορά στο ζήτημα των σωφρονιστικών καταστημάτων εμείς δεν είπαμε ότι δεν υπήρχαν προβλήματα. Λέμε όμως ότι η κατάσταση γίνεται χειρότερη. Και επιτέλους όταν κάνουμε κοινοβουλευτικό έλεγχο και σας ρωτάμε, κύριε Υπουργέ -και το ξανακάνουμε και σήμερα και το κάνω και εγώ- απαντήστε. Εγκαινιάζετε σε ένα μήνα τα σωφρονιστικά καταστήματα τα οποία το ΠΑ.ΣΟ.Κ., δρομολόγησε τα οποία το ΠΑ.ΣΟ.Κ. χρηματοδότησε. και μη γελάτε σας παρακαλώ. Το συνηθίζετε. Σας έχουμε ρωτήσει: ποια ξεκίνησαν επί των ημερών σας; Ποιες πιστώσεις διαθέσατε; Δεν λάβαμε απάντηση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όλα, όλα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Όπως δεν λάβαμε απάντηση για τα προσόντα του εκ Κιάτου ορμώμενου διοικητού ούτε για το ποια στελέχη χωρίς προσόντα περιβάλλουν αυτή την περιβόητη «ΘΕΜΙΣ ΚΑΤΑΣΚΕΥΑΣΤΙΚΗ». 
      Αντιλαμβανόμαστε πάρα πολύ καλά, κύριε συνάδελφε, ότι δεν είμαστε Κυβέρνηση. Έχουμε λάβει εντολή να κάνουμε αντιπολίτευση. Γι’ αυτό ήρθαμε εδώ. Ωστόσο αντιληφθείτε και εσείς ότι σύντομα δεν θα είστε και εσείς Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο Ηράκλειτος είχε πει «τα πάντα ρει, δις ες τον αυτόν ποταμόν ουκ αν εμβαίης». Γι’ αυτό και εγώ στην πρωτολογία μου είπα ότι με τα ίδια τερτίπια του 2004 δεν θα ξανακερδίσει εκλογές η Νέα Δημοκρατία. Και βεβαίως δεν μπορεί να παραμείνει στην εξουσία μ’ αυτά τα τερτίπια. 
      Το 1993 εμβρόντητος ο ελληνικός λαός άκουσε τον Πρωθυπουργό της χώρας και σήμερα Επίτιμο Πρόεδρο, τον κ. Μητσοτάκη, να λέει, ότι βασικό στέλεχος της παράταξής τους «αγόρασε» Βουλευτή της Πλειοψηφίας και τον εξανάγκασε σε παραίτηση. Και έπεσε η κυβέρνηση. Κορυφαίο πολιτικό γεγονός. Έχει αναγραφεί στην πολιτική ιστορία της χώρας. Τότε εισήχθη από τον κ. Μητσοτάκη στο λεξιλόγιό μας η λέξη «διαπλοκή». 
      Πώς να σας πιστέψουμε, κύριε Υπουργέ; Όταν τα ίδια λέει σήμερα, ο Πρωθυπουργός, κατά της διαπλοκής και τα λέει παρισταμένου του Ευρωβουλευτού σας και στελέχους της παράταξής σας ο οποίος τον χειροκροτεί. Αυτός ο εφευρέτης της διαπλοκής. Ο εγγραφείς εις την πολιτική ιστορία της χώρας διότι πρώτος διενήργησε τέτοιου είδους συναλλαγή. 
      ΠΡΟΕΔΡΕΥΩΝ (Ιωάννης Τραγάκης): Περιοριστείτε στην επερώτηση παρακαλώ, κύριε συνάδελφε. 
      ΘΕΟΔΩΡΟΣ ΠΑΓΚΑΛΟΣ: Σας παρακαλώ, κύριε Πρόεδρε. Είναι άμεσα συνδεδεμένο με όσα είπε ο Υπουργός. Σας παρακαλώ πάρα πολύ. Δεν θα ασκήσετε λογοκρισία στους Βουλευτές. 
      Και θα σας πω παραπάνω, κύριε Υπουργέ, ότι ήταν γεμάτο ανακρίβειες. Και υποθέτω ότι είναι ηθελημένες οι ανακρίβειες, δεν φαντάζομαι ότι είστε σε τέτοιο βαθμό άγνοιας για το αντικείμενό σας. Μας είπατε ότι ξεκινήσατε εξυγιαντική προσπάθεια. Ποιος την ξεκίνησε; Σύρεστε πίσω από τον Τύπο. Οι νταβατζήδες σας δείχνουν τον δρόμο. Και εσείς ακολουθείτε. Και καλά κάνετε. Γιατί όταν ο Τύπος καταγγέλλει κάτι πρέπει να ενδιαφερθείτε. Και υποθέσεις γνωστές ξεκίνησαν επί των ημερών του ΠΑ.ΣΟ.Κ. Και εγώ είμαι έτοιμος να παραδεχθώ ότι μπορεί να μην κάναμε ότι έπρεπε. Και μου κάνει εντύπωση. Ούτε τη Βουλή παρακολουθείτε, ούτε διαβάζετε εφημερίδες. Γιατί η αυτοκριτική είναι το κατ’ εξοχήν σπορ στο οποίο επιδίδεται το ΠΑ.ΣΟ.Κ. και το διαπιστώνει όλος ο Τύπος που δια στόματος διαφόρων δημοσιογράφων λέει «σταματήστε επιτέλους την αυτοκριτική και κάντε και καμία ουσιαστική κριτική στην Κυβέρνηση». 
      Εμείς δεν σας είπαμε ποτέ να μας παραδώσετε έτοιμες φυλακές και δικαστήρια. Υπογράψτε όμως αύριο την ίδρυση των τριών πρωτοδικείων στην περιοχή Αθηνών όπου 4,5 εκατομμύρια πολίτες βασανίζονται στα πλαίσια ενός πρωτοδικείου και μόνο. Τι σας εμποδίζει να το κάνετε; Την ίδρυση μπορείτε να την υπογράψετε αύριο για ν΄ αρχίσουν οι προμελέτες να υπολογιστούν τα κόστη, να προγραμματιστεί, να γίνουν οι διαγωνισμοί και να παραδοθούν τα πρωτοδικεία σε δέκα, δεκαπέντε, είκοσι χρόνια. Δεν το κάνετε διότι σας εμποδίζουν τα μεγάλα συμφέροντα, τα μεγάλα δικηγορικά γραφεία, τα οποία κατ’ εξοχήν δεν επιθυμούν άλλα πρωτοδικεία και είναι γνωστή η θέση τους. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτά που εμπόδισαν εσάς, κύριε Πάγκαλε; 
      ΘΕΟΔΩΡΟΣ ΠΑΓΚΑΛΟΣ: Κύριε Υπουργέ, εγώ σας κάνω μια συγκεκριμένη ερώτηση. Δεν έχει αμφισβητηθεί ούτε από σας τον ίδιο η αναγκαιότητα ύπαρξης τριών νέων Πρωτοδικείων στην περιοχή Αθηνών. Κάντε το αύριο αν μπορείτε. Δεν μπορείτε όμως και δεν θα το κάνετε. Προβλέπω ότι δεν θα το κάνετε.
       Πάρτε την απόφαση απομάκρυνσης του Κορυδαλλού που εμείς δεν την πήραμε και έχετε δίκιο που το λέτε  και γι’ αυτό μας καταψήφισε ο ελληνικός λαός και έφερε εσάς την εξουσία. Αλλά εσείς δεν έχετε το πολιτικό θάρρος να προχωρήσετε μπροστά και κοιτάτε συνεχώς πίσω και συνεχώς λέτε «αυτά δεν έκανε το ΠΑ.ΣΟ.Κ, άρα και εμείς δεν κάνουμε τίποτα. Είμαστε εξίσου χάλια με το ΠΑ.ΣΟ.Κ». Αυτό είναι το μόνιμο επιχείρημά σας, μετά από δύο χρόνια διακυβέρνησης. 
      Κύριε Πρόεδρε, ζήτησα το λόγο για προσωπικούς λόγους, αλλά θέλω να επιστρέψω απλώς όλες τις ύβρεις που εξεστόμισε ο Κοινοβουλευτικός Εκπρόσωπος της Νέας Δημοκρατίας. Μας είπε θρασείς, μας είπε ψεύτες, μας είπε συκοφάντες. Όλα του τα επιστρέφω. Ό,τι είπε  του ανήκουν. 
      ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, σας καταγγείλαμε επιλεκτικές διώξεις δικαστών, για μη υποβολή δήλωσης του «πόθεν έσχες» και μας απαντήσατε ότι με δηλώσεις του ο Πρόεδρος του Αρείου Πάγου τους είχε καλέσει να  υποβάλουν έστω και εκπρόθεσμες. 
      Κατ’ αρχάς εάν αυτό το έπραττε ο Πρόεδρος του Αρείου Πάγου, θα ήταν συνεργός σε αδίκημα. Δεν το έχει πράξει, δεν υπάρχει τέτοια δήλωση του Προέδρου του Αρείου Πάγου. Έγιναν τηλεφωνικές ειδοποιήσεις ημετέρων, οι οποίοι υπέβαλαν εκπρόθεσμες δηλώσεις του «πόθεν έσχες» και θα ακολουθήσει ερώτησή μας, που θα ζητά στοιχεία ποίοι υπέβαλαν εκπρόθεσμες, ποίοι δεν υπέβαλαν και σε ποιους ασκήθηκαν ποινικές διώξεις, για να αποκαλυφθεί όλο το σκηνικό. 
      ΠΡΟΕΔΡΕΥΩΝ (Ιωάννης Τραγάκης): Επειδή με ενδιαφέρει το «πόθεν έσχες»,  γιατί έχω και την αρμοδιότητα στη Βουλή, αυτές οι τηλεφωνικές επιλογές, η τηλεφωνική επιλεκτική επικοινωνία όπως είπατε, σε ημετέρους, το «ημετέρους» από  που το βγάζετε; 
      ΚΩΝΣΤΑΝΤΙΝΟΣ ΡΟΒΛΙΑΣ:  Κύριε Πρόεδρε,  δεν ξέρω εάν από τον  Κανονισμό της Βουλής επιτρέπεται ο διάλογος μεταξύ μας…
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπεται ο διάλογος, αλλά υποβάλλω ένα ερώτημα…
      ΚΩΝΣΤΑΝΤΙΝΟΣ ΡΟΒΛΙΑΣ: …αλλά θα μου επιτρέψετε να τελειώσω και αν θέλετε μετά, είτε δημοσίως είτε ιδιωτικώς, θα σας πω ποίοι δικαστές μας ενημέρωσαν επ’ αυτών, ότι τηλεφωνικά ειδοποιήθηκαν ημέτεροι, εννοώ δικαστές προσκείμενοι στην κυβερνητική παράταξη, να υποβάλουν εκπροθέσμως δηλώσεις του «πόθεν έσχες» για να γλιτώσουν την ποινική δίωξη…
      ΠΡΟΕΔΡΕΥΩΝ (Ιωάννης Τραγάκης): Δηλαδή είναι φακελωμένοι; 
      ΚΩΝΣΤΑΝΤΙΝΟΣ ΡΟΒΛΙΑΣ: Είναι φακελωμένοι από την κυβέρνησή σας και όχι από εμάς…
      ΠΡΟΕΔΡΕΥΩΝ (Ιωάννης Τραγάκης): Εγώ όταν ενημερώνω, κύριε Ρόβλια, ως αρμόδιος, ενημερώνω εκ μέρους όλων των κομμάτων…
      ΜΙΛΤΙΑΔΗΣ ΠΑΠΑΪΩΑΝΝΟΥ:  Εσάς δεν σας αμφισβητούμε. Σας χειροκροτούμε…
      ΚΩΝΣΤΑΝΤΙΝΟΣ ΡΟΒΛΙΑΣ: Παρακαλώ, αφήστε με να συνεχίσω. 
      Το δεύτερο σημείο, στο οποίο θέλω να επανέλθω είναι ο τρόπος με τον οποίο διενεργήθηκε η προανάκριση για τις υποκλοπές. Αναφερθήκατε στο άρθρο 30 παράγραφος 3 του Κώδικα Ποινικής Δικονομίας και θέλω να σας υπενθυμίσω κύριε Υπουργέ, ότι αναφέρεται και στο επείγον του θέματος. 
      Όταν λοιπόν, μια προκαταρτική εξέταση διαρκεί έντεκα μήνες, θεωρείτε ότι υπηρετείται η βούληση του νομοθέτη για επείγουσα προκαταρτική εξέταση για ένα θέμα το οποίο ενδιαφέρει το σύνολο του ελληνικού λαού; Ως Υπουργός  δεν ανησυχήσατε μετά από έντεκα μήνες, που πάει αυτή η δουλειά; Δεν αναρωτηθήκατε εάν είναι πρέπον και εάν είναι σύμφωνο με την έννοια του επείγοντος να εξετάζει ο κ. εισαγγελέας ένα μάρτυρα τον μήνα; Θέλω να μας απαντήσετε επ’ αυτού. 
      Το τρίτο θέμα  που θέλω να θίξω είναι το θέμα των Πακιστανών. Είπατε ανακριβώς ότι το ΠΑ.ΣΟ.Κ ασχολήθηκε με το θέμα τον Οκτώβριο του 2005. Δυστυχώς πέσατε στην περίπτωση και εννοώ τον υποφαινόμενο. Στις 24 και 25 Αυγούστου του 2005 σ’ αυτήν την Αίθουσα είχαμε συζήτηση του νομοσχεδίου για το Κέντρο Μελετών Ασφάλειας. Στη θέση σας καθόταν ο κ. Βουλγαράκης και τον προκάλεσα να πάρει θέση επί των δημοσιευμάτων των προηγουμένων ημερών σχετικά με τους Πακιστανούς. Αλλά ο κύριος Υπουργός,  προτίμησε να σιωπήσει. Η κυβέρνηση όμως γνώριζε από 24 και 25 Αυγούστου ότι το ΠΑ.ΣΟ.Κ έφερε το θέμα στη Βουλή και στις 28 Αυγούστου, ο συνάδελφος κύριος ‘Αγγελος Μανωλάκης κατέθεσε και ερώτηση. 
      Άρα, λοιπόν, γνωρίζατε πολύ καλά το θέμα. Το ΠΑ.ΣΟ.Κ. είχε θέσει έγκαιρα το θέμα, το οποίο θέλατε να αποκρύψετε.
      Τελειώνω, κύριε Πρόεδρε, απαντώντας στον κ. Μαγγίνα με κάθε εκτίμηση και με σεβασμό. 
      Πράγματι, κύριε Μαγγίνα, είμαι νέος στη Βουλή των Ελλήνων. Αλλά με αυτά που είπα, δεν νομίζω  ότι έθιξα ή προσέβαλα τους παλιούς. Κάθε άλλο θα έλεγα. Είπα ότι όταν είναι δυσαρεστημένοι όλοι οι παράγοντες απονομής της δικαιοσύνης, και οι δικαστές και οι δικηγόροι και οι δικαστικοί υπάλληλοι και οι εμπλεκόμενοι πολίτες, τότε η δικαιοσύνη ούτε σωστά λειτουργεί ούτε ανεξάρτητη είναι. Και γι’ αυτή τη σκέψη που σας είπα, δεν χρειάζεται να είμαι παλιός στη Βουλή. Αρκεί  που έχω μια ικανή δικηγορική εμπειρία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Παρασκευά, δεν έχετε το δικαίωμα, διότι ζητήσατε τη δευτερολογία σας και έκλεισε. Είχατε μιλήσει 8 λεπτά και 32 δευτερόλεπτα. 
      ΙΩΑΝΝΗΣ ΠΑΡΑΣΚΕΥΑΣ: Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Και το επεκαλέσθη ο Πρόεδρος κ. Κακλαμάνης, όταν είπε ότι κακώς συμψηφίζουμε και τη δευτερολογία. Για εσάς, και για τον κ. Ακριβάκη, μου το έδωσε αυτό. 
      Επειδή όμως είχατε την υπομονή να μείνετε, θα την επιβραβεύσω με δύο λεπτά δευτερολογία σας. 
      ΙΩΑΝΝΗΣ ΠΑΡΑΣΚΕΥΑΣ: Γιατί θα πρέπει να ζητήσω άδεια και από τον κ. Μαγγίνα, λόγω του ότι είμαι νέος, εάν δικαιούμαι να ομιλώ; 
      ΠΡΟΕΔΡΕΥΩΝ (Ιωάννης Τραγάκης): Και άλλος νέος προέκυψε; 
      ΙΩΑΝΝΗΣ ΠΑΡΑΣΚΕΥΑΣ: ‘Ετσι μας είπε ο κ. Μαγγίνας και είναι ένας από τους πολλούς χαρακτηρισμούς, που κάποιους τους επέστρεψε ο κ. Πάγκαλος, αλλά κάποιους τους κρατάμε. Δηλαδή με ενδιαφέρει να είμαι νέος…
      ΠΡΟΕΔΡΕΥΩΝ (Ιωάννης Τραγάκης): Καταλάβατε πώς το είπε και τι εννοούσε ο κ. Μαγγίνας!
      ΙΩΑΝΝΗΣ ΠΑΡΑΣΚΕΥΑΣ: Διότι την ίδια φράση χρησιμοποίησε και ο κύριος Υπουργός. Μάλιστα, μας γύρισε πολλά χρόνια πίσω, στην εποχή του αειμνήστου Κουτσόγιωργα, που έλεγε κάποια στιγμή «δεν δικαιούσαι δια να ομιλείς». 
      Κύριε Υπουργέ, πιστεύω τελικά, ότι δικαιούμεθα και να ομιλούμε, δικαιούμεθα και να αποκαλύπτουμε, δικαιούμεθα και να κρίνουμε και να κατακρίνουμε και πράξεις και παραλείψεις της Κυβέρνησης. 
      Κύριε Υπουργέ, είναι τελικά γεγονός αναμφισβήτητο. Είπε το ΠΑ.ΣΟ.Κ. ποτέ ότι δεν επιθυμεί την κάθαρση στη δικαιοσύνη; Είπε τελικά το ΠΑ.ΣΟ.Κ. ότι δεν επιθυμεί την τιμωρία των ενόχων; Είπε τελικά το ΠΑ.ΣΟ.Κ. ότι όλα τα πράγματα στη δικαιοσύνη είναι πεντακάθαρα; Καθόλου. 
      Αλλά αυτή είναι η διαδικασία η οποία ακολουθείται από την Κυβέρνηση. Είναι βέβαιο ότι όσοι ένοχοι βρέθηκαν στο χώρο της Εκκλησίας με τη λεγόμενη αυτοκάθαρση, άλλους τόσους ενόχους θα βρείτε και εσείς με τις διαδικασίες που ακολουθείτε στο χώρο της δικαιοσύνης. Και στο τέλος θα παραμείνουμε στα ίδια. 
      Κάνατε και άλλη μια ομολογία, κύριε Υπουργέ, στην πρωτολογία σας. Όταν σας είπαμε ότι μέχρι στιγμής υπάρχει ένας δικαστής και δύο δικηγόροι στις φυλακές, αναφερθήκατε σε έναν κατάλογο προανακριτικών διαδικασιών, σε έναν αριθμό ατόμων για τους οποίους έχουν ξεκινήσει ανακριτικές διαδικασίες, έχουν παραπεμφθεί με πειθαρχικά ερωτήματα. 
      ‘Ολη αυτή η διαδικασία μέχρι να κλείσει…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Διαβάστε ξανά. Δεν είναι έτσι. 
      ΙΩΑΝΝΗΣ ΠΑΡΑΣΚΕΥΑΣ: Εσείς το είπατε, όχι εγώ. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε. Με αυτό τελειώνετε, κύριε Παρασκευά.
      ΙΩΑΝΝΗΣ ΠΑΡΑΣΚΕΥΑΣ: ‘Ολη αυτή η διαδικασία είναι που έχει επιφέρει αυτό το κλίμα φοβίας στους δικαστές και έχουμε τα αποτελέσματα τα οποία έχουμε, γι’ αυτό απεργούν και οι σύλλογοι των δικηγόρων σήμερα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, το ΠΑ.ΣΟ.Κ. ως Αντιπολίτευση φαίνεται να έχει εφεύρει το ψευδοαξίωμα «καταγγέλλω, άρα υπάρχω». Παραφράζει, δηλαδή, τη γνωστή καρτεσιανή θέση, για να διασκεδάσει την αντιπολιτευτική πενία, την αμηχανία, την ανυπαρξία του τελικά. 
      Καταγγέλλετε, κύριοι συνάδελφοι, προκειμένου να δώσετε την εντύπωση ότι υπάρχετε ως Αντιπολίτευση. Καταγγέλλετε για να συγκαλύψετε το αντιπολιτευτικό σας έλλειμμα σε επίπεδο θέσεων, ουσίας, προτάσεων.
      ‘Εχετε θέσει από πέρυσι συστηματικά στο κομματικό σας στόχαστρο την ελληνική δικαιοσύνη και τους λειτουργούς της, όλους συλλήβδην, βάλλοντος τυφλά κατά πάντων.
      Στην προσπάθειά σας να πλήξετε την Κυβέρνηση της Νέας Δημοκρατίας, το μόνο που καταφέρνετε τελικά είναι να τραυματίσετε καίρια το θεσμό της δικαιοσύνης. Γιατί κατά του κύρους, της αξιοπιστίας και πάνω από όλα κατά της ανεξαρτησίας της δικαιοσύνης στρέφονται οι επιθέσεις σας. Πάψτε επιτέλους να αντιμετωπίζετε τη δικαιοσύνη με την ίδια ελαφρότητα και με την ίδια επιπολαιότητα με την οποία οδηγείστε από γκάφα σε γκάφα, από ολίσθημα σε ολίσθημα, από το «Σουηδικό μοντέλο» στην υποψηφιότητα Καραχασάν. 
      ΘΕΟΔΩΡΟΣ ΠΑΓΚΑΛΟΣ: Γίνατε και ακροδεξιός τώρα; Έχει πάρει θέση η Νέα Δημοκρατία …
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η επερώτησή σας αφορά στη δικαιοσύνη, αλλά δεν σας απασχολούν τα όσα έχουν γίνει, τα όσα γίνονται αυτήν τη στιγμή και απομένουν να γίνουν ασφαλώς στον πολύπαθο χώρο της δικαιοσύνης. Αντ’ αυτού, εξαπολύσατε μία λυσσώδη όσο και υποκριτική επίθεση εναντίον όλων ανεξαιρέτως των φορέων της δικαστικής ηγεσίας. Καταφέρετε τυφλά πλήγματα κατά του Προέδρου του Αρείου Πάγου και τον υβρίζετε ως επίορκο -η Αξιωματική Αντιπολίτευση συκοφαντεί τον Πρόεδρο του Αρείου Πάγου ως επίορκο!- κατά του Εισαγγελέως του Αρείου Πάγου, λέγοντας ότι σύρεται από την Κυβέρνηση, στο παιγνίδι της συσκότισης της υπόθεσης, κατά του Προέδρου του Συμβουλίου της Επικρατείας, κατά του Προέδρου του Ελεγκτικού Συνεδρίου. Το αντιπολιτευτικό σας μένος δεν σέβεται πρόσωπα. Αγνοεί τα πραγματικά στοιχεία. Θυσιάζει τους θεσμούς.
      Επιφυλάξατε, όμως, και ιδιαίτερα προνομιακή μεταχείριση -και νομίζω ότι αυτό είναι ιδιαίτερα χαρακτηριστικό- και κατά του κυρίως επιφορτισμένου με το έργο της κάθαρσης Αντεισαγγελέα του Αρείου Πάγου κ. Σανιδά. Μάλιστα, ο φιλικός σας τύπος σε συγχορδία προφανώς με την ερώτηση των Βουλευτών του ΠΑ.ΣΟ.Κ., ανέσυρε τούτες τις ημέρες παλιές καταγγελίες σε βάρος του, εντελώς ανακριβείς και ανυπόστατες, για υπόθεση που έχει ερευνηθεί δις μέχρι σήμερα και έχει κλείσει δικαστικά, αφού δεν διακριβώθηκε η παραμικρή αξιόποινη πράξη. Για την υπόθεση αυτή, είχε καταγγελθεί ο κ. Σανιδάς πριν από πέντε χρόνια. Ερευνήθηκε. Και για την ίδια υπόθεση, πριν από δύο μήνες, με νέα ανώνυμη επιστολή ανανεώθηκε η καταγγελία και υπήρξε και δεύτερη ποινική προκαταρτική εξέταση, πάλι χωρίς να διακριβωθεί, οτιδήποτε το ποινικά επιλήψιμο. 
      ΚΩΝΣΤΑΝΤΙΝΟΣ ΡΟΒΛΙΑΣ: Ταχύτατη, όμως!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Να σας πω. Οφείλει να είναι, όταν μ’ αυτήν την ευκολία ρίχνετε λάσπη κατά πάντων. Αλίμονο!
      ΜΙΛΤΙΑΔΗΣ ΠΑΠΑΪΩΑΝΝΟΥ: Μα, το γεγονός ότι χτίζει αυθαίρετο δεν είναι επιλήψιμο; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όπως επίσης είναι πάρα πολύ φυσιολογικό ότι και ο κ. Λινός και ο κ. Σανιδάς αντέδρασαν. Δεν απάντησαν στη δική σας ερώτηση. Δεν ασχολούνται μ’ αυτήν. Απάντησαν, όμως, στις κατηγορίες σας και αυτό είναι δικαίωμα οιουδήποτε συκοφαντείται. Εγώ θα σας απαντήσω, όταν έλθει η ώρα.
      Φτάσατε στο σημείο να κατηγορείτε τον κύριο Αντεισαγγελέα του Αρείου Πάγου για καταπάτηση δημόσιας δασικής έκτασης, όταν καμία καταπάτηση έκτασης και μάλιστα δημόσιας υπήρξε, καθ’ όσον η περιοχή ήταν και είναι ιδιωτική, με ρητή μάλιστα πρόβλεψη δικού σας νόμου. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν το είπαμε εμείς.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν μπορεί να λέει ψέματα.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν αντιλαμβάνεστε τους κοινοβουλευτικούς κανόνες; Μπορείτε να διακόπτετε συνάδελφό σας την ώρα που μιλάει; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Οι Βουλευτές ερωτούν, δεν καταγγέλλουν.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Παπαγεωργίου. Επιτέλους!
      Ο κύριος Υπουργός δεν διέκοψε κανέναν και ελέχθησαν πολλά και σοβαρά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ έτσι συμπεριφέρθηκα; Είναι τρόπος αυτός διεξαγωγής της συζήτησης; 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Παπαγεωργίου, καθίστε κάτω.
      Ορίστε, κύριε Υπουργέ, συνεχίστε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επαναλαμβάνω, λοιπόν. Καμία δασική έκταση δεν καταπατήθηκε. 
      ΠΡΟΕΔΡΕΥΩΝ (Ιωάννης Τραγάκης): Παίρνετε, λοιπόν, απάντηση στην ερώτηση.
      (Θόρυβος από την πτέρυγα του ΠΑ.ΣΟ.Κ.)
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, μπορείτε να επιβάλετε την τάξη; 
      ΘΕΟΔΩΡΟΣ ΠΑΓΚΑΛΟΣ: Να μας πει, ο κύριος Υπουργός, ποιος το είπε αυτό. 
      ΠΡΟΕΔΡΕΥΩΝ (Ιωάννης Τραγάκης): Κύριε Πάγκαλε, σας παρακαλώ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η περιοχή αυτή επαναλαμβάνω ότι δεν μπορούσε να καταπατηθεί, αφού άλλωστε ήταν ιδιωτική με δικό σας νόμο, το νόμο 3208/2003.
      ΘΕΟΔΩΡΟΣ ΠΑΓΚΑΛΟΣ: Ποιος το είπε κύριε Υπουργέ, αυτό που λέτε; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Γιατί αλήθεια, κύριε Πάγκαλε, αυτό το προσωπικό μένος κατά του επιφορτισμένου με την κάθαρση Αντεισαγγελέα του Αρείου Πάγου; Δεν μπορώ παρά να το συνδυάσω με την έγνοια σας να κλείσει το συντομότερο η έρευνα. Έτσι χαρακτηρίζεται αιδημόνως το εγχείρημα της κάθαρσης.
      ΘΕΟΔΩΡΟΣ ΠΑΓΚΑΛΟΣ: Κανείς δεν έχει μιλήσει για δημόσια έκταση. Αυτό το λέτε εσείς.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εντελώς αντιφατικά, εξάλλου, είναι τα όσα προσάπτετε σε εμένα προσωπικά ως Υπουργό της Δικαιοσύνης.  Άλλοτε με κατηγορείτε γιατί δήθεν παρεμβαίνω στη δικαιοσύνη, όταν ασκώ τα δικαιώματα και μάλιστα τις υποχρεώσεις που μου δίνει ο νόμος, και άλλοτε με κατηγορείτε, διότι δεν παρεμβαίνω στο έργο της δικαιοσύνης –(σε περιπτώσεις που δεν έχω καμία αρμοδιότητα παρέμβασης. Για παράδειγμα, στην υπόθεση των υποκλοπών με αιτιάσθε, διότι προηγήθηκε η προκαταρκτική εξέταση της ποινικής δίωξης, ενώ στην υπόθεση του «πόθεν έσχες» των δικαστών με αιτιάσθε για το ότι ασκήθηκαν ποινικές διώξεις, χωρίς να παραγγελθεί προκαταρκτική εξέταση. Αποφασίστε, όμως, γιατί με αιτιάσθε, γιατί με κατηγορείτε. 
      Αυτοαποκαλύπτεσθε, όμως, και με τον τρόπο με τον οποίο προσεγγίσατε την υπόθεση των Πακιστανών. Εκείνο που στην ουσία καταγγέλλετε, είναι ότι η δικαιοσύνη συμπράττει σε μία –δήθεν- κυβερνητική προσπάθεια συγκάλυψης, την ίδια ώρα που η δικαστική έρευνα προχωρά, διαψεύδοντάς σας στην πράξη. Όπως είχα τονίσει και ενώπιον της Επιτροπής Θεσμών και Διαφάνειας της Βουλής προ ενάμιση μηνός, για την ουσία της υπόθεσης των Πακιστανών, ο Υπουργός Δικαιοσύνης οφείλει να αναμείνει την περαίωση της δικαστικής έρευνας. Οφείλει να μη δηλώσει οτιδήποτε θα μπορούσε να εκληφθεί ως προσπάθεια να προκαταλάβει τη δικαστική κρίση. 
      Σε σχέση ακόμα με παρατήρηση επερωτώντος, ο οποίος δεν είναι τώρα εδώ, θέλω να σημειώσω με κάθε δυνατή έμφαση ότι η δικαιοσύνη στην πατρίδα μας δεν κάνει επιλεκτική απονομή δικαίου, ούτε υπάρχει διαβάθμιση σεβασμού των ανθρωπίνων δικαιωμάτων από την ελληνική Πολιτεία. Το κράτος παρέχει σε όσους ζουν και εργάζονται στην επικράτειά του ισοτιμία, ισονομία, ισοπολιτεία. Η υποβληθείσα μήνυση των Πακιστανών διερευνάται ήδη. Ακολουθεί τη δικαστική διαδικασία, που ισχύει για κάθε υποβαλλόμενη μήνυση από κάθε Έλληνα πολίτη. 
      Εσείς αρέσκεστε να επιδίδεστε σε κομματικό διαγκωνισμό επίδειξης δημοκρατικής ευαισθησίας. Δεν πιστεύετε, φαίνεται, ότι όλες οι πολιτικές δυνάμεις διέπονται σήμερα από τον ίδιο σεβασμό στις δημοκρατικές αρχές και στα ατομικά δικαιώματα, ότι κανείς μας σήμερα δεν είναι λιγότερο δημοκράτης από τον άλλο. Διερωτώμαι, μιας και μιλάμε για δημοκρατικότητα: βασικό, αυτονόητο στοιχείο δημοκρατικής ευαισθησίας δεν είναι και ο σεβασμός της δικαιοσύνης; 
      Κύριε Ρόβλια, διερωτηθήκατε γιατί δεν παρενέβην επί έντεκα μήνες –δέκα μήνες είναι το ακριβές- της προκαταρκτικής εξέτασης. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είπα τη λέξη «παρενέβη».
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μα, θα σας θυμίσω, γιατί πάλι φαίνεται να μπερδεύετε τις αρμοδιότητες του Υπουργού, ότι μόνος αρμόδιος να κρίνει το αναγκαίο εύρος και βάθος και άρα τη διάρκεια μιας προκαταρκτικής εξέτασης δεν είναι ο Υπουργός της Δικαιοσύνης, αλλά ο ανεξάρτητος δικαστικός λειτουργός, ο οποίος διεξάγει την προκαταρκτική έρευνα.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είπα πάντως γιατί δεν παρεμβήκατε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Και η ίδια μάλιστα, θα σας θυμίσω, η κορυφή της εισαγγελικής αρχής, ο Εισαγγελέας του Αρείου Πάγου ο κ. Λινός, θεώρησε επιβεβλημένη και ενέκρινε -γραπτώς ενέκρινε μάλιστα- δύο φορές την παράταση του χρόνου περάτωσης της προκαταρκτικής εξέτασης.
      Κυρίες και κύριοι συνάδελφοι, κατά βάθος εκείνο που δεν θέλετε να αντιληφθείτε είναι ότι σήμερα, πάντως, είναι σεβαστή η διάκριση των εξουσιών. Η Πολιτεία συνδράμει τη δικαιοσύνη. Τη συνδράμει, όπως είπα πριν, δίδοντάς της τον αναγκαίο εξοπλισμό ώστε να εξυγιανθεί με τα νομοθετικά μέτρα που της επιτρέπουν ακριβώς να στραφεί κατά των επιόρκων δικαστών, αλλά δεν παρεμβαίνει στο έργο της. 
      Σε αντίθεση με εσάς, εμείς θέλουμε μία δικαιοσύνη πραγματικά ανεξάρτητη, ισχυρή, σεβαστή απ’ όλους. Και πραγματικά διασφαλίζουμε στην πράξη να είναι σεβαστή απ’ όλους. Ίσως με μία μόνο εξαίρεση: εσάς.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Παπαϊωάννου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, θέλω το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπήρξε προσωπικό. Κάνει αναφορά ο Υπουργός σε επερωτώντες. Λογικό είναι. Εσείς ρωτάτε. Δεν θα απαντήσει σε σας; Σε ποιον θα απαντήσει;
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, ένα λεπτό μπορείτε να μου δώσετε;
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Παπαγεωργίου.
      ΘΕΟΔΩΡΟΣ ΠΑΓΚΑΛΟΣ: Δεν έχει δικαίωμα να εξηγήσει;
      ΠΡΟΕΔΡΕΥΩΝ (Ιωάννης Τραγάκης): Δεν έχει δικαίωμα.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, αναφέρθηκε σ’ αυτούς που κατέθεσαν την ερώτηση.
      ΠΡΟΕΔΡΕΥΩΝ (Ιωάννης Τραγάκης): Για ποια ερώτηση μιλάτε τώρα;
      ΓΕΩΡΓΙΟΣ ΠΑΠΑΓΕΩΡΓΙΟΥ: Για μια άλλη ερώτηση…
      ΠΡΟΕΔΡΕΥΩΝ (Ιωάννης Τραγάκης): Ε, καλά τώρα. Προσωπικό θέμα για ερώτηση που έχει υποβληθεί επί άλλου θέματος…
      ΓΕΩΡΓΙΟΣ ΠΑΠΑΓΕΩΡΓΙΟΥ: Μπορεί να λέει εδώ ότι ο ερωτών Βουλευτής είναι καταγγέλλων;
      ΠΡΟΕΔΡΕΥΩΝ (Ιωάννης Τραγάκης): Δεν είπε κάτι τέτοιο ο κύριος Υπουργός πάντως. Ο κύριος Υπουργός ανεφέρθη…
      ΓΕΩΡΓΙΟΣ ΠΑΠΑΓΕΩΡΓΙΟΥ: Το είπε. Ανατρέξτε στα Πρακτικά. 
      Κύριε Πρόεδρε, οι Βουλευτές -και εσείς οφείλετε να μας προστατεύετε και πιστεύω ότι το κάνετε και θα το κάνετε- ερωτούν, ασκούν κοινοβουλευτικό έλεγχο. Δεν καταγγέλλουν κανέναν.
      ΠΡΟΕΔΡΕΥΩΝ (Ιωάννης Τραγάκης): Και απήντησε ο κύριος Υπουργός.
      ΓΕΩΡΓΙΟΣ ΠΑΠΑΓΕΩΡΓΙΟΥ: Ούτε έχουν μένος με κανέναν και μάλιστα με πρόσωπα τα οποία δεν τα γνωρίζουν. Αν θέλετε, υπέγραψα την ερώτηση ως εισηγητής του ΚΤΕ Δικαιοσύνης και επειδή μου προξένησε μεγίστη εντύπωση…
      ΠΡΟΕΔΡΕΥΩΝ (Ιωάννης Τραγάκης): Μόνο την υπογράψατε;
      ΓΕΩΡΓΙΟΣ ΠΑΠΑΓΕΩΡΓΙΟΥ: …ένας εισαγγελέας να αγοράζει ατύπως και να καταθέτει αγωγή για απόκτηση τίτλου κυριότητας.
      ΠΡΟΕΔΡΕΥΩΝ (Ιωάννης Τραγάκης): Δεν την υπογράψατε μόνο. Τη συντάξατε κιόλας.
      ΓΕΩΡΓΙΟΣ ΠΑΠΑΓΕΩΡΓΙΟΥ: Ασφαλώς.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παπαϊωάννου, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Η σύνταξη της επερώτησης έχει άλλη έννοια; Θα μας παραπέμψει ο κύριος Υπουργός γιατί του κάνουμε κριτική; Έχει ύφος ανθρώπου που παραπέμπει.
      ΜΙΛΤΙΑΔΗΣ ΠΑΠΑΪΩΝΝΟΥ: Κύριε Πρόεδρε και κύριοι συνάδελφοι, στον αφηρημένο και πολλές φορές υποκριτικό λόγο σε σχέση με την ανεξαρτησία της δικαιοσύνης του κυρίου Υπουργού, θα απαντήσω με σαφήνεια. Διατυπωμένη θέση μου κατ’ επανάληψη είναι ότι η συντριπτική πλειοψηφία των Ελλήνων δικαστών επιτελεί με αυξημένο αίσθημα ευθύνης και κάτω από αντίξοες συνθήκες το έργο τους, ότι υπάρχουν ανάμεσά τους και δικαστές που δεν κάνουν καλά τη δουλειά τους. Υπάρχουν επίορκοι δικαστές που μπορούν μέσα από τις θεσμοθετημένες διαδικασίες που προβλέπουν οι νόμοι του κράτους και το Σύνταγμα να ελεγχθούν, να τιμωρηθούν και παραδειγματικά. Δεν δέχομαι άλλη ερμηνεία.
      Από την άλλη βαθειά μου πίστη είναι ότι επιτελώ το θεσμικό μου χρέος και όταν ελέγχω των Υπουργό και όταν αναφέρομαι σε συγκεκριμένες πράξεις ή σε συγκεκριμένους δικαστικούς λειτουργούς που δεν επιτελούν το χρέος και την αποστολή τους. Αν αυτό δεν το δεχθούμε ότι και οι κρίνοντες κρίνονται, τότε πιστεύω ότι πρόκειται περί στρέβλωσης των αρχών του κοινοβουλευτικού μας πολιτεύματος, της διάκρισης των λειτουργιών και τότε οδηγούμεθα σε μια λογική κράτους των δικαστών.
      Δεν αναγνωρίζω στον κύριο Υπουργό να με ερμηνεύει ή να κάνει γενικές διακηρύξεις περί ανεξαρτησίας της δικαιοσύνης και ότι όταν αναφερόμαστε σε συγκεκριμένες πράξεις συγκεκριμένων λειτουργών τότε πυροβολούμε συνολικά τη δικαιοσύνη.
      Αν αυτό το αποδεχόμαστε ως σύνολο, τότε θα σας πω ότι πρέπει να ζούμε σε ένα αυταρχικό καθεστώς, είναι αυταρχική αντίληψη  του κυρίου Υπουργού -να μην χρησιμοποιήσω άλλη έκφραση- και λυπάμαι πάρα πολύ. 
      Στη διαδρομή μου ανέλαβα την ευθύνη και των λόγων μου και των πράξεών μου. Κάποτε χρειάστηκε να πω τον κ. Κόκκινο ανάξιο, πάλι εδώ. Απέδειξα γιατί είναι ανάξιος. Τα ίδια έκανα και σήμερα και θα συνεχίσω να κάνω, γιατί αυτό επιβάλλει το θεσμικό μου χρέος. 
      ΠΡΟΕΔΡΕΥΩΝ (Ιωάννης Τραγάκης): Ήταν -μεταξύ μας- βαρύς ο χαρακτηρισμός για τον Πρόεδρο του Αρείου Πάγου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Να μην επανέρχομαι. 
      Έχω καταθέσει απόφαση του Τριμελούς Εφετείου Αθηνών, με βάση την οποία αποδεικνύεται ομοφώνως ότι ο κ. Κεδίκογλου ψευδόρκησε. Περί αυτού πρόκειται. 
      ΠΡΟΕΔΡΕΥΩΝ (Ιωάννης Τραγάκης): Βαριά η κατηγορία για τον Πρόεδρο του Αρείου Πάγου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Βαριά η κατηγορία, αλλά αληθινή. Τι να κάνουμε; 
      ΠΡΟΕΔΡΕΥΩΝ (Ιωάννης Τραγάκης): Μήπως μπορέσετε να τη βελτιώσετε λίγο τώρα;
      ΜΙΛΤΙΑΔΗΣ ΠΑΠΑΪΩΑΝΝΟΥ:  Με διακόπτετε πάντως και δεν θέλω να με διακόψετε.  
      Πάω, λοιπόν, σε κάποια άλλα ζητήματα. Έκρινε συγκεκριμένες ενέργειες. Αναφέρθηκε στο θέμα των υποκλοπών. Να δεχθώ την άποψη -γιατί υπάρχει και αντίθετη νομική άποψη- του κυρίου Υπουργού ότι έπρεπε να γίνει προανάκριση. Ξέρετε πόσο έπρεπε να διαρκέσει; Δύο μέρες. Έτσι γίνεται στην πράξη, γιατί η προανάκριση, όπως είπα, ήταν για να διαπιστώσει το έγκλημα. Το έγκλημα είναι διαπιστωμένο και ομολογημένο και έπρεπε να πάμε σε τακτική ανάκριση για να βρούμε τους δράστες. Και σήμερα δεν μπορούμε να βρούμε τους δράστες. 
      ΘΕΟΔΩΡΟΣ ΠΑΓΚΑΛΟΣ: Και αυτόφωρο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μία άλλη άποψη είναι το αυτόφωρο. 
      Δεν έχει ευθύνη ο Υπουργός Δικαιοσύνης και ο κ. Λινός που μαζί έφτιαξαν μια διαδικασία; Δεν θα την κρίνω ως διαδικασία; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είπα αυτό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Επί της ουσίας μπαίνω της υπόθεσης; Ποτέ δεν μπήκα επί της ουσίας των υποθέσεων, γιατί έχω μάθει να προσέχω πώς μπορεί κάποιος πολιτικός ή κάποιος πολίτης αυξημένης ευθύνης να σέβεται την Ελληνική δικαιοσύνη. 
      Στην υπόθεση των Πακιστανών, παραπέμπω τον κύριο Υπουργό στα Πρακτικά της Διαρκούς Επιτροπής Δημόσιας Διοίκησης, Δημόσιας Τάξης και  Δικαιοσύνης. Δεν ήταν η Επιτροπή Θεσμών και Διαφάνειας. Δεν έχει καμία αξία. Ξέρετε τι είπαν τότε και οι δύο; Περιμένουν το πόρισμα του Εισαγγελέα για να δουν αν έγινε η πράξη. Ο Εισαγγελέας είπε ότι έγινε η πράξη και σήμερα πάμε σε άλλες εκδοχές ότι εδώ ήρθαν οι Πακιστανοί που έκανε απαγωγή ο ένας στον άλλο ή αρπαγή, άρα συνωμότησαν εναντίον της χώρας. 
      Βρείτε τους, κύριε Υπουργέ. Ποιοι διασύρουν τη χώρα; Ποιοι είναι αυτοί οι Πακιστανοί που διασύρουν τη χώρα; Να τους βρει η Δικαιοσύνη, να τους  βρει η Εθνική Υπηρεσία Πληροφοριών. Ξέφραγο αμπέλι είναι η χώρα μας; Δεν δέχομαι την εκδοχή, γιατί όλα έγιναν σε συνεννόηση με τον κύριο Πρωθυπουργό, δεν υπάρχει καμία αμφιβολία περί αυτού. Αλλά πού ήσαστε εσείς; Ποιος κυβερνάει τον τόπο; 
      Για την υπόθεση «Δ.Ε.Κ.Α.», κύριε Πρόεδρε και κύριε Υπουργέ, συγκεκριμένα πράγματα ρωτάμε. Μπορεί να μας φέρει ο κύριος Υπουργός αναίρεση Εισαγγελέα Αρείου Πάγου κατά ομόφωνης απαλλακτικής απόφασης του Εφετείου Κακουργημάτων, του οποιουδήποτε Εφετείου την τελευταία πενταετία; Μπορεί να μας φέρει απόφαση αναίρεσης από πλευράς Εισαγγελέα του Αρείου Πάγου κόντρα στην 9/1999 απόφαση της ολομέλειας του Δικαστηρίου του Αρείου Πάγου που πάγια αυτήν τη στιγμή τηρείται από τη νομολογία όλων των δικαστηρίων; Μπορεί να μας πει ο κύριος Υπουργός της Δικαιοσύνης περίπτωση που Εισαγγελέας του Αρείου Πάγου αναθέτει σε Αντιεισαγγελέα, ο πρώτος Αντιεισαγγελέας λέει ότι δεν συντρέχει νόμιμος λόγος άρσης αναίρεσης και βρίσκουμε άλλον Αντιεισαγγελέα, για να πάμε κάποιους ανθρώπους στη λογική της κάθαρσης ή στη λογική του Χρηματιστηρίου, για να υπάρξουν εξιλαστήρια θύματα; Πώς να αισθανθούν αυτοί οι άνθρωποι; 
      ΠΡΟΕΔΡΕΥΩΝ (Ιωάννης Τραγάκης): Μπορεί να ρωτήσει κάτι ο Πρόεδρος; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, αρκεί να μου κρατήσετε το χρόνο.
      ΠΡΟΕΔΡΕΥΩΝ (Ιωάννης Τραγάκης): Ήταν απαλλακτική αυτή η απόφαση;
      ΜΙΛΤΙΑΔΗΣ ΠΑΠΑΪΩΑΝΝΟΥ: Βέβαια. Ομόφωνα. 
      Να προχωρήσω ακόμα παραπέρα σε όλη αυτήν την υπόθεση; Δεν διασπάται το ενιαίο της Εισαγγελικής Αρχής; Δεν στερούνται οι άνθρωποι αυτοί του φυσικού δικαστή; Και μιας και αναφέρθηκε στο Χρηματιστήριο….   
      ΒΑΣΙΛΕΙΟΣ ΜΑΓΓΙΝΑΣ: Δεν ήταν απαλλακτική απόφαση! Ψεύδεστε! Περί την ουσία δεν υπήρχε καμία έρευνα! Μην τα λέτε αυτά!
      ΜΙΛΤΙΑΔΗΣ ΠΑΠΑΪΩΑΝΝΟΥ: Ομόφωνα! 
      Επιστρέφω τους χαρακτηρισμούς και να διαβάζετε. Εγώ διαβάζω. Θα σας τη στείλω, να δω τι θα κάνετε τότε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ. 
      Το είπατε και προηγουμένως. Δεν χρειάζεται να το επαναλάβετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, να προχωρήσω, κύριε Πρόεδρε. Μιλήσαμε για επιλεκτική αναψηλάφηση πειθαρχικών υποθέσεων και είπε ότι θα τις βγάλει από το αρχείο ο κύριος Υπουργός, όλες. Όλες, κύριε Υπουργέ, τις  βγάλατε από το αρχείο εκτός εκείνη του κ. Σανιδά; Απαντήστε μου, κύριε Υπουργέ. Περιμένω, όσος χρόνος και αν χρειαστεί. 
      ΘΕΟΔΩΡΟΣ ΠΑΓΚΑΛΟΣ: Ο κύριος Υπουργός έχει μια συνεργασία εκεί. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ δεν έχω αντίρρηση. Θέλω να το ακούσω, είναι σημαντικό. 
      ΠΡΟΕΔΡΕΥΩΝ (Ιωάννης Τραγάκης): Σας ακούει ο κύριος Υπουργός. Κρατάει σημειώσεις σ’ αυτά που ρωτάτε. Για όνομα της Παναγίας!
      ΜΙΛΤΙΑΔΗΣ ΠΑΠΑΪΩΑΝΝΟΥ: Έβγαλα όλες τις πειθαρχικές υποθέσεις από το αρχείο και σας ερωτώ, κύριε Υπουργέ. Σε αυτό δεν μου απαντήσατε. Κανένας δεν μίλησε για δημόσια δασική έκταση. Πρόκειται περί δασικής έκτασης, είναι ιδιωτικά δάση, είναι με αγωγές, ψευτοαγωγές που έκαναν πολλοί Έλληνες από παλιά, αλλά καταθέτει και κατά εταιρείας που δεν υπήρχε -συστήθηκε μετά από επτά χρόνια- ο κ. Σανιδάς. 
      Και το σημαντικότερο, οικοδόμησε, ναι ή όχι, χωρίς άδεια ο κ. Σανιδάς; Έκτισε σπίτι χωρίς άδεια; Το νομιμοποίησε παραμονές των Χριστουγέννων στις 24 Δεκεμβρίου 2004; 
      ΘΕΟΔΩΡΟΣ ΠΑΓΚΑΛΟΣ:  Στις 22 κατετέθη η αίτηση. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Στις 24 Δεκεμβρίου. 
      ΠΡΟΕΔΡΕΥΩΝ (Ιωάννης Τραγάκης): Συμφωνήστε, στις 22 ή στις 24; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Στις 22 η αίτηση και στις 24...
      Μην ψάχνετε αυτά τα ζητήματα. 
      ΠΡΟΕΔΡΕΥΩΝ (Ιωάννης Τραγάκης): Δεν ψάχνω, απλώς ρωτάω. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Άρα, κύριε Πρόεδρε, όταν υπάρχει αυτό το έντονο κλίμα αμφισβήτησης των δικαστών και αυτό το διάχυτο κλίμα, λέει ο κύριος Υπουργός σήμερα ότι ο κ. Σανιδάς ενήργησε νόμιμα; Δηλαδή έκτισε παράνομα και μετά ενήργησε νόμιμα; Γιατί, εάν τα λέει αυτά ο Υπουργός Δικαιοσύνης, για ποιο κράτος δικαίου μιλάμε, κύριοι συνάδελφοι, σ’ αυτήν εδώ τη χώρα; 
      Κύριε Υπουργέ, επειδή πολλά λέγονται, αληθεύει ότι ετοιμάζετε την τροπολογία, ώστε να αποκτήσει τις σχετικές προϋποθέσεις ο κ. Σανιδάς για να τον κάνετε Εισαγγελέα του Αρείου Πάγου, κάτι το οποίο σαφώς υπαινίχθηκε ο κ. Λινός προχθές με τον κ. Σανιδά στις δηλώσεις του; Δεν θα σας ελέγξουμε ποιους κάνετε Προέδρους και Αντιπροέδρους του Αρείου Πάγου, του Ελεγκτικού Συνεδρίου και του Συμβουλίου Επικρατείας; Για θυμηθείτε, κύριε Υπουργέ, πέρα από τις επετηρίδες που θα σας πω ότι εκεί έχετε δίκιο, ποιος Εισαγγελέας και Αντιεισαγγελέας του Αρείου Πάγου ενεπλάκη επί των ημερών μας σε πολιτικά παιχνίδια; Μήπως εμπλέξαμε τον κ. Λινό, μήπως εμπλέξαμε τον κ. Κάππο, μήπως εμπλέξαμε τον κ. Ματθία; Εμείς σας μιλάμε επί συγκεκριμένων γεγονότων και σ’ αυτά θέλουμε να απαντήσετε. 
      Έρχομαι στο θέμα της ημέρας που έχει σχέση με τις διαμαρτυρίες για τις αυστηρές ποινές. Είπε ο κύριος Υπουργός ότι ήταν οριακές. Ακούστε τα στοιχεία του Δικηγορικού Συλλόγου. Τροχαίο με ελαφρά σωματική βλάβη είχε συνήθη ποινή δύο χρόνια. Το τελευταίο εικοσαήμερο έφθασε τα πέντε χρόνια. Φορολογική παράβαση είχε συνήθη ποινή πενήντα ημέρες. Τώρα έξι μήνες. Κατοχή έξι γραμμαρίων ηρωίνης. Ποινή έξι χρόνια. Τώρα δεκατέσσερα. Οι δικηγορικοί σύλλογοι της χώρας παραθέτουν την αλλαγή συμπεριφοράς κάτω από το κλίμα τρομοκρατίας και φόβου. Συμφωνούμε επί της αρχής με τον κύριο Υπουργό, αλλά τα αποτελέσματα δεν είναι οριακά. Δυστυχώς αυτή τη στιγμή δεν απεργούν στον «αέρα» οι συνάδελφοί μας δικηγόροι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, θέλω να πω ότι έχω μπροστά μου μια ανακοίνωση του Δικηγορικού Συλλόγου της Αθήνας που την υπογράφει ο κ. Παξινός. Είχε γίνει μαζί με την Ένωση Συντακτών Ημερησίων Εφημερίδων Αθηνών. Επιμένουν στα προηγούμενα ότι δεν μπορεί η υπόθεση να είναι μόνο υπόθεση Γιοσάκη, που και αυτή θέλουμε να πάει σε όλη της την έκταση. Εδώ θα θυμίσω σ’ αυτά που είπε ο κύριος Υπουργός επειδή οι καλοί λογαριασμοί κάνουν τους καλούς φίλους, ότι η υπόθεση δεν ξεκίνησε επί των ημερών τους. Ξεκίνησε επί των ημερών μας, αλλά όχι με φωνές κ.λπ.. Θυμίζω ακόμη ότι η υπόθεση της κ. Μπουρμπούλια ξεκίνησε όταν ήταν το ΠΑ.ΣΟ.Κ. στην κυβέρνηση, αλλά δεν ήταν θέμα δικό μας. Ήταν θέμα της δικαιοσύνης και των δικαστών. Την κ. Μπουρμπούλια είδατε πώς την φέρανε εδώ. Δηλώσεις ο Υπουργός κ.λπ. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, τελειώστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω να μου απαντήσει ο κύριος Υπουργός σ’ αυτά που λένε ο Δικηγορικός Σύλλογος και η Ε.Σ.Η.Ε.Α.. Καταδικάζουν κάθε παρέμβαση θεσμικά αναρμοδίων παραγόντων στη διαδικασία έρευνας των παραδικαστικών κυκλωμάτων. Ξέρετε πότε βγήκε αυτή η ανακοίνωση; Λίγες μέρες από τότε που ο Υπουργός έκανε τις ανακοινώσεις από τον Άρειο Πάγο. Ούτε αυτό σας άγγιξε, κύριε Υπουργέ; 
      Και όσον αφορά το Χρηματιστήριο και τελειώνω...
      ΠΡΟΕΔΡΕΥΩΝ (Ιωάννης Τραγάκης): Όλο τελειώνετε, αλλά δεν τελειώνετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν με αφήνετε να τελειώσω. Θα είχα τελειώσει. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, ο χρόνος είναι αμείλικτος. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και όσον αφορά το Χρηματιστήριο, για να τελειώνει αυτή η ιστορία, έχει δύο εκδοχές. Είχατε όλο το χρόνο, τον πρώτο χρόνο ή και τον δεύτερο χρόνο χωρίς παραγραφές να προχωρήσετε. Δύο είναι τα στοιχεία, τα ερωτήματα. Ή ρίξατε πολλή λάσπη και σήμερα έχει κολλήσει η ίδια η κυβέρνηση μέσα στη λάσπη, ή κάποιοι ανάμεσά σας, ίσως και με κάποιους δικούς μας φίλους, μέλη, δεν ξέρω, διοικητές τραπεζών που λέτε, είναι συμμέτοχοι και συνένοχοι. Άλλη απάντηση δεν υπάρχει. 
      ΠΡΟΕΔΡΕΥΩΝ (Ιωάννης Τραγάκης): Αφήστε το Χρηματιστήριο στην άκρη, γιατί βλέπω και δύο «καμένους» εδώ μέσα και πολύ «καμένους» μάλιστα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, το έργο σας δεν είναι οι απροκάλυπτες κυβερνητικές παρεμβάσεις στη δικαιοσύνη. Είναι το τι θα κάνετε με τα νέα σωφρονιστικά καταστήματα, με τους δικαστικούς λειτουργούς και τους μισθούς τους, με την αύξηση των οργανικών θέσεων. Ο κ. Πάγκαλος σας είπε να φτιάξετε καινούργιες θέσεις πρωτοδικείων κ.λπ. Αυτά έπρεπε να είναι τα έργα σας και σ’ αυτά, δυστυχώς, το έργο σας μέχρι σήμερα μετά από δύο χρόνια είναι μηδέν. Περί αυτού πρόκειται. 
      ΠΡΟΕΔΡΕΥΩΝ (Ιωάννης Τραγάκης): Και επειδή διαμαρτυρήθηκε ο κύριος Μαγγίνας, πρέπει να του πω ότι ο κ. Παπαϊωάννου πήρε και το χρόνο της τριτολογίας. 
      Ορίστε, κύριε Υπουργέ και κλείνουμε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ελάχιστες παρατηρήσεις, κύριε Πρόεδρε.
      Θέλω πρώτον να σημειώσω ότι οι ανακρίβειες ήταν πολλές και στη δευτερολογία του Κοινοβουλευτικού Εκπροσώπου του ΠΑ.ΣΟ.Κ. όπως και στη πρωτολογία του.
       Είναι ανακριβές, κύριε Παπαϊωάννου, ότι για την υπόθεση της «Δ.Ε.Κ.Α.» αθώωσε η σύνθεση του δικαστηρίου. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Ομόφωνα.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι ανακριβές, κύριε Παπαϊωάννου. Διέγνωσε παραγραφή και έπαυσε οριστικά την ποινική δίωξη. Δεν αθώωσε και ελπίζω να αντιλαμβάνεστε τη διαφορά. 
      Μια γενικότερη τοποθέτηση θέλω να κάνω για όλες τις υποθέσεις τις οποίες συζητήσαμε σήμερα. Η δικαιοσύνη διεξάγει έρευνα για να αποκαλύψει και όχι για να συγκαλύψει. Εσείς είστε οι πρωτομάστορες της συγκάλυψης γιατί δεν θέλετε να ερευνηθούν οι υποθέσεις του Χρηματιστηρίου, δεν θέλετε να προχωρήσει η κάθαρση με αυτά όλα που λέτε. Γιατί αυτά τα τυφλά σας χτυπήματα κατά της ηγεσίας της δικαιοσύνης συλλήβδην δεν τραυματίζουν μόνο τους θεσμούς, αλλά καθώς συκοφαντείται αυτός ο οποίος έχει αναλάβει πρωτευόντως το έργο της κάθαρσης, στην πραγματικότητα παρεμποδίζετε την κάθαρση. Αυτή είναι η πρόθεσή σας. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Εγώ ήμουν ξεκάθαρος. Η αγόρευση του κυρίου Υπουργού δεν απάντησε στα πραγματικά γεγονότα. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τετάρτης 10 Μαΐου 2006 και της Πέμπτης 11 Μαΐου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης):  Συνεπώς τα Πρακτικά των συνεδριάσεων της Τετάρτης 10 Μαΐου 2006 και της Πέμπτης 11 Μαΐου 2006 επικυρώθηκαν. 
      Κηρύσσεται περαιωμένη η συζήτηση επί της υπ’ αριθμόν 65/41/9-5-2006 επίκαιρης επερώτησης, Βουλευτών του ΠΑ.ΣΟ.Κ. προς τον Υπουργό Δικαιοσύνης, σχετικά με θέματα Δικαιοσύνης.
      Στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.35’ λύεται η συνεδρίαση για αύριο ημέρα Τρίτη 23 Μαΐου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 22-5-06	ΣΕΛ. 2


