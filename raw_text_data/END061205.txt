ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΛΖ’

Τρίτη 5 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Κ. Μπαντουβά, σελ.
2. Ανακοινώνεται ότι τη συνεδρίαση παρακολουθούν τριάντα οχτώ άτομα από το Κ.Α.Π.Η. Αγίας Παρασκευής Αττικής, σελ.

B. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
Προς τον Υπουργό Αγροτικής Ανάπτυξης και Τροφίμων σχετικά με την καταβολή των αποζημιώσεων στους ελαιοπαραγωγούς του Νομού Ηρακλείου για τις ζημιές που υπέστη το φυτικό τους κεφάλαιο από την κακοκαιρία το Φεβρουάριο του 2004, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων ‘Εργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
2. Αίτηση ονομαστικής ψηφοφορίας επί του σχεδίου νόμου του Υπουργείου Απασχόλησης και Κοινωνικής Προστασίας, σελ.
3. Κατάθεση σχεδίου νόμου:
Οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
Β. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΑΓΓΕΛΟΠΟΥΛΟΣ Ν., σελ.
ΑΔΡΑΚΤΑΣ Π., σελ.
ΑΛΑΒΑΝΟΣ Α., σελ.
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Κ., σελ.
ΔΑΜΑΝΑΚΗ Μ., σελ.
ΚΑΚΛΑΜΑΝΗΣ Α., σελ.
ΚΑΡΑΣΜΑΝΗΣ Γ., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΩΡΑΙΤΗΣ Α., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΡΑΣΚΕΥΑΣ Ι., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.
ΤΣΙΤΟΥΡΙΔΗΣ Σ., σελ.
ΧΑΙΔΟΣ Χ., σελ.
ΧΑΙΤΙΔΗΣ Ε., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΛΖ΄
      Τρίτη 5 Δεκεμβρίου 2006
      Αθήνα, σήμερα στις 5 Δεκεμβρίου 2006, ημέρα Τρίτη και ώρα 18.16΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Άνδρου ζητεί έκτακτη χρηματοδότηση για την αποκατάσταση των ζημιών στο οδικό δίκτυο του νησιού.
      2) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια Ομοσπονδία Κρητικών Σωματείων ζητεί να προβλεφθεί κατ’ έτος σταθερή επιχορήγηση προς όλες τις Ομοσπονδίες και τα Σωματεία.
      3) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Δήμος Βώλακος Ηλείας ζητεί να παραχωρηθεί ο Κρατικός Αερολιμένας Επιταλίου, στην Τοπική Αυτοδιοίκηση.
      4) Ο Βουλευτής Α΄ Θεσσαλνίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Δικηγορικός Σύλλογος Θεσσαλονίκης ζητεί τη συνέχιση της λειτουργία του πρωτοβάθμιου αθλητικού δικαστηρίου Θεσσαλονίκης.
      5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο ζητείται η λήψη μέτρων για την ένταξη των ατόμων με ειδικές ανάγκες στην παραγωγική διαδικασία.
      6) Οι Βουλευτές Κοζάνης και Ηρακλείου κύριοι ΛΑΖΑΡΟΣ ΛΩΤΙΔΗΣ και ΒΑΣΙΛΕΙΟΣ ΚΕΓΚΕΡΟΓΛΟΥ αντίστοιχα, κατέθεσαν αναφορά με την οποία ο Αγροτικός Συνεταιρισμός επεξεργασίας και πώλησης οπωροκηπευτικών προϊόντων Βελβεντού Κοζάνης ζητούν να μην επιτραπεί η ελεύθερη εισαγωγή τουρκικών ντόπιων προϊόντων στην ελληνική αγορά.
      7) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία το Επιμελητήριο Εικαστικών Τεχνών Ελλάδος ζητεί οικονομική στήριξη για τη συνέχιση της λειτουργίας.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Δέσποινα Κωστίδου ζητεί τη μετεγγραφή του παιδιού της από την Κομοτηνή στη Θεσσαλονίκη.
      9) Ο Βουλευτής Β΄ Αθηνών κ. ΑΝΤΩΝΙΟΣ ΣΚΥΛΛΑΚΟΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία το Σωματείο προσωπικού Κ.Η.Υ.Κ.Υ. ζητεί να προσληφθεί προσωπικό στο Κ.Η.Υ.Κ.Υ..
      10) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία η Διοίκηση της ΠΕΜΕΝ, διαμαρτύρεται για τον τρόπο χρηματοδότησης του προγράμματος «ΠΟΣΕΙΔΩΝ» του Ινστιτούτου Ναυτικής Κατάρτισης Α.Ε..
      11) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία εργαζόμενοι στο εργοστάσιο ζάχαρης του Νομού Λάρισας και παραγωγοί ζαχαροτεύτλων, ζητούν να συνεχιστεί η λειτουργία του εργοστασίου ζάχαρης.
      12) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί την άμεση αντικατάσταση οχετών μέσω της σιδηροδρομικής γραμμής που διέρχεται στον Οικισμό Πετροπουλαιϊκά Γομοστού του Δημοτικού Διαμερίσματος Κεραιϊκών του Δήμου του.
      13) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία η Συντεχνία Αρτοποών Αθηνών-Προαστίων και Περιχώρων ζητεί την απόσυρση νομοσχεδίου για την παραγωγή και διάθεση άρτου και προϊόντων αρτοποιίας κ.λπ..
      14) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεση αναφορά με την οποία η Πανελλήνια Ομοσπονδία Κρητικών Σωματείων ζητεί τη σταθερή επιχορήγηση από τον Κρατικό Προϋπολογισμό ή άλλους φορείς των Πολιτιστικών Σωματείων.
      15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κωνσταντίνος Παπαδόπουλος ζητεί την απόδοση τίτλων κυριότητας στους κατοίκους της περιοχής των στρατοπέδων «Φιλιππάκου» και «Καψάλη» στα Γιαννιτσά.
      16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κύριος Κωνσταντίνος Μεταλίδης ζητεί την επίλυση στρατολογικού του προβλήματος.
      17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στην εγκατάλειψη του προγράμματος «ΒΟΗΘΕΙΑ ΣΤΟ ΣΠΙΤΙ».
      18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλαδική Επιτροπή Αγώνα Τριτέκνων Οικογενειών Ελλάδος ζητεί την ένταξη των μελών της στο ν.1910/1944 «Περί Πολυτέκνων».
      19) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος της Ιεράς Πόλης του Μεσολογγίου ζητεί την ίδρυση νέων Σχολών Τ.Ε.Ι. στην πόλη του.
      20) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Ερασιτεχνών αλιέων Κυπαρισσίας διαμαρτύρεται για τις παραλείψεις και ατέλειες στην πρώτη φάση των εργασιών για το λιμάνι της Κυπαρισσίας.
      21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Καθηγητών Γερμανικής Γλώσσας Πανεπιστημιακής Εκπαίδευσης διαμαρτύρεται για την καθυστέρηση της έναρξης των μαθημάτων δεύτερης ξένης γλώσσας στην Πρωτοβάθμια Εκπαίδευση. 
      22) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Συντεχνία Αρτοποιών Αθηνών-Προαστίων και Περιχώρων ζητεί την απόσυρση του Νομοσχεδίου «για την παραγωγή και διάθεση άρτου και προϊόντων αρτοποιίας κ.λπ..
      23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Τεχνικό Επιμελητήριο Ελλάδος-Τμήμα Μαγνησίας ζητεί να συμπεριληφθεί το Τ.Ε.Ε. Μαγνησίας στη διευρυμένη επιτροπή Διεκδίκησης των Μεσογειακών Αγώνων.
      24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την Επιστημονική Εταιρεία Μελέτης Φερών-Βελεστίνου-Ρήγα ζητεί τη συμμετοχή φορέων του Υπουργείου Πολιτισμού στον εορτασμό του έτους «ΡΗΓΑ ΒΕΛΕΣΤΙΝΛΗ».
      25) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Επιστημονική Εταιρεία Μελέτης Φερών-Βελεστίνου-Ρήγα ζητεί το έτος 2007 να ανακηρυχθεί «έτος ΡΗΓΑ ΒΕΛΕΣΤΙΝΛΗ».
      26) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη μη εξαίρεση από τις νέες ρυθμίσεις των Νηπιαγωγείων του Δήμου Βόλου.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Τεχνικών Ελληνικής Ραδιοφωνίας ζητεί την ένταξη των μελών στο Τ.Σ.Π.Ε.Α.Θ..
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ιωάννης Αμοργιανός ζητεί την επίλυση προβλημάτων υγείας του.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την εισαγωγή γαλακτοκομικών προϊόντων στη χώρα που βαπτίζονται ελληνικά.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις αντιδράσεις των κατοίκων της οδού Αγίου Γεωργίου για το τσιμεντένιο τείχος που χτίζεται δίπλα από το Ρωμαϊκό Ωδείο.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά προτάσεις του πρώην συνδικαλιστή Γιάννη Γιαννόπουλου για το Αστικό Κ.Τ.Ε.Λ. Πάτρας.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στους συμβεβλημένους με τον Ο.Π.Α.Δ. γιατρούς της Πάτρας που παραμένουν απλήρωτοι εδώ και επτά μήνες.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη συνέχιση διακομιδών ασθενών από το Ε.Κ.Α.Β. παρ’ όλο που δεν είναι έκτακτα περιστατικά.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το μέλλον του Χ.Υ.Τ.Α. της Ξερόλακκας που βρίσκεται σε κοντινή απόσταση από το Μυκηναϊκό τάφο στη Βούντενη.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επίλυση του προβλήματος των αστικών μεταφορών της Πάτρας.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάσταση που βρίσκεται η οδός Αλιάρτου στην Πάτρα.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά προτάσεις
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  101/4-10-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 17/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      1. Στο πλαίσιο της ενιαίας αγοράς της Ευρωπαϊκής Ένωσης, οι τιμές των κτηνοτροφικών προϊόντων διαμορφώνονται ελεύθερα με βάση την προσφορά και τη ζήτηση και οποιαδήποτε κρατική παρέμβαση είναι ασυμβίβαστη προς την Κοινοτική Νομοθεσία.
      Η διακίνηση των κτηνοτροφικών προϊόντων εντός της Κοινότητας είναι ελεύθερη, ενώ οι εισαγωγές από Τρίτες Χώρες είναι ελεύθερες δασμών ή υπόκεινται σε δασμολόγηση, σύμφωνα με διμερείς συμφωνίες μεταξύ των διαφόρων Κρατών και της Ευρωπαϊκής Ένωσης. Επιπλέον οι εισαγόμενες ποσότητες γάλακτος υπόκεινται σε υγειονομικούς ελέγχους ώστε να εξασφαλίζεται η συμμόρφωση με τις κοινοτικές υγειονομικές διατάξεις.
      2. Με σκοπό την εξυγίανση της αγοράς, τη στήριξη της εθνικής γεωργικής παραγωγής, αλλά και την προστασία των παραγωγών και των καταναλωτών:
      α. Θεσπίστηκε η με αριθ. 278186/07.08.2002 κοινή απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου "σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο"», με την οποία τίθενται κανόνες για την εξασφάλιση της ενδεδειγμένης επισήμανσης των μη γαλακτοκομικών προϊόντων (απομιμήσεων) και την αποφυγή παραπλάνησης του καταναλωτή.
      β. Με το άρθρο 5 του ν. 3399/2005 (ΦΕΚ 255/Α) συστήθηκε στην κεντρική υπηρεσία του Υπουργείου Αγροτικής Ανάπτυξης και Τροφίμων Αυτοτελής Υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες τη συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και την παρακολούθηση των εισαγόμενων αγροτικών πρώτων υλών και προϊόντων, καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
      γ. Με την με αριθ. 1905/15.12.2005 απόφαση του Υπουργού Αγροτικής Ανάπτυξης και Τροφίμων συγκροτείται κλιμάκιο ελέγχου για τον έλεγχο των πάσης φύσεως τροφίμων ζωικής προέλευσης, των εγκαταστάσεων τυποποίησης αυτών, καθώς και των σφαγειοτεχνικών εγκαταστάσεων. Σύμφωνα με την προαναφερόμενη απόφαση, εφόσον κατά τον έλεγχο διαπιστωθούν παραβάσεις της ισχύουσας νομοθεσίας, οι εκθέσεις ελέγχου διαβιβάζονται, κατά περίπτωση, στις αρμόδιες υπηρεσίες, οι οποίες και επιβάλλουν τις προβλεπόμενες από τη νομοθεσία κυρώσεις.
      δ. Θεσπίστηκε η με αριθ. 2039/12-04-06 Απόφαση του Υπουργού Αγροτικής Ανάπτυξης και Τροφίμων, σύμφωνα με την οποία προβλέπονται δειγματοληψίες στα σημεία εισόδου του γάλακτος στη χώρα μας από τρίτες χώρες, δέσμευση των παρτίδων μέχρι την έκδοση των εργαστηριακών αποτελεσμάτων, καθώς και παρακολούθηση των εν λόγω παρτίδων σε όλα τα στάδια παραγωγής, μεταποίησης και διανομής. Για τις μη συμμορφούμενες παρτίδες προβλέπεται η απαγόρευση της χρησιμοποίησής τους για την παρασκευή προϊόντων γάλακτος για ανθρώπινη κατανάλωση.
      ε. Με την με αριθ.296113/19.09.2006 ΚΥΑ (ΦΕΚ 1414Β) «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» προβλέπονται επιπλέον έλεγχοι δια μέσου του ΕΛΟΓ σε όλες τις μονάδες μεταποίησης ή και εμπορίας γάλακτος και τυποποίησης-συσκευασίας γαλακτοκομικών προϊόντων ως προς τα ισοζύγια γάλακτος και συγκεκριμένα:
      - Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων
      - Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από εθνικά ή κοινοτικά προγράμματα
      - Την ορθότητα των ισχυρισμών για την γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων
      Σε περίπτωση μη τήρησης των παραπάνω υποχρεώσεων επιβάλλονται κυρώσεις που ανέρχονται έως 100.000 ευρώ.
      3. Για τη στήριξη και την ανάπτυξη του τομέα του γάλακτος, το Υπουργείο Αγροτικής Ανάπτυξης και Τροφίμων έλαβε τα εξής μέτρα:
      Στο πλαίσιο του Επιχειρησιακού Προγράμματος του Υπουργείου Αγροτικής Ανάπτυξης και Τροφίμων για την Ανάπτυξη και την Ανασυγκρότηση της Υπαίθρου (του 3ου Κ.Π.Σ.) ενισχύθηκαν δράσεις για τη βελτίωση της ανταγωνιστικότητας τόσο σε επίπεδο παραγωγού όσο και σε επίπεδο μεταποιητικών μονάδων γάλακτος. Ανάλογες δράσεις θα ισχύσουν και στο 4ο Κ.Π.Σ.
      Βάσει του άρθρου 69 του Καν(ΕΚ) 1782/2003 του Συμβουλίου στους αγρότες που εκτρέφουν προβατίνες ή/και αίγες, παράγουν και παραδίδουν από 01.01.06 γάλα σε εγκεκριμένες μονάδες μεταποίησης με συγκεκριμένα ποιοτικά χαρακτηριστικά, χορηγείται ενίσχυση με στόχο τη βελτίωση της ποιότητας του παραγόμενου πρόβειου ή/και αίγειου γάλακτος.
      Το Υπουργείο Αγροτικής Ανάπτυξης και Τροφίμων στηρίζει τη δημιουργία ενιαίων κλαδικών πρωτοβάθμιων συνεταιρισμών αγελαδοτρόφων γαλακτοπαραγωγής και αιγοπροβατοτρόφων, οι οποίοι θα λειτουργήσουν σε επίπεδο χώρας προς την κατεύθυνση του συντονισμού των ενεργειών για τη μείωση του κόστους παραγωγής των προϊόντων κάθε κλάδου και ως ενιαίοι ισχυροί φορείς παραγωγών θα λαμβάνουν μέρος στις διαπραγματεύσεις, όσον αφορά τη διαμόρφωση των συνθηκών αγοράς για τα προϊόντα κάθε κλάδου.
      4. Μετά τη σύσταση των Νομαρχιακό)ν Αυτοδιοικήσεων σύμφωνα με τις διατάξεις του Ν. 2218/94 (ΦΕΚ 90/τ.Α΄) όπως συμπληρώθηκαν με τις διατάξεις του Ν. 2240/94 (ΦΕΚ 153/τ.Α΄) οι υπηρεσίες του Υπουργείου Αγροτικής Ανάπτυξης και Τροφίμων των Νομαρχιών μεταφέρθηκαν στις αντίστοιχες Νομαρχιακές Αυτοδιοικήσεις (Ν.Α.), το δε προσωπικό που υπηρετούσε στις κατά τόπους υπηρεσίες του Υπουργείου Αγροτικής Ανάπτυξης και Τροφίμων μετατάχθηκε αντίστοιχα στις Ν.Α. σύμφωνα με τις διατάξεις του Ν. 2910/2001 (ΦΕΚ 91 /τ. Α΄).
      Σύμφωνα με τον Οργανισμό Οργάνωσης και Λειτουργίας των Ν .Α. της χώρας (άρθρο 30 του Ν .2218/94), ο προγραμματισμός για την πλήρωση κενών οργανικών θέσεων των Ν.Α. ανήκει στην αρμοδιότητά τους, σε συνεργασία με το Υπουργείο Εσωτερικών Δημ. Διοίκησης και Αποκέντρωσης και διενεργείται σύμφωνα με τις διατάξεις του άρθρου 4 του Ν.3345/2005.
      5. Το Περιφερειακό Επιχειρησιακό Πρόγραμμα του Γ’ ΚΠΣ «Χρηματοδότηση σε επενδύσεις για βελτίωση, αξιοποίηση και διαχείριση βοσκοτόπων σε ορεινές και μειονεκτικές περιοχές» είχε ως δραστηριότητα μεταξύ των άλλων και τη λίπανση.
      Δεν ζητήθηκε από κανένα Δήμο του Ν. Ηρακλείου που υπέβαλλε αίτηση ένταξης στο εν λόγω Πρόγραμμα η εφαρμογή αερολίπανσης για τη βελτίωση των βοσκοτόπων. Η αερολίπανση ως δραστηριότητα βελτίωσης των βοσκοτόπων δεν αποτελεί ολοκληρωμένο πρόγραμμα, ενώ θεωρήθηκε ότι δημιουργεί περιβαλλοντικά προβλήματα και για το λόγο αυτό δεν είναι αποδεκτή από την Ευρωπαϊκή Ένωση.
      6. Ο Καν. (ΕΚ) 2019/93 του Συμβουλίου, ο οποίος και αντικαταστάθηκε από τον Καν. (ΕΚ) 1405/2006, προβλέπει ειδικά μέτρα στήριξης των νησιών των οποίων η ιδιαίτερη γεωγραφική θέση δημιουργεί μεγάλα προβλήματα στους εφοδιασμούς σε τρόφιμα και γεωργικά προϊόντα.
      Στον εν λόγω Κανονισμό δεν περιλαμβάνονται η Κρήτη και η Εύβοια επειδή ο ρυθμός ανάπτυξής τους είναι υψηλότερος των άλλων νησιών και διαθέτουν επαρκή και οργανωμένη ακτοπλοϊκή σύνδεση με την ηπειρωτική Ελλάδα.
      Ο Υφυπουργός
      Α. ΚΟΝΤΟΣ»
      2. Στην με αριθμό 238/9-10-06 ερώτηση του Βουλευτή  κ. Μιλτιάδη Βέρρα δόθηκε με το υπ’ αριθμ. 104985/ΙΗ/9-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 238/9-10-06, που κατέθεσε στη Βουλή ο Βουλευτής κ. Μιλτιάδης Βέρρας σχετικά με το Μουσικό Σχολείο Πάτρας, σας γνωρίζουμε τ’ ακόλουθα:
      Με την με αρ. 96532/Δ2/22-9-2006 απόφαση του ΥΠΕΠΘ, διορίστηκαν τέσσερις (4) Μουσικοί με 30μηνη πραγματική προϋπηρεσία μέχρι 30-6-2006 στο Μουσικό Σχολείο Πάτρας και με την με αρ. 89012/6-9-2006 ομοία διορίστηκαν δύο (2) πολύτεκνοι εκπαιδευτικοί του κλάδου ΠΕ 16 στην Α΄ Αχαΐας.
      Ειδικότερα, σ' ό, τι αφορά τη στήριξη του τυφλού μαθητή στο Μουσικό Σχολείο Πάτρας, σας γνωρίζουμε ότι, όπως μας ενημέρωσε η Διεύθυνση Δευτεροβάθμιας Εκπαίδευσης Αχαΐας, έχουν ήδη τοποθετηθεί στο Τμήμα Ένταξης του σχολείου δύο ωρομίσθιοι εκπαιδευτικοί (Φιλόλογος και Μαθηματικός), οι οποίοι γνωρίζουν τη γραφή Braille.
      Επιπλέον, το ΥΠΕΠΘ μεριμνά καθ' όλη τη διάρκεια του σχολικού έτους για την πλήρωση των λειτουργικών κενών που τυχόν παρουσιάζονται στα σχολεία, με την πρόσληψη αναπληρωτών καθώς και με τη χορήγηση πιστώσεων για την κάλυψη των κενών ωρών με ωρομίσθιους εκπαιδευτικούς.
      Αναφορικά με την υποδομή του Μουσικού Σχολείου Πάτρας, ο ΟΣΚ με σχετικό έγγραφό του μας ενημέρωσε ότι:
      α) με την με αρ. 928/1-8-2006 ομόφωνη Απόφαση του Διοικητικού Συμβουλίου του και κατόπιν της με αρ. ΣΤ1/70356/12-7-2006 ΥΑ ενεκρίθη η έκτακτη Επιχορήγηση 36 Νομαρχιακών Αυτοδιοικήσεων με το ποσό των 12.914.929,00 ευρώ για την αντικατάσταση των στοιχείων αμιάντου σε 422 Σχολικές μονάδες. Εξ αυτών 19 Σχολικές μονάδες ανήκουν στη Ν.Α. Αχαΐας με αναλογούν εγκριθέν ποσό 273.183,00 ευρώ.
      Στόχος είναι η άμεση αντικατάσταση των στοιχείων αμιάντου. σε όλες τις Σχολικές μονάδες της Επικράτειας.
      β) για το Μουσικό Σχολείο Πάτρας ο προϋπολογισμός μελέτης των εργασιών (αποξήλωση καμινάδας, συλλογή - μεταφορά αποβλήτων, απορρύπανση, επιχρίσματα, κλπ) ανέρχεται σε 4.939,00 ευρώ.
      γ) ο ΟΣΚ θα χρηματοδοτήσει όλα τα έργα απομάκρυνσης αμιάντου με το ποσό που θα προκύψει από τη δημοπράτηση της Νομαρχίας και ανεξάρτητα από το αρχικό ποσό των 273.183,00 ευρώ.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 140/5-10-06 ερώτηση του Βουλευτή  κ. Θεόδωρου Καραόγλου δόθηκε με το υπ’ αριθμ. 5918Β/24-10-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση και σε ότι αφορά θέματα αρμοδιότητας ΥΠΕΧΩΔΕ σας γνωρίζουμε ότι:
      Η απομάκρυνση των τοξικών αποβλήτων από το εργοστάσιο της ΔΙΑΝΑ έγινε σε 2 φάσεις. Η δαπάνη των εργασιών καλύφθηκε από τρία Υπουργεία (ΥΠΕΧΩΔΕ, του Υπουργείου Αγροτικής Ανάπτυξης και Τροφίμων και του Υπουργείου Μακεδονίας-Θράκης) ενώ φορέας υλοποίησης του έργου ορίστηκε η Νομαρχιακή Αυτοδιοίκηση Θεσσαλονίκης. Κατά την πρώτη φάση, η οποία ξεκίνησε από το 2002 και ολοκληρώθηκε το 2005, απομακρύνθηκαν 1002,87 τόνοι φυτοφαρμάκων και δαπανήθηκε το ποσό του 1.112.420,45 ευρώ. Το ποσό αυτό αφορούσε τις εργασίες απομάκρυνσης και καταστροφής των φυτοφαρμάκων, τις δαπάνες φύλαξης του εργοστασίου κατά την διάρκεια των εργασιών αυτών καθώς και τις δαπάνες ηλεκτρικού ρεύματος και χρήσης νερού.
      Η δεύτερη φάση , αφορά την απομάκρυνση και καταστροφή όλων των υπολοίπων τοξικών αποβλήτων που παρέμειναν στο χώρο του εργοστασίου μετά τη λήξη της Α΄ φάσης και αρχικά εκτιμήθηκαν περίπου σε 700 τόνους. Η προβλεπόμενη δαπάνη ανέρχεται περίπου σε 993.870,15 ευρώ. Το τελικό κόστος της δαπάνης θα αποτιμηθεί με την ολοκλήρωση του έργου. Κατά τη δεύτερη φάση μέχρι σήμερα έχουν απομακρυνθεί 430,990 τόνοι και υπολείπεται η απομάκρυνση άλλων 100-130 τόνων,
      Συνολικά μέχρι σήμερα έχουν απομακρυνθεί 1433,86 τόνοι τοξικών αποβλήτων.
      Όσον αφορά τις δαπάνες για την συλλογή, μεταφορά και διάθεση των συλλεγέντων αποβλήτων, οι δημόσιοι φορείς (Υ.ΠΕ.ΧΩ.ΔΕ, Υ.ΜΑ.Θ, Υπουργείου Αγροτικής Ανάπτυξης και Τροφίμων και Ν.Α.Θ.) «διατηρούν στο ακέραιο τις αξιώσεις του έναντι οποιουδήποτε υπόχρεου ή υπεύθυνου, για το σύνολο των δαπανών στις οποίες θα προβούν», όπως αναφέρεται στο άρθρο 8 από της από 10-02-06 υπογραφείσας μεταξύ αυτών Προγραμματικής Σύμβασης. Οι δαπάνες για τις εργασίες εξυγίανσης-αποκατάστασης του ρυπασμένου χώρου καταλογίζονται στον κάτοχο των αποβλήτων, βάσει του άρθρου 12 παρ 2β της ΚΥΑ 13588/725/2006.
      Το γενικότερο ζήτημα της εξυγίανσης - αποκατάστασης χώρων ρυπασμένων από επικίνδυνα απόβλητα ρυθμίζεται από το νέο νομικό πλαίσιο που αφορά την διαχείριση των επικινδύνων αποβλήτων. Το πλαίσιο αυτό συνίσταται από τις ΚΥΑ 13588/725/2006 (ΦΕΚ 383 Β) «Μέτρα όροι και περιορισμοί για την διαχείριση επικινδύνων αποβλήτων...» και 24944/1159/2006 (ΦΕΚ 791 Β) «Έγκριση Γενικών Τεχνικών Προδιαγραφών για την διαχείριση επικίνδυνων αποβλήτων». Βάσει αυτού, θα εξεταστεί η περίπτωση των εγκαταστάσεων του πρώην εργοστασίου ΔΙΑΝΑ.
      Το ΥΠΕΧΩΔΕ θεωρεί ότι θα πρέπει μετά την απομάκρυνση των αποβλήτων από το χώρο, να ελεγχθεί η ποιότητα του εδάφους και εφόσον διαπιστωθεί ότι αυτό έχει ρυπανθεί, αυτό να εξυγιανθεί ή να αποκατασταθεί σε βαθμό ανάλογο με την προβλεπόμενη μελλοντική χρήση. Επί του θέματος αυτού, αναμένονται οι προτάσεις επιτροπής παρακολούθησης και συντονισμού των διαδικασιών και της εποπτείας των εργασιών.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 5164/26-9-06 ΠΑΒ και στην με αριθμό 9/2-10-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 58386/23-10-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 5164/26-9-06 ΠΑΒ και της υπ’ αριθμ. 9/2-10-2006 ερώτησης, που κατέθεσαν οι Βουλευτές κ. Κ. Κανελλοπούλου και κ. Δ. Πιπεργιάς αντίστοιχα, αναφορικά με τη λειτουργία και τη συνέχιση του προγράμματος «Βοήθεια στο Σπίτι» που συγχρηματοδοτείται από πιστώσεις του Ευρωπαϊκού Κοινωνικού Ταμείου (ΕΚΤ) και υλοποιείται από φορείς της Τοπικής Αυτοδιοίκησης, σας ενημερώνουμε κατά λόγο αρμοδιότητάς μας, για τα ακόλουθα:
      Στο προσωπικό που απασχολείται στο πρόγραμμα, δίνεται η δυνατότητα κατάταξης σε θέσεις Ιδιωτικού Δικαίου Αορίστου Χρόνου (ΙΔΑΧ), σύμφωνα με τις διατάξεις του άρθρου 11 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (ΦΕΚ 134/Α΄/19-7-2004), με τις οποίες καθορίζονται οι προϋποθέσεις υπαγωγής των συμβασιούχων των Ο.Τ.Α. και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
      Κατά τις ανωτέρω διατάξεις, όταν πρόκειται για δημοτικές επιχειρήσεις, το Δημοτικό Συμβούλιο του οικείου Ο.Τ.Α. και ακολούθως το ΑΣΕΠ διαπιστώνει τη συνδρομή των προϋποθέσεων για τη μετατροπή των διαδοχικών συμβάσεων σε συμβάσεις εργασίας ιδιωτικού δικαίου αορίστου χρόνου και ιδίως τη συνδρομή του κριτηρίου της εξυπηρέτησης πάγιων και διαρκών αναγκών.
      Μετά την ολοκλήρωση της ανωτέρω διαδικασίας, οι δημοτικές επιχειρήσεις προχωρούν στην κατάταξη του προσωπικού αυτού σε θέσεις ιδιωτικού δικαίου αορίστου χρόνου, με πράξη του αρμοδίου για την πρόσληψη οργάνου, βάσει της υπ’ αριθμ. πρωτ. 34600/6-7-2005 εγκυκλίου μας.
      Επιπλέον, το Υπουργείο μας, με το υπ' αριθμ. πρωτ. 8084/20-2-2003 έγγραφό του, έχει γνωρίσει στους ΟΤΑ α΄ βαθμού ότι έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις της παρ. 5 του άρθρου 8 του ν. 2307/95, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Με αυτό τον τρόπο, προτείνεται η πάγια παροχή κοινωνικών υπηρεσιών από τους ΟΤΑ α΄ βαθμού, οι οποίες παρέχονται σήμερα υπό μορφή προγραμμάτων όπως το συγκεκριμένο «Βοήθεια στο Σπίτι», που υλοποιείται μέσω δημοτικών επιχειρήσεων.
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α΄ βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας.
      Επομένως, οι ΟΤΑ α΄ βαθμού που εφαρμόζουν το πρόγραμμα αυτό, αλλά και όσοι δεν έχουν ενταχθεί σε αυτό μπορούν, με τους Οργανισμούς Εσωτερικής Υπηρεσίας τους, να οργανώσουν αντίστοιχη υπηρεσία και να συστήσουν τις αναγκαίες θέσεις προσωπικού.
      Η κάλυψη των θέσεων αυτών θα γίνει με πρωτοβουλία των ΟΤΑ α' βαθμού, σύμφωνα με τις διατάξεις της παρ. 3 του άρθρου 30 του ν. 3274/2004, με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α΄/23-2-2005).
      Τέλος, σύμφωνα με τις διατάξεις του άρθρου 16 του ν.3491/06 «εργαζόμενοι που είχαν προσληφθεί από επιχειρήσεις Δήμων ή Κοινοτήτων και των οποίων οι συμβάσεις ή οι σχέσεις κρίθηκαν, σύμφωνα με τις προϋποθέσεις και τη διαδικασία του άρθρου 11 του π.δ. 164/2004 (ΦΕΚ 134 Α΄), ότι συνιστούν συμβάσεις εργασίας αορίστου χρόνου, εφόσον κάλυπταν ανάγκες του προγράμματος «Βοήθεια στο Σπίτι» και των ΑΜΕΑ, μπορεί να ενταχθούν, με απόφαση του αρμόδιου δημοτικού ή κοινοτικού συμβουλίου και με την ίδια σχέση εργασίας, στο προσωπικό των αντίστοιχων Ν.π.Δ.Δ ή των υπηρεσιών του οικείου Οργανισμού Τοπικής Αυτοδιοίκησης όπου απασχολούντο μέχρι την έκδοση της σχετικής απόφασης του ΑΣΕΠ.».
      Κατά τα λοιπά, αρμόδια να σας απαντήσουν είναι τα συνερωτώμενα στην ανωτέρω ΠΑΒ Υπουργεία Απασχόλησης & Κοινωνικής Προστασίας και Υγείας & Κοινωνικής Αλληλεγγύης, προς τα οποία κοινοποιούμε φωτ/φο της υπ' αριθμ. 9/2-10-2006 ερώτησης για τις δικές τους ενέργειες προς ενημέρωση της Εθνικής Αντιπροσωπείας.
      Ο Υφυπουργός
      ΑΘ. ΝΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, πριν εισέλθουμε στην ημερήσια διάταξη των αναφορών και ερωτήσεων έχω την τιμή να σας ανακοινώσω ότι ο Βουλευτής Ηρακλείου κ. Κωνσταντίνος Μπαντουβάς ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Θα προταχθεί η με αριθμό 680/31.10.2006 ερώτηση του δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την καταβολή των αποζημιώσεων στους ελαιοπαραγωγούς του Νομού Ηρακλείου για τις ζημιές που υπέστη το φυτικό τους κεφάλαιο από την κακοκαιρία το Φεβρουάριο του 2004. 
      Συγκεκριμένα η ερώτηση του κυρίου συναδέλφου έχει ως εξής:
      «Το Φεβρουάριο του 2004 έγινε  μια πρωτοφανής για τα δεδομένα της Κρήτης κακοκαιρία. Ο χιονιάς, η ανεμοθύελλα και ο παγετός προκάλεσαν σοβαρές ζημιές στις καλλιέργειες. 
      Ιδιαίτερα, επλήγησαν πάνω από εξακόσιες πενήντα χιλιάδες ελαιόδεντρα του Νομού Ηρακλείου των Δήμων Καστελίου, Θραψανού, Αρκαλοχωρίου και πολλών διαμερισμάτων των Δήμων Μαλίων, Επισκοπής, Ν. Καζαντζάκη, Βιάννου, Τυλίσου, Τεμένους κ.λπ.. 
      Οι οικονομικές επιπτώσεις από τις ζημιές αυτές ήταν:
      - Απώλεια εισοδήματος για τη συγκεκριμένη ελαιοκομική περίοδο 2003-2004, από τα ελαιόδεντρα και τις περιοχές που δεν είχε πραγματοποιηθεί η συγκομιδή. 
      - Σοβαρή απώλεια εισοδήματος για τις επόμενες ελαιοκομικές περιόδους, ανάλογα με την περίπτωση ανασύστασης. 
      - Οικονομική επιβάρυνση των αγροτών για την ανασύσταση των ελαιόδεντρων και την αποκατάσταση των ζημιών στο πάγιο κεφάλαιο. 
      Επειδή πέρασαν δυόμισι χρόνια χωρίς να καταβληθούν αποζημιώσεις και επειδή για πρώτη φορά οι όποιες δυσλειτουργίες του Κανονισμού αξιοποιούνται αρνητικά για τον παραγωγό, ενώ είναι γνωστό ότι με πολιτικές αποφάσεις του Υπουργού Αγροτικής Ανάπτυξης ανάλογα εμπόδια έχουν ξεπεραστεί σε άλλους συγκεκριμένους νομούς και για συγκεκριμένα προϊόντα
      Ερωτάστε, κύριε Υπουργέ:
      1. Αν έχετε την πρόθεση να ασχοληθείτε πραγματικά με το πρόβλημα, προκειμένου να αποζημιωθούν οι αδικηθέντες παραγωγοί.
      2. Αν προτίθεστε να αξιοποιήσετε τις δυνατότητες που έχετε προκειμένου να αποζημιωθούν οι παραγωγοί αυτοί, όπως έχετε πράξει για άλλους νομούς και άλλες καλλιέργειες».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο, για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, οι ζημιές που προξενήθηκαν από τους παγετούς του Φεβρουαρίου του 2004, τόσο στο φυτικό κεφάλαιο, όσο και στη φυτική παραγωγή του Νομού Ηρακλείου, περιελήφθησαν στο πρόγραμμα χορήγησης κρατικών ενισχύσεων «FROST». Το πρόγραμμα εγκρίθηκε από την Ευρωπαϊκή Ένωση, έγινε η εξατομίκευση των ζημιών και όσοι παραγωγοί ήταν σε ελαιοκομικές ζώνες που πληρούσαν τις προϋποθέσεις των Π.Σ.Ε.Α., δηλαδή παρουσίασαν ζημιά, σε σχέση με την προηγούμενη χρονιά, 30% στη φυτική παραγωγή ή 10% στο φυτικό κεφάλαιο, εισέπραξαν τις ενισχύσεις.
      Πρέπει να πούμε ότι το θέμα αυτό με το Νομό Ηρακλείου μας έχει απασχολήσει σε συσκέψεις που είχαμε, τόσο στο Υπουργείο Αγροτικής Ανάπτυξης, όσο και εδώ στη Βουλή. Το έχουμε συζητήσει πολλές φορές.
      Το πρόβλημα βρίσκεται στο εξής: Οι αποδόσεις που έχουμε στις ελαιοκομικές ζώνες, με βάση τις οποίες θα έπρεπε να υπολογιστεί η διαφορά στην παραγωγή των προηγουμένων ετών και του έτους της ζημιάς δεν δικαιολογούν τέτοια ποσοστά που να μπορούν να καταβληθούν οι αποζημιώσεις. Απεναντίας, ο Νομός Ηρακλείου τη χρονιά εκείνη 2004-2005 εισέπραξε τις μεγαλύτερες επιδοτήσεις από όλες τις προηγούμενες χρονιές. 
      Πώς είναι δυνατόν, λοιπόν, από τη μία πλευρά να παρουσιάζεται αύξηση της παραγωγής, μεγαλύτερες επιδοτήσεις και από την άλλη πλευρά να λέμε ότι πρέπει να πληρωθούν οι αποζημιώσεις των παραγωγών; 
      Έγιναν προσπάθειες στο Υπουργείο Αγροτικής Ανάπτυξης και Τροφίμων, σε συνεργασία με τις νομαρχιακές αυτοδιοικήσεις και ιδιαίτερα με τη Νομαρχιακή Αυτοδιοίκηση στο Ηράκλειο ν΄ αλλάξουμε τις ελαιοκομικές ζώνες. Το Ηράκλειο πρότεινε άλλες ελαιοκομικές ζώνες από αυτές που είχε προτείνει για την καταβολή των επιδοτήσεων, πήγαμε στην Ευρωπαϊκή Ένωση, αλλά δυστυχώς δεν μπορέσαμε να πάρουμε έγκριση για την αλλαγή αυτή, διότι ήδη με βάση τις αρχικές ελαιοκομικές ζώνες είχαν καταβληθεί οι επιδοτήσεις. Δεν μπορούσαμε να εμφανίσουμε άλλα χωριά στις ελαιοκομικές ζώνες για επιδοτήσεις και άλλα για τις αποζημιώσεις. Καταβάλλαμε κάθε δυνατή προσπάθεια, πήραμε το μέσο όρο -και πήραμε έγκριση από την Ευρωπαϊκή Ένωση γι’ αυτό -όχι των προηγουμένων δύο ετών, αλλά των προηγουμένων τριών ετών για να βγάλουμε τις αποδόσεις. Και πάλι οι ζώνες που είχαμε τις ζημιές στο Νομό Ηρακλείου δεν κάλυπταν τις διαφορές που έπρεπε να καλυφθούν.
      Θέλω να σας πω ότι έγινε μία σημαντική προσπάθεια και είχαμε συνεργαστεί ως προς αυτό και με τον ερωτώντα Βουλευτή για το Νομό Ηρακλείου, έτσι ώστε να αποζημιωθούν οι παραγωγοί. Δυστυχώς, όμως, με τα στοιχεία που έχουμε στη διάθεσή μας, με τις αποδόσεις της συγκεκριμένης χρονιάς, σε σχέση με τις αποδόσεις των προηγουμένων ετών, δεν δημιουργείται η διαφορά στις ζημιές, η διαφορά στις αποδόσεις, η διαφορά στην παραγωγή, έτσι ώστε να μπορέσουμε να καταβάλλουμε τις αποζημιώσεις στους ελαιοπαραγωγούς του Νομού Ηρακλείου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο συνάδελφος κ. Κεγκέρογλου έχει το λόγο για δύο λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, κύριε Υπουργέ, για πολλοστή πράγματι φορά συζητάμε αυτό το θέμα στην Εθνική Αντιπροσωπεία. Ελπίζω σήμερα να καταφέρουμε να βρούμε έναν κοινό παρονομαστή, προκειμένου να επιλυθεί αυτό το σοβαρό πρόβλημα. Δυόμισι χιλιάδες παραγωγοί είναι χωρίς αποζημιώσεις και είναι πραγματικές οι ζημιές. Αυτό θέλω να το καταλάβετε. 
      Στηρίζεστε σε δύο στοιχεία, προκειμένου να πείτε ότι αποκλείονται από το πρόγραμμα που ενέκρινε η Ευρωπαϊκή Ένωση τον Οκτώβρη του 2005. Το ένα αφορά τις αποδόσεις ανά ζώνη και το δεύτερο την παραγωγή του νομού.
      Σας λέω, λοιπόν, όπως σας έχω πει και άλλη φορά, ότι η απόδοση ανά ζώνη είναι εντελώς θεωρητική και χρησιμοποιείται με βάση την υπουργική απόφαση και με βάση τον Κανονισμό της Ευρωπαϊκής Ένωσης, μόνο για τον υπολογισμό των προς ενίσχυση αποδεκτών ποσοτήτων. Αυτό εξάλλου αναφέρεται και σε έγγραφο του Ο.Π.Ε.Κ.Ε.Π.Ε., το οποίο μου έχει κοινοποιηθεί. Θεωρητικά προκύπτει η αποδεκτή προς ενίσχυση ποσότητα. 
      Το δεύτερο στοιχείο αφορά αυτό που λέτε, ότι ο Νομός Ηρακλείου παρήγαγε περισσότερες ποσότητες. Πράγματι ο Νομός Ηρακλείου μπορεί να είχε μια μικρή αύξηση, οι συγκεκριμένες, όμως, περιοχές είχαν μείωση, κύριε Υπουργέ.
      Ζητώ, λοιπόν, από τον Ο.Π.Ε.Κ.Ε.Π.Ε. να μας πει, ποιες είναι οι πραγματικές ποσότητες που επιδοτήθηκαν ανά ομοιογενή ελαιοκομική ζώνη. Και ξέρετε τι μου απάντησε ο Ο.Π.Ε.Κ.Ε.Π.Ε.; Μου απάντησε ότι δεν έχει αυτά τα στοιχεία, γιατί πληρώνει συνολικά το νομό και δεν γνωρίζει, ποια είναι η παραγωγή σε κάθε ζώνη.
      Επειδή, λοιπόν, δεν υπάρχουν τα στοιχεία σε κάθε ζώνη για το πόση είναι η παραγωγή, θα καταδικάσουμε αυτούς τους ανθρώπους με το μέσο όρο της λεγόμενης «ζώνης» που είναι εντελώς θεωρητική; Θα πρέπει να υπολογίσετε με βάση την πραγματική παραγωγή, η οποία είναι μειωμένη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο χρόνο για να ολοκληρώσω.
      Θα σας καταθέσω έναν πίνακα, τον οποίο τον έχω καταθέσει ξανά και αφορά συγκεκριμένα χωριά της περιοχής που φαίνεται ότι η μείωση είναι και εκείνη τη χρονιά που έγινε η ζημιά στη μέση της βεντέμας. Έχουμε μειώσει και τη συγκεκριμένη χρονιά κατά 47% και την επόμενη επιπλέον κατά 20%. 
      Αυτά είναι τα αδιάψευστα στοιχεία. Το τι λένε οι ζώνες είναι εντελώς θεωρητικό. Μπορεί να έλεγαν πολύ λιγότερα ή πολύ περισσότερα, αλλά αυτό δεν αφορά τους συγκεκριμένους παραγωγούς, οι οποίοι πήραν μειωμένες επιδοτήσεις και για εκείνες τις χρονιές. Αυτό πρέπει να γίνει κατανοητό.
      Εν πάση περιπτώσει, όπως σας λέω και στην ερώτηση, οι κανονισμοί  μπορεί να έχουν κάποια δυσλειτουργία. Οφείλουμε όμως –και νομίζω ότι έχει γίνει σε άλλες περιπτώσεις- να ξεπερνούμε αυτές τις δυσκολίες με αποφάσεις προς όφελος του δημοσίου και των παραγωγών.
      Σας αναφέρω εδώ –και καταθέτω στη Βουλή- αποφάσεις για κατ΄ εξαίρεση αποζημιώσεις γης για τα σπαράγγια που αφορούν παρόμοιες περιπτώσεις, αποφάσεις για τα ροδάκινα, αποφάσεις για τα νεκταρίνια, όπως επίσης αποφάσεις και για συνολική εκτίμηση ζημιάς στα μαστιχόδενδρα που έγινε στη Χίο. Καλώς αποζημιώθηκαν αυτοί οι άνθρωποι –γιατί υπάρχουν και αποφάσεις της προηγούμενης κυβέρνησης, κύριε Πρόεδρε, δεν είναι μόνο της σημερινής Κυβέρνησης- αλλά να αποζημιωθούν και οι δυόμισι χιλιάδες παραγωγοί του Νομού Ηρακλείου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, επανειλημμένως σας έχουμε γνωρίσει τα πραγματικά στοιχεία των αποδόσεων των συγκεκριμένων περιοχών. Δεν μιλούμε για θεωρητικά στοιχεία, αλλά για πραγματικά στοιχεία, στοιχεία που υπολογίστηκαν από επιτροπές που ορίστηκαν από τη Νομαρχιακή Αυτοδιοίκηση Ηρακλείου, στοιχεία με βάση τα οποία έχουν καταβληθεί οι επιδοτήσεις στους παραγωγούς.
      Δεν μπορούμε, λοιπόν, από τη μία πλευρά να λέμε ότι οι αποδόσεις που είχαμε και οι επιδοτήσεις που πληρώθηκαν στο Νομό Ηρακλείου ήταν αυξημένες τη συγκεκριμένη χρονιά και από την άλλη πλευρά να λέμε ότι πάθαμε μεγάλες ζημιές και πρέπει να καταβληθούν οι αποζημιώσεις. Πρέπει επιτέλους να ξεκαθαρίσουμε ότι ή το ένα θα συμβαίνει ή το άλλο. 
      Οι συγκεκριμένες, λοιπόν, ελαιοκομικές ζώνες, με βάση τα πραγματικά στοιχεία, δεν είχαν διαφορές που να δικαιολογούν αποζημιώσεις από τα Π.Σ.Ε.Α.. Όσο για τα στοιχεία που καταθέσατε …
      ΒΑΣΙΛΕΙΟΣ ΚΕΓΚΕΡΟΓΛΟΥ: Έλεος! Υπουργός είστε, δεν γνωρίζετε τις αποζημιώσεις;
      ΠΡΟΕΔΡΕΥΩΝ (Ιωάννης Τραγάκης): Κύριε Κεγκέρογλου, ο κύριος Υπουργός διαφωνούσε με τα μισά από όσα είπατε, αλλά δεν σας διέκοψε. Σας παρακαλώ, κύριε συνάδελφε.
      Ορίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά τα στοιχεία που καταθέτετε για άλλα προϊόντα, μιλούμε για αποζημιώσεις ΕΛ.Γ.Α. και όχι για αποζημιώσεις Π.Σ.Ε.Α.. 
      Θέλω δε να σας πω –υπάρχουν στοιχεία εδώ- ότι ο Νομός Ηρακλείου την ελαιοκομική περίοδο 2004-2005, έλαβε επιδοτήσεις για το ελαιόλαδο 104.700.000 ευρώ. Υπήρξε, λοιπόν, ύψος ρεκόρ επιδοτήσεων. 
      Είχαμε πολλές συζητήσεις και καταλήξαμε στο γεγονός ότι ζητήσαμε από την Ευρωπαϊκή Ένωση έγκριση, για να μπορέσουμε να αλλάξουμε τις ελαιοκομικές ζώνες. Τέτοια έγκριση, δυστυχώς, δεν πήραμε. Εάν είχαμε πάρει αυτήν την έγκριση θα είχαμε πληρώσει. 
      Θέλω επίσης να σας πω το εξής: Επιτέλους, δεν μπορούμε να διακυβεύουμε τις επιδοτήσεις και τις ενισχύσεις από την Ευρωπαϊκή Ένωση αλλάζοντας κατά το δοκούν τους κανονισμούς της Ευρωπαϊκής Ένωσης. Οι καταλογισμοί της περιόδου 1998-2002 για τα αγροτικά προϊόντα έφθασαν στο ύψος ρεκόρ των 640.000.000 ευρώ. Θα πληρώσει ο Έλληνας φορολογούμενος 640.000.000 ευρώ για λάθη που έγιναν αυτήν την περίοδο, για τέτοιες πολιτικές αποφάσεις που είναι έξω από τους κοινοτικούς κανονισμούς.
      Θα εφαρμοσθούν, λοιπόν, οι κανονισμοί, θα εφαρμοσθεί ο νόμος προς όλες τις κατευθύνσεις. Λυπούμαι πολύ που το λέω –πραγματικά λυπούμαι- αλλά με βάση τους κανονισμούς και το νόμο, δεν δικαιούνται αποζημίωσης οι συγκεκριμένοι παραγωγοί. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η με αριθμό 811/2-11-2006 ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την υλοποίηση των αναγκαίων παρεμβάσεων για τη μείωση της επικινδυνότητας στη διασταύρωση Καστελίου Δήμου Μοιρών του δρόμου Ηράκλειου-Μοίρες, διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Απασχόλησης και Κοινωνικής Προστασίας.
      Συνέχιση της συζήτησης επί των άρθρων και του συνόλου του σχεδίου νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τον Κανονισμό. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τον Κανονισμό. 
      Εισερχόμαστε στο νομοσχέδιο του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας». 
      Είναι γνωστό ότι το νομοσχέδιο ψηφίστηκε επί της αρχής στη συνεδρίαση της Τετάρτης 29 Νοεμβρίου 2006. 
      Στη σημερινή και την αυριανή συνεδρίαση θα συζητηθούν τα άρθρα του νομοσχεδίου, καθώς και οι τροπολογίες. Στη Διαρκή Επιτροπή τα άρθρα συζητήθηκαν σε δύο ενότητες. 
      Προτείνω στη σημερινή συνεδρίαση να συζητήσουμε ως ενότητα τα άρθρα 1 έως 44 και στην αυριανή συνεδρίαση τα υπόλοιπα άρθρα –δηλαδή από το άρθρο 45 έως το τέλος- μαζί με τις τροπολογίες ως ενότητα, διότι δεν θα πρέπει να ξεχνάτε ότι αύριο έχουμε και συζήτηση για άρση ασυλιών. 
      Κύριε Υπουργέ, συμφωνείτε; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε κάποια διόρθωση; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κύριε Πρόεδρε. 
      Κύριε Πρόεδρε, θα ήθελα με την άδειά σας και την άδεια του Σώματος να κάνω τρεις διορθώσεις και συγκεκριμένα, στα άρθρα 27, 31 και 40.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, τις έχετε έτοιμες για να τις καταθέσετε στο Σώμα; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κύριε Πρόεδρε. 
      Επιτρέψτε μου να εξηγήσω στο Σώμα πως σε ό,τι αφορά το άρθρο 27, στις τελευταίες εβδομάδες –και όταν λέω «στις τελευταίες εβδομάδες» εννοώ μετά την κατάθεση του σχεδίου νόμου και μετά τη συζήτησή του στην Επιτροπή μας- η Ευρωπαϊκή Επιτροπή, με σχετικές επιστολές της, ζήτησε να αιτιολογήσουμε ως ελληνική πολιτεία τους λόγους της επιβολής διπλάσιας εισφοράς, καθώς και της εξαίρεσης από την ασφάλιση του Ε.Λ.Π.Π. των μηχανικών που εργάζονται στην αλλοδαπή. Και επειδή υπήρχε διπλάσια εισφορά, υποχρεούμεθα να κάνουμε μονή την εισφορά  των μηχανικών που εργάζονται στην αλλοδαπή. 
      Για το σκοπό αυτό, καταθέτω σχετική διόρθωση. Συγκεκριμένα αυτή η διόρθωση αφορά το άρθρο 27 παράγραφος 5. 
      (Στο σημείο αυτό, ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει την προαναφερθείσα διόρθωση, η οποία έχει ως εξής:
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σε ό,τι αφορά το άρθρο 31, υπάρχουν περιορισμοί οι οποίοι αφορούν ορισμένους πολύ λίγους καλλιτέχνες των εθνικών θεάτρων και της Εθνικής Λυρικής Σκηνής, των οποίων ο αριθμός δεν ξεπερνάει τους είκοσι  -δεν ξεπερνούν τους είκοσι πέντε- και οι οποίοι όταν τυγχάνουν συντάξεως, δεν μπορούν να συμμετέχουν σε κάποιες λίγες παραστάσεις στα εθνικά θέατρα στη διάρκεια του καλοκαιριού. 
      Εκτιμούμε, λοιπόν, ότι πρέπει να δώσουμε την ευκαιρία σ’ έναν αριθμό ανθρώπων οι οποίοι εν ζωή –επαναλαμβάνω- δεν ξεπερνούν του είκοσι να μπορούν ως συνταξιούχοι ηθοποιοί των Εθνικών Κρατικών Σκηνών και της Εθνικής Λυρικής Σκηνής, τα καλοκαίρια κυρίως, να εμφανίζονται στην Επίδαυρο και τα Εθνικά Θέατρα. 
      Αυτά αφορούν τη διόρθωση του άρθρου 31, την οποία και καταθέτω.
      (Στο σημείο αυτό, ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά την προαναφερθείσα διόρθωση, η οποία έχει ως εξής: 
      «ΔΙΟΡΘΩΣΕΙΣ – ΒΕΛΤΙΩΣΕΙΣ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ ΣΤΟ
      ΣΧΕΔΙΟ ΝΟΜΟΥ «ΑΝΑΔΙΑΡΘΡΩΣΗ ΤΩΝ ΚΛΑΔΩΝ ΤΟΥ (ΤΣΜΕΔΕ) ΚΑΙ ΡΥΘΜΙΣΗ ΑΛΛΩΝ ΘΕΜΑΤΩΝ»
      Άρθρο 31
      Στο τέλος του άρθρου προστίθεται παρ. 3 ως εξής: « Οι περιορισμοί του ποσού της σύνταξης που προβλέπονται από τις διατάξεις του άρθρου 63 του ν. 2676/1999 και της παρ. 14 του άρθρου 8 του ν. 2592/1998 όπως αυτές ισχύουν δεν εφαρμόζονται στους ηθοποιούς των Κρατικών Θεατρικών Σκηνών και στους καλλιτέχνες της Εθνικής Λυρικής Σκηνής.»»)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τέλος, σε ό,τι αφορά το άρθρο 40, επειδή κατά την κατάρτιση του νομοσχεδίου, είχαμε προτείνει αυτό το επίδομα αδείας των εφημεριδοπωλών να δοθεί για την τρέχουσα χρονιά, το 2006, επειδή όμως παρήλθε πια η ευκαιρία να έχουν άδεια ώσπου να δημοσιευθεί το σχέδιο νόμου το οποίο θα ψηφίσει η Εθνική Αντιπροσωπεία, γι’ αυτό διορθώνουμε το άρθρο 40, ώστε το επίδομα αυτό να καταβάλλεται από το μήνα που έπεται της δημοσιεύσεως, δηλαδή να πάει στο 2007. 
      Καταθέτω και τη συγκεκριμένη διόρθωση. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, να τις καταθέσετε για να διανεμηθούν στους συναδέλφους. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αυτές τις τέσσερις διορθώσεις κάνω και στα άρθρα που θα συζητήσουμε απόψε. 
      Ευχαριστώ. 
      (Στο σημείο αυτό, ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 
      (να φωτογραφηθούν  οι σελ. 23-24)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο εισηγητής της Νέας Δημοκρατίας κ. Αγγελόπουλος. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, πριν ξεκινήσω την εισήγησή μου στα άρθρα 1 έως 44 τα οποία αποφασίσαμε να συζητήσουμε σήμερα, με αφορμή τη συζήτηση που έγινε στην Επιτροπή και τη συζήτηση που έγινε επί της αρχής τις δύο μέρες που προηγήθηκαν, διεφάνη από την πλευρά αρκετών συναδέλφων ότι η διάταξη του άρθρου 46 αφορά τα πληθυσμιακά κριτήρια όσον αφορά το φορέα ασφάλισης των εργαζομένων στον πρωτογενή τομέα και ταυτόχρονα των ασκούντων αυτόνομα ή συμπληρωματικά επάγγελμα ελεύθερου απασχολούντος ως ελεύθεροι επαγγελματίες.
      Επειδή γνωρίζω ότι στο Υπουργείο Απασχόλησης και Κοινωνικής Προστασίας υπάρχει μία επιτροπή η οποία μελετά τις μορφές απασχόλησης με στόχο να προσδιορίσει αντίστοιχα τον φορέα ασφάλισης και επειδή ενδεχόμενα να δημιουργηθούν παρερμηνείες  όσον αφορά και τις προθέσεις της Κυβέρνησης αλλά και τις επιπτώσεις που θα είχε η διάταξη του άρθρου αυτού στους υποαπασχολούμενους, εγώ είμαι απ’ αυτούς που υποστηρίζουν ότι τα αποτελέσματα είναι ευεργετικά γι’ αυτήν την κατηγορία ασφαλισμένων πολιτών, παρ’ όλα αυτά, με σκοπό να αντιμετωπιστεί πιο ολοκληρωμένα το όλο θέμα, θα σας παρακαλούσα να αποσύρετε το άρθρο 46 με την προοπτική όπως δηλώσατε και εσείς…
      ΠΡΟΕΔΡΕΥΩΝ (Ιωάννης Τραγάκης): Αύριο θα συζητήσουμε το άρθρο 46.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν έχει σημασία. Το λέω σήμερα στην αρχή της συζήτησης επειδή εκτιμώ από τοποθετήσεις που έγιναν από αρκετούς συναδέλφους κατά τη συζήτηση επί της αρχής, πως θα αποτελέσει αντικείμενο ευρείας συζήτησης. Γι’ αυτό παρακαλώ τον Υπουργό να αποσύρει τα άρθρο 46 πλην της διάταξης που αναφέρεται στα ενοικιαζόμενα δωμάτια επειδή εκτιμώ ότι πολλοί συνάδελφοι θα τοποθετούνταν ακόμη και σήμερα.
      Παρακαλώ, λοιπόν, τον Υπουργό πλην την παράγραφο που αναφέρεται στα ενοικιαζόμενα δωμάτια και προς την κατεύθυνση να υπάρξει μια συνολικότερη ρύθμιση για τα θέματα που αφορούν τους ασφαλισμένους που εργάζονται και κατοικούν σε πόλεις κάτω των δύο χιλιάδων κατοίκων, να αποσυρθεί το άρθρο 46 και να έρθει συνολικά ρύθμιση προς την κατεύθυνση που και εσείς αναπτύξατε εδώ κατά τη συζήτηση επί της αρχής και στη συζήτηση στην αρμόδια επιτροπή.
      Κυρίες και κύριοι συνάδελφοι, όπως είχαμε την ευκαιρία να συζητήσουμε και στην επιτροπή αλλά και κατά τη συζήτηση επί της αρχής, με τα άρθρα 1 έως 44 του συζητούμενου νομοσχεδίου επέρχονται μία σειρά από αλλαγές στο καθεστώς ασφάλισης ενός σημαντικού αριθμού ασφαλισμένων των φορέων κοινωνικής ασφάλισης και ρυθμίζονται επί το ευνοϊκότερον μια σειρά από ζητήματα τα οποία κύρια αναφέρονται στην αναδιάρθρωση των κλάδων του Ταμείου Συντάξεων Μηχανικών Εργοληπτών Δημοσίων Έργων αλλά και σε μια σειρά από θέματα που σχετίζονται με την ασφάλιση των μισθωτών των αυτοαπασχολουμένων και των απασχολουμένων στον πρωτογενή τομέα. 
      Ειδικότερα, συστήνεται στο Τ.Σ.Μ.Ε.Δ.Ε. κλάδος κύριας σύνταξης, κλάδος επικουρικής ασφάλισης -διατηρείται ο κλάδος υγείας τεχνικών- κλάδος εφάπαξ παροχών και κλάδος ειδικών παροχών. Καταργείται ο Ε.Λ.Π.Π. και η πρόσθετη σύνταξη του λογαριασμού αυτού αντικαθίσταται από την ειδική προσαύξηση που βαρύνει τον κλάδο κύριας σύνταξης του ταμείου.
      Επειδή είχαμε την ευκαιρία στις προηγούμενες συζητήσεις που κάναμε να αναφερθούμε διεξοδικά στις ειδικότερες ρυθμίσεις που αφορούν την όλη οργάνωση και λειτουργία του Τ.Σ.Μ.Ε.Δ.Ε., δεν θα ταλαιπωρήσω τους συναδέλφους. Θα πω απλά και θα επαναλάβω ότι με την προτεινόμενη ρύθμιση επέρχεται μία σημαντική αύξηση των συντάξεων των συνταξιούχων ασφαλισμένων στο Τ.Σ.Μ.Ε.Δ.Ε. περίπου κατά 500 ευρώ το μήνα. 
      Αυτό ήταν ένα αίτημα το οποίο εκκρεμούσε για αρκετά χρόνια. Βέβαια όπως διαπιστώθηκε κατά τη συζήτηση στην επιτροπή, αλλά και κατά τη συζήτηση επί της αρχής, υπάρχουν αιτήματα από την πλευρά των μηχανικών για περαιτέρω αύξηση των συντάξεων μέσα από το παρόν νομοσχέδιο, χωρίς όμως αυτό να μπορεί να ικανοποιηθεί στην παρούσα φάση. Είναι ένα αίτημα το οποίο ενδεχόμενα αν ικανοποιείτο, ίσως έβαζε εν αμφιβόλω και αυτήν την ίδια τη βιωσιμότητα του ταμείου. 
      Η Κυβέρνηση και ο Υπουργός δεσμεύτηκαν, αφού συνταχθεί με τα νέα δεδομένα και επικαιροποιηθεί η σχετική αναλογιστική μελέτη, με υπουργική απόφαση να ικανοποιήσουν και αυτό το αίτημα. 
      Με το άρθρο 28 και μετέπειτα παρέχεται η δυνατότητα πρώτον ρύθμισης των οφειλομένων εισφορών προς το Ι.Κ.Α.-Ε.Τ.Α.Μ. και το Ε.Τ.Ε.Α.Μ. και τα άλλα ταμεία ασφάλισης μισθωτών, καθορίζεται ο χρόνος έναρξης συνταξιοδότησης των μελών οικογένειας ασφαλισμένου συνταξιούχου που έχει κηρυχθεί σε αφάνεια, παρατείνεται –και αυτή είναι μία πολύ σημαντική διάταξη- μέχρι 12/2/2009 η δυνατότητα θεμελίωσης δικαιώματος μειωμένης σύνταξης λόγω γήρατος χωρίς να απαιτείται η συμπλήρωση κατά μέσο όρο εκατό ημερών ασφάλισης την τελευταία πενταετία. Είναι μία σημαντική ρύθμιση που πραγματικά απαντά σε προβλήματα που καθημερινά συναντούσαμε. 
      Επίσης διευκρινίζεται το καθεστώς χορήγησης του επιδόματος οικογενειακών βαρών και στις γυναίκες συνταξιούχους του Ι.Κ.Α.-Ε.Τ.Α.Μ. για τους συζύγους τους με τους ίδιους όρους και τις ίδιες προϋποθέσεις που χορηγείται στους άνδρες, παρατείνεται εκ νέου η προθεσμία για την υπαγωγή στην ασφάλιση του Ι.Κ.Α.-Ε.Τ.Α.Μ. των γιατρών και οδοντιάτρων που υπηρετούν στο Ίδρυμα Κοινωνικών Ασφαλίσεων, παρέχεται η δυνατότητα αναγνώρισης του χρόνου πριν την 1η Οκτωβρίου 1984 ως χρόνου διανυθέντος στα βαρέα και ανθυγιεινά επαγγέλματα, δηλαδή, ημερομηνία που συντάχθηκε ο κανονισμός βαρέων και ανθυγιεινών επαγγελμάτων στους εργαζόμενους στη ναυπηγοεπισκευαστική ζώνη και μία σειρά από άλλες ρυθμίσεις που αναφέρονται ιδιαίτερα στους απασχολούμενους στο θέαμα-ακρόαμα. Με τις διατάξεις που συζητούμε βελτιώνεται και ο χρόνος ασφάλισης, αλλά και το ύψος των παροχών.
      Επίσης με όσα αναφέρονται στα οργανωτικά θέματα του Ι.Κ.Α. παρέχεται η δυνατότητα σύστασης μιας σειράς υποκαταστημάτων και βελτίωσης της οργανωτικής και διοικητικής λειτουργίας του μεγαλύτερου ασφαλιστικού φορέα της χώρας μας προς την κατεύθυνση του να βελτιωθούν οι παρεχόμενες προς τους πολίτες υπηρεσίες.
       Σημαντική επίσης διάταξη είναι αυτή με την οποία καθιερώνεται επιστημονικό βαθμολόγιο-προσοντολόγιο για τους μόνιμους και επί συμβάσει ιδιωτικού δικαίου αορίστου χρόνου γιατρούς του Ι.Κ.Α.. 
      Με τις διατάξεις των άρθρων 38 έως 44 ρυθμίζονται θέματα των λοιπών ταμείων μισθωτών και κύρια των απασχολουμένων στα Μέσα Μαζικής Επικοινωνίας και στον Τύπο. Είναι μία σειρά από διατάξεις που πραγματικά ικανοποιούν αιτήματα των εργαζομένων στον Τύπο και στα Μέσα Μαζικής Επικοινωνίας που εκκρεμούσαν επί χρόνια, που δημιουργούσαν ανισότητες. Με δεδομένο ότι ο χώρος του Τύπου και των Μέσων Μαζικής Επικοινωνίας δεν διέπετο για αρκετά χρόνια από ένα συγκεκριμένο πλαίσιο λειτουργίας αλλά και απασχόλησης των εργαζομένων σ’ αυτόν, οι διατάξεις αυτές έρχονται να ρυθμίσουν επί το θετικότερο όλα αυτά τα ζητήματα που συνδέονται με τους εργαζόμενους στον τύπο και στα Μέσα Μαζικής Επικοινωνίας. 
      Θεωρώ από τις συζητήσεις που έγιναν ότι η μεγάλη πλειοψηφία των συναδέλφων συντάσσεται με τις ρυθμίσεις αυτές, γι’ αυτό και θα ψηφίσει θετικά τα άρθρα 1 έως 44 τα οποία συζητούμε σήμερα.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Επισημαίνω ότι λείπει ο Υπουργός. Του εκφράζω τις ευχές μου για την ονομαστική του εορτή. Είναι πιθανό να έχει πάει να πάρει το «γαλάζιο νυστέρι» με το οποίο θα αναπροσαρμόσει τον τρόπο…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κυρία συνάδελφε, σταματήστε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ορίστε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ περιμένετε να έρθει ο κύριος Υπουργός.
      ΑΓΓΕΛΟΣ ΤΖΕΚΗΣ: Είναι έξω με δύο εργατικά κέντρα.
      ΠΡΟΕΔΡΕΥΩΝ (Ιωάννης Τραγάκης): Δεν μας ενδιαφέρει αυτό. Θα έπρεπε να είναι παρών στην Αίθουσα. 
      Δεν το πρόσεξα, κυρία Χριστοφιλοπούλου, διότι από τη θέση που βρίσκομαι δεν φαίνεται το έδρανο του κυρίου Υπουργού.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Θα ήθελα, όμως, να μου κρατήσετε το χρόνο. Βλέπω ότι τον έχετε σταματήσει.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ…
      Το χρόνο τον έχω σταματήσει, αλλά σας τον βάζω από την αρχή.
      Συνεχίστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έλεγα, κύριε Υπουργέ, αφού σας ευχήθηκα χρόνια πολλά για τον ονομαστική σας εορτή και κάθε προσωπική επιτυχία και ευτυχία, ότι είχατε πάει τυχόν να πάρετε το «γαλάζιο νυστέρι», με το οποίο θα αναπροσαρμόσετε τον τρόπο υπολογισμού των συντάξεων. 
      Διότι, αγαπητέ κύριε Υπουργέ και αγαπητές κυρίες και κύριοι συνάδελφοι, το Σαββατοκύριακο, που μας πέρασε, είχε το «γαλάζιο νυστέρι» του επίτιμου κ. Μητσοτάκη και τη βόμβα του κ. Τσιτουρίδη. 
      Δεν ξέρω, κύριε Υπουργέ, εάν ήταν εορταστική η βόμβα που ρίξατε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μου επιτρέπετε, κυρία συνάδελφε;
       ΠΡΟΕΔΡΕΥΩΝ (Ιωάννης Τραγάκης): Κυρία Χριστοφιλοπούλου, θα ήθελα να σας παρακαλέσω ορισμένους χαρακτηρισμούς, οι οποίοι θίγουν μέλη του Κοινοβουλίου, να τους αποφεύγετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι έθιξα; Ποιον έθιξα, κύριε Πρόεδρε;
      (Θόρυβος από την πτέρυγα του ΠΑ.ΣΟ.Κ.)
      ΓΙΑΝΝΗΣ ΚΟΥΤΣΟΥΚΟΣ: Ποιους χαρακτηρισμούς, κύριε Πρόεδρε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποιον έθιξα, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό παρακαλώ. Γιατί διαμαρτύρεστε;
      (Θόρυβος από την πτέρυγα του ΠΑ.ΣΟ.Κ.)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρακαλώ το χρόνο μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Τι θέλετε να πείτε, κύριε Υπουργέ; 
      Κυρία Χριστοφιλοπούλου, σταμάτησα το χρόνο σας.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θέλω να ζητήσω την κατανόηση του Σώματος, αλλά ο συνάδελφος εκ Λαρίσης με μία αντιπροσωπεία ανθρώπων που ήρθαν από όλη την Ελλάδα, μου ζήτησε να βγω τριάντα δευτερόλεπτα για να μου δώσουν ένα υπόμνημα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Εντάξει, δεν ήταν και τίποτα. Σταμάτησα και ξαναρχίζουμε λοιπόν.
      Ορίστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ξαναρχίζω, κύριε Πρόεδρε, από την αρχή το σκεπτικό μου λέγοντας ότι το Σαββατοκύριακο, που μας πέρασε, είχαμε από τη μία τον επίτιμο Πρόεδρο της Νέας Δημοκρατίας, τον κ. Μητσοτάκη, να βγαίνει ως επίσημος προπομπός με το «γαλάζιο νυστέρι» και να μας λέει ούτε λίγο ούτε πολύ ότι αν δεν έλθει ο Κύριος Ιησούς Χριστός κάτω, τότε ο μόνος τρόπος να λυθεί το ασφαλιστικό είναι να αυξηθούν τα όρια ηλικίας, να μειωθούν οι συντάξεις και να αυξηθούν οι εισφορές. Κύριε των δυνάμεων! Με την πολιτική σας επί δυόμισι χρόνια έχουν σταυρωθεί και ξανασταυρωθεί τόσο οι ασφαλισμένοι όσο και οι συνταξιούχοι. 
      Και σταυρώνονται, κύριε Υπουργέ, οι ασφαλισμένοι, διότι εκτός από το «νυστέρι» του κ. Μητσοτάκη, εσείς ρίξατε και μία βόμβα. Το μόνο που δεν ξέρω είναι εάν αυτή η βόμβα ήταν εορταστική ή όχι. Πάντως γιορτή οι ασφαλισμένοι δεν θα κάνουν από αυτήν τη βόμβα. Διότι τι τους είπατε ούτε λίγο ούτε πολύ; Τους είπατε ότι θα αλλάξετε τον τρόπο υπολογισμού των συντάξεων. Αυτό τους είπατε.
      Και ερωτώ, κυρίες και κύριοι συνάδελφοι: Είναι σοβαρή Κυβέρνηση αυτή η οποία εδώ και ενάμιση χρόνο λέγει και ξαναλέγει με τα πιο επίσημα χείλη, ότι θέλει να κάνει σοβαρό διάλογο για το ασφαλιστικό, την ώρα που το σοβαρότερο μεταρρυθμιστικό νόμο του ασφαλιστικού, τον ν. 3029, δεν τον εφαρμόζει και την ώρα που εδώ και μήνες βγαίνουν οι «λαγοί», πότε ο κ. Γκαργκάνας, πότε ο κ. Αναλυτής, πότε διάφοροι Γενικοί Γραμματείς και άλλοι παράγοντες, πότε και οι ίδιοι οι Υπουργοί και σπέρνουν τον πανικό;
      Κι εσείς ο ίδιος, κύριε Υπουργέ, από την τηλεόραση της Ν.Ε.Τ. και μάλιστα χωρίς αντίπαλο. Ιδού. Τουλάχιστον να έχουμε τηλεοπτικό διάλογο, κύριε Υπουργέ. Αφού δεν θέλετε τον άλλο διάλογο, τουλάχιστον διάλογο στα κανάλια. Όχι ότι αυτός είναι ο μόνος διάλογος. Τουλάχιστον, όμως, εκεί να έχετε έναν αντίπαλο. Όχι να εξαπολύετε τις βόμβες έτσι, στις πλάτες των ασφαλισμένων.
      Άρα, λοιπόν, κυρίες και κύριοι συνάδελφοι, όπως καταλαβαίνετε αυτή η συζήτηση του μίνι ασφαλιστικού νομοσχεδίου επανέρχεται στο τεράστιο ζήτημα της ανασφάλειας που έχει δημιουργηθεί στον κόσμο, ο οποίος δεν ξέρει τι μέλει να του συμβεί αύριο. Διότι πείτε μου εσείς αν είναι σοβαρό το να λέτε πότε το ένα πότε το άλλο.
      Ορίστε ένα άλλο παράδειγμα: Βγήκε ο κ. Αναλυτής και μας είπε, εθελοντικά να παραταθεί ο εργασιακός βίος μέχρι τα εξήντα επτά. Μα, αυτό –και το γνωρίζετε- ισχύει ήδη στη νομοθεσία μας για πολλές κατηγορίες ασφαλισμένων. Άρα, περί τίνος ομιλούμε; Περί τίνος διαρρέουμε;
      Αυτό που είναι σίγουρο, κυρίες και κύριοι συνάδελφοι, είναι ότι επί δυόμισι χρόνια υπάρχει μία θολή κατάσταση στο ασφαλιστικό. Και ταυτόχρονα –θυμίζω από την προηγούμενη συζήτηση- τα χρέη αυξάνονται αλματωδώς, τα ταμεία επιβαρύνονται από άφρονες πολιτικές τύπου εθελούσιας εξόδου του Ο.Τ.Ε. και ασφαλιστικού των τραπεζών. Και ποιος φέρει τα βάρη; Αυτό το πολύπαθο Ι.Κ.Α. άλλα ταμεία και βεβαίως ο κρατικός προϋπολογισμός.
      Κατορθώσατε, λοιπόν, με τις πολιτικές σας να επιβαρύνετε το ασφαλιστικό σύστημα. Δεν ξεκαθαρίζετε τη θέση σας ούτε και σήμερα. Κυβερνάτε με διαρροές, με λαγούς, με προπομπούς και με προφήτες. Ε, κύριε Υπουργέ, έλεος! Δεν αντέχουν άλλο οι ασφαλισμένοι! Δεν αντέχουν άλλο οι συνταξιούχοι! Δεν αντέχει άλλο ο ελληνικός λαός! 
      Και βεβαίως, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Όταν θα μπείτε στα άρθρα, να με ενημερώσετε, διότι εάν ζητήσετε πρόσθετο χρόνο, πολύ θα επιφυλαχθώ να σας τον δώσω, γιατί έχετε ήδη καταναλώσει τα τέσσερα πρώτα λεπτά σας, χωρίς να έχετε μπει στα άρθρα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με επιπλήττετε, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Κάθε άλλο, απλώς…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, για ποια άρθρα θα συζητήσουμε;
      Κυρίες και κύριοι συνάδελφοι, ερωτώ το Σώμα, κύριε Υπουργέ, σας ερωτώ.
      (Θόρυβος από την πτέρυγα του ΠΑ.ΣΟ.Κ.)
      ΧΡΗΣΤΟΣ ΠΡΩΤΟΠΑΠΑΣ: Είστε Πρόεδρος εσείς; Μπορείτε να παρεμβαίνετε από της Έδρας;
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ. Κύριε Πρωτόπαπα, σας παρακαλώ. Σας ονομάζω κιόλας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχω το λόγο, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Συνεχίστε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ πάρα πολύ. Θυμίζω ότι είχατε την ανοχή στο συνάδελφό μου να δώσετε δέκα λεπτά. Ζητώ και εγώ την ίδια ανοχή από εσάς.
      ΠΡΟΕΔΡΕΥΩΝ (Ιωάννης Τραγάκης): Και εσάς θα σας δώσω δέκα λεπτά. Είστε εισηγήτρια και θα δώσω τα δέκα λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο Εισηγητής της Νέας Δημοκρατίας μιλούσε για το άρθρο 46 που είναι εκτός της ενότητας και του το επιτρέψατε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα μου επιτρέψετε να πω, με όλον το σεβασμό στη θέση σας, ότι με διακόψατε, λέγοντάς μου γιατί να ομιλήσω από αυτό το Βήμα.
      Και σας ερωτώ εγώ, κυρίες και κύριοι συνάδελφοι, ερωτώ από το Βήμα της Βουλής: ο διάλογος στη Βουλή μπορεί να γίνει για τα άρθρα, όταν ο συνταξιούχος και ο ασφαλισμένος δεν ξέρει τι του μέλλεται αύριο; Δηλαδή θα συζητήσουμε για μικρολεπτομέρειες, όταν έχετε τινάξει το ασφαλιστικό στον αέρα;
      Και μου λέτε, κύριε Πρόεδρε, ότι δεν θα το θέσω; Θα το θέσω.
      ΠΡΟΕΔΡΕΥΩΝ (Ιωάννης Τραγάκης): Ό,τι θέλετε θα θέσετε, στο χρόνο σας μόνο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Οι συνάδελφοί μου που θα μιλήσουν μετά από εμένα ως εισηγήτρια, θα έχουν όλο το χρόνο να σας πουν και για τα άρθρα.
      Άρθρο 28: Οποία κοροϊδία. «Ράβε-ξήλωνε, δουλειά να μη σου μένει» είχα πει, κουρελού είχα πει, και λοιδορήθηκα γι’ αυτό. 
      Να το ξεκαθαρίσω, κύριε Υπουργέ. Όταν μιλούσα για κουρελού, δεν αναφερόμουνα στο Τ.Σ.Μ.Ε.Δ.Ε., για το οποίο έχουμε κάποιες ενστάσεις, ειδικά σε ό,τι αφορά την αναλογιστική μελέτη και το ποσό των συντάξεων των μηχανικών, το οποίο θα καταψηφίσουμε, εάν δεν βάλετε δέσμευση ότι με βάση την αναλογιστική μελέτη θα αυξήσετε το ποσό σύνταξης των μηχανικών όσο παίρνει. Δεν ήταν, λοιπόν, για το Τ.Σ.Μ.Ε.Δ.Ε., όπως με κατηγορήσατε, η κουρελού, αλλά ήταν γι’ αυτό το ατελείωτο άρθρο 28. Μπαίνουν μεγαλοφειλέτες, βγαίνουν μεγαλοφειλέτες. Μπαίνουν εργολάβοι, βγαίνουν εργολάβοι. Ράβε-ξήλωνε. Όχι μόνο κάνατε άλλη μία ρύθμιση, διότι είστε ανίκανοι ακόμα και να διαχειριστείτε τα ταμεία, γιατί είστε ανίκανοι να διαχειριστείτε ακόμα και τη ρύθμιση που εσείς κάνατε, που πήγε φούντο, αλλά σήμερα, εσείς που δεν μπορείτε να διαχειριστείτε την παλαιά ρύθμιση η οποία μπάταρε, γιατί, όπως είπα, δεν είστε καν διαχειριστές, φέρνετε μια άλλη ρύθμιση και δεν έχετε καν το κύρος –σας το είπε και ο Αρχηγός της Αξιωματικής Αντιπολίτευσης- να φέρετε μία διάταξη. «Ράβε-ξήλωνε, δουλειά να μη σου μένει». Αυτό το άρθρο 28 είναι κουρελού και είναι κατάπτυστο. Πάρτε το πίσω, αποσύρετέ το, όπως πήρατε και το άρθρο 46 άρον-άρον. Αυτή είναι η πολιτική σας. Αυτό είναι το μίνι ασφαλιστικό. Μπαίνουν άρθρα, βγαίνουν άρθρα. Ράβονται άρθρα, ξηλώνονται άρθρα. 
      Τι άλλο θέλουμε; Τι χρεία άλλη έχουμε, κυρίες και κύριοι συνάδελφοι; Μιας Κυβέρνησης η οποία άλλα λέει και άλλα κάνει. Και όχι μόνο άλλα λέει και άλλα κάνει, αλλά και αυτά που κάνει, δεν ξέρει πώς να τα κάνει. Δεν ξέρει τι θέλει. Ένα είναι σίγουρο, αυτό που είπε ο επίτιμος και αυτό που υπονοήσατε εσείς. 
      Ποιο είναι το σίγουρο, κυρίες και κύριοι συνάδελφοι; Ότι υπάρχει κρυφή ατζέντα και γαλάζιο νυστέρι, το οποίο το φυλάτε. Το κρύβετε πίσω από τους λαγούς, το κρύβετε πίσω από τους προφήτες, το κρύβετε πίσω από τους προπομπούς και το φυλάτε για μετά τις εκλογές. Αλλά δεν θα γίνει, γιατί στις εκλογές ο λαός θα ψηφίσει το ΠΑ.ΣΟ.Κ..
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για να κάνει μία παρέμβαση τριών λεπτών.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα κάνω μία πολύ σύντομη παρέμβαση.
      Πραγματικά δεν κατάλαβα τον εκνευρισμό της κυρίας συναδέλφου για θέματα για τα οποία η Κυβέρνηση έχει δώσει ξεκάθαρη απάντηση. 
      Πιστεύω, κυρίες και κύριοι συνάδελφοι, ότι θα βοηθούσαμε όλοι στο χειρισμό τέτοιων ευαίσθητων θεμάτων, εάν οι μεν σε αυτήν τη χώρα δεν παρερμήνευαν τις δηλώσεις των δε και όλοι δεν αποδίδαμε στους άλλους προθέσεις που ενδεχομένως να μην έχουν. Θα ξεκαθαρίσω, λοιπόν, για μία ακόμη φορά και με την ευκαιρία που μου έδωσε η κυρία συνάδελφος ότι στην κυβερνητική ατζέντα δεν περιλαμβάνονται θέματα, που αφορούν στις αυξήσεις ορίων ηλικίας, στις μειώσεις συντάξεων, σε αυξήσεις εισφορών και σε υπολογισμό του τρόπου με τον οποίο υπολογίζεται η σύνταξη, όπως υπολογίζεται σήμερα στην τελευταία πενταετία.
      Μετά από αυτές τις πλέον ξεκάθαρες και κατηγορηματικές θέσεις της Κυβέρνησης, θα καλούσα τους συναδέλφους της Εθνικής Αντιπροσωπείας να μην αποδίδουν, να μη χρεώνουν και να μην πιστώνουν, ενδεχομένως, στην Κυβέρνηση προθέσεις, θέσεις και απόψεις, οι οποίες δεν είναι δικές της.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα ήθελα να ενημερώσω τους κυρίους συναδέλφους ότι σήμερα μιλάμε για τα άρθρα από 1 έως 44, γι’ αυτήν την ενότητα. Επειδή βλέπω ότι μέχρι στιγμής είναι εγγεγραμμένοι γύρω στους είκοσι πέντε ομιλητές, θα ήθελα να σας ενημερώσω ότι θα τελειώσουμε σήμερα ούτως ή άλλως. 
      Θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ άτομα από το Κ.Α.Π.Η. Αγίας Βαρβάρας Αττικής. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε να πείτε κάτι; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θέλω να κάνω μία διευκρίνιση, γιατί φοβούμαι ότι ορισμένοι ψάχνουν αφορμές, για να μη στηρίξουν κάτι το οποίο στηρίζει περίπου ομόφωνα ο κόσμος των μηχανικών της χώρας. 
      Οι διατάξεις περί Τ.Σ.Μ.Ε.Δ.Ε., κυρίες και κύριοι συνάδελφοι, τυγχάνουν της υποστηρίξεως όλων των θεσμικών φορέων του χώρου των μηχανικών και της συντριπτικής πλειοψηφίας των Ελλήνων μηχανικών. 
      Σε κάθε περίπτωση θέλω να διευκρινίσω ότι το άρθρο 10, το οποίο προτείνουμε, προβλέπει αναπροσαρμογή των συντάξεων του Τ.Σ.Μ.Ε.Δ.Ε. μετά από την αναλογιστική μελέτη, η οποία αναμένεται από το Τ.Σ.Μ.Ε.Δ.Ε.. Εάν η αναλογιστική μελέτη δίνει περιθώρια, προφανώς θα αυξηθούν οι συντάξεις πέραν της καθιερωμένης ετήσιας αύξησης. Σε κάθε περίπτωση, όμως, επαναλαμβάνω ότι το άρθρο 10, το οποίο προτείνουμε, προβλέπει ότι, εάν μετά από την αναλογιστική μελέτη υπάρχουν περαιτέρω περιθώρια στο μεγάλο αυτό Ταμείο των Μηχανικών, τότε βεβαίως θα υπάρξουν οι αναγκαίες αναπροσαρμογές. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θα ξεκινήσω με τα άρθρα που αφορούν τους μηχανικούς και στα οποία η Κυβέρνηση, με τη διάταξη που φέρνει, κλείνει το μάτι στην ιδιωτική ασφάλιση, ενώ παράλληλα ενισχύει τον ανταποδοτικό χαρακτήρα λειτουργίας του Ταμείου των Μηχανικών.
      Στο άρθρο 4 η λογική της ανταποδοτικότητας φαίνεται με σαφήνεια, καθώς δεν υπάρχει κρατική συμμετοχή στις εισφορές της κύριας σύνταξης για όλους τους ασφαλισμένους μέχρι τις 31/12/1992 και δεν υπάρχει κρατική συμμετοχή στις εισφορές της ειδικής προσαύξησης για όλους τους ασφαλισμένους του Τ.Σ.Μ.Ε.Δ.Ε., ανεξάρτητα από το πότε ασφαλίστηκαν. 
      Αποτέλεσμα των παραπάνω είναι ότι στην ουσία ακόμα και ο κλάδος κύριας σύνταξης δεν θα τελεί υπό ουσιαστική κρατική εγγύηση, γεγονός που σε συνδυασμό με το έτος - ορόσημο του 2030, οπότε και παύει η κρατική δέσμευση περί εγγύησης των αποθεματικών των ταμείων, αποτελεί μία ωρολογιακή βόμβα ακόμη και για το στοιχειωδέστερο δικαίωμα στην κύρια σύνταξη.
      Από το συγκεκριμένο άρθρο ταυτόχρονα προκύπτει μία δυσβάσταχτη αύξηση των εισφορών για τους νέους μηχανικούς, γι’ αυτούς που ασφαλίστηκαν από 1η Γενάρη του 1993 και μετά. Είναι μία αύξηση στις εισφορές τους, η οποία κυμαίνεται από 41 ευρώ έως και 76 ευρώ το μήνα. Και βέβαια αυτές οι αυξήσεις θεσπίζονται τη στιγμή που ο κατώτατος καθαρός μισθός του νέου μηχανικού στο δημόσιο ή στον ιδιωτικό δεν ξεπερνά τα 1000 ευρώ.
      Στο άρθρο 6 συντελείται ο επιπλέον διαχωρισμός των ασφαλισμένων του Τ.Σ.Μ.Ε.Δ.Ε., καθώς η εγγραφή νέων και παλιών ασφαλισμένων στην ειδική προσαύξηση γίνεται με διαφορετική χρονική αφετηρία. Για τους παλιούς λαμβάνεται ως χρόνος ασφάλισης ο χρόνος που διανύθηκε, ενώ για τους νέους αρχίζει να μετρά από την ψήφιση του νόμου. Το αποτέλεσμα είναι ότι οι ασφαλισμένοι από την 1/1/1993 μέχρι σήμερα, ακόμη και αν εγγραφούν αμέσως στην ειδική προσαύξηση, αντί της προαιρετικής εγγραφής του άρθρου 3 θα προσδοκούν σύνταξη μικρότερη απ’ αυτήν που παίρνουν. Δηλαδή, με το νομοσχέδιο αυτό θα μειωθούν οι συντάξεις των μηχανικών.
      Στο άρθρο 8 καθορίζεται το ύψος της κύριας σύνταξης γι’ αυτούς που ασφαλίστηκαν μέχρι τις 31/12/1992. Είναι ασφαλισμένοι που θα παίρνουν σύνταξη 816 ευρώ, δηλαδή 380 ευρώ λιγότερα από την τελική απόφαση του Συμβουλίου της Επικρατείας, που προσδιορίστηκε με τελεσίδικη απόφαση κατόπιν προσφυγών των συνταξιούχων μηχανικών.
      Και βέβαια, εδώ πρέπει να πούμε, ότι ενώ κερδήθηκε στα δικαστήρια, ακόμα και το Τ.Σ.Μ.Ε.Δ.Ε, λέει, ας δοθεί μια σύνταξη λίγο παραπάνω από τα 816 ευρώ, αλλά πολύ κάτω από αυτό που έδωσε η απόφαση του Συμβουλίου της Επικρατείας. Όμως, το σημαντικό είναι ότι το νομοσχέδιο την καθορίζει στα 816 ευρώ. Πολύ λιγότερα από εκεί που πρέπει να είναι.
      Άρθρο 10. Σε συνδυασμό με τα οριζόμενα στο άρθρο 8, η διάταξη του άρθρου αυτού επιτρέπει στον Υπουργό Απασχόλησης να τροποποιεί τη βάση του υπολογισμού των εισφορών και των παροχών του ταμείου, με τη διακοσμητική και βολική γνωμοδότηση του διοικητικού συμβουλίου του Τ.Σ.Μ.Ε.Δ.Ε. και την ανάλογα κατευθυνόμενη αναλογιστική μελέτη, ως δήθεν ασφαλιστικές δικλίδες. Στην ουσία ακυρώνονται όλες οι κυβερνητικές υποσχέσεις που έχουν δοθεί κατά καιρούς στους μηχανικούς για αυξήσεις παροχών στους συνταξιούχους. Η ουσία του νομοσχεδίου είναι ότι χορηγεί μια σύνταξη που παραμένει σταθερή και δεν αναπροσαρμόζεται τιμαριθμικά και επιπλέον μπορεί ανά πάσα στιγμή να μειώσει τη σύνταξη, χωρίς περιορισμό, με μια απλή υπουργική απόφαση.
      Άρθρο 13. Η υποχρεωτική υπαγωγή των παλιών μισθωτών μηχανικών στον κλάδο πρόσθετης ασφάλισης –στην επικουρική δηλαδή- σε συνδυασμό με τις διατάξεις των άρθρων 15 και 16 στην παράγραφο 3, θα οδηγήσει στην υποχρέωση εξαγοράς από τους μηχανικούς, άνδρες μισθωτούς ασφαλισμένους που είναι εξήντα με εξήντα πέντε ετών και γυναίκες πενήντα πέντε με εξήντα. Δηλαδή τους αναγκάζετε να πάνε να τα βάλουν όλα από την τσέπη τους, για να πάρουν σύνταξη. Και βέβαια πρέπει να πούμε ότι θα πληρώσουν από ένα έως πέντε χρόνια για να θεμελιώσουν το δικαίωμα στην επικουρική σύνταξη. Το ίδιο ισχύει και τους παλιούς απασχολούμενους της ίδιας ηλικίας, αλλά προαιρετικά. Στην ουσία δηλαδή εδώ υπάρχει ένας ωμός εκβιασμός σε βάρος των μηχανικών από την Κυβέρνηση.
      Άρθρο 14. Απουσιάζει η κρατική συμμετοχή στον κλάδο πρόσθετης ασφάλισης στην κατεύθυνση της μεταφοράς των ασφαλιστικών βαρών στις πλάτες του ασφαλισμένου για τους μισθωτούς με δελτία παροχής υπηρεσιών. Επομένως τόσο η πρόσθετη όσο και η εφάπαξ σύνταξη είναι πλήρως ανταποδοτικές. Απαλλάσσονται δε πλήρως οι εργοδότες από την καταβολή των εισφορών. 
       Τα άρθρο 15 και 16 έχουν  σχέση με το 13 που ανέφερα. 
      Άρθρο 17. Μεταφέρεται  αυτούσια και στο Τ.Σ.Μ.Ε.Δ.Ε. η αντιλαϊκή διάταξη του άρθρου 34 του ν. 2084/92 που περιορίζει την επικουρική σύνταξη στο 20%  της κύριας. Εδώ, λοιπόν, θα έχουμε επικουρική σύνταξη ίση με το 20% της κύριας. 
      Άρθρο 21. Απουσιάζει, τόσο η κρατική όσο και η εργοδοτική συμμετοχή στον κλάδο εφάπαξ παροχών. Ισχύουν δηλαδή τα σχόλια που κάναμε για τα άρθρα 4 και 14 για την ανταποδοτικότητα. Εδώ αξίζει να παρατηρήσουμε ότι με τη δομή που θεσπίζεται, οι τρεις από τους τέσσερις συνταξιοδοτικούς κλάδους του ταμείου λειτουργούν χωρίς κρατική επιχορήγηση και δύο από τους τέσσερις χωρίς εργοδοτική συμμετοχή. Οι τρεις, λοιπόν, από τους τέσσερις χωρίς κρατική συμμετοχή και οι δύο από τους τέσσερις χωρίς εργοδοτική συμμετοχή. Απουσιάζει παντού η εργοδοτική εισφορά για τους μισθωτούς με δελτία παροχής υπηρεσιών. Όλα αυτά δικαιώνουν την εκτίμησή μας ότι πρόκειται για νομοθέτημα πιλότο για την πορεία των ταμείων, ιδίως εκείνων που ασφαλίζουν επάγγελμα και όχι εργασιακή σχέση.
      Άρθρο 23. Όπως και για το ύψος και τις σχέσεις εισφορών-παροχών, έτσι και για το εφάπαξ το νομοσχέδιο προβλέπει ότι τόσο ο τρόπος υπολογισμού όσο και το ύψος μπορούν να αλλάξουν με απλή υπουργική απόφαση. Συνεπώς όλα είναι κυριολεκτικά στον αέρα, είναι κούφιες οι υποσχέσεις της Κυβέρνησης και του Υπουργείου προς τους εργαζόμενους και μάλιστα υποσχέσεις χωρίς αντίκρισμα.
      Άρθρα 24 και 26. Πέραν της ιδρύσεως του κλάδου ειδικών παροχών δεν διευκρινίζεται τίποτα, ούτε για το σκοπό ούτε για τους πόρους ούτε για τις παροχές. Όλα παραπέμπονται εν λευκώ σε υπουργική απόφαση και την έκδοση κανονισμού του κλάδου. 
      Υπάρχει σοβαρός κίνδυνος, αν παρθούν οι προτάσεις του Τ.Ε.Ε., ο κλάδος αυτός να αποτελέσει βραδυφλεγή βόμβα στα δικαιώματα των μισθωτών μηχανικών, στο βαθμό που θα μεταφέρει τον πόρο υπέρ του Ι.Κ.Α. στο Τ.Σ.Μ.Ε.Δ.Ε., το οποίο εκ φύσεως δεν μπορεί να ορίσει πλήρως την έννοια του άνεργου  μηχανικού όντας ομοιοεπαγγελματικό και όχι εργασιακό ταμείο.
      Επομένως τίθεται σοβαρό θέμα απώλειας από τους μισθωτούς μηχανικούς και αυτών ακόμα των ελάχιστων παροχών προνοιακού χαρακτήρα που είχαν ακριβώς λόγω της σχέσης τους με το Ι.Κ.Α..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, θέλω να πω ότι η Κυβέρνηση ετοιμάζει νέα φουρνιά αποκρατικοποιήσεων. Τα δημοσιεύματα είναι καθημερινά. Μια από αυτές τις αποκρατικοποιήσεις είναι η Τράπεζα Αττικής, στην οποία μέτοχος με μεγάλο ποσοστό είναι το Τ.Σ.Μ.Ε.Δ.Ε.. Και βέβαια, μετά την αποκρατικοποίηση θα βάλετε και στο μάτι το Ταμείο των Μηχανικών, το Τ.Σ.Μ.Ε.Δ.Ε.. 
      Είναι, λοιπόν, ένα νομοσχέδιο το οποίο διαμορφώνει και δημιουργεί σοβαρά προβλήματα στους μηχανικούς.
      Άρθρο 28. Τα είπαμε και στην αρχή. Απαλλάσσει τους εργοδότες από τις εισφορές, από τις κρατήσεις των εργαζομένων, τις οποίες εισέπραξαν, τις έβαλαν στα ταμεία τους και αντί να τις καταβάλλουν στο ταμείο του Ι.Κ.Α., δεν τις καταβάλλουν. Και έρχεστε τώρα εσείς και κάνετε ρύθμιση. Βεβαίως δεν είναι η πρώτη ρύθμιση. Κάνατε και άλλη το 2004, είχε κάνει και άλλη η προηγούμενη κυβέρνηση το 2002 και άλλες πέντε-έξι είχε κάνει η προηγούμενη κυβέρνηση, ανάλογες ρυθμίσεις εξυπηρέτησης των εργοδοτών. Εδώ πρόκειται για καθαρή υπεξαίρεση χρημάτων των εργαζομένων, τα οποία τα κράτησαν οι εργοδότες και δεν τα αποδίδουν.
      Παραδέχεστε οι ίδιοι ότι από αυτά τα 3,6 δισεκατομμύρια που οφείλουν οι εργοδότες στο Ι.Κ.Α., θα εισπράξετε μόλις το 13,5 του συνόλου των βεβαιωμένων και παράνομα παρακρατηθέντων στο ταμείο του Ι.Κ.Α..
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Παρακαλώ να κλείσετε με αυτό.
      ΔΗΜΗΤΡΙΟΣ ΤΣΙΟΓΚΑΣ: Επίσης πρέπει να πούμε ότι δεν μπορεί να υπάρξει λύση με αυτές τις ρυθμίσεις υπέρ των ασφαλιστικών ταμείων.
      Με το άρθρο 29 συμφωνούμε. 
      Το άρθρο 30 αναφέρεται στους γιατρούς του Ι.Κ.Α.. Το πρόβλημα των γιατρών του Ι.Κ.Α. δεν λύθηκε, παρά τους μεγάλους αγώνες που έκαναν, παρά τη μετατροπή της σύμβασης έργου που είχαν πεντέμισι χιλιάδες γιατροί του Ι.Κ.Α. σε σύμβαση αορίστου χρόνου, δεν λύθηκε το θέμα της συνταξιοδότησής τους από το Ι.Κ.Α., γιατί σύμφωνα με το ν. 3232 της προηγούμενης κυβέρνησης, όσοι προσλήφθηκαν μετά το 1992 έχαναν κάθε συνταξιοδοτικό δικαίωμα, ενώ προσληφθέντες πριν το 1992, για να συνταξιοδοτηθούν πρέπει να πληρώσουν και τις εισφορές του εργοδότη, αναδρομικά, για όσα χρόνια εργάζονταν στο Ι.Κ.Α.. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω με αυτό το άρθρο και θα συνεχίσω στη δευτερολογία με τα υπόλοιπα άρθρα.
      Στο άρθρο 30 εμείς ζητάμε την άμεση ασφάλιση όλων των γιατρών και οδοντογιατρών που εργάζονταν στο Ι.Κ.Α., χωρίς προϋποθέσεις χρόνου πρόσληψης, τη μονιμοποίηση όλων των γιατρών και οδοντογιατρών και μάλιστα με πλήρη και αποκλειστική απασχόληση, πρόσληψη και άλλων γιατρών, οδοντογιατρών, καθώς και άλλων υγειονομικών για την κάλυψη των μεγάλων αναγκών του Ι.Κ.Α..
      Επίσης, στο άρθρο 30, αναφέρεστε  στη ναυπηγοεπισκευαστική ζώνη, ενώ έχετε ευθύνες και εσείς και η προηγούμενη κυβέρνηση που δεν έχετε οριοθετήσει, που δεν έχετε εξηγήσει…
      ΠΡΟΕΔΡΕΥΩΝ (Ιωάννης Τραγάκης): Τελειώσατε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Κλείνω με αυτήν τη φράση, κύριε Πρόεδρε.
      Σας προτείναμε –και δεν είναι δύσκολο- να αλλάξει η ναυπηγοεπισκευαστική ζώνη Περάματος και να γίνουν ναυπηγοεπισκευαστικές εργασίες. Γιατί ναυπηγοεπισκευαστικές εργασίες γίνονται και στην Ελευσίνα και στο Κερατσίνι και στη Δραπετσώνα και στη Σαλαμίνα και στη Χαλκίδα και στη Θεσσαλονίκη και στη Σύρο. Άρα, λοιπόν, αλλάξτε τη φράση που λέει «ναυπηγοεπισκευαστική ζώνη» και κάντε το «ναυπηγοεπισκευαστικές εργασίες» για να καλυφθούν όλοι οι μεταλλεργάτες που ασχολούνται με αυτή τη δουλειά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, έχουμε ένα νομοσχέδιο αποκαλούμενο «μίνι ασφαλιστικό», ένα νομοσχέδιο μαμούθ και ερχόμαστε τώρα να κρίνουμε σαράντα τέσσερα άρθρα, που πιάνουν μερικές εκατοντάδες σελίδες στα κείμενα που μας έχουν διανεμηθεί, σε οκτώ λεπτά. Ασφαλώς έχουμε τοποθετηθεί και στην αρμόδια επιτροπή, αλλά αυτό δεν φτάνει. 
      Επομένως επιγραμματικά, κύριε Πρόεδρε, θα πρέπει να πούμε «ναι» ή «όχι» στα άρθρα. Αυτό μόνο απομένει. Αν πούμε σε κάθε άρθρο «ναι» ή «όχι», τελείωσε. 
      Κατ’ αρχάς, για τα πρώτα είκοσι επτά άρθρα που αφορούν το Τ.Σ.Μ.Ε.Δ.Ε. έχω να πω τα εξής:
      Το πρώτο αφορά το θέμα της αναπροσαρμογής των συντάξεων. Και βέβαια η αναπροσαρμογή επαφίεται στη βούληση της εκάστοτε κυβέρνησης σύμφωνα με το νομοσχέδιο. Εμείς θεωρούμε ότι πρέπει να υπάρξει ρητή πρόβλεψη για την αναπροσαρμογή των συντάξεων και τη σύνδεση τους είτε με τις αυξήσεις των μισθών των δημοσίων υπαλλήλων είτε με μία ασφαλιστική κλάση, όπως προτείνει το ίδιο το Τ.Σ.Μ.Ε.Δ.Ε.. 
      Το δεύτερο αφορά τον αυθαίρετο καθορισμό της κύριας σύνταξης και στο ζήτημα αυτό θεωρούμε ότι είναι ορθή η άποψη του Τ.Σ.Μ.Ε.Δ.Ε., που συνδέει τη βασική σύνταξη με την τρίτη ασφαλιστική κλάση. Εδώ βέβαια πρέπει να ληφθούν υπ΄ όψιν και οι αποφάσεις των δικαστηρίων, οι οποίες πρέπει να γίνονται σεβαστές και δεν ξέρουμε γιατί μερικές φορές υπάρχει μία τέτοια επιφυλακτικότητα στο να εφαρμόζονται οι δικαστικές αποφάσεις οι όποιες είναι υποχρεωτικές. 
      Επίσης, όσον αφορά  την κατηγορία όσων εντάχθηκαν στην ασφάλιση του Τ.Σ.Μ.Ε.Δ.Ε. την περίοδο 1993-2006, σε αυτούς θα πρέπει να δοθεί το δικαίωμα της εξαγοράς της ειδικής προσαύξησης. Και βέβαια εδώ η εξαγορά αφορά και το ύψος των εισφορών των νέων ασφαλισμένων. Συνδέονται αυτά τα δύο. Εμείς νομίζουμε ότι η μείωση αυτή θα πρέπει να είναι της τάξης του 35% για τα τρία πρώτα χρόνια και 50% της εισφοράς για τα υπόλοιπα τέσσερα χρόνια -συνολικά επτά χρόνια- και από εκεί και πέρα να ακολουθούν την κανονική διαδικασία. 
      Τώρα, όσον αφορά τα άρθρα, συμφωνούμε και ψηφίζουμε τα άρθρα 1,2,3,5,7,9,11,12,13 και από το 15 έως το 26. Είχαμε επιφυλάξεις για τα άρθρα 4,6,8, και 27, όπου είχαμε ζητήσει να γίνουν δεκτές ορισμένες διατυπώσεις, που είχε ζητήσει και το Τεχνικό Επιμελητήριο και το Τ.Σ.Μ.Ε.Δ.Ε., και έχουμε κάνει και τροπολογίες. Εφόσον αυτά δεν γίνονται δεκτά, όπως δήλωσε ο κύριος Υπουργός, εμείς τα καταψηφίζουμε. 
      Επίσης υπάρχει ένα αίτημα από τους μηχανικούς. Υπάρχουν εργαζόμενοι μηχανικοί, οι οποίοι εργάζονται σε βαριές και ανθυγιεινές εργασίες μέσα σε χημικές βιομηχανίες, μέσα σε μεταλλεία και θα πρέπει να ληφθεί αυτό υπ΄ όψιν, ώστε να ασφαλίζονται στο Τ.Σ.Μ.Ε.Δ.Ε., όσον αφορά αυτόν τον τομέα της βαριάς και ανθυγιεινής εργασίας.
      Πάμε τώρα στα άλλα άρθρα. Στο κεφάλαιο το άρθρο 28 αφορά τη ρύθμιση των οφειλόμενων εισφορών προς το Ι.Κ.Α.. Το είπαμε και στη συζήτηση επί της αρχής και στην αρμόδια επιτροπή ότι δεν συμφωνούμε με αυτήν τη ρύθμιση, γιατί έτσι υπάρχει τεράστια εισφοροδιαφυγή, υπάρχει τεράστια καθυστέρηση στην πληρωμή των χρεών που οφείλουν και οι ιδιώτες και το δημόσιο και με αυτές τις ρυθμίσεις δεν βλέπουμε να γίνεται τίποτα. Άλλωστε, επανειλημμένα έχουν γίνει τέτοιες ρυθμίσεις και δεν απέδωσαν. Και απ’ αυτές τις ρυθμίσεις σε ενενήντα έξι δόσεις και με μείωση των πρόσθετων τελών και προσαυξήσεων κατά 80%, αν η εξόφληση γίνει εφάπαξ, και κατά 50%, αν γίνει με δόσεις, επωφελούνται ιδίως αυτοί που χρωστάνε τα πολλά. Βέβαια, εμείς είμαστε αντίθετοι και καταψηφίζουμε αυτό το άρθρο. 
      Το άρθρο 29 αφορά συνταξιοδοτικά θέματα. Συμφωνούμε με μία επισήμανση. Η δυνατότητα λήψης μειωμένης σύνταξης γήρατος χωρίς την προϋπόθεση της συμπλήρωσης των εκατό ημερών ασφάλισης κατ’ έτος την τελευταία πενταετία, εφόσον αποδεδειγμένα  ο αιτών ήταν τους  τελευταίους είκοσι τέσσερις μήνες άνεργος. 
      Η ρύθμιση αυτή είχε περιορισμένη διάρκεια δύο ετών από την ημέρα της δημοσίευσης του νόμου. Αυτή παρατείνεται για τρία ακόμη χρόνια. Κατά τη γνώμη μας θα πρέπει να γίνει πάγια και επίσης δεν θα πρέπει να απαιτείται η επί εικοσιτετράμηνο κάρτα ανεργίας του Ο.Α.Ε.Δ., γιατί αφ’ ενός το ότι είναι άνεργοι μπορεί να φανεί από το αν έχουν ή δεν έχουν έστω και μια μέρα ασφάλισης και αφ’ ετέρου γιατί πολλοί λόγω άγνοιας της διάταξης, όπως συμβαίνει πολύ συχνά,  δεν θα πάνε να γραφτούν στα μητρώα ανέργων του Ο.Α.Ε.Δ.. 
      Στο άρθρο 30 έχουμε επιφυλάξεις, παρά το ότι συμφωνούμε με τις περισσότερες ρυθμίσεις. Υπάρχει και μια που χρειάζεται ένα μικρό σχολιασμό. Στο αρχικό σχέδιο προβλεπόταν ότι οι Βουλευτές που άφηναν τη δουλειά τους είχαν τη δυνατότητα να ασφαλίζονται διπλά με έξοδα της Βουλής. Είχαν και την ασφάλιση του Βουλευτή και την ασφάλιση του ταμείου στο οποίο ήταν ασφαλισμένοι πριν να εκλεγούν. Στο νομοσχέδιο που κατατέθηκε αναφέρεται ότι η ρύθμιση αυτή θα ισχύσει μόνο για τους τυφλούς Βουλευτές.
      Στο άρθρο 31 για τις ρυθμίσεις όσων απασχολούνται στο θέαμα και ακρόαμα συμφωνούμε. Στο άρθρο 32 υπάρχουν ειδικές ρυθμίσεις οφειλόμενων εισφορών. Δεν το ψηφίζουμε, γιατί δίνει τη δυνατότητα να υπάρξουν πολλές ρυθμίσεις που τις θεωρούμε χαριστικές και έχουν γίνει και από αυτήν την άποψη διάφορες εδώ αταξίες σε πολλές περιπτώσεις και στη βόρειο Ελλάδα με κάποιο λογιστικό γραφείο που είχε παρασύρει πάρα πολλούς εργαζόμενους. 
      Στο άρθρο 33 «Ρύθμιση οργανωτικών θεμάτων Ι.Κ.Α.-Ε.Τ.Α.Μ.» συστήνεται στη Νομαρχία Αθηνών Περιφερειακό Υποκατάστημα Απονομής Συντάξεων κ.λπ. και βέβαια δημιουργούνται δέκα υποδιευθύνσεις και σαράντα εννέα τμήματα, ενώ το Περιφερειακό Υποκατάστημα εξακολουθεί να λειτουργεί. Πέρα από τις βασικές επισημάνσεις για το σύνολο των οργανωτικών παρεμβάσεων που γίνονται, ενώ διαρκεί ο διάλογος για το νέο οργανωτικό σχήμα και τις χωρίς κριτήρια οργανωτικές παρεμβάσεις ειδικά για το ζήτημα αυτό επί χρόνια, αυτό το οποίο ζητείται είναι η αποκέντρωσή του και όχι η υπάρχουσα κατάσταση ούτε πολύ περισσότερο η μεγαλύτερη υπερσυγκέντρωση που προωθείται με τη ρύθμιση αυτή. Γι’ αυτό το καταψηφίζουμε. 
      Ψηφίζουμε το άρθρο 34, παρά τις κάποιες ενστάσεις που έχουμε διατυπώσει, γιατί βέβαια λύνει υπαρκτά προβλήματα εφόσον συστήνονται μια σειρά τοπικά υποκαταστήματα σε διάφορες περιοχές της Αθήνας και της Αττικής. Στο άρθρο 35 διαφωνούμε για τη σύσταση υποδιεύθυνσης και τμημάτων στη Διεύθυνση Προμηθειών και Χημικών Υπηρεσιών του Ι.Κ.Α.-Ε.Τ.Α.Μ. με το σκεπτικό που αναπτύξαμε προηγουμένως και στο άρθρο 33. Επίσης διαφωνούμε και καταψηφίζουμε το άρθρο 36 για τη σύσταση τριών υποδιευθύνσεων στη Διεύθυνση Τεχνικής και Στέγασης της Γενικής Διεύθυνσης Οικονομοτεχνικών Υπηρεσιών του Ι.Κ.Α.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό ακόμα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το έχετε.
      ΑΘΑΝΑΣΙΟΣ ΛΕΒΕΝΤΗΣ: Τώρα, υπάρχει ένα άλλο θέμα που έχει σχέση με τους γιατρούς του Ι.Κ.Α. και τα προβλήματα που αντιμετωπίζουν με την τακτοποίηση των εκκρεμοτήτων. Εμείς πιστεύουμε ότι θα πρέπει όλοι οι γιατροί να τακτοποιηθούν. Αυτοί προσφέρουν πολύτιμες υπηρεσίες και δεν μπορεί να πηγαίνουν και συνωστίζονται στις ουρές του Ι.Κ.Α. οι εργαζόμενοι. Δεν μπορεί να πηγαίνεις στο Ι.Κ.Α. των Άνω Λιοσίων, μιας μαρτυρικής πόλης και να σου λέει ο γιατρός: «Σήμερα εξέτασα εκατόν είκοσι αρρώστους». Εκατόν είκοσι άρρωστοι δεν είναι ούτε από ένα λεπτό, είναι να μπει και να βγει κάποιος και ο γιατρός δεν προλαβαίνει ούτε το όνομά τους να γράψει. Επομένως είναι υποχρεωμένη εδώ η πολιτεία και το Ι.Κ.Α. να προσλάβει τους γιατρούς, να τους τακτοποιήσει και βέβαια οι ρυθμίσεις αυτές δεν θα πρέπει να γίνονται με τον τρόπο που πάνε να γίνει εδώ. 
      Όσον αφορά την παράταση της προθεσμίας για υπαγωγή των γιατρών στη διάταξη της παραγράφου 3, άρθρο 10 του ν. 3232, είναι δώρο άδωρο, γιατί η διάταξη αυτή είναι εντελώς ασύμφορη και ουσιαστικά αποτελεί έναν εμπαιγμό. Βέβαια υπάρχει μια εργασιακή αβεβαιότητα και για τους οδοντιάτρους, όπως και για πολλούς γιατρούς, και πιστεύουμε ότι αλλιώς θα πρέπει να αντιμετωπιστεί. Καταψηφίζουμε, λοιπόν, αυτό το άρθρο. 
      Τώρα, στα ταμεία Τύπου είπαμε ότι εδώ και με τα ταμεία Τύπου υπάρχει ένα μεγάλο πρόβλημα, γιατί υπάρχουν χαριστικές ρυθμίσεις. Μερικές φορές μάλιστα οι χαριστικές ρυθμίσεις σηματοδοτούν και συγκεκριμένα συμφέροντα και συγκεκριμένες επιχειρήσεις και αυτές οι χαριστικές ρυθμίσεις έχουν σχέση με τις οφειλές των εργοδοτών προς τα ταμεία.
      Με την ίδια, λοιπόν, με την ποιο πάνω αναφερθείσα λογική για το Ι.Κ.Α. εμείς διαφωνούμε σ' αυτό το θέμα και καταψηφίζουμε το σχετικό άρθρο. 
      Επίσης, αν θέλουμε να μιλάμε για δημοκρατική ενημέρωση, αν θέλουμε να μιλάμε για υγιείς επιχειρήσεις στο χώρο του Τύπου και για ποιότητα στην ενημέρωση σε καμία περίπτωση δεν θα πρέπει να επιβραβεύουμε όλους αυτούς που εισφοροδιαφεύγουν. Αντίθετα, πρέπει να είμαστε ακόμα πιο αυστηροί στο θέμα της είσπραξης των ασφαλιστικών εισφορών. Ακόμη, πρέπει να υπάρχει καταγεγραμμένο και αποδεδειγμένα να διαπιστώνεται ότι έχει καταβληθεί το αγγελιόσημο. 
      Θα πρέπει, επίσης, αυτές οι επιχειρήσεις που υπάγονται στα ταμεία του Τύπου, να είναι σαφές ότι δεν θα λείψουν, δηλαδή εκείνες που θα σπεύσουν να ενταχθούν στη ρύθμιση, να πάρουν την ασφαλιστική ενημερότητα που δεν τους δίνεται σήμερα, επειδή χρωστάνε, και στη συνέχεια να κλείσουν. Έχουν γίνει πάρα πολλές τέτοιες ρυθμίσεις, όπως γίνονται και με διάφορες επιχειρήσεις, οι οποίες θα πάρουν επίσης την ασφαλιστική ενημερότητα, δίνοντας την πρώτη δόση αυτών που χρωστάνε στο Ι.Κ.Α. και μετά να εξαφανιστούν και ενδεχομένως θα τις δούμε στη Βουλγαρία, στη Ρουμανία ή ακόμα και στην Κίνα. 
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα κάνω δύο σχόλια πριν μπω στα άρθρα. Στη συζήτηση του νομοσχεδίου επί της αρχής εμείς από το ΠΑ.ΣΟ.Κ. ασκήσαμε τεκμηριωμένη κριτική για την πολιτική της Κυβέρνησης. Πιστεύουμε και αποδεικνύουμε ότι αποδυναμώνει συστηματικά το κοινωνικό κράτος στη χώρα μας υποσκάπτοντας, μάλιστα, δύο κύρια θεμέλιά του που είναι το ασφαλιστικό και το σύστημα υγείας. 
      Είναι μια πολιτική που διευρύνει τα κοινωνικά ελλείμματα και αποδυναμώνει την κοινωνική συνοχή. Οξύνει τα προβλήματα στο ασφαλιστικό. Και δεν είναι μόνο οι πράξεις και οι παραλείψεις της Κυβέρνησής σας, αλλά είναι και τα συγκεκριμένα πλήγματα. Πλήγμα είναι για τη βιωσιμότητα του συστήματος η υποχρηματοδότησή του, πλήγμα είναι το ένα εκατομμύριο ανασφάλιστοι, πλήγμα είναι το καλπάζον έλλειμμα στους κλάδους υγείας των ταμείων και η αλματώδης αύξηση, ιδιαίτερα στις φαρμακευτικές δαπάνες με την πολιτική σας, εν προκειμένω εννοεί την κατάργηση της λίστας και νέο τρόπο τιμολόγησης. Αυξήθηκαν τον τελευταίο χρόνο κατά 30%. Ακόμη, είναι πλήγμα η συνολική υποβάθμιση του συστήματος υγείας. 
      Αλλά δεν είναι μόνο αυτό, τα πλήγματα κύριε Υπουργέ. Ενοχληθήκατε προηγουμένως, όταν έκανε αναφορά η εισηγήτριά μας. Είναι και τα ήξεις – αφήξεις, τα δικά σας μισόλογα και η κρυψίνοια της Κυβέρνησης σε σχέση με το ασφαλιστικό. Κάθε τόσο αναστατώνετε τους ασφαλισμένους και τους αναγκάζετε να τρέχουν για πρόωρη συνταξιοδότηση. Τα είπαμε και επί της αρχής και μας απάντησε ο κύριος Υπουργός, μα τι λέτε, και μας κατακεραύνωνε. Έλεγε ότι η θέση της Κυβέρνησης είναι καθαρή. Και όμως, πριν αλέκτωρα λαλήσαι τρις… ο κύριος Υπουργός –αποτυπώθηκε η δήλωση και στις εφημερίδες- σε τηλεοπτική εκπομπή έκανε δήλωση για άλλον τρόπο υπολογισμού των συντάξεων που σημαίνει μείωση των συντάξεων. Δεν αναφέρομαι στον κ. Μητσοτάκη που ως «λαγός» βγήκε πάλι και μίλησε για το ασφαλιστικό. Κτυπήσατε και πάλι κύριε Υπουργέ, και μη διαμαρτύρεστε. 
      ΠΑΝΑΓΙΩΤΗΣ ΑΔΡΑΚΤΑΣ: Από πού βγαίνει η μείωση; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Επομένως η πολιτική σας ασκείται  με  ανεύθυνο τρόπο.
      ΠΑΝΑΓΙΩΤΗΣ ΑΔΡΑΚΤΑΣ: Από πού βγαίνει αυτή η μείωση, κύριε συνάδελφε; Πείτε μας. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε, σας παρακαλώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Η πολιτική σας συνολικά είναι ανεύθυνη.
      Αν μου δώσει ο Πρόεδρος το χρόνο, αντέχω το διάλογο. Να συζητήσουμε, κύριε συνάδελφε, και man to man. 
      ΠΑΝΑΓΙΩΤΗΣ ΑΔΡΑΚΤΑΣ: Από πού προβλέπεται η μείωση, σας ρωτώ. 
      ΠΡΟΕΔΡΕΥΩΝ (Ιωάννης Τραγάκης): Θα τα πείτε έξω. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εντάξει, κύριε Πρόεδρε. 
      Είναι ανεύθυνη και αφερέγγυα και κρύβετε επιμελώς προξενώντας σύγχυση τις πραγματικές σας προθέσεις στο ασφαλιστικό. Αυτή είναι η αλήθεια.
      Το δεύτερο σχόλιό μου έχει να κάνει με την όλη συζήτηση που έγινε επί της αρχής. Προσπαθούσατε πάλι κύριοι της κυβερνητικής πτέρυγας να αναζητήσετε άλλοθι στο παρελθόν. Σας έχω πει και σας το λέω για μια ακόμη φορά ότι είσαστε Κυβέρνηση σχεδόν τρία χρόνια. Συνεχίζετε την τακτική να κρυφθείτε στο παρελθόν. Αυτό είναι έμμεση ομολογία ότι δεν θέλετε να αναδείξετε το παρόν σας, το οποίο είναι αρνητικό. Είναι έμμεση ομολογία της αποτυχίας σας. Και όταν μιλάτε για το ασφαλιστικό και για το κοινωνικό κράτος, κύριοι συνάδελφοι της Νέας Δημοκρατίας, τουλάχιστον να είστε λίγο προσεκτικοί. Για σας, για την παράταξή σας, ήταν πάντα «κόκκινο πανί», το κοινωνικό κράτος. Είναι δημιούργημα της προοδευτικής παράταξης. Το ΠΑ.ΣΟ.Κ., όταν ήρθε το ’81, έδωσε σύγχρονη υπόσταση στο κοινωνικό κράτος. Εγγυηθήκαμε τα ασφαλιστικά –και όχι μόνο- δικαιώματα των πολιτών.
      Το νέο νομοσχέδιο τώρα δεν αντιμετωπίζει καμία από τις σοβαρές παραμέτρους του ασφαλιστικού ζητήματος. Και έρχομαι στο πρώτο κεφάλαιο του νομοσχεδίου, στα άρθρα 1 έως 27, για το Τ.Σ.Μ.Ε.Δ.Ε.. Επιχειρείται η αναδιάρθρωσή του. Το Τ.Σ.Μ.Ε.Δ.Ε. είναι πράγματι ένα εύρωστο Ταμείο. Αντιμετωπίζει, παρ’ όλα αυτά, προβλήματα και απώλειας εσόδων, όπως το επισημαίνει και η Ο.Κ.Ε.. Έχει επίσης χαμηλό επίπεδο παροχών και εξυπηρέτησης, ιδιαίτερα στον κλάδο υγείας. Η αναδιάρθρωση ήταν πάγιο αίτημα των μηχανικών και ξέρετε ότι σκόνταφτε, ακόμη και στις εσωτερικές διαφωνίες στις κατηγορίες ασφαλισμένων. Είναι αναγκαιότητα να γίνει. Συμφωνώ. Δεν διαφωνούμε για το βήμα που γίνεται. Έχουμε όμως σοβαρές επιφυλάξεις για τις συγκεκριμένες ρυθμίσεις. 
      Πρώτον, οι ρυθμίσεις δεν είναι αποτέλεσμα μιας αναλογιστικής μελέτης, ούτε ανταποκρίνονται στις προσδοκίες των μηχανικών. Η αύξηση των συντάξεων όπως την προσδιορίζετε, στα 816 ευρώ, είναι πολύ κάτω και από τα οριζόμενα στην απόφαση του Συμβουλίου Επικρατείας. Η αναπροσαρμογή των συντάξεων επίσης, με το άρθρο 8, επαφίεται στη βούληση της Κυβέρνησης. Τα αιτήματα των συνταξιούχων για σύνδεση του ποσού με τα αντίστοιχα του δημοσίου ή με την τρίτη ασφαλιστική κατηγορία δεν ικανοποιούνται. Αυτά ως προς το σκέλος αναπροσαρμογών και της αύξησης των συντάξεων.
      Δεύτερο θέμα που διαφωνούμε: Το θέμα της ισονομίας. Δημιουργείτε διαφορετικό καθεστώς για όσους εντάχθηκαν μετά από έναν ορισμένο χρόνο. Και γιατί το τονίζω; Έχουμε κυρίως επιβάρυνση των νέων μηχανικών. Αναφέρομαι στο άρθρο 4 και άλλες παραγράφους. Οι νέοι μηχανικοί αντιμετωπίζουν σήμερα σημαντικά προβλήματα στην αγορά εργασίας: Χαμηλές αποδοχές, υποαπασχόληση, υψηλά ποσοστά ανεργίας. Αυτά τα προβλήματα μαστίζουν τους νέους μηχανικούς. Έχουμε, λοιπόν, εδώ ανισοβαρή επιβάρυνση των μηχανικών. Ζητούν και μείωση των καταβαλλομένων εισφορών και παράταση του χρόνου καταβολής.
      Και το τρίτο θέμα που διαφωνούμε. Προσπαθώ στο λίγο χρόνο που έχω να τα πω συνοπτικά. Δεν ξεκαθαρίζονται ούτε οι στόχοι ούτε το περιεχόμενο του κλάδου ειδικών παροχών. Αναφέρομαι στο άρθρο 24. Δεν είναι δική μας μόνο παρατήρηση. Το παρατηρεί και η Ο.Κ.Ε.. Επισημαίνεται μάλιστα στην έκθεση της Ο.Κ.Ε. –και συμφωνώ- ότι θα πρέπει να καθοριστούν οι παροχές του κλάδου με διάλογο με τους εμπλεκομένους φορείς.
      Πάνω σ’ αυτά τα τρία κεφάλαια είναι οι διαφωνίες μας. Η εισηγήτριά μας είπε ποια συγκεκριμένα άρθρα θα ψηφίσουμε και ποια δεν θα ψηφίσουμε. 
      Κύριε Υπουργέ, επειδή έχουν ακουστεί βελτιωτικές προτάσεις στην επιτροπή, έχουν γίνει προτάσεις και από τους ενδιαφερόμενους φορείς και έχουν κατατεθεί και σχετικές τροπολογίες, παρακαλώ να στήσετε ευήκοον ους. 
      Είναι κατά βάση προτάσεις του Τεχνικού Επιμελητηρίου Ελλάδος και των συνταξιούχων. Είναι προτάσεις που βελτιώνουν τις ρυθμίσεις. Έχουν κατατεθεί και σχετικές τροπολογίες που θα πρέπει να τις δούμε. Επιμένουμε ότι με βάση το σκεπτικό των αιτιάσεων και των ενστάσεων που έχουμε, θα πρέπει να ξαναδούμε ορισμένες ρυθμίσεις γιατί επιδέχονται βελτιώσεων. 
      Άκουσα προηγουμένως, κύριε Υπουργέ, τις τροποποιήσεις που κάνατε. Αλλά δεν άκουσα κάποια ουσιαστική βελτίωση –εκτός αν περιμένετε σήμερα και τη συζήτηση επί των άρθρων- ιδιαίτερα στις ρυθμίσεις του Τ.Σ.Μ.Ε.Δ.Ε.. Θα μπορούσαμε πραγματικά με βελτιώσεις να επιτύχουμε ένα ουσιαστικό βήμα αναδιάρθρωσης. Επομένως να κάνουμε ένα βήμα καλύτερης λειτουργίας και αναβάθμισης της εξυπηρέτησης των ασφαλισμένων του Ταμείου αυτού.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Μωραΐτης έχει το λόγο.
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε σήμερα είναι ένας χαρακτηριστικός τύπος νομοσχεδίου αυτής της Κυβέρνησης. Αποτυπώνει, θα έλεγα, με τον απόλυτο τρόπο τη φιλοσοφία της Κυβέρνησης της Νέας Δημοκρατίας για το πώς εννοεί πραγματικά τη διακυβέρνηση της χώρας. Αποσπασματικότητα, έλλειψη οράματος, προχειρότητα, αλλά κυρίως και πάνω απ’ όλα φωτογραφική διάθεση για διευθετήσεις επιχειρηματικών συμφερόντων.
      Πέρασε μάλιστα και μία πολύ χαριτωμένη ονομασία γι’ αυτό το νομοσχέδιο. Το ονόμασαν «μίνι ασφαλιστικό». Μόνο αυτό βέβαια δεν είναι. Εγώ θα έλεγα, κυρίες και κύριοι συνάδελφοι, να το ονομάσουμε «μάξι πελατειακό», αλλά μπορώ να πω επίσης, και «σούπερ μάξι εισπρακτικό» γιατί αυτό πραγματικά είναι το νομοσχέδιο, το οποίο έρχεται αυτές τις ημέρες στην Ολομέλειά μας. Δεν μπορώ να αντιληφθώ πώς μπορεί να είναι παρέμβαση για το ασφαλιστικό πρόβλημα της χώρας οι προτεινόμενες κραυγαλέες διευθετήσεις χρεών μεγαλοοφειλετών. 
      Πώς ηχούν σήμερα πράγματι, κυρίες και κύριοι συνάδελφοι, οι κορώνες της Νέας Δημοκρατίας ως αξιωματικής αντιπολίτευσης περί χαριστικών ρυθμίσεων των κυβερνήσεων του ΠΑ.ΣΟ.Κ. βλέποντας τις σημερινές κραυγαλέες ρυθμίσεις που μπορεί να δημιουργήσουν –και θα δημιουργήσουν- στρεβλές συνθήκες ανταγωνισμού στην αγορά;
      Κυρίες και κύριοι συνάδελφοι, κανείς δεν έχει αντίρρηση ότι το ασφαλιστικό μας σύστημα χρειάζεται μεταρρυθμίσεις. Κανείς δεν έχει αντίρρηση ότι απαιτείται ένας μεγάλος, ουσιαστικός διάλογος, αλλά πάνω απ’ όλα κοινωνικές συμμαχίες για να προωθηθούν αυτές οι μεταρρυθμίσεις. Όμως επί δυόμισι χρόνια η Κυβέρνηση αποδείχτηκε ανίκανη και ανεύθυνη στη διαχείριση των θεμάτων αυτών. Η «ήξεις αφήξεις» τακτική της στο θέμα των ρυθμίσεων των χρεών στο Ι.Κ.Α. είναι χαρακτηριστική. Από τη μια το Δεκέμβριο του 2004 δεσμευόσασταν ότι δεν θα υπάρξει άλλη ρύθμιση χρεών μετά την αρχική, που ήταν μάλιστα και στις πρώτες νομοθετικές ενέργειες της Κυβέρνησής σας και λίγο μετά προαναγγείλατε τη σημερινή ρύθμιση. 
      Το μήνυμα όμως ήταν ξεκάθαρο: Μην πληρώνετε τίποτα. Ξεκάθαρες όμως ήταν και οι συνέπειες για τα ασφαλιστικά ταμεία, τα οποία λέγατε με μεγάλες κουβέντες και ωραία λόγια ότι εσείς θα έρθετε να νοικοκυρέψετε.
      Είναι νοικοκύρεμα, κύριε Υπουργέ, η αύξηση 80% των οφειλών των εργοδοτών μέσα σε δυόμισι χρόνια, αλλά και της εισφοροδιαφυγής που φθάνει πλέον τα 5.000.000.000 ευρώ; Αυτό είναι το νοικοκύρεμα, το οποίο θα κάνατε; Άλλα να λέμε πριν, άλλα να εξαγγέλλουμε μετά, άλλα να νομοθετούμε και βεβαίως άλλα λόγια να αγαπιόμαστε, όταν η αγορά και τα ασφαλιστικά ταμεία γίνονται μπάχαλο.
      Το επεισόδιο το είδαμε και με τη φορολογική πολιτική της Κυβέρνησης, η οποία οδήγησε στην κατάρρευση των εσόδων. Μία κατάρρευση που πάτε τώρα να την μπαλώσετε με μία ακόμη φοροεπιδρομή. 
      Το ίδιο σενάριο είδαμε και στην περίπτωση των ασφαλιστικών ταμείων. Προσπαθείτε, κύριε Υπουργέ, να μαζέψετε να ασυμμάζευτα και βεβαίως θα αποτύχετε, γιατί γνωρίζετε πολύ καλά ότι τα όρια δυνατοτήτων των ρυθμίσεων και των οφειλών, όσο κραυγαλέες και αν είναι στην περίπτωσή σας, είναι πεπερασμένες. 
      Κυρίες και κύριοι συνάδελφοι, ως Βουλευτής, όμως, της περιφέρειας και ιδιαίτερα ενός κατ’ εξοχήν αγροτικού νομού, δεν μπορώ να μην επισημάνω την πρωτοφανή αλλαγή κριτηρίων για την ασφάλιση των αυτοαπασχολούμενων στις αγροτικές περιοχές που εισάγει το άρθρο 46. Βέβαια άκουσα πολύ προσεκτικά τον εισηγητή σας, ο οποίος, αν κατάλαβα καλά, μιλάει για την απόσυρση του συγκεκριμένου άρθρου πλην μιας διάταξης.
      Θέλω να πω, όμως, κυρίες και κύριοι συνάδελφοι, ότι αυτό το άρθρο και η φιλοσοφία του απεικονίζει ποια είναι η διάθεσή σας, ποια είναι η πολιτική σας θέση και τι πραγματικά πιστεύετε για το ασφαλιστικό σύστημα, αλλά πάνω από όλα για την ύπαιθρο. Με το συγκεκριμένο άρθρο θέλετε να εξομοιώσετε έναν επαγγελματία, ο οποίος ζει σε ένα μικρό οικισμό της Μυκόνου, με έναν αγρότη, ο οποίος ζει στο ορεινό Ξηρόμερο. 
      Αυτό το οποίο θα ήθελα να σας προτείνω, κύριε Υπουργέ, είναι πράγματι να αποσυρθεί το συγκεκριμένο άρθρο. Και πρέπει να αποσυρθεί, γιατί μόνο εισπρακτικό στόχο έχει και τίποτα άλλο. Φαίνεται, όμως, ότι για την Κυβέρνησή σας η ώρα της περιφέρειας δεν έχει έρθει ακόμη. Αυτό το οποίο βλέπουμε και από αυτό το νομοσχέδιο είναι ότι έχει έρθει μόνο η ώρα των εισπράξεων.
      Με αυτή την ενέργειά σας αποδεικνύετε μια ακόμη φορά τη διαφορά μας. Η ρύθμιση των κυβερνήσεων του ΠΑ.ΣΟ.Κ. είχε άλλα κριτήρια. Συνδύαζε τον πληθυσμό της περιοχής με το εισόδημα. Με τη ρύθμισή σας αυτή, εσείς καταργείτε αυθαίρετα τα εισοδηματικά κριτήρια και μειώνετε το πληθυσμιακό όριο. Κόντρα σε όποια αναπτυξιακή και κοινωνική λογική κόβετε σχεδόν στο ήμισυ τον αριθμό των δικαιούχων.
      Αυτό το οποίο θα ήθελα να προτείνω για το συγκεκριμένο άρθρο είναι να αποσυρθεί για να μπορέσουν αυτές οι περιοχές της χώρας -η περιφέρεια που δεν περνά απλά δύσκολες μέρες λόγω της πολιτικής σας, αλλά πολύ δύσκολες και ακόμα χειρότερες όπως φαίνεται- να έχουν ελαφρύνσεις και να μπορούν να σχεδιάσουν καλύτερα.
      Εμείς, κύριε Υπουργέ, θα καταψηφίσουμε το νομοσχέδιο και τα άρθρα, γιατί πολύ απλά δεν θα γίνουμε σε καμία περίπτωση, είτε συνυπογράφοντες σε προεκλογικά γραμμάτια είτε συμμέτοχοι στην επίδειξη της κοινωνικής αναισθησίας σας. Δεν μπορούμε να δεχθούμε να οδηγεί τα ασφαλιστικά μας ταμεία και συνολικά το ασφαλιστικό μας σύστημα η ανευθυνότητα, η ευθυνοφοβία, η προχειρότητα αλλά και η αναλγησία.
      Θα σας έλεγα, κύριε Υπουργέ, ότι πρέπει να ανοίξετε σοβαρά και υπεύθυνα το διάλογο για το ασφαλιστικό, αλλά βλέπω, όμως, ότι όλα τα Υπουργεία έχουν κλείσει ρολά. Έχετε ήδη κρεμάσει την ταμπέλα «Κλειστό λόγω εκλογών», οπότε με υπευθυνότητα θα το κάνουμε εμείς σαν επόμενη κυβέρνηση της χώρας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.». 
      Παραπέμπεται στην αρμόδια Διαρκή Επιτροπή.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Θα ήθελα να κάνω μια μεθοδολογική, μια ουσιαστική και μια παρατήρηση επί του συγκεκριμένου θέματος.
      Η μεθοδολογική παρατήρηση και για το σύνολο και για τα άρθρα που εξετάζουμε σήμερα, είναι η εξής: Κύριε Υπουργέ και εσείς και εγώ έχουμε μια εμπειρία σε άλλα όργανα, σε άλλους θεσμούς μέσα στην Ευρωπαϊκή Ένωση, που είναι ακραία γραφειοκρατικός οργανισμός. Τέτοιου είδους, όμως, νομοσχέδιο ή αντίστοιχα οδηγία ή κανονισμός, το οποίο να επεκτείνεται σε κάθε πτυχή, την οποία κάποιος δεν περιμένει, δεν έχουμε ξαναδεί. Εγώ αιφνιδιάστηκα μ΄ αυτό το νομοσχέδιο, δυσκολεύτηκα και το λέω δημόσια. Δυσκολεύομαι να παρακολουθήσω νομοσχέδια τέτοιου τύπου. 
      Πάω να διαβάσω το άρθρο 8 για τα ασφαλιστικά θέματα στη ναυπηγοεπισκευαστική ζώνη Περάματος και πέφτω στις συντάξεις των διπλωματών και στην ασφάλιση των τυφλών Βουλευτών. Ξεφυλλίζει κανείς το νομοσχέδιο αυτό και ξαφνικά, από τα δώρα των εφημεριδοπωλών, πέφτει στις δημοπρασίες που γίνονται στον Οργανισμό Εργατικής Κατοικίας. Δεν είναι σωστό αυτό το πράγμα. Είναι σε μόνιμη σύγχυση και ο ελληνικός λαός και τουλάχιστον ορισμένοι Βουλευτές, σαν και εμένα, που δεν μπορούμε να παρακολουθήσουμε τι γίνεται.
      Υπάρχει ένα χάος, ένα χάσμα, το οποίο χωρίζει τη νομοθεσία αυτήν από τον Έλληνα  πολίτη. Κανείς μόνος του δεν μπορεί να ξεφυλλίσει ένα νόμο και να πει: «Πού θα βρω εγώ κάτι για τον Οργανισμό Εργατικής Κατοικίας, πού θα βρω για τους εφημεριδοπώλες, πού θα βρω για τις συντάξεις των διπλωματών», για να ξέρει πώς θα προασπιστεί τα δικαιώματά του. 
      Είναι λάθος αυτό που κάνετε. Είναι ένας λόγος αποξένωσης τελικά της πολιτικής και κοινοβουλευτικής ζωής από τους πολίτες, είναι ένα πλήγμα στη δημοκρατία.
      Δεύτερον, επί της ουσίας, αυτό το νομοσχέδιο –που έχει ένα σχήμα εντελώς απροσδιόριστο, δεν ξέρεις πού είναι η γωνία, πού είναι η καμπύλη, πού είναι η εσοχή κ.λπ.- ασχολείται με πάρα πολλά θέματα. Υπάρχουν, όμως, κάποια θέματα τα οποία βαραίνουν. Και εδώ, το θέμα που βαραίνει, είναι η αντίληψή σας για την ασφάλιση. Είστε σ’ έναν επικίνδυνο δρόμο, σ’ ένα δρόμο που στρέφεται ενάντια στους πολίτες και σ’ ένα δρόμο, ο οποίος στηρίζει όχι απλώς τις μεγάλες ιδιωτικές επιχειρήσεις, αλλά την πιο κακή συμπεριφορά τους, διότι εδώ «ρίχνετε» ακόμα και τον ευσυνείδητο -μέσα στα πλαίσια της νομοθεσίας- επιχειρηματία, όταν έρχεστε με διατάξεις σχετικά με τις πρόσθετες επιβαρύνσεις και με τις εισφορές και λέτε: «Χαρίζουμε το 80% στις μεγάλες επιχειρήσεις», οι οποίες κάνουν συνεχώς εισφοροκλοπή και εισφοροδιαφυγή.
      Τι αποδεικνύετε μ’ αυτό; Ενισχύετε αυτό το φαινόμενο, σε μία χώρα στην οποία υπολογίζεται ότι το 20% των εργαζομένων είναι ανασφάλιστο, ότι το ένα έκτο των επιχειρήσεων είναι αναπόγραφες, όπου δεν υπάρχει κανένας έλεγχος, όπου μέσα στο I.K.A. λειτουργούν πέντε από τα δεκατρία ελεγκτικά κέντρα, όπου στο I.K.A. έχουμε τεσσερισήμισι χιλιάδες έλλειμμα προσωπικού.
      Πιστεύω ότι αυτή η κατεύθυνση είναι μία κατεύθυνση με μία κοινωνική σφραγίδα προνομιακής αντιμετώπισης των μεγάλων, καθώς και των φωτογραφικών διατάξεων, σε βάρος των πολιτών και των εργαζομένων. Αν ήσαστε σε άλλη κατεύθυνση, αν θέλατε να αντιμετωπίσετε την κλοπή 1 ευρώ από τις εισφορές, όπως αντιμετωπίζετε την κλοπή 1 ευρώ από το Φόρο Προστιθέμενης Αξίας, στο ασφαλιστικό θέμα, σε μεγάλο βαθμό ή σ΄ ένα σημαντικό βαθμό, θα είχαμε πολύ διαφορετικά αποτελέσματα. 
      Όμως, εδώ λέτε: «Ελάτε, θα έχετε προνομιακές διατάξεις, θα σας περιποιηθούμε και αν είστε και στον Τύπο, εμείς που είχαμε τη σημαία της διαπλοκής, θα σας κάνουμε και φωτογραφικές παραγράφους». Και το ξέρετε ότι υπάρχουν φωτογραφικές παράγραφοι εδώ μέσα και είναι ντροπή. Να τις αποσύρετε αυτές.
      Έρχομαι στο τρίτο θέμα, σχετικά με ορισμένες συγκεκριμένες παρατηρήσεις σε σχέση με το Τ.Σ.Μ.Ε.Δ.Ε, με την ασφάλιση των μηχανικών. Σας ανέπτυξε και στην επιτροπή και εδώ ο εισηγητής μας, ο κ. Λεβέντης, τις απόψεις μας. Εγώ θέλω να ζητήσω από εσάς προσωπικά, κύριε Υπουργέ, να είστε συνεπής μ’ αυτά που έχετε πει δημοσίως ή στις συζητήσεις που έγιναν στη Βουλή. Και υπάρχουν μερικές διατάξεις που αφορούν το Τ.Σ.Μ.Ε.Δ.Ε., τις οποίες νομίζω ότι πρέπει να τις δείτε διαφορετικά. 
      Αναφέρομαι πρώτα απ’ όλα στη μεγάλη διάκριση που γίνεται σε μία μεγάλη κατηγορία μηχανικών,  στους οποίους υπάρχει ένα μεγάλο έλλειμμα σε σχέση με τις συντάξεις τους. Αναφέρομαι σ’ αυτούς, οι οποίοι μπήκαν στο ταμείο μετά το Γενάρη του 1993 και έτσι δεν συμμετείχαν στον Ειδικό Λογαριασμό Προσθέτων Παροχών πριν την εφαρμογή αυτού του νομοσχεδίου. Εφόσον αυτό το νομοσχέδιο γίνει νόμος, θα πρέπει να προβλέπει τις ειδικές προσαυξήσεις.
      Στη συζήτηση στη Διαρκή Επιτροπή –έχω τα Πρακτικά εδώ, κύριε Πρόεδρε- σας είπε ο Πρόεδρος του Τεχνικού Επιμελητηρίου ότι ο Ειδικός Λογαριασμός μετατρέπεται σε ειδική προσαύξηση και σας ρώτησε: «Αφού από το 1993 μέχρι το 2006 δεν υπήρχε ο Ειδικός Λογαριασμός, αυτός ο χρόνος εξαγοράζεται;».
      Και παρεμβαίνει ο κ. Αγγελόπουλος και λέει: «Καταβάλλοντας κάποιο ποσοστό». Kαι απαντάει ο κ. Σάββας Τσιτουρίδης, Υπουργός Απασχόλησης και Κοινωνικής Προστασίας: «Καταβάλλοντας ό,τι πρέπει να καταβληθεί. Αν είναι αυτό το αίτημα, θα το δούμε θετικά». 
      Επομένως, κύριε Υπουργέ, σας ζητάω όχι να δεχθείτε τη θέση του Συνασπισμού, αλλά τη θέση του κ. Τσιτουρίδη στη Διαρκή Επιτροπή. 
      Τρία σημεία θα αναφέρω. Το δεύτερο σημείο, λοιπόν, που θέλω να θέσω, είναι σχετικό με το δημιουργούμενο νέο προνοιακό κλάδο των ειδικών παροχών, ο οποίος, πάλι κατά τοποθέτηση δική σας, θα πρέπει να αντιμετωπίζει τα προβλήματα των ανέργων μηχανικών συν –αυτό το προσθέτω εγώ- το ότι θα πρέπει να μεριμνά για τις περιπτώσεις που αποδεδειγμένα κάποιος μηχανικός αδυνατεί να καταθέσει τις εισφορές του. 
      Σας ζητάω, λοιπόν, εδώ είτε να δεχθείτε κάποια από τις τροπολογίες που έχουν υποβληθεί είτε να κάνετε μια ερμηνευτική δήλωση, διότι στο νομοσχέδιο δεν αναφέρεται κάτι σχετικά με το νέο προνοιακό κλάδο των ειδικών παροχών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το τρίτο σημείο που θέλω να θέσω –και δεν θέλω να επαναλάβω όσα έθεσε ο κ. Λεβέντης- είναι ότι στο άρθρο 4, πρέπει να αφαιρεθεί κατά τη γνώμη μου η δυνατότητα που υπάρχει, να αυξάνεται η εισφορά στον κλάδο ειδικής προσαύξησης από 12% σε 20% της πρώτης ασφαλιστικής κατηγορίας μετά την πρώτη πενταετία. Δεν χρειάζεται να υπάρχει αυτό το «φόβητρο» πάνω στους μηχανικούς. 
      Αυτά, κύριε Πρόεδρε και ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Εγώ σας ευχαριστώ. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τρεις πολύ σύντομες παρατηρήσεις σε ό,τι αφορά τη μεθοδολογικού χαρακτήρα παρατήρηση του κυρίου Προέδρου του Συνασπισμού. 
      Εγώ θα συμφωνήσω μαζί σας, κύριε Αλαβάνο, ότι είναι ένα δύσκολο νομοσχέδιο, το οποίο δεν επαίρεται ότι θα αποτελέσει πρότυπο σχεδίου νόμου κλασσικού τύπου.
      Είχα, όμως, την ευκαιρία να επισημάνω από την πρώτη μέρα της συζητήσεως στη Βουλή, ότι είχαμε και έχουμε δεκάδες εκκρεμοτήτων στο χώρο του συστήματος κοινωνικής ασφάλισης που έρχονται από μακριά και θέλουμε το ταχύτερο δυνατό να διαρρυθμίσουμε αυτές τις εκκρεμότητες –το Τ.Σ.Μ.Ε.Δ.Ε. είναι μια απ’ αυτές τις μεγάλες εκκρεμότητες- για να μπορέσουμε παράλληλα με την εφαρμογή της ισχύουσας νομοθεσίας, να βάλουμε μια σταθερή βάση, ώστε από εκεί και πέρα να βασιστούμε στην αναλογιστική αποτύπωση του προβλήματος του συστήματός μας. Άρα, λοιπόν, θεωρείστε ότι η ανάγκη να ρυθμίσουμε εκκρεμότητες, μας οδήγησε να παρουσιάσουμε αυτό το σχέδιο νόμου. 
      Θα ήθελα, όμως, να ανακοινώσω στην Εθνική Αντιπροσωπεία ότι, πολύ σύντομα και για πρώτη φορά από τότε που υπάρχει σύστημα κοινωνικής ασφάλισης, φθάνουμε στην κωδικοποίηση ενός σημαντικού μέρους της νομοθεσίας του συστήματος κοινωνικής ασφάλισης. 
      Συγκεκριμένα, στους πρώτους μήνες της επόμενης χρονιάς ολοκληρώνουμε, μετά από εργώδη προσπάθεια δυόμισι ετών, την κωδικοποίηση όλης της νομοθεσίας του Ι.Κ.Α.. Αυτή η νομοθεσία δεν έχει κωδικοποιηθεί ποτέ τα τελευταία πενήντα χρόνια. Επιπλέον, κωδικοποιούμε τη νομοθεσία για τους νέους ασφαλισμένους όλων των ταμείων. Επίσης, κωδικοποιούμε τη νομοθεσία που αφορά τη διοικητική και οικονομική οργάνωση όλων των φορέων του συστήματος κοινωνικής ασφάλισης, που είναι ογδόντα επτά. 
      Εκτιμούμε, έτσι, ότι ολοκληρώνουμε την κωδικοποίηση –και επαναλαμβάνω ότι αυτό γίνεται για πρώτη φορά από τότε που υπάρχει σύστημα κοινωνικής ασφάλισης- μιας νομοθετικής ύλης, η οποία ξεπερνάει το 60% της ισχύουσας νομοθετικής ύλης στο χώρο αυτό. 
      Σε ό,τι αφορά την ουσιαστική σας παρατήρηση, δηλαδή το κατά πόσο κάθε τόσο πρέπει να ερχόμαστε –αν την κατανόησα καλά- με ρυθμίσεις, είχα την ευκαιρία να πω και στη συζήτηση επί της αρχής, ότι πολύ σύντομα η Κυβέρνηση θα παρουσιάσει στην Εθνική Αντιπροσωπεία ένα σχέδιο νόμου για την καθιέρωση ενός πάγιου, αντικειμενικού και με διαφάνεια λειτουργούντος συστήματος αξιολόγησης της ασφαλιστικής συμπεριφοράς του καθενός, ενός συστήματος αντίστοιχου με αυτό που υπάρχει στον ασφαλιστικό τομέα. Αναφέρομαι στο σύστημα «ΤΕΙΡΕΣΙΑΣ».
      Σε ό,τι αφορά τις παρατηρήσεις σας επί του περιεχομένου, δηλαδή το τρίτο σκέλος της παρέμβασής σας, θέλω να σας πω ότι πραγματικά αντιμετωπίζουμε μια σειρά από ζητήματα, τα οποία και οι κοινωνικοί εταίροι, αλλά και οι συνάδελφοι όλων των πτερύγων, έθεσαν στη Διαρκή Επιτροπή Κοινωνικών Υποθέσεων. Για πολλά από τα ζητήματα αυτά, πρέπει να αντιμετωπίσουμε το δημοσιονομικό κόστος κ.λπ.. Και για την αντιμετώπιση πολλών ζητημάτων, χρειαζόμαστε την αναλογιστική μελέτη, η οποία βρίσκεται αυτήν τη στιγμή προς έγκριση στο Διοικητικό Συμβούλιο του Τ.Σ.Μ.Ε.Δ.Ε. και στη συνέχεια θα έρθει προς επικύρωση στο Υπουργείο μας.
      Σε ό,τι αφορά τους νέους κλάδους προνοιακών παροχών, για να μπορέσουμε να νομοθετήσουμε για νέους κλάδους, θα πρέπει, στη βάση της αναλογιστικής μελέτης, το Τ.Σ.Μ.Ε.Δ.Ε. να μας παρουσιάσει τις δικές του προτάσεις. 
      Είχα την ευκαιρία να πω στην επιτροπή, το λέω και στην Ολομέλεια της Εθνικής μας Αντιπροσωπείας, ότι και εμείς θέλουμε αυτός ο νέος κλάδος προνοιακών παροχών να είναι ένας πλήρης κλάδος και να αντιμετωπίζει όλα τα προβλήματα του κλάδου των μηχανικών. 
      Σε κάθε περίπτωση, όμως, πέρα από αυτό που προτείναμε και προτείνουμε προς ψήφιση στην Εθνική Αντιπροσωπεία, αποδεχόμενοι τον ορθολογισμό και τη λογική βάση πολλών αιτημάτων για το επέκεινα αυτών των ρυθμίσεων, προϋποτίθεται η ύπαρξη αναλογιστικής μελέτης. Μόλις θα την έχουμε, όπως δεσμεύτηκα και στο θεσμικό όργανο των μηχανικών, σε διαβούλευση με τον κόσμο των μηχανικών, θα είμαστε εδώ για να εξετάσουμε μια σειρά σημαντικών ζητημάτων.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο συνάδελφος κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κυρίες και κύριοι συνάδελφοι, ασφαλώς δεν συζητούμε σήμερα το αναμενόμενο ολοκληρωμένο ασφαλιστικό νομοσχέδιο, το οποίο ίσως είναι από τα πλέον λεπτά και γι’ αυτό χρήζον ιδιαιτέρας προσοχής νομοσχέδιο, το οποίο είμαι βέβαιος ότι επεξεργάζεται η Κυβέρνηση και είχαμε και τη διαβεβαίωση μόλις πριν από λίγο του κυρίου Υπουργού. 
      Σήμερα συζητούμε ένα νομοσχέδιο, το οποίο έρχεται κατά τρόπο, θα έλεγα, «παροχής πρώτων βοηθειών», προκειμένου να τακτοποιήσει σοβαρές ασφαλιστικές εκκρεμότητες, οι οποίες υπήρχαν μέχρι σήμερα. Δεν έχω καμία ιδιαίτερη διάθεση να σχολιάσω τα όσα είπαν ορισμένοι αγαπητοί συνάδελφοι προηγουμένως. Αλλά εν πάση περιπτώσει, δεν μπορώ και να αποφύγω την πρόκληση. 
      Αγαπητοί συνάδελφοι, είναι εκκρεμότητες τις οποίες έπρεπε προ πολλού να είχε τακτοποιήσει η προηγούμενη κυβέρνηση. Αντί, λοιπόν, να πούμε και ένα λόγο, έναν καλό λόγο ή έστω να μείνουμε ουδέτεροι, εάν μας είναι βαρύ να πούμε τον καλό λόγο στην Κυβέρνηση, εφαρμόζοντας ορισμένοι δομική αντιπολίτευση, τουλάχιστον να μη φθάναμε στο σημείο να κατακρίνουμε την τακτοποίηση αυτών όλων των εκκρεμοτήτων του παρελθόντος, που επιχειρεί σήμερα η Κυβέρνηση με το συζητούμενο νομοσχέδιο.
      Πράγματι, δεν είναι το ολοκληρωμένο ασφαλιστικό νομοσχέδιο αυτό το οποίο θα ρυθμίσει το πολύ λεπτό και βεβαρημένο θέμα της ασφάλισης στη χώρα μας. Βεβαίως πιστεύω ότι οι συνάδελφοι που αδημονούν και οι οποίοι κατηγορούν σήμερα την Κυβέρνηση, μπορεί να μην έχουν υπ’ όψιν τους, να μην εξυπονοούν ή να μη θέλουν η Κυβέρνηση να εφαρμόσει ή να στηριχθεί πάνω στο γνωστό ασφαλιστικό νομοσχέδιο του τέως Υπουργού κ. Γιαννίτση, το οποίο γνωρίζετε τι όρους και ηλικία ασφάλισης προέβλεπε.
      Ας έλθουμε στο περιεχόμενο του νομοσχεδίου. Εγώ χαίρομαι και ως μηχανικός, ήθελα να συγχαρώ, τον κύριο Υπουργό, μεταφέροντας και τα αντίστοιχα συναισθήματα των συναδέλφων μου μηχανικών, είτε υπαλλήλων είτε ελευθέρων επαγγελματιών, διότι αυτό το ταμείο, το Ταμείο Συντάξεων Μηχανικών και Εργοληπτών Δημοσίων Έργων, είναι ένα από τα υγιέστερα ταμεία και εισπράττει από τους ασφαλισμένους και τους υπαγομένους σ’ αυτό, αναλογικά προς άλλα ταμεία, τις μεγαλύτερες εισφορές, ειδικά από τους ελευθέρους επαγγελματίες. Αυτό το ταμείο μ΄ ένα από τα μεγαλύτερα αποθεματικά, με μια από τις μεγαλύτερες περιουσίες έναντι άλλων ασφαλιστικών ταμείων, είχε μία αδυναμία λειτουργίας και παροχής ικανοποιητικής σύνταξης, επειδή υπήρχαν βασικές εκκρεμότητες στη διάρθρωσή του και στον τρόπο λειτουργίας του.
      Έρχεται λοιπόν ο κύριος Υπουργός σήμερα, το Υπουργείο Απασχόλησης και Κοινωνικής Προστασίας, να τακτοποιήσει, να κάνει μία πρώτη ρύθμιση όλων αυτών των εκκρεμοτήτων, χωρίς αυτό να σημαίνει ότι είναι και η τελική φάση αναδιαρθρώσεως είτε του Τ.Σ.Μ.Ε.Δ.Ε. είτε του γενικού ασφαλιστικού προβλήματος που απασχολεί τον τόπο μας. 
      Εκείνο, όμως, που κι εγώ θα ήθελα να παρακαλέσω, κύριε Υπουργέ -σύμφωνα άλλωστε και με σχετικό έγγραφο το οποίο έχετε πάρει από το Τεχνικό Επιμελητήριο της Ελλάδος και το οποίο θα καταθέσω στα Πρακτικά και σύμφωνα με τροπολογίες τις οποίες έχουν καταθέσει εμπροθέσμως οι συνάδελφοι κ.κ. Κατσιγιάννης και Καλογήρου, τις τροπολογίες με αριθμούς 863 έως 868- είναι να ληφθεί κάποια πρόνοια για τους νέους μηχανικούς, οι οποίοι επιβαρύνονται περισσότερο από τις δυνάμεις τους και μάλιστα σε μία περίοδο «ισχνών αγελάδων» από πλευράς επαγγελματικών δυνατοτήτων και ευκαιριών απασχόλησης.
      Θα ήθελα λοιπόν να παρακαλέσω γι΄ αυτό το έγγραφο του Τεχνικού Επιμελητηρίου και τις συνοδεύουσες αυτό τροπολογίες, εάν δεν μπορείτε να τα κάνετε δεκτά για λόγους, όπως εξηγήσατε, ανάγκης συντάξεως μιας αναλογιστικής μελέτης, σήμερα τουλάχιστον να έχουμε την κατηγορηματική διαβεβαίωσή σας ότι θα τα έχετε υπόψη σας, ώστε σ΄ ένα αμέσως προσεχές νομοσχέδιο του δικού σας Υπουργείου να τα συμπεριλάβετε. 
      Κύριε Πρόεδρε, με την άδειά σας και επειδή αύριο για προσωπικούς λόγους δεν θα μπορέσω να μετάσχω στη συνεδρίαση, θα ήθελα να μου επιτρέψετε να αναφερθώ στα άρθρα 45 και 46. 
      Στο άρθρο 45, θα ήθελα να τονίσω ότι με την παράγραφο 1 η Κυβέρνηση και ο κύριος Υπουργός λαμβάνουν πρόνοια και μέτρα κοινωνικής προστασίας, αφού δίνεται το δικαίωμα αναγνώρισης χρόνου ασφάλισης σε συναδέλφους μηχανικούς με αναπηρία 67% και άνω. Αυτό φυσικά είναι κάτι που δεν πρέπει να δυσκολευτούμε να το επαινέσουμε, αγαπητοί συνάδελφοι. 
      Επίσης, θα ήθελα να τονίσω και να σας παρακαλέσω, κύριε Υπουργέ, το εξής: Μέσα στις προτεινόμενες εμπρόθεσμες τροπολογίες για το Ταμείο Συντάξεων Μηχανικών και Εργοληπτών Δημοσίων Έργων, υπάρχει και η προσθήκη της παραγράφου 11 στο άρθρο 45, ώστε να δοθεί η εξής δυνατότητα σε συναδέλφους, οι οποίοι είχαν ασφαλιστεί πριν τη λειτουργία του Ειδικού Ταμείου, δηλαδή πριν το 1979, όσοι λίγοι συνάδελφοι για διάφορους λόγους δεν έχουν πληρώσει τα όσα όφειλαν να πληρώσουν αναδρομικά, να έχουν τη δυνατότητα να υπαχθούν, πληρώνοντας αυτό που πρέπει να πληρώσουν, σύμφωνα με μία αναλογιστική μελέτη. Παρακαλώ αυτό να το έχετε υπόψη σας. Πιστεύω ότι θα έχουμε τη διαβεβαίωση και τη δέσμευσή σας εδώ, στην Αίθουσα του Κοινοβουλίου, ότι σ’ ένα προσεχές νομοσχέδιο θα το συμπεριλάβετε.
      Τέλος, θα πω δύο λόγια για το άρθρο 46. Κυρίες και κύριοι συνάδελφοι, είναι γνωστό ότι η επαρχία μαραζώνει. Είναι γνωστό ότι κανείς δεν μπορεί σήμερα να επιβιώσει στην ύπαιθρο χώρα, αν συγχρόνως δεν έχει μία αγροτική απασχόληση και μία μικροεπαγγελματική απασχόληση. Γι’ αυτό, λοιπόν, θα παρακαλούσα το άρθρο 46 να αποσυρθεί.
      ΠΡΟΕΔΡΕΥΩΝ (Ιωάννης Τραγάκης): Αύριο θα τα πούμε αυτά.
      ΕΥΓΕΝΙΟΣ ΧΑΪΤΙΔΗΣ: Τελειώνω σε λίγα δευτερόλεπτα, κύριε Πρόεδρε.
      Δεν είναι δυνατόν, κύριε Υπουργέ, να μειώνουμε τον αριθμό των κατοίκων από δύο, δυόμισι χιλιάδες στους χίλιους διακόσιους, ώστε να μπορούν να υπάγονται μόνο στον Ο.Γ.Α. και να υποχρεώνουμε τους μικροεπαγγελματίες για μία ημιαπασχόληση -δηλαδή να υποχρεώνουμε κάποιον που έχει ένα καφενείο- να είναι ασφαλισμένοι και στο Τ.Ε.Β.Ε.. Είναι ένα δυσβάσταχτο ασφαλιστικό βάρος, ένα βάρος που θα συντελέσει στην περαιτέρω συρρίκνωση της επαρχίας, στην περαιτέρω ερήμωση της υπαίθρου. Είμαι βέβαιος ότι αυτό δεν το θέλετε και γι’ αυτό είμαι βέβαιος ή ελπίζω βάσιμα ότι θα αποσύρετε το άρθρο 46, προκειμένου να το μελετήσετε και να το υποβάλετε βελτιωμένο σ’ ένα προσεχές νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Χαϊτίδη.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Συζητώντας ένα ασφαλιστικό νομοσχέδιο, ανεξάρτητα αν είναι μικρών ή μεγάλων διαστάσεων, ανεξάρτητα αν υπεισέρχεται σε ουσιαστικά ή δευτερεύοντα θέματα, ανεξάρτητα αν έχει χαριστικές ρυθμίσεις υπέρ των ολίγων και κατεχόντων και εις βάρος των πολλών, νομίζω πως είναι επίκαιρο να αναφερθούμε σε μερικά βασικά αξιακά θέματα. Σε τούτη την Αίθουσα δεν πρέπει να ξεχνάμε πως είμαστε στο 2006, σε μια ευνομούμενη χώρα, σε μια χώρα-μέλος της Ευρωπαϊκής Ένωσης, όπου το κοινωνικό κράτος δεν είναι ισχυρό, διασφαλίζει τα ελάχιστα στους εργαζόμενους, στους αυτοαπασχολούμενους και στους επαγγελματίες, σ’ αυτούς δηλαδή που έχουν ανάγκη τη συλλογική ασφάλεια και προστασία, την οποία χρηματοδοτούν καθημερινά κατά τον εργάσιμο βίο τους.
      (Στο σημείο αυτό την Προεδρική Έδρα καταλαμβάνει ο  Ε΄  Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      Κύριε Πρόεδρε, θα ήθελα να τονίσω ότι τόσο το Σύνταγμά μας όσο και το νομοθετικό μας πλαίσιο διασφαλίζουν τις βασικές αυτές αρχές και αξίες ενός κράτους δικαίου, ενός κοινωνικού κράτους. Διασφαλίζουν τα ατομικά δικαιώματα, διασφαλίζουν τα πολιτικά δικαιώματα, διασφαλίζουν και τα κοινωνικά δικαιώματα. Βεβαίως, οι εξελίξεις είναι γρήγορες και στο οικονομικό και στο θεσμικό και στο πολιτικό και στο κοινωνικό πεδίο. Και χρειάζεται το νομοθετικό πλαίσιο συνεχώς, στο πλαίσιο πάντοτε της ίδιας συνταγματικής επιταγής, να προσαρμόζεται. Και γι΄ αυτό νομίζω ότι κάθε κυβέρνηση έχει ευθύνη να μεριμνά. Έχει ευθύνη, όμως, ταυτόχρονα να διασφαλίζει και την εφαρμογή των νόμων. 
      Θα ήθελα να πω, κύριε Πρόεδρε, πως τούτη η Κυβέρνηση, αν για κάτι διακρίνεται, είναι η μη εφαρμογή των νόμων, είτε τους ψήφισε ως αντιπολίτευση είτε τους καταψήφισε είτε τους θεωρεί σωστούς είτε τους θεωρεί λανθασμένους. Και όταν τους θεωρεί λανθασμένους, δεν τους τροποποιεί. Όταν τους θεωρεί σωστούς, δια της σιωπής δεν τους εφαρμόζει.
      Εάν σήμερα υπάρχει μεγάλη αγωνία και ανασφάλεια στους εργαζόμενους και στις νεότερες γενιές των εργαζομένων, των αυτοαπασχολούμενων και των επαγγελματιών, αλλά και σ’ αυτούς που είναι κοντά στα όρια της συνταξιοδότησης, αυτό έχει να κάνει με την εφαρμοζόμενη κυβερνητική πολιτική. Έχει να κάνει με το κατά πόσο εφαρμόζει η Κυβέρνηση τις διατάξεις της νομοθεσίας και θα πω το χαρακτηριστικότερο, έχει να κάνει με το κατά πόσο εξασφαλίζει από τον κρατικό προϋπολογισμό την ετήσια εισφορά, όπως ο νόμος επιβάλλει προς τα ασφαλιστικά ταμεία και ειδικότερα προς το Ι.Κ.Α.. 
      Εάν τα ασφαλιστικά ταμεία συσσωρεύουν καθημερινά χρέη και αυτά γίνονται βρόγχος για τους ασφαλισμένους, αυτό έχει να κάνει μ’ αυτήν ακριβώς την αβελτηρία της Κυβέρνησης. Όχι μόνο δεν δίνει στα ταμεία αυτά που τους οφείλει, εφαρμόζοντας τους νόμους, αλλά προσθέτει και νέα βάρη είτε γιατί έχει αποδιοργανωθεί ως εισπρακτικός μηχανισμός είτε γιατί έκλεινε το ένα ή το άλλο μάτι στις μεσαίες κυρίως και στις μεγάλες επιχειρήσεις, που οφείλουν πάρα πολλά στα ασφαλιστικά ταμεία, είτε γιατί επιτρέπει να υπάρχει «μαύρη εργασία» στη χώρα. Είτε ακόμη, αν θέλετε, εφαρμόζει ευεργετικές διατάξεις για μεγάλες οικονομικές μονάδες -όπως είναι η Εμπορική Τράπεζα, οι τράπεζες γενικότερα-  όπως οι πρόσφατες ρυθμίσεις της, οι ρυθμίσεις για να μπορούν οι τράπεζες να πουληθούν -και ειδικότερα η Εμπορική που ήδη έχει πουληθεί στους Γάλλους- για να μπορούν να πουληθούν με το καλύτερο τίμημα, για να κλείσουν τις «μαύρες τρύπες» που δημιουργεί η εφαρμοζόμενη οικονομική πολιτική της Κυβέρνησης. Αυτά όλα χωρίς αναπτυξιακό αντίκρισμα, χωρίς κανένα κοινωνικό αντίκρισμα και επιπλέον, προσθέτει βάρη στα ασφαλιστικά ταμεία.
      Θα μπορούσε ο κατάλογος αυτός των παρατηρήσεων να είναι πολύ μακρύς. Ο χρόνος βέβαια δεν το επιτρέπει, αλλά οι εργαζόμενοι και οι ασφαλισμένοι το γνωρίζουν πάρα πολύ καλά, γιατί το εισπράττουν στην καθημερινή τους ζωή.
      Κύριε Πρόεδρε, εάν η Κυβέρνηση ήθελε να είναι συνεπής και με τις προεκλογικές της διακηρύξεις, εάν η Κυβέρνηση πιστεύει στη συνέχεια του κράτους, εάν η Κυβέρνηση πιστεύει πως πρέπει να εφαρμόζει τους νόμους ή εάν δεν τους πιστεύει, θέλει να τους αλλάξει, τότε το ελάχιστο που πρέπει να κάνει, είναι να εφαρμόσει τον τελευταίο ασφαλιστικό νόμο, το νόμο Ρέππα. Δεν τον εφαρμόζει και γι’ αυτό ακριβώς συσσωρεύει προβλήματα στα ασφαλιστικά ταμεία. Η συσσώρευση των προβλημάτων αυτών, από τη μια πλευρά, εξυπηρετεί βεβαίως μια ψευδεπίγραφη δημοσιονομική πολιτική εξυγίανσης, γιατί μεταθέτει τα βάρη στα επόμενα χρόνια και πάλι στις πλάτες των μεσαίων και των λαϊκών στρωμάτων και από την άλλη πλευρά, βεβαίως, μεταθέτει τα βάρη στους εργαζόμενους και στους μελλοντικούς συνταξιούχους.
      Γι’ αυτό, κύριε Πρόεδρε, θα ήθελα να πω πως η Κυβέρνηση αυτή τουλάχιστον ας υλοποιήσει μερικές βασικές δεσμεύσεις, που η ίδια πρόσφατα έχει πάρει, αφού δεν μπορεί να ανοίξει έναν ουσιαστικό και βαθύ διάλογο γύρω από το ασφαλιστικό σύστημα. Το μόνο που προσπαθεί να κάνει, είναι να καλλιεργήσει την ανασφάλεια στους πολίτες για να μπορεί να επιβάλλει τις γενικότερες πολιτικές της επιλογές. Η Κυβέρνηση γνωρίζει πάρα πολύ καλά πως βασικό αποκούμπι του εργαζόμενου, του συνταξιούχου, του αυτοαπασχολούμενου και του επαγγελματία είναι το ασφαλιστικό του σύστημα. Γνωρίζει ο εργαζόμενος ότι το αύριό του θα είναι δύσκολο, όταν δεν θα μπορεί να εργαστεί και όταν, από κει περιμένει την επιβίωση τη δική του αλλά και της οικογένειάς του. 
      Σ’ αυτό, λοιπόν, το μεγάλο αίτημα δεν απαντά. Σ’ αυτό το μεγάλο αίτημα απαντά με ψιθύρους και διαρροές το πρωί και το απόγευμα, κάτω από τη γενικότερη κατακραυγή, το αποσύρει. Αυτό όμως, κύριε Υπουργέ, οδηγεί σε αθρόες πρόωρες συνταξιοδοτήσεις, όταν δεν τις προκαλείτε, όπως στον Ο.Τ.Ε. και σε άλλες δημόσιες επιχειρήσεις, για άλλους λόγους δικής σας επιλογής και πολιτικής. Αυτό επιβαρύνει τις δημόσιες υπηρεσίες, επιβαρύνει τα ταμεία και, βεβαίως, υποβαθμίζει ακόμη περισσότερο τις παρεχόμενες υπηρεσίες.
      Θα σας καλέσω, λοιπόν, κύριε Υπουργέ, την πολυθρύλητη τροπολογία την οποία έχετε υπογράψει και έχετε στείλει εδώ και μήνες στον Υπουργό Οικονομίας και Οικονομικών, τον κ. Αλογοσκούφη, για τη Βιομηχανία Φωσφορικών Λιπασμάτων Θεσσαλονίκης, επιτέλους, να τη φέρετε στη Βουλή. Δεν μπορείτε να κοροϊδεύετε τόσους πολλούς εργαζόμενους για τόσους πολλούς μήνες. Έρχονται γιορτές, η αβεβαιότητα και η ανασφάλεια εντείνονται. 
      Κάποτε είπατε στους εργαζόμενους, από το Υπουργείο Οικονομίας και Οικονομικών, ότι είναι στη Νέα Υόρκη ο κύριος Υπουργός και μόλις γυρίσει θα την υπογράψει. Από τη Νέα Υόρκη γύρισε, στην Κίνα έφυγε. Από την Κίνα θα γυρίσει και σε κάποια άλλη πόλη θα πάει. Χρόνο βέβαια να δει αυτά τα καυτά και κρίσιμα θέματα δεν έχει. Μήπως υπάρχουν δεύτερες σκέψεις, κύριε Υπουργέ, στην Κυβέρνησή σας; Μήπως, όπως αγοράσατε χρόνο γι’ αυτό και για άλλα θέματα εν όψει των δημοτικών εκλογών, αγοράζετε τώρα χρόνο εν όψει των εθνικών εκλογών; Κάποια στιγμή πρέπει να σταματήσετε να παίζετε με τόσο κρίσιμα κοινωνικά θέματα, που αφορούν εκατοντάδες εργαζόμενους. Βεβαίως, για τη μονάδα ούτε λόγος. Αυτή έχει κλείσει, οι θέσεις εργασίας έχουν χαθεί. Τουλάχιστον, εξασφαλίστε το βιοπορισμό των εργαζομένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Κοσιώνης): Παρακαλώ, ολοκληρώστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε, με μια φράση.
      Κύριε Υπουργέ, υπάρχει ένα θέμα ανοικτό για τους τεχνικούς Τύπου της Θεσσαλονίκης. Οι κυβερνήσεις του ΠΑ.ΣΟ.Κ. τους εντάξανε στο ταμείο και έτσι παίρνουν μια οριακή σύνταξη. Περιμένουν εδώ και αρκετά χρόνια να πάρουν τη σύνταξη που δικαιούνται, ανάλογα με τα χρόνια εργασίας και τα ένσημα που πλήρωσαν. Είναι κυρίως εργαζόμενοι στο πρώην συγκρότημα «ΒΕΛΛΙΔΗ» της Θεσσαλονίκης. Δεν φταίνε, πλήρωσαν και όμως η πολιτεία δεν ρυθμίζει το θέμα τους. Αυτό, λοιπόν, που ξεκίνησε το ΠΑ.ΣΟ.Κ. και δεν το ολοκλήρωσε, καιρός είναι να το ολοκληρώσετε. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Μαγκριώτη, τελειώσατε. Σας παρακαλώ! Έχετε περάσει το ένα λεπτό. 
      ΙΩΑΝΝΗΣ ΜΑΓΚΡΙΩΤΗΣ: Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Κοσιώνης): Η κ. Μανωλιά. Απούσα, διαγράφεται.
      Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Όπως είπαν, κύριε Πρόεδρε, ορισμένοι συνάδελφοι της Νέας Δημοκρατίας, ένα μίνι ασφαλιστικό νομοσχέδιο δεν μπορεί να έχει μάξι φιλοδοξίες. Δεν περιμέναμε από αυτό το νομοσχέδιο να λύσει όλα τα προβλήματα του ασφαλιστικού συστήματος. Περιμέναμε, όμως, να κάνει -σε ένα βαθμό τουλάχιστον- πράξη κάποια από τα πολύ μεγάλα λόγια, τα οποία ακούσαμε από αυτήν την Κυβέρνηση από τότε που ανέλαβε, αλλά και από τον παριστάμενο κύριο Υπουργό από τότε που αντικατέστησε τον προκάτοχό του. Είχαμε ακούσει μεγάλα λόγια για νοικοκυροσύνη, για μία προσπάθεια να μπει τάξη στο χάος των ασφαλιστικών ταμείων, για μία βελτίωση του ασφαλιστικού συστήματος. Υπάρχουν ήδη τα πεπραγμένα. Υπάρχει ήδη ένας απολογισμός. Και νομίζω ότι παρά τα ωραία λόγια, που και πάλι ακούμε, είναι ανάγκη να δούμε κατάφατσα αυτόν τον απολογισμό.
      Η Κυβέρνηση όχι μόνο δεν βελτίωσε την κατάσταση του ασφαλιστικού συστήματος, όχι μόνο δεν νοικοκύρεψε, όπως είπε, τα πράγματα, αλλά αντίθετα, τώρα πια, μετά από τα δυόμισι χρόνια, μπορούμε να πούμε με βεβαιότητα –αυτό προκύπτει από τα συγκεκριμένα στοιχεία- ότι έχει οδηγήσει σε απόλυτη χειροτέρευση το ασφαλιστικό σύστημα. Σε απόλυτη χειροτέρευση!
      Εγώ αντιλαμβάνομαι ότι τα προβλήματα του ασφαλιστικού συστήματος θα υπάρχουν πάντα. Το ασφαλιστικό σύστημα δεν λύνεται δια μιας. Είναι ένας δυναμικός τομέας, όπου συνεχώς υπάρχουν εξελίξεις. Με τίποτα, όμως, δεν δικαιολογείται αυτή η απόλυτη χειροτέρευση των μεγεθών, που ζούμε επί των ημερών της Νέας Δημοκρατίας.
      Να γίνω πιο συγκεκριμένη: Έχουμε διπλασιασμό των χρεών του δημοσίου στα ασφαλιστικά ταμεία. Αυτό είναι απαράδεκτο. Και γι’ αυτό ο παριστάμενος κύριος Υπουργός οφείλει μία εξήγηση. Έχουμε διπλασιασμό των χρεών του δημοσίου μέσα σ΄ αυτά τα δυόμισι χρόνια. Γι’ αυτήν την κατάσταση δεν φταίει ούτε το κακό ΠΑ.ΣΟ.Κ. ούτε τα όσα παρέλαβε η Κυβέρνηση. Είναι αποκλειστικά δικά της πεπραγμένα. 
      Έχουμε αύξηση της εισφοροδιαφυγής. Αναφέρθηκε σ΄ αυτό πριν ο Πρόεδρος του Συνασπισμού, ο κ. Αλαβάνος. Δεν θέλω να επαναλάβω τα στοιχεία. Είναι, όμως, αναμφισβήτητο το ότι έχουμε αύξηση της εισφοροδιαφυγής. Και μεγάλη μάλιστα!
      Έχουμε σοβαρότατα προβλήματα με τις πρόωρες συνταξιοδοτήσεις, οι οποίες επίσης επιβαρύνουν τα ταμεία. Και ορισμένες γίνονται κατ’ εντολή της Κυβέρνησης, όπως γίνεται στις τράπεζες, όπως γίνεται στις Δ.Ε.Κ.Ο., για να εξυπηρετηθούν λόγοι, που έχουν σχέση με την εκποίηση της δημόσιας περιουσίας.
      Έχουμε ένταση της υποχρηματοδότησης. Δεν ξέρω, κύριε Υπουργέ, εάν φέτος είστε ευχαριστημένος από τα κονδύλια, που έχουν εγγραφεί στον προϋπολογισμό για την ασφάλιση. Πράγματι, όμως, αυτή η κατάσταση –και η ασφάλιση και η υγεία, η υγεία μάλιστα, σημειώνω εδώ, αφαιρέθηκε ως στόχος από το Δ΄ Κοινοτικό Πλαίσιο Στήριξης- σηματοδοτεί ουσιαστικά σοβαρά πλήγματα σ΄ αυτό που συνεχώς ακούμε να λέτε «κράτος κοινωνικής προστασίας», «κράτος πρόνοιας» κ.λπ..
      Σαν να μην έφταναν, όμως, αυτά, έχουμε και από τη μεριά της Κυβέρνησης μία πολιτική, η οποία οδηγεί σε απόλυτη σύγχυση και δημιουργεί στους εργαζόμενους πολύ μεγάλη ανασφάλεια. Είναι χαρακτηριστικό αυτό το οποίο συνέβη το περασμένο Σαββατοκύριακο, κύριοι συνάδελφοι. Τι είχαμε το περασμένο Σαββατοκύριακο; Είχαμε αλληλογρονθοκοπούμενες δηλώσεις και του ίδιου του Υπουργού και των άλλων παραγόντων, που ασχολούνται με το ασφαλιστικό. Δεν αναφέρομαι, βέβαια, στον κ. Μητσοτάκη, ο οποίος είπε περίπου ότι η Κυβέρνηση λέει τα παραμύθια της Χαλιμάς για το ασφαλιστικό. Ας το αφήσω αυτό στην άκρη. Να μιλήσω γι’ αυτούς που χειρίζονται τα θέματα.
      Ο κύριος Υπουργός, μιλώντας στη Ν.Ε.Τ., είπε –και διαβάζω- τα εξής: «Πιστεύουμε ότι ο τρόπος συνυπολογισμού της σύνταξης πρέπει να συνυπολογίζει όλες τις εισφορές που καταβάλλονται για κάθε εργαζόμενο.» Αυτό σημαίνει ότι αν συνυπολογίζονται όλες οι εισφορές του εργασιακού βίου, έχουμε μείωση των συντάξεων κατά 25% για τη μεγάλη πλειοψηφία των ασφαλισμένων. 
      Μετά ο κύριος Υπουργός, αναδιπλώθηκε και είπε ότι δεν θα μειωθεί καμία σύνταξη –έχω τις επόμενες δηλώσεις του εδώ- και ότι δεν θα έχουμε μείωση των ορίων ηλικίας. Μάλιστα υπαινίχθηκε ότι θα έχουμε αύξηση των συντάξεων, με αποτέλεσμα σήμερα να έχουμε ολόκληρο πρωτοσέλιδο φιλοκυβερνητικής εφημερίδας, η οποία βγαίνει με τίτλο «Αύξηση των συντάξεων». Την ίδια στιγμή ο κ. Αναλυτής λέει: «σύνταξη στα εξήντα επτά».
      Όπως καταλαβαίνετε, όλες αυτές οι παλινωδίες, το είπα – ξείπα, το μπρος – πίσω, δημιουργούν πολύ μεγάλη ανασφάλεια στους εργαζόμενους, οι οποίοι ετοιμάζονται -και δεν τους αδικώ, κύριε Υπουργέ- να αποχωρήσουν ομαδικά νωρίς, με αποτέλεσμα την παραπέρα επιβάρυνση του ασφαλιστικού συστήματος.
      Για παράδειγμα, στο δημόσιο, με τη λήξη του χρόνου που μας έρχεται, εκατό με εκατόν είκοσι χιλιάδες είναι στο πόδι, στη συντριπτική τους πλειοψηφία γυναίκες. Σε ορισμένους κλάδους, όπως για παράδειγμα στον κλάδο των νοσηλευτών που έχει σχέση με τα θέματα υγείας και δημιουργείται εκεί μια άλλη πληγή, θα έχουμε πραγματική καταστροφή, εάν συνεχιστεί αυτή η ιστορία. Είναι αυτό καλλιέργεια ασφαλιστικής πολιτικής; Εγώ θεωρώ ότι μάλλον είναι καλλιέργεια ανασφάλειας, η οποία βλάπτει σοβαρότατα το ασφαλιστικό σύστημα και γι’ αυτό υπάρχουν σοβαρότατες ευθύνες της Κυβέρνησης.
      Για να μη λέω πολλά, γιατί δυστυχώς δεν έχω χρόνο, ο κύριος Υπουργός πρέπει να έλθει στην επιτροπή -βλέπω εδώ και τον πρόεδρο της επιτροπής- και να μιλήσει υπεύθυνα για το τι σκοπεύει να κάνει σ’ αυτήν την τετραετία, καθώς και  για τα μακροπρόθεσμα σχέδια της Νέας Δημοκρατίας. 
      Εγώ τι αντιλαμβάνομαι; Θα μιλήσω έξω από τα δόντια. Αυτό το οποίο υπάρχει, είναι ένα προεκλογικό πέπλο σιωπής. Έχετε πει: «Μέχρι το τέλος της τετραετίας δεν θα αλλάξουμε τίποτα. Να σωπάσετε όλοι για το τι πρόκειται να κάνουμε». Αλλά η κρυφή ατζέντα της Νέας Δημοκρατίας δεν μπορεί να κρυφτεί και ξεφεύγει είτε από τον κ. Αναλυτή είτε από τον κ. Μητσοτάκη είτε από δηλώσεις διαφόρων κύκλων είτε από δηλώσεις παραγόντων, όπως ο κ. Τσουτσοπλίδης, ο οποίος πρότεινε να είναι part-time, μισή σύνταξη, μισή δουλειά. Δεν ξέρω τι να πρωτοαναφέρω από τις δηλώσεις του υπεύθυνου διοικητή του Ι.Κ.Α., ο οποίος κατά καιρούς λέει διάφορα. Νομίζω, λοιπόν, ότι χρειαζόμαστε από την Κυβέρνηση μια υπεύθυνη και σοβαρή στάση.
      Κλείνοντας, θέλω να πω δύο λόγια και για τα συγκεκριμένα άρθρα του νομοσχεδίου. Νομίζω ότι η ρύθμιση των χρεών, όπως προαναγγέλθηκε από το Μάρτιο, είναι η χαριστική βολή στα ελλείμματα, ιδιαίτερα του Ι.Κ.Α..
      Όσον αφορά τα θέματα των μηχανικών, δύο παρατηρήσεις έχω. Ακούσαμε και σήμερα τον κύριο Υπουργό να μιλάει για το θέμα της αναμόρφωσης των συντάξεων των μηχανικών μετά από αναλογιστική μελέτη. Δεν μας καλύπτει αυτό, κύριε Υπουργέ. Θέλω να είμαι σαφής. Το ΠΑ.ΣΟ.Κ. θα καταψηφίσει το άρθρο 8, διότι θεωρούμε ότι αν δεν υπάρχουν οι εγγυήσεις μιας αναλογιστικής μελέτης που θα λέει συγκεκριμένα τι δίνει και κάτω από ποιες προϋποθέσεις, πάμε στον υπολογισμό της σύνταξης, εμείς δεν μπορούμε να αναλάβουμε την ευθύνη. Ας την πάρει μόνος του ο κύριος Υπουργός.
      Τέλος, θέλω να πω και εγώ, όπως όλοι οι συνάδελφοι από όλες τις πτέρυγες είπαν, ότι χρειάζεται τροποποίηση των εισφορών των νέων μηχανικών, διότι πράγματι το καθεστώς στο οποίο υπάγονται, είναι εξαιρετικά δυσβάστακτο και όλη αυτή η επιβάρυνση έρχεται απότομα. Δεν είναι δυνατόν μ’ έναν τέτοιο απότομο τρόπο να επιβαρυνθούν νέοι άνθρωποι, οι οποίοι -εν πάση περιπτώσει- κάνουν τα πρώτα τους βήματα στο επάγγελμα.
      Αλλά για να μη λέω πολλά, κύριε Πρόεδρε, θέλω να είναι σαφές ότι το ΠΑ.ΣΟ.Κ. δεν μπορεί να συναινέσει στη διαμόρφωση των συντάξεων των μηχανικών, χωρίς να υπάρχει αναλογιστική μελέτη και με την αόριστη υπόσχεση του Υπουργού ότι αυτά θα γίνουν μετά. Το σχετικό άρθρο λέει ότι με απόφαση του Υπουργού θα καθοριστούν τα πάντα. Τέτοια ευρεία εξουσιοδότηση δεν μπορούμε να δώσουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ο κύριος Υπουργός έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα κάνω μία παρατήρηση και θα δώσω μια απάντηση σε όσα είπε η κ. Δαμανάκη.
      Κυρία Δαμανάκη, θα παρακαλούσα πάρα πολύ να ελέγχετε τις πηγές σας εις ό,τι αφορά τη χρηματοδότηση του συστήματος κοινωνικής ασφάλισης, για να μην δημιουργούμε εντυπώσεις και εδώ και στον ελληνικό λαό. Επειδή αναφερθήκατε σε ένταση υποχρηματοδότησης, πρέπει να σας πω ότι το σύστημα κοινωνικής ασφάλισης το 2006 χρηματοδοτήθηκε με 6.349.747.000 ευρώ και στον προϋπολογισμό του 2007, στην πρόταση που κάναμε, προβλέπεται χρηματοδότηση με 7.408.525.000 ευρώ, δηλαδή προβλέπουμε μια αύξηση της τάξεως του 16,7%. Στους αριθμούς αυτούς δεν εντάσσονται τα ποσά που αφορούν το Τ.Α.Π.-Ο.Τ.Ε. και τον Ο.Α.Π.-Δ.Ε.Η., που χρηματοδοτούνται απευθείας από τον κρατικό προϋπολογισμό. Τα ποσά αυτά θα ξεπεράσουν το 1.000.000.000 ευρώ, αυξημένα σε σχέση με πέρυσι και αυτά. Αυτή είναι η πραγματικότητα.
      Από εκεί και πέρα, υπάρχουν πολλά ανοιχτά προβλήματα, τα οποία η Κυβέρνηση οφείλει να χειριστεί,  αλλά ίσως να έχετε άγνοια για το πώς κυβερνούσαν οι κυβερνήσεις του παρελθόντος. Τα προβλήματα αυτά έρχονται από μακριά και δεν λύνονται σε δύο χρόνια. Θα ήμασταν ευτυχείς, εάν η Κυβέρνηση του κόμματος, στο οποίο τώρα είστε, μας είχε παραδώσει άλλο σύστημα κοινωνικής ασφάλισης και άλλα ταμεία με άλλες δημοσιονομικές και λοιπές δυνατότητες. 
      Άρα, λοιπόν, δεχόμαστε την κριτική. Από αυτούς, όμως, οι οποίοι είχαν την ευθύνη γι’ αυτό το σύστημα επί πολλά χρόνια, θα περιμέναμε να ακούσουμε και αυτοκριτική. 
      Σε κάθε περίπτωση –επειδή αναφερθήκατε και σε συνέντευξή μου- θα ήθελα να πω ότι απήντησα στην αρχή ότι δεν προσφέρουν καλές υπηρεσίες όσοι στα ευαίσθητα αυτά ζητήματα έρχονται να παρερμηνεύσουν, σκοπίμως ή από άγνοια, θέσεις και δηλώσεις της Κυβέρνησης και να κάνουν κριτική επί των αλλοιωμένων αυτών εκτιμήσεων και απόψεων. Εγώ, και σ’ αυτήν τη συνέντευξη στην οποία αναφερθήκατε, αλλά και από το Βήμα της Εθνικής Αντιπροσωπείας, είχα την ευκαιρία να πω ότι οι θέσεις της Κυβέρνησης είναι ξεκάθαρες και για το σύστημα που θα έρθει με Κυβέρνηση Νέας Δημοκρατίας. Δεν αλλάζει ο δημόσιος, ο υποχρεωτικός και ο αναδιανεμητικός χαρακτήρας του συστήματος. Δεν αλλάζει. 
      Επίσης, είχα την ευκαιρία να πω –και το ξαναλέω- ότι η τριμερής χρηματοδότηση αποτελεί τη βάση του συστήματος και ότι στην κυβερνητική ατζέντα δεν υπάρχουν ούτε μειώσεις συντάξεων ούτε αυξήσεις εισφορών ούτε αυξήσεις ορίων ηλικίας. Πιο ξεκάθαρη θέση δεν γίνεται να διατυπωθεί. Από εκεί και πέρα, καλείστε να αναλάβετε τις ευθύνες σας και έχετε ευθύνες όταν, παρερμηνεύοντας –επαναλαμβάνω- σκοπίμως ή από άγνοια, οδηγείτε τον κόσμο στην έξοδο από την εργασία, διότι εντείνετε την ανασφάλεια. Δεν προσφέρουμε έτσι υπηρεσίες. 
      Το 1999 η κυβέρνηση του ΠΑ.ΣΟ.Κ. επλήρωσε -χωρίς να έχει τότε ευθύνη ούτε αυτή ούτε η αντιπολίτευση- μία αθρόα έξοδο. Και το σύστημα κοινωνικής ασφάλισης την επλήρωσε αυτήν την έξοδο. Όταν, λοιπόν, διατυπώνει η Κυβέρνηση κατά τρόπο κατηγορηματικό τις θέσεις της, μη συνεχίζετε, γιατί έχετε ευθύνες, αν συνεχίσετε, για την ένταση της ανασφάλειας των Ελλήνων, οι οποίοι οδηγούνται σε σύνταξη προώρως, γιατί μόνο αυτοί θα χάσουν τώρα. 
      Σας ευχαριστώ πολύ. 
      ΜΑΡΙΑ ΔΑΜΑΝΑΚΗ: Εγώ διάβασα δηλώσεις σας. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να τις διαβάσετε καλύτερα, κυρία Δαμανάκη. 
      ΜΑΡΙΑ ΔΑΜΑΝΑΚΗ: Τις διάβασα. 
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Νασιώκας. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Παναγιώτης Κοσιώνης): Τώρα έδωσα το λόγο στον κ. Νασιώκα, κύριε Πρόεδρε. Αμέσως μετά θα πάρετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχω μία απορία, και με την άδεια του κ. Νασιώκα, θα τη διατυπώσω προς τον κύριο Υπουργό. Βεβαίως, όμως, απευθύνεται προς το Σώμα και σ’ εσάς φυσικά. 
      Εάν είναι τόσο ξεκάθαρες οι θέσεις και οι σκέψεις της Κυβέρνησης, τότε γιατί τώρα, που είμαστε ήδη στον τρίτο χρόνο και κατά πάσα πιθανότητα πάμε σε λίγους μήνες σε εκλογές, σπατάλησε όλο αυτόν το χρόνο και δεν αποκάλυψε, επιτέλους, αυτές τις σωτήριες θέσεις και για το ασφαλιστικό σύστημα, αλλά και για την ίδια; 
      Εάν αυτά που είπε η κ. Δαμανάκη, δεν τα αντιλαμβάνεται ο κύριος Υπουργός, ας ζητήσει από το Γραφείο Τύπου του Υπουργείου του ό,τι έχουν αποδελτιώσει μέχρι τώρα, σ’ αυτά τα τρία χρόνια, από δηλώσεις, είτε προεκλογικές του σημερινού Πρωθυπουργού είτε στελεχών της Κυβέρνησης, δηλώσεις από τότε, μέχρι και χθες, όπως και τη συνέντευξη στην οποία αναφέρθηκε η κ. Δαμανάκη και την οποία αρνείται ο κύριος Υπουργός και αν βρει άκρη, κύριε Πρόεδρε, εμένα να μου τρυπήσετε τη μύτη. 
      Έχει κανείς εδώ την αίσθηση ότι η Κυβέρνηση έχει ξεκάθαρες θέσεις; Μα, εάν τις είχε, πρώτη εκείνη θα έσπευδε να τις ανακοινώσει, όταν μάλιστα με το τρίπτυχο, στο οποίο αναφέρεται, δεν πρόκειται να μείνει κανείς συνταξιούχος ή κανείς μέλλων συνταξιούχος δυσαρεστημένος, αφού ούτε οι συντάξεις θα μειωθούν ούτε τα όρια ηλικίας και οι εισφορές θα αυξηθούν. Γιατί αυτόν τον «τετραγωνισμό του κύκλου» που έχετε κατορθώσει, δεν μας τον λέτε, για να προσχωρήσουμε και εμείς στην άποψή σας και ο λαός σίγουρα στις εκλογές αυτές να σας πει και μπράβο; Γιατί το κρύβετε αυτό το μυστικό και αυτήν τη λύση; 
      Συγγνώμη, κύριε συνάδελφε, για τη διακοπή.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, δώσατε το λόγο στον κ. Νασιώκα, αλλά οφείλω να δώσω μία απάντηση. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, μετά, αν θέλετε, μπορείτε να μιλήσετε. Αφήστε, όμως, τον κ. Νασιώκα να μιλήσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, θα καθίσω εδώ, για να σας ακούσω. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Καλώς.
      ΠΡΟΕΔΡΕΥΩΝ (Παναγιώτης Κοσιώνης): Κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε. 
      Χρειάζεται πολιτική γενναιότητα –και αυτό αφορά τους πάντες- για να αναλάβουμε τις ευθύνες. 
Αλλά από αυτόν το γενικό κανόνα, μέχρι το να φτάσουμε σ’ αυτήν την αβεβαιότητα που νιώθουν σήμερα οι ασφαλισμένοι και σ’ αυτήν την απαισιοδοξία που έχει ο ελληνικός λαός, που είναι μετρήσιμη απαισιοδοξία -είμαστε, κύριε Υπουργέ, ο πιο απαισιόδοξος λαός της Ευρώπης, εμείς που πριν από τρία-τέσσερα χρόνια ήμασταν ο πιο αισιόδοξος- να φορτώνουμε την ευθύνη  στην Αξιωματική Αντιπολίτευση ε, όχι! Φταίτε, κύριε Υπουργέ, φταίει η Κυβέρνηση. Φταίει η Κυβέρνηση, η οποία και αυτές τις μέρες, απευθυνόμενη στην ευαίσθητη κοινή γνώμη, με την ευκαιρία της ψήφισης του μίνι ασφαλιστικού, αλλά και τη δική σας -και όχι μόνο τη δική σας και πολλών άλλων- περιοδεία δια των Μέσων Ενημέρωσης με αντιφατικές και επικίνδυνες δηλώσεις, σπέρνει αυτήν την αβεβαιότητα και την καλλιεργεί.
      Την καλλιέργησε, επίσης, όταν ψήφισε την οδηγία για την εξίσωση του ορίου συνταξιοδότησης, μεταξύ των φύλων, για τα επαγγελματικά ταμεία και δεν είχε την πρόνοια να διαπραγματευτεί, να θέσει και να διασφαλίσει, ότι επαγγελματικό ταμείο δεν είναι το δημόσιο και σήμερα –το είπε πριν λίγο η κ. Δαμανάκη, το είπε η κ. Χριστοφιλοπούλου, το είπαν πάρα πολλοί ομιλητές- πληθώρα ανθρώπων, κυρίως στο χώρο της υγείας, όπου η συντριπτική πλειοψηφία είναι γυναίκες, θα κάνουν χρήση της πρόωρης συνταξιοδότησης τον επόμενο χρόνο ή το κάνουν και αυτόν το χρόνο και θα πληρώσουν τα ταμεία. Και οι ίδιοι θα ζημιωθούν και τα ασφαλιστικά ταμεία θα χάσουν.
      Το δεύτερο. Χρειάζεται γενναιότητα για να πείτε, κύριε Υπουργέ, ότι το 2003 η τότε κυβέρνηση του ΠΑ.ΣΟ.Κ. πραγματικά χρηματοδότησε γενναία το ασφαλιστικό σύστημα και τα χρέη του δημοσίου προς την κοινωνική ασφάλεια ανέρχονταν τότε στο ύψος των 2,7 δισεκατομμυρίων ευρώ. Σήμερα, δυόμισι χρόνια μετά, τρία χρόνια μετά, ξεπερνούν τα 6.000.000.000 ευρώ και η προοπτική του επόμενου χρόνου, του προϋπολογισμού που θα συζητήσουμε το αμέσως επόμενο διάστημα, δείχνει ότι θα ξεπεράσει τα 7,2 δισεκατομμύρια ευρώ στο τέλος του 2007.  Αυτή είναι μια απορύθμιση του ασφαλιστικού συστήματος. Άρα, η αιτία για να υπάρχει απαισιοδοξία, είναι η δική σας πολιτική που δεν χρηματοδοτείται.
      Κύριε Υπουργέ,  όλα αυτά που λέμε, θα φανούν, αν την επόμενη εβδομάδα συζητήσουμε τον κοινωνικό προϋπολογισμό στη Βουλή. Δεν φαίνεται αυτό από πουθενά. Θα ήθελα να σας ρωτήσω το εξής: Τον καταθέσατε; Διότι η Αντιπολίτευση δεν έχει πάρει τίποτε. Μήπως τον καταθέσατε σήμερα;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Προ πολλών μηνών.
      ΕΚΤΟΡΑΣ ΝΑΣΙΩΚΑΣ: Προ πολλών μηνών;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τουλάχιστον δύο. 
      ΕΚΤΟΡΑΣ ΝΑΣΙΩΚΑΣ: Μάλιστα. Εκεί, λοιπόν, θα φανεί…
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Με σημαντική αύξηση το 2006.
      ΕΚΤΟΡΑΣ ΝΑΣΙΩΚΑΣ: Εντάξει και στον…
      ΠΡΟΕΔΡΕΥΩΝ (Παναγιώτης Κοσιώνης): Κύριε Νασιώκα, όχι διάλογο παρακαλώ.
      ΕΚΤΟΡΑΣ ΝΑΣΙΩΚΑΣ: …παρουσιάζεται μείωση των ελλειμμάτων, γιατί βάζετε ένα κονδύλι αυθαίρετο, τριάμισι –δεν ξέρω πόσο είναι- δισεκατομμύρια ευρώ στο κονδύλι προσαρμογής.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Από τον Αύγουστο τον έχουμε καταθέσει. 
      ΕΚΤΟΡΑΣ ΝΑΣΙΩΚΑΣ: Άρα, θα το συζητήσετε. Φαντάζομαι και με δική σας ευθύνη. Η Κυβέρνηση το φέρνει, λέτε ότι τον καταθέσατε. Δεν κοινοποιήθηκε ο κοινωνικός προϋπολογισμός, εγώ δεν τον έχω υπόψη μου, αλλά εκεί θα φανούν όλα αυτά.
      Έρχομαι, όμως, να προσθέσω και κάτι ακόμη, που αυξάνει αυτήν την ανασφάλεια. Είναι ο τρόπος που απορυθμίσατε συνολικά το ασφαλιστικό σύστημα αυτό το διάστημα. Είπα, δεν το χρηματοδοτήσατε. Αυξήθηκαν τα χρέη των ταμείων, λόγω της φαρμακευτικής δαπάνης ή των χρεών των νοσοκομείων, ψηφίσατε την εθελουσία έξοδο στον Ο.Τ.Ε. και το επικουρικό το ασφαλιστικό των τραπεζών. Επιβαρύνεται με χίλιους τρόπους ένα σύστημα, το οποίο σηκώνει απορύθμιση. Ξέρετε, το κτίσιμο οποιουδήποτε έργου είναι μια δύσκολη υπόθεση και το γκρέμισμα και η απορύθμιση είναι ευκολότερη. Το ένα θέλει πολύ χρόνο, πολύ κόπο, μεγάλη προσπάθεια, το άλλο μπορεί να γίνει γρήγορα και με λαθεμένες πολιτικές και ιδιαίτερα με αντιφατικές πολιτικές, γιατί είναι και θέμα κλίματος.
      Είπατε και εδώ ότι αυτό το νομοσχέδιο δεν κάνει τίποτα άλλο, παρά να είναι ένα νομοσχέδιο νοικοκυρέματος και τακτοποίησης. Κατά την άποψή μου κι αυτό το νομοσχέδιο παρ’ όλο που σας είπα και πριν, ότι κλείνει το μάτι σε κάποιες τάξεις και έχει σαν φόντο και στόχο τις επόμενες εκλογές, λέγοντας ότι εμείς κάνουμε χατίρια σε κάποιες τάξεις -τέλος πάντως λύνουμε κάποια θέματα κάποιων τάξεων για να έχουμε όφελος- ή λύνουμε προβλήματα λέτε σημαντικά, ενώ το κύριο είναι άλλο. Απορυθμίζεται το μεγάλο, δηλαδή, το ασφαλιστικό ζήτημα.
      Γιατί –σας το είπε η Αντιπολίτευση από όλες τις πτέρυγες- η μαγική λύση του ασφαλιστικού που λέτε -πέρα από τον Ιησού Χριστό, όπως είπε ο κ. Μητσοτάκης- που δεν θα αυξήσει τα όρια, που δεν θα μειώσει τις συντάξεις, που δεν θα αυξήσει τις εισφορές, αλλά θα είναι διαχρονική λύση για πενήντα χρόνια, δεν χρειάζεται. Χρειάζεται σημαντική ρύθμιση και παρακολούθηση κάθε φορά. Αυτό έγινε με το ν. 3029. Δυστυχώς δεν ακολουθήσατε αυτήν τη συνταγή, δεν χρηματοδοτήσατε την κοινωνική ασφάλεια, δεν εφαρμόσατε τη νομοθεσία και σήμερα τα πράγματα είναι δυσκολότερα.
      Σπέρνετε ανέμους και θα θερίσετε θύελλες, αλλά τις ζημιές από τις θύελλες δεν θα τις εισπράξει μόνο η Κυβέρνησή σας. Το αποτέλεσμα θα πλήξει ευαίσθητες κοινωνικές τάξεις και ανθρώπους που παίρνουν χαμηλή σύνταξη ή ανθρώπους που προσδοκούν να πάρουν σύνταξη και δεν ξέρουμε αν θα την πάρουν.
      Στο άρθρο 28 τα πράγματα είναι σημαντικά. Αυτό το άρθρο με το ράβε ξήλωνε, κατετέθη και έφυγε από τη Βουλή πολλές φορές, με πολλές διατάξεις, με τους μεγαλο-οφειλέτες, με τους εργολάβους. Γενικώς, όμως, η ρύθμιση δεν κάνει τίποτε άλλο παρά να απορυθμίζει το σύστημα γιατί περνάει η νοοτροπία ότι θα έρθει μια ευνοϊκή ρύθμιση και γιατί οι καλοπληρωτές πρέπει να πληρώνουν. Η εισφοροδιαφυγή, κύριε Υπουργέ, στους τριάντα δύο μήνες αυξήθηκε περισσότερο από 25%. Να, ένας ακόμη λόγος που αυτό που κάνετε σήμερα δεν είναι τίποτε άλλο παρά να τους σπρώχνετε προς αυτήν την κατεύθυνση. 
      Αποσύρετε, λοιπόν, το άρθρο 28, μη ρυθμίζετε γραμμάτια και μ’ αυτόν τον τρόπο θα συμβάλετε στο να –θα βοηθήσει και η Αντιπολίτευση- προχωρήσει ένα σύστημα εξυγιαντικό, που να εφαρμόζονται οι νόμοι και να μην αδικούνται οι καλοπληρωτές και αν υπάρχουν μεμονωμένες περιπτώσεις δικαιολογημένες μπορείτε να τις εξετάσετε και κατά περίπτωση.
      Θα τα πούμε αύριο βέβαια, με το μεγάλο θέμα –κατά την άποψή μας- της πρόληψης, αλλά νομίζω ότι και στη σημερινή ενότητα των άρθρων, ακόμη και αυτά που θεωρούνται ευνοϊκά, σε σχέση με το Τ.Σ.Μ.Ε.Δ.Ε. –και αυτό που σας είπε η κ. Δαμανάκη- έχει βασικές ελλείψεις, τις οποίες πρέπει να διορθώσετε, αν θέλετε να είναι βιώσιμο το ταμείο και να αποδώσει και δικαιοσύνη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Ο κύριος Υπουργός έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα να δώσω μια απάντηση στα όσα είπε ο πρώην Πρόεδρος της Βουλής, κ. Κακλαμάνης. Πριν όμως θα ήθελα να πω πως σε ό,τι αφορά  τις δαπάνες του κοινωνικού προϋπολογισμού, η Κυβέρνησή μας τον κατέθεσε, ως όφειλε, στην Εθνική Αντιπροσωπεία στο τέλος του καλοκαιριού. Και τον κατέθεσε για πρώτη φορά μέσα στο καλοκαίρι, όταν όλα τα προηγούμενα χρόνια κατετίθετο προς το τέλος του χρόνου, άρα δεν ήταν προϋπολογισμός, ήταν ουσιαστικά απολογισμός. 
      Οι δαπάνες, λοιπόν, κοινωνικής προστασίας το 2006 ανέρχονται –στη βάση αυτού του προϋπολογισμού- στα 43.350.000.000 περίπου, έναντι των 39,7 δισεκατομμυρίων του 2005. Δηλαδή, υπάρχει μια αύξηση των κοινωνικών δαπανών στην τρέχουσα χρονιά κατά 9,13. Είναι η σημαντικότερη αύξηση που υπάρχει, σε σχέση με όλες τις προηγούμενες περιόδους στις οποίες, τουλάχιστον οι περισσότεροι από εμάς, λειτουργήσαμε σ’ αυτήν την Αίθουσα.
      Από εκεί και πέρα, μέσα σ’ αυτές τις κοινωνικές δαπάνες, πρέπει να σας πω ότι οι αυξήσεις των συντάξεων το 2006, σε σχέση με το 2005, είναι της τάξεως του 8,19%. Μια σημαντική αύξηση, επίσης, είναι αυτή των συντάξεων και μπορώ να δεσμευτώ στην Εθνική Αντιπροσωπεία ότι βελτιώνοντας διαρκώς  τις επιδόσεις στο θέμα αυτό, φιλοδοξούμε το 2007 να καταθέσουμε τον κοινωνικό προϋπολογισμό πολύ νωρίτερα και από το 2006, που επαναλαμβάνω ότι ήταν πολύ νωρίτερα σε σχέση με όλα τα προηγούμενα χρόνια.
      Σε ό,τι αφορά την παρατήρηση του κ. Κακλαμάνη, ξέρετε, κύριε Πρόεδρε, εάν σήμερα ο Πρωθυπουργός της χώρας μού έδινε μια πολιτική εντολή να προχωρήσουμε αύριο στη μεταρρύθμιση του ασφαλιστικού συστήματος, θα ήταν πάρα πολύ δύσκολο γιατί θα έπρεπε να διαλέξουμε δύο δρόμους. Ή να μεταρρυθμίσουμε νόμους που δεν εφαρμόστηκαν ή να μεταρρυθμίσουμε ένα σύστημα το οποίο λειτουργούσε χωρίς τους νόμους, τους οποίους έπρεπε να εφαρμόσει. 
      Το λέω αυτό, γιατί, όπως πολύ καλά ξέρετε, υπάρχουν ακόμη εκκρεμότητες από το ν. 2084/1992. Υπήρξαν πολλά χρόνια οι εκκρεμότητες αυτές. Οι ρυθμίσεις του Τ.Σ.Μ.Ε.Δ.Ε. ήταν μία από αυτές τις μεγάλες εκκρεμότητες. Και υπάρχουν και άλλες τις οποίες σπεύδουμε να καλύψουμε. Υπάρχει ο ν. 2676/1999, αυτός που έγινε γνωστός ως νόμος του κ. Παπαϊωάννου, και ο ν. 3029/2002, αυτός που έγινε γνωστός ως νόμος του κ. Ρέππα, νόμοι οι οποίοι είναι προς εφαρμογήν στο σύνολο τους. Δηλαδή, η προηγούμενη κυβέρνηση ψήφισε ένα νόμο το 1999 και έναν το 2002, τους οποίους και δεν εφήρμοσε. Αυτήν τη προσπάθεια κάνουμε τώρα και, αν έπρεπε να μεταρρυθμίσουμε σήμερα χωρίς να εφαρμόσουμε το σύνολο της νομοθεσίας, θα ήταν σαν να μας ζητούσε κάποιος να θεραπεύσουμε κάτι χωρίς να έχουμε κάνει πριν τη διάγνωση. Εμείς σπεύδουμε και εφαρμόζουμε αυτήν τη νομοθεσία που προβλέπει εντάξεις ταμείων κύριας ασφάλισης προς το Ι.Κ.Α. –οι διαδικασίες έχουν ξεκινήσει- ομαδοποιήσεις και συγχωνεύσεις επικουρικών ταμείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε.
      Είχα την ευκαιρία να πω ότι το σχέδιο νόμου που συζητούμε δεν είναι μίνι ασφαλιστικό. Δεν το χαρακτήρισε η Κυβέρνηση έτσι. Έχει έναν πολύ συγκεκριμένο τίτλο. Το μίνι ασφαλιστικό είναι ο τίτλος των εφημερίδων. Δεν διεκδικούμε την πατρότητα ούτε μπορούμε να χρεωθούμε την πατρότητα αυτού του συστήματος. Δεν αποτελεί μίνι ασφαλιστικό. Είναι εκκρεμότητες του παρελθόντος, οι οποίες σε συνδυασμό με την εφαρμογή του ισχύοντος νομοθετικού πλαισίου, θα μας επιτρέψει να δημιουργήσουμε τη βάση εκείνη επί της οποίας θα μετρήσουμε το αναλογιστικό έλλειμμα. 
      Αυτή είναι η δουλειά μας, για να μπορέσουμε στην αμέσως προσεχή τετραετία να προχωρήσουμε στις αναγκαίες μεταρρυθμίσεις στη βάση αυτής της διάγνωσης. Λέω όμως, από τώρα, ότι στην κυβερνητική ατζέντα αυτής και της άλλης τετραετίας δεν υπάρχουν ορισμένα στοιχεία. Το ξεκαθαρίζω αυτό. Από κει και πέρα θα ήμουν ευτυχής και εγώ και –νομίζω- όλοι μας, αν είχαμε όλα τα στοιχεία εκείνα που είναι αναγκαία, για να προχωρήσει το πολιτικό μας σύστημα στη μεγαλύτερη μεταρρύθμιση της γενιάς μας. Όμως, προϋποτίθεται αυτή η δουλειά, για να μπορέσει αυτό το οποίο θα κάνουμε στα αμέσως προσεχή χρόνια να έχει προοπτική τουλάχιστον για τις γενιές που θα έρθουν μετά από εμάς. 
      Σας ευχαριστώ. 
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Παναγιώτης Κοσιώνης): Κύριε Πρόεδρε, θέλετε να κάνετε τοποθέτηση; 
      ΑΠΟΣΤΟΛΟΣ ΚΑΚΛΑΜΑΝΗΣ:  Ναι. Δεν θα χρειαστώ –νομίζω- πολύ χρόνο.
      ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ πρέπει να ομολογήσω ότι είμαι αλλεργικός με τους αριθμούς, διότι, όπως έλεγε ο πολιτικός μου δάσκαλος, ο Γεώργιος Παπανδρέου, με τους αριθμούς μπορείς να υποστηρίξεις ό,τι θέλεις. Μας είπατε, λοιπόν, τώρα για τον κοινωνικό προϋπολογισμό απαντώντας στον κ. Νασιώκα: Τόσα δισεκατομμύρια πέρσι, τόσα δισεκατομμύρια θα είναι φέτος. Ωραία. Υπάρχει και άλλο νούμερο, το πρώτο νούμερο της πρώτης χρήσης, που κάνατε ως Κυβέρνηση, των δαπανών του κοινωνικού προϋπολογισμού. Εκεί τι θα πείτε; Ότι βάλαμε σαν το γνωστό μύθο του Χότζα μέσα στην καλύβα ό,τι δεν θα μπορούσε να χωρέσει και μετά αρχίσαμε να βγάζουμε ένα ένα και του λέγαμε: «Να, τώρα που είσαι μια χαρά και μπορείς να ζήσεις πιο άνετα σ’ αυτήν την καλύβα». 
      Είπα ότι είμαι αλλεργικός με τα νούμερα και τους αριθμούς, γιατί είναι πραγματικότητα, κύριε Υπουργέ. Και όπως έλεγα και χθες εδώ στο συνάδελφό σας που επερωτούσαμε για το θέμα των συμβασιούχων, τον κ. Παυλόπουλο,   ο οποίος μας έλεγε τι έγινε από το ΠΑ.ΣΟ.Κ., τι έγινε πριν από -δεν ξέρω πόσα- χρόνια -στο τέλος θα φτάσουμε στις κυβερνήσεις της δεκαετίας του ’50 και του ’60- θέλω να πω και σε εσάς το εξής. Κατέθεσα και στα Πρακτικά εδώ, για να καταλάβετε πού είμαστε, το έντυπο της μισθοδοσίας γιατρού του Ε.Σ.Υ.,  ο οποίος υπηρετεί στο Αττικό Νοσοκομείο, που αποτελεί ένα δημόσιο πλούτο –ξέρουμε όλοι τις υποδομές και τον υπερσύγχρονο εξοπλισμό του- και λειτουργεί μόνο κατά το 1/3. Τα υπόλοιπα 2/3, δυστυχώς, δεν αξιοποιούνται. Και ο γιατρός αυτός, επιμελητής του Ε.Σ.Υ. –γιατί με ρώτησε από την Έδρα ο Πρόεδρος, που είναι και γιατρός ο ίδιος- παίρνει 1.376 ευρώ με δύο παιδιά, με έντεκα χρόνια υπηρεσία κ.λπ..
      Εάν, λοιπόν, το επιστημονικό δυναμικό του συστήματος υγείας αμείβεται έτσι, σκεφθείτε τι γίνεται με το πλήθος. Και προσέξτε το αυτό, γιατί εγώ έχω μία –αν θέλετε- αντίληψη, διαίσθηση και πείτε ότι κάποιοι έχουμε και κάποια εμπειρία από το παρελθόν. Υπάρχει βόμβα στα κοινωνικά θεμέλια αυτής της χώρας. Υπάρχουν ομάδες, μάζες του πληθυσμού που εξωθούνται προς την κατάσταση του λούμπεν στοιχείου και δεν μπορούμε να επαναπαυόμαστε, κύριε Υπουργέ. Και είχε δίκιο η κ. Δαμανάκη, γι’ αυτό εγώ διατύπωσα αυτήν την απορία πριν. Όταν εσείς, ο αρμόδιος Υπουργός μιλάτε στην κρατική τηλεόραση και όχι σε οποιοδήποτε κανάλι που μπορεί να θέλει να δημιουργήσει εντυπώσεις -και αναφέρομαι στην ιδιωτική τηλεόραση, την οποία εγώ συνιστώ σε όλους να μη βλέπουν καν, διότι ούτε θα ψυχαγωγηθούν ούτε θα επιμορφωθούν ούτε θα ενημερωθούν, μπορεί να δουν κάποιους Βουλευτές, θαμώνες μονίμως, να καβγαδίζουν και να εκθέτουν ολόκληρο αυτό το Σώμα- όταν, λοιπόν, στην κρατική τηλεόραση ένας έγκριτος πραγματικά δημοσιογράφος, ο νεαρός μεν, ο Κώστας ο Ζούλας, αλλά ικανότατος δημοσιογράφος και στην κρατική –επαναλαμβάνω- τηλεόραση, που δεν έχει κανένα λόγο, δηλαδή, να κάνει τηλεθέαση, να σας κεντρίσει κ.λπ., διατυπώνει από τα όσα είπατε την άποψη: «Αφήνετε ανοικτό επομένως το ενδεχόμενο αλλαγής του τρόπου υπολογισμού της σύνταξης που σήμερα προσδιορίζεται από την τελευταία πενταετία» και εσείς στη συνέχεια –και εγώ δεν θέλω να αδικώ κανένα- αναγκάζεστε να διευκρινίσετε…
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Συνεχίστε όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Προσέξτε, γιατί είναι χρήσιμα αυτά που σας λέω σε εσάς και σε όλους μας.
      Σας λέγω, λοιπόν: Εάν η Κυβέρνηση δια του αρμοδίου Υπουργού και πολλών άλλων πιο πριν και συναρμοδίων σας τώρα και Υπουργών Οικονομικών και  Υπουργών του δικού σας Υπουργείου και του συγγενούς Υπουργείου Υγείας και Κοινωνικής Αλληλεγγύης, όπως το ονομάσατε, δεν δίδει ένα σαφές στίγμα, φταίει το ΠΑ.ΣΟ.Κ., δηλαδή, που λέει στον κόσμο να φύγει; Φυσικά και το ΠΑ.ΣΟ.Κ. λέει να μη φύγει ο κόσμος, διότι και όποια νομοθεσία -υποθέτω- γίνει δεν είναι δυνατόν να στερήσει συνταξιοδοτικά δικαιώματα απ’ αυτούς που ήδη καλύπτονται από μία συγκεκριμένη νομοθεσία, θα αφορά το μέλλον. Το ΠΑ.ΣΟ.Κ., λοιπόν, αντικειμενικά στέκεται και διαφωτίζει τον κόσμο, τον οποίο εσείς γεμίζετε δυστυχώς με τη σύγχυση αυτή. 
      Και δεν μου είπατε τελικά κάτι. Ας μη συνεχίσουμε, όμως, το διάλογο έτσι τώρα. Ειλικρινά έχω την απορία αυτή, αν έχετε το πακέτο των θέσεων έτοιμο. Η νομοθεσία, που είτε εφαρμόστηκε είτε δεν εφαρμόστηκε, θα εφαρμοστεί, να την προβλέψετε. Οι ρυθμίσεις της ήδη ισχύουσας νομοθεσίας προφανώς θα ενσωματωθούν μέσα σ’ αυτό το νέο πακέτο που θα ρυθμίζει οριστικά το ασφαλιστικό, το συνταξιοδοτικό, διότι είναι πράγματι μια βόμβα κοντά στις άλλες που σας είπα πριν, ιδίως την κοινωνική πια έκρηξη, την οποία βλέπω εγώ να έρχεται. Και οι κοινωνικές εκρήξεις, όταν συμβαίνουν, δεν γνωρίζει κανείς προς τα πού κατευθύνονται, πού τελικώς καταλήγουν. Αυτό διδάσκει η ιστορία, όχι μόνο της χώρας μας, ολόκληρης της Ευρώπης. Και η Ελλάδα σήμερα, δυστυχώς, βρίσκεται σ’ ένα κλίμα που οι πλείστοι των Ελλήνων θεωρούν ότι δεν υπάρχει ούτε δίκαιο κράτος, επομένως, ούτε δίκαια κοινωνία. Βλέπουν πράγματα, τα οποία δεν μπορούν να συμβιβαστούν με στοιχειώδεις ανθρωπιστικές αρχές, με στοιχειώδεις αξίες που είχε αυτή η κοινωνία και οι οποίες τώρα καταρρίπτονται και κανείς δεν αισθάνεται ότι μπορεί να έχει ευθύνη γι’ αυτό.
      Και όταν κάποιος εδώ λέει ότι ξέρετε, όπως είπα εγώ προ ημερών για το θέμα των συμβασιούχων, όλοι έχουμε ευθύνη. Εγώ δεν κάνω αξιολόγηση ποιος ευθύνεται περισσότερο ποιος λιγότερο. Και απαντά, ο κύριος Πρωθυπουργός, από το Βήμα ότι «α, μας λένε ότι όλοι, κανείς δεν είναι αθώος του αίματος, α, γιατί θέλουν να διαχύσουν τις δικές τους ευθύνες στις δικές μας». Δηλαδή το ότι δημιουργείται μία νέα στρατιά συμβασιούχων αυτό είναι επίσης πρόβλημα που παραλάβατε. 
      Αυτή είναι η δική μου σκέψη, κύριε Πρόεδρε. Ας φροντίσει η Κυβέρνηση τουλάχιστον να μιλάει ένας από την Κυβέρνηση γι’ αυτά τα ζητήματα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ένας μιλάει.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Υπουργέ. Εγώ ακούω και εσάς και τον Υφυπουργό σας και συμβούλους και παρασυμβούλους. Ακούω πολλούς και πολλοί κάνουν δηλώσεις και δικαιολογημένα υπάρχει αυτή η σύγχυση. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, ασφαλώς έχετε το δικαίωμα να μιλήσετε. Όμως εάν αρχίσει διάλογος δεν θα έχει τελειωμό. Και οι συνάδελφοι περιμένουν για να μιλήσουν.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δυο λεπτά θα μιλήσω.
      Κύριε Πρόεδρε, ο κοινωνικός προϋπολογισμός της χώρας καταρτίζεται με την ίδια ακριβώς μεθοδολογία τα τελευταία δέκα χρόνια τουλάχιστον.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα τίποτα για τη μεθοδολογία. 
      Είπα τα νούμερα. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μια στιγμή. Κάποια σημασία έχουν και αυτά όμως.
      Εγώ δεν διαφωνώ με κανέναν που λέει ότι όταν μιλάμε για φτώχεια και κοινωνικό αποκλεισμό ή ανεργία, τα νούμερα έχουν σχετική σημασία διότι αυτός που είναι κοινωνικά αποκλεισμένος ή άνεργος έχει το εκατό τοις εκατό του προβλήματος. Όμως, είναι καλό σ’ αυτήν την Αίθουσα να παρακολουθούμε και λίγο τους αριθμούς. Αναφερθήκατε στο καλύβι του Χότζα που μεγαλώνει και μικραίνει. Με την ίδια μεθοδολογία ο κοινωνικός προϋπολογισμός – τον έχω μπροστά μου από το 1990 – από το 2000 …
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά δεν ενδιαφέρουν τον ελληνικό λαό. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): …μεγαλώνουν. Δεν ενδιαφέρει τον ελληνικό λαό εάν υπάρχει μια αύξηση κατά 9,13%;
      ΑΠΟΣΤΟΛΟΣ ΚΑΚΛΑΜΑΝΗΣ: Τον ενδιαφέρει τι κάνουμε τώρα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μα τώρα κάνουμε αυξήσεις …
      ΠΡΟΕΔΡΕΥΩΝ (Παναγιώτης Κοσιώνης): Κύριε Πρόεδρε, αν ήσασταν εδώ τώρα θα φωνάζατε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μα τώρα αυξήσαμε κατά 9,13% τον κοινωνικό προϋπολογισμό. Άρα, στο πλαίσιο της ίδιας μεθοδολογίας για να μην κάνουμε αναφορές στον Χότζα έχουμε μία σημαντική αύξηση εφέτος.
      ΑΠΟΣΤΟΛΟΣ ΚΑΚΛΑΜΑΝΗΣ: Λέμε τι έγινε πριν από δεκαπέντε χρόνια. Τα προβλήματα είναι σημερινά. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εντάξει. Προχωρώ, λοιπόν, λέγοντας ότι για μία ακόμη φορά επειδή αναφερθήκατε στη συνέντευξή μου -εάν ολοκληρώνατε την ανάγνωση τού ό,τι είπα- θα ήθελα να ξαναπώ….
      ΑΠΟΣΤΟΛΟΣ ΚΑΚΛΑΜΑΝΗΣ: Είπα ότι το διορθώσατε. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μα με συγχωρείτε, τι διόρθωσα; Εάν ένας δημοσιογράφος θέλει να μου κάνει μία ερώτηση και διευκρινίζω αυτό που λέω, είναι υπαναχώρηση; Από εκεί και πέρα, στην Κυβέρνηση να καταλογίζετε –είχα την ευκαιρία να το πω αλλά δεν ήσασταν στην Αίθουσα- ό,τι αυτή λέει και όχι ό,τι λέει ο οποιοσδήποτε σοφός ή μη σοφός σ’ αυτόν τον τόπο. Και θα ξαναπώ ότι δεν έχουμε κανένα πακέτο έτοιμο σ’ αυτά τα θέματα. Δεν μπορούμε να έχουμε, διότι αυτά  τα οποία θα αποφασίσουμε ως πολιτικό σύστημα θα αφορούν κατά κανόνα αυτούς που θα έρθουν μετά από εμάς. Αυτό μεγαλώνει την ευθύνη μας. Γι’ αυτό ξεκαθαρίζω γι’ ακόμη μία φορά, πέραν των παγίων θέσεων της Κυβέρνησής μας στις οποίες αναφέρθηκα για το ασφαλιστικό, ότι εμείς δεν έχουμε ούτε προαποφασισμένες λύσεις ούτε κρυφή ατζέντα ούτε δογματικές απόψεις για θέματα όταν οι αποφάσεις που θα πάρουμε θα αφορούν κατά κανόνα αυτούς που θα έρθουν μετά από εμάς. Εδώ δογματισμοί, ακραίες θέσεις και διατυπώσεις, προαποφασιμένες λύσεις και κρυφές ατζέντες δεν χωρούν. Αυτή είναι η θέση μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είπατε πιο πριν και προκάλεσε την δική μου παρέμβαση.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ λέω ότι έχουμε όλοι μας -πολιτικές και κοινωνικές δυνάμεις- την ευθύνη να συζητήσουμε, να διαβουλευτούμε, χωρίς να είναι απαραίτητο να συμφωνήσουμε. Και από εκεί και πέρα, αφού έχουμε ένα στέρεο πεδίο κατ’ εφαρμογήν της ισχύουσας νομοθεσίας, στην επόμενη τετραετία ενδεχομένως να διαφωνήσουμε για τις λύσεις. Είναι, όμως, τώρα σημαντικό να συμφωνήσουμε στα δεδομένα. Η συμφωνία επί των δεδομένων προϋποθέτει να ολοκληρώσει η Κυβέρνηση μία εργώδη προσπάθεια την οποία κάνει τώρα. 
      ΠΡΟΕΔΡΕΥΩΝ (Παναγιώτης Κοσιώνης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο κύριος Υπουργός, όταν συζητούσαμε το συγκεκριμένο σχέδιο νόμου επί της αρχής, θεώρησε υπερβολικό το ότι ο Πρόεδρος του ΠΑ.ΣΟ.Κ. του είπε ότι δεν έχει, ως Υπουργός, το κύρος να φέρει ένα τέτοιο νομοσχέδιο εδώ και να υπερασπιστεί ζητήματα που αφορούν τους ασφαλισμένους και γενικότερα τους Έλληνες. Σήμερα, δυστυχώς, μ’ αυτά που λέει, ιδιαίτερα μετά από την παρατήρηση της κ. Δαμανάκη για υποχρηματοδότηση του συστήματος, επιβεβαίωσε την αναξιοπιστία του, γιατί προσπάθησε στο τέλος να μας πει ότι για όλη αυτήν την κατάσταση που δημιουργείται στο χώρο της ασφάλισης, το ότι, δηλαδή, κάποιοι ασφαλισμένοι φεύγουν πρόωρα ή συνταξιοδοτούνται πρόωρα, την ευθύνη την έχει το ΠΑ.ΣΟ.Κ. γιατί διαμορφώνει τέτοιο κλίμα, μ’ αυτά που λέει εδώ.
       Όμως, κύριε Υπουργέ, θέλω να σας υπενθυμίσω ότι αυτό το κλίμα το έχετε διαμορφώσει εσείς ως Κυβέρνηση, όταν αποφασίζετε, για παράδειγμα, την πρόωρη συνταξιοδότηση στον Ο.Τ.Ε. και όταν λέτε ότι θα τα συζητήσετε την επόμενη τετραετία. Αφήστε όμως πρώτα να ψηφιστείτε. Διότι, έτσι όπως πάτε, θα ψάχνετε την ψήφο στις επόμενες εκλογές. Και γι’ αυτό βέβαια μπορείτε από τώρα να τάζετε λαγούς με πετραχήλια, όπως το κάνατε και προεκλογικά, πριν από τις προηγούμενες εκλογές, αλλά το «δις εξαμαρτείν ουκ λαού σοφού», θέλω να πιστεύω. Γι’ αυτό ακριβώς μην επαίρεστε ότι θα φτιάξετε το ασφαλιστικό την επόμενη τετραετία. 
      Θέλω να σας πω ότι ακόμα αυτό αποδεικνύεται από το άρθρο 28, το οποίο βέβαια εμείς καταψηφίζουμε, γιατί είναι γνωστό ότι οι περισσότερες ρυθμίσεις που αφορούν αυτό το άρθρο αφορούν το Υπουργείο Πολιτισμού, το Υπουργείο Οικονομικών και άλλους δημόσιους φορείς. Άρα, λοιπόν, πώς λέτε ότι δίνετε χρήματα, όταν από τη μία πλευρά υποτίθεται ότι δώσατε 6.000.000.000, αλλά από την άλλη αφαιρείτε από τους ασφαλιστικούς οργανισμούς το δικαίωμα να εισπράξουν τα πολύ περισσότερα που οφείλει ακόμη και το ελληνικό δημόσιο; Δεν είναι αυτή μια ουσιαστική, έμμεση και τώρα με το νομοσχέδιο, εάν ψηφιστεί, άμεση υποχρηματοδότηση του ασφαλιστικού συστήματος, τη στιγμή μάλιστα που γνωρίζουμε όλοι μας ότι οι οφειλές του δημοσίου, των ασφαλιστικών ταμείων, με την «άσπρη τρύπα» που διαμορφώνεται, είναι τεράστιες παντού και προς κάθε κατεύθυνση, είτε προς το σύστημα υγείας είτε προς τους φαρμακοποιούς; 
      Πρόσφατα είδαμε ανακοίνωση της Πανελλήνιας Ομοσπονδίας του Συλλόγου Φαρμακοποιών ότι θα σταματήσουν να πληρώνουν τα φάρμακα των ασφαλισμένων του δημοσίου γιατί ακριβώς δεν αντέχουν άλλο τα χρέη που έχουν δημιουργηθεί. Πώς, λοιπόν, εσείς λέτε ότι έχετε υπερχρηματοδοτήσει το ασφαλιστικό σύστημα και από την άλλη παρουσιάζονται αυτής της μορφής τα φαινόμενα;
      Βέβαια εδώ υπερασπιστήκατε ότι φτιάχνετε και υλοποιείτε τους νόμους του ΠΑ.ΣΟ.Κ., κάνετε εντάξεις ταμείων. Μα, κύριε Υπουργέ, με το π.δ. 258 που κάνετε την ένταξη των ταμείων στον Ο.Α.Ε.Ε. στην ουσία, ενώ είχατε δεσμευθεί ότι δεν θα μειώσετε τις συντάξεις, μειώνετε τις συντάξεις.
      Γιατί τα λέω όλα αυτά; Διότι όλα αυτά αποδεικνύουν ποια είναι η λογική σας, που αφορά το ασφαλιστικό σύστημα συνολικότερα και πώς σκέπτεσθε να το αντιμετωπίσετε. Και η λογική σας είναι, δυστυχώς, αυτή που προκύπτει και από τα άρθρα του συγκεκριμένου σχεδίου νόμου. Ναι μεν κάνετε –για να έρθω στο πρώτο μέρος, που αφορά το Τ.Σ.Μ.Ε.Δ.Ε.- κάποιες ρυθμίσεις που αφορούν το Τ.Σ.Μ.Ε.Δ.Ε, που κάποιες απ’ αυτές είναι θετικές και λύνουν προβλήματα, αλλά στην ουσία εκεί φαίνεται η λογική σας. Διότι, όπως σας είπα και επί της αρχής στην ομιλία μου, υπάρχουν διαμαρτυρίες όλων σχεδόν των φορέων των μηχανικών, είτε είναι μηχανικοί στις βιομηχανίες είτε είναι το ίδιο το Τ.Ε.Ε. είτε είναι ακόμη και η δικιά σας παράταξη της Νέας Δημοκρατίας στο χώρο των μηχανικών, που αυτή λέει ότι όλοι οι ασφαλισμένοι από την 1η Ιανουαρίου 1993 και μετά είναι κατάφωρα αδικημένοι. Και βέβαια έρχεται ο Σύλλογος Μηχανικών των βιομηχανιών, οι οποίοι λένε καθαρά ότι όλοι αυτοί οι ασφαλισμένοι, είτε είναι δημόσιοι υπάλληλοι είτε μισθωτοί είτε οτιδήποτε, είναι πραγματικά πολύ αδικημένοι και τους αδικεί το σχέδιο νόμου, όπως το έχετε φέρει εδώ. Άρα, λοιπόν, μέσα απ’ αυτές τις διατάξεις στην ουσία εσείς μας λέτε πώς έχετε σκοπό να χειριστείτε τα μεγαλύτερα ζητήματα που πρέπει να αντιμετωπιστούν στον ασφαλιστικό τομέα και στο ασφαλιστικό σύστημα.
      Κύριε Πρόεδρε, δεν είναι μόνο αυτά τα οποία αναφέρονται στα άρθρα του πρώτου μέρους. Είναι και αυτά που αναφέρονται στις ρυθμίσεις για το Ι.Κ.Α.-Ε.Τ.Α.Μ.. Εμείς βέβαια τα καταψηφίζουμε όλα σχεδόν αυτά τα άρθρα, όπως το 32, το 33, το 34, το 35, το 36, γιατί πραγματικά εκεί, εκτός από τα προβλήματα που δημιουργείτε στα ασφαλιστικά ταμεία, διαμορφώνετε και ένα εντελώς άλλο κλίμα κυρίως προς τους κακοπληρωτές. Διότι ποιος θα πάει να πληρώσει όταν ξέρει ότι θα έρθει κάποια στιγμή που έστω και αν δεν πληρώσει τίποτα, θα ρυθμιστούν οι οφειλές του; Και βέβαια εσείς διαμορφώνετε και το κλίμα της ανασφάλειας σε ό,τι αφορά τα ταμεία, για να έρθετε κάποια στιγμή να μας πείτε ότι αυτές οι ρυθμίσεις που θα φέρετε είναι υποχρεωτικές.
      Παρατηρήσαμε και το εξής, που θεωρώ ότι είναι ενδεικτικό της νοοτροπίας σας. Σας είπαμε για το άρθρο 46 –και κάνω αυτήν την αναφορά γιατί αναφέρθηκαν άλλοι συνάδελφοι, αλλιώς θα το έλεγα σε άλλη στιγμή- ότι έρχονται εδώ συνάδελφοι της Νέας Δημοκρατίας, ακόμα και ο εισηγητής της να σας ζητούν να το αποσύρετε. Γιατί, κύριε Υπουργέ; Το κάνετε αυτό παρ’ όλο που βρήκατε πολύ λίγους ομιλητές –στους είκοσι Βουλευτές που έχουν γραφτεί μόνο επτά είναι της Νέας Δημοκρατίας- και παρά το ότι γνωρίζετε πολύ καλά ότι αυτό δεν έπρεπε καν να το φέρετε. Αν είχατε τη λογική ανάπτυξης και στήριξης της περιφέρειας και αν είχατε τη λογική στήριξης του αγροτικού τομέα και των αγροτών δεν θα το συζητούσατε αυτό στη λογική που το φέρατε και τώρα βάζετε τους Βουλευτές της Νέας Δημοκρατίας –της Συμπολίτευσης, δηλαδή, και τον εισηγητή- να σας ζητούν να το αποσύρετε. 
      Αυτή είναι η λογική σας και μ’ αυτόν τον τρόπο αντιμετωπίζετε τα μεγάλα ζητήματα που υπάρχουν στον ασφαλιστικό χώρο. Κύριε Υπουργέ, αν πραγματικά θέλατε να υλοποιήσετε κυρίως τις δεσμεύσεις σας, αλλά και να εξυπηρετήσετε τα μεγάλα ζητήματα που έχει ο εργαζόμενος κόσμος θα έπρεπε να συνδράμετε την προσπάθεια που είχε ξεκινήσει επί ΠΑ.ΣΟ.Κ. εφαρμόζοντας τους νόμους και πληρώνοντας αυτά που αναφέρονται στους συγκεκριμένους νόμους, όπως είναι ο νόμος Ρέππα και άλλοι. Στη συνέχεια έχοντας υλοποιήσει αυτό το σχέδιο και αυτό το πλάνο να δούμε τι είναι εκείνο το επιπλέον που χρειάζεται το ασφαλιστικό σύστημα της χώρας, ώστε να σταθεί στα πόδια του για να μπορέσουμε να πούμε ότι, ναι, διασφαλίζουμε την προοπτική για τα επόμενα είκοσι, τριάντα χρόνια. 
      Όμως, εσείς κάνετε το ακριβώς αντίθετο. Προσπαθείτε ρουσφετολογικά από τη μια πλευρά να ρυθμίσετε ορισμένα ζητήματα και από την άλλη έρχεστε να πείτε εδώ ότι κάνετε δήθεν μεγάλες τομές, μεγάλες μεταρρυθμίσεις, που στην ουσία δεν είναι τίποτα. Και σας αποδείξαμε μ’ αυτά που είπαμε, ότι πράγματι οι ρυθμίσεις στις περισσότερες περιπτώσεις είναι κενές περιεχομένου και άρα, στην πράξη δεν εξυπηρετείται το ασφαλιστικό σύστημα. Προσπαθείτε να εξυπηρετήσετε πελατειακές λογικές γιατί νομίζετε ότι μ’ αυτόν τον τρόπο θα ξανακερδίσετε τις εκλογές. Είστε, όμως, γελασμένοι, διότι ο ελληνικός λαός κοροϊδεύτηκε. Το έχει αντιληφθεί και θα σας αντιμετωπίσει ανάλογα στις επόμενες βουλευτικές εκλογές. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης, έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, ακούγοντας το σεβαστό Πρόεδρο, τον κ. Κακλαμάνη, κάποιος μπορεί να κάνει ορισμένες διαπιστώσεις. 
      Η πρώτη διαπίστωση είναι ότι χαιρόμαστε που ανακαλύπτει ότι υπάρχει βόμβα στο ασφαλιστικό σύστημα γιατί μέχρι σήμερα όλες οι διαβεβαιώσεις από όλα τα στελέχη του ΠΑ.ΣΟ.Κ. ήταν ότι τέτοια βόμβα δεν υπάρχει και ότι ρυθμίστηκε το οποιοδήποτε πρόβλημα του ασφαλιστικού συστήματος ως διά μαγείας και βεβαίως διά του νόμου Ρέππα. 
      Αυτές ήταν οι δηλώσεις τις οποίες ακούγαμε επί σειρά ετών: Ότι δεν υπάρχει πρόβλημα στο ασφαλιστικό σύστημα. Μάλιστα προκληθήκαμε να απαντήσουμε στο εξής ερώτημα: Αν η βόμβα δεν είναι βραδυφλεγής, όπως σήμερα ισχυρίζεται η Κυβέρνηση, αλλά είναι υπό άμεση ανάφλεξη, τότε γιατί δεν κάνουμε άμεσα βίαιη επέμβαση στο ασφαλιστικό σύστημα;
      Κυρίες και κύριοι συνάδελφοι, κάτι τέτοιο όπως έχει διατυπώσει η Κυβέρνηση σ’ όλους τους τόνους και απ’ όλα τα επίσημα χείλη –και δεν υπάρχει καμία αμφισβήτηση γι’ αυτό- δεν πρόκειται να γίνει μέχρι τις επόμενες εκλογές. Αυτό που θέλουμε να πετύχουμε είναι με τους εργαζόμενους, με τους ασφαλισμένους, με όλους τους κοινωνικούς εταίρους και βέβαια με τα πολιτικά κόμματα να διαμορφώσουμε ένα ασφαλιστικό σύστημα πιο δίκαιο, πιο αποτελεσματικό, πιο ανταποδοτικό απ’ ό,τι είναι. Αυτή είναι η φιλοδοξία, αυτός είναι ο στόχος.
      Επισημάνθηκε όμως, στα πλαίσια μιας τοποθέτησης του πρώην Προέδρου της Βουλής ότι σήμερα οι μισθοί βρίσκονται σε χαμηλότατα επίπεδα. Και διερωτήθη γιατί ένας γιατρός του Ε.Σ.Υ. με έντεκα χρόνια υπηρεσίας παίρνει 1.376 ευρώ. Είναι αυτή η Κυβέρνηση η οποία διαμόρφωσε τους μισθούς των γιατρών; Είναι αυτή η Κυβέρνηση η οποία έφτασε τους μισθούς σ’ αυτό το επίπεδο; Ο γιατρός αυτός με εννέα χρόνια υπηρεσία πριν από δυο χρόνια, πόσα έπαιρνε για να μιλάμε σήμερα για κοινωνική έκρηξη; 
      Αυτό το οποίο προσπαθήσαμε, προσπαθούμε και θα προσπαθούμε να κάνουμε είναι να συνεφέρουμε οικονομικά τον τόπο για να μπορέσουμε να έχουμε και κοινωνικό πλεόνασμα και κοινωνικό μέρισμα.
      Δεν είναι τυχαίο ότι στον προϋπολογισμό που θα συζητήσουμε από την επόμενη εβδομάδα σ’ αυτήν την Αίθουσα, το 86% των δαπανών του δημοσίου πάνε σε κοινωνικές δαπάνες, είτε είναι μισθοί είτε είναι υγεία είτε είναι κοινωνική ασφάλιση. Δεν είναι τυχαίο ότι τα αναλογιστικά ελλείμματα, τα οποία κληρονόμησαν η κακοδιαχείριση των παλαιοτέρων ετών και ο άκρατος λαϊκισμός μέσα από το μοίρασμα από το πουγκί, έφθασαν το ασφαλιστικό σύστημα σε τέτοια όρια, ώστε για να ικανοποιήσουμε παραδείγματος χάριν τις ανάγκες, το αναλογιστικό έλλειμμα, δηλαδή, του Τ.Α.Π. –Ο.Τ.Ε., θα πρέπει να πουλήσει ο ελληνικός λαός τρεις φορές τον Ο.Τ.Ε.,  γιατί η αξία των μετοχών του κράτους στον Ο.Τ.Ε. ανέρχεται περίπου στα 4 με 4,5 δισεκατομμύρια και το αναλογιστικό έλλειμμα του Τ.Α.Π.-Ο.Τ.Ε. ανέρχεται περίπου στα 12 με 13.000.000.000 ευρώ. 
      Αυτή την κατάσταση δεν τη διαμόρφωσαν ούτε τα δυο χρόνια της Νέας Δημοκρατίας ούτε βεβαίως η σύντομη παρέμβαση του 1990-1993. Άλλωστε, το 1992 ψηφίστηκε ένας νόμος του ασφαλιστικού συστήματος, ο νόμος Σιούφα, που έβαλε μια τάξη στο χάος, ένας νόμος τον οποίο δεν είχε ούτε το θάρρος ούτε τη διάθεση το ΠΑ.ΣΟ.Κ. να αναθεωρήσει επί σειρά ετών, ακριβώς γιατί ήξερε ότι είναι ένας νόμος που βάζει μια τάξη στο χάος. Και αυτό το χάος το δημιούργησε ένας άκρατος λαϊκισμός, τον οποίο υπηρέτησαν αυτοί που σήμερα ανακαλύπτουν τα πλαίσια της κοινωνικής έκρηξης.
      Αυτό, όμως, το οποίο σκοπεύουμε να κάνουμε είναι να ενισχύσουμε εμείς, όσο μπορούμε και με τους τρόπους με τους οποίους μπορούμε –και μπορούμε και φαίνονται ήδη τα αποτελέσματα- το κοινωνικό πλεόνασμα. Και πώς μπορούμε να ενισχύσουμε το κοινωνικό πλεόνασμα; Μόνο αν ενισχύσουμε ουσιαστικά την εθνική οικονομία.
      Ας μην ψάχνετε να βρείτε πλαίσιο και έδαφος για κοινωνικές εκρήξεις, ας μην ψάχνετε να βρείτε πεδίο εφαρμογής της κινδυνολογικής πολιτικής σας στους εργαζόμενους, οι οποίοι μετράνε τα χρόνια προς τη σύνταξη και αποφασίζουν κάποιοι, ενδεχομένως, πρόωρα να φύγουν από την εργασία. Ας ψάξετε να βρείτε ποιες είναι οι αρχές και οι αξίες που ένα σύγχρονο κράτος πρέπει να υπηρετεί. Και αυτές οι αρχές και οι αξίες πρέπει να είναι ενός δίκαιου ασφαλιστικού συστήματος, ενός ασφαλιστικού συστήματος που δίνει σ’ αυτόν που εισφέρει αυτά τα οποία έχει εισφέρει, ενός ασφαλιστικού συστήματος που δεν θα διακινδυνεύει από λαϊκισμούς ή από ευέλικτες παρεμβάσεις. 
      Αυτό που χρειάζεται είναι να έχουμε ένα πλαίσιο σωστής λειτουργίας. Και αυτό το πλαίσιο σωστής λειτουργίας του ασφαλιστικού, εμείς είμαστε διατεθειμένοι να το συζητήσουμε μαζί σας. Δεν είμαστε, όμως, διατεθειμένοι να παρακολουθήσουμε κριτική που, ενδεχομένως, κάνετε απέναντι σε «λαγούς και πετραχήλια». Γιατί αυτό θέλετε να κάνετε. Πιάνεστε από τις άκρες, πιάνεστε από απόψεις που όλοι στο δημόσιο διάλογο έχουν το δικαίωμα να εκφέρουν και τις βάζετε στο στόμα της Κυβέρνησης. Η Κυβέρνηση είναι εδώ, η Νέα Δημοκρατία είναι εδώ για να συζητήσει με όλους, αυτό το οποίο οφείλουμε όλοι μαζί να κάνουμε πράξη. 
      Άλλωστε, ας παίρνουμε και κανένα δίδαγμα από το τι συμβαίνει στους εταίρους μας στην Ευρωπαϊκή Ένωση. Όταν ακόμα ήταν ο κ. Σρέντερ Καγκελάριος στη Γερμανία με το Σοσιαλδημοκρατικό Κόμμα, κάλεσε το Χριστιανοδημοκρατικό και το Σοσιαλδημοκρατικό Κόμμα σε εξάμηνες κλειστές διαπραγματεύσεις, για να μπορέσουν να βρουν από κοινού φόρμουλα αλλαγής του ασφαλιστικού συστήματος και αλλαγής των εργασιακών νόμων. 
      Τι κατάφεραν απ’ αυτήν την αλλαγή; Κατάφεραν σήμερα, μετά από δυο χρόνια, η Γερμανία να δείχνει για πρώτη φορά σημεία ανάκαμψης στον οικονομικό τομέα. Αυτό το οποίο προσπαθούσαν, ενδεχομένως μονομερώς, να πετύχουν οι Γερμανοί, το πέτυχαν συνδυαζόμενοι. Και σήμερα υπάρχει ένα consensus, μια συναίνεση γύρω από τα εργασιακά θέματα και τα θέματα της ασφάλισης. Ακριβώς αυτές οι βάσεις δημιουργήθηκαν, ώστε σήμερα να ανακάμπτει η γερμανική οικονομία.
      Τέτοια μοντέλα θέλουμε να φέρετε και εσείς στη Βουλή και να μας προτείνετε και να μην πιάνεστε ούτε από εύκολες λύσεις ούτε από εύκολους λαϊκισμούς ούτε από εύκολες αναφορές. Δεν θα γίνει έκρηξη στον τόπο, όσο κάποιοι δεν πυροδοτούν το φιτίλι. Και αυτό το οποίο προσπαθείτε πολλές φορές να κάνετε σ’ αυτόν το διάλογο που σας έχουμε  προσκαλέσει είναι να πυροδοτήσετε το φιτίλι, αντί να προσέλθετε.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Για τις ολιγωρίες της Κυβέρνησης ως προς τις ασφαλιστικές ρυθμίσεις, μίλησα επί της αρχής και δεν θα επαναλάβω αυτά τα οποία είπα για το πώς θα έπρεπε να αντιμετωπιστεί το όλο ασφαλιστικό ζήτημα σ’ αυτά τα χρόνια τα οποία κυβερνά η Νέα Δημοκρατία. 
      Όμως, θέλω να κάνω δυο παρατηρήσεις σ’ αυτά που είπε ο Κοινοβουλευτικός Εκπρόσωπος της Νέας Δημοκρατίας. Η πρώτη παρατήρηση έχει να κάνει με το εξής: Στα μεγάλα ζητήματα τα οποία απασχολούν το κράτος, η πολιτεία πρέπει να έχει συνέχεια και συνέπεια και δεν θα πρέπει η μια κυβέρνηση να ακυρώνει την άλλη. Όπως σωστά επισημάνθηκε, το νόμο Σιούφα, τον ασφαλιστικό νόμο που ψήφισε η Κυβέρνηση της Νέας Δημοκρατίας με Υπουργό τον κ. Σιούφα, εμείς τον τηρήσαμε και κάναμε απλώς και μόνο κάποιες διορθωτικές αλλαγές. 
      Αντιθέτως, εσείς όχι μόνο δεν εφαρμόσατε το νόμο Ρέππα, αλλά τον στραγγαλίσατε και οικονομικά. Αποτέλεσμα ήταν να υπάρξει αυτό το πρόβλημα στα ασφαλιστικά ταμεία. 
      Η δεύτερη παρατήρησή μου έχει να κάνει μ’ αυτό που ειπώθηκε για το κατά πόσο διαμορφώθηκαν τώρα οι ονομαστικές αξίες των μισθών –φερ’ ειπείν των γιατρών- και για το ότι αυτά είχαν ρυθμιστεί από την προηγούμενη κυβέρνηση. Έχω, λοιπόν, να πω τα εξής: Δεν είναι τόσο το θέμα της ονομαστικής αξίας ενός μισθού ή μιας σύνταξης, όσο το θέμα της αγοραστικής δύναμης που περικλείεται μέσα σ’ αυτά. Μπορεί να παίρνεις μισθό 2.500 ευρώ το μήνα και όμως αυτός να είναι πολύ κατώτερος ενός μισθού των 800 ευρώ, με τον οποίο αγοράζεις περισσότερα πράγματα. 
      Άρα, εδώ θα πρέπει να εξετάσουμε πώς μειώθηκε η αγοραστική δύναμη των μισθών και των συντάξεων που δίνονται λόγω της ακρίβειας και ποιος είναι η αιτία της ακρίβειας. 
      Κλείνω τις παρατηρήσεις μου αναφερόμενος στις ρυθμίσεις των άρθρων που έχουν να κάνουν με το ταμείο Συντάξεως Μηχανικών και Εργοληπτών Δημοσίων Έργων. Αυτό το ταμείο είναι ένα υγιές και εύρωστο ταμείο και οι συντάξεις τις οποίες έδινε ήταν πενιχρές. Θα έλεγα ότι ήταν συντάξεις που άγγιζαν τις συντάξεις πείνας. 
      Μάλιστα, επειδή ανήκω στον κλάδο των μηχανικών, σας πληροφορώ ότι οι μηχανικοί δεν βγαίνουν ποτέ στη σύνταξη στα εξήντα πέντε τους χρόνια. Βγαίνουν πάνω από τα εξήντα πέντε ή τα εβδομήντα χρόνια, ειδικά οι εργολήπτες. Οι συντάξεις τις οποίες έπαιρναν, ήταν συντάξεις που μόλις άγγιζαν τα 1.100 ευρώ, μετά από τριάντα πέντε χρόνια εισφορές, από ένα ταμείο το οποίο πραγματικά ήταν υγιές. 
      Ήταν, λοιπόν, ηλίου φαεινότερο ότι θα προβαίναμε σε ρυθμίσεις. Θα έπρεπε να προβούμε σ’ αυτές τις ρυθμίσεις, χωρίς την αναλογιστική μελέτη; Κάτι που σας υποχρέωσε, κύριε Υπουργέ, στο άρθρο 10, αλλά και στο άρθρο 24, να σπεύσετε να πείτε ότι θα κάνουμε αναπροσαρμογές, εφόσον πάρουμε τις αναλογιστικές μελέτες. 
      Αφού ήταν ηλίου φαεινότερο ότι θα προχωρήσουμε σε αυτές τις ρυθμίσεις, δεν θα έπρεπε ήδη οι αναλογιστικές μελέτες να έχουν γίνει; Οι συντάξεις των μηχανικών ήταν αυτές που είχαν μείνει εκτός του νόμου Ρέππα. Άρα, θα έπρεπε να προχωρήσουμε σ’ αυτήν την αναλογιστική μελέτη. 
      Έτσι, λοιπόν, φτάνουμε σ’ ένα σημείο με το άρθρο 8, αφ’ ενός κατά τρόπο εντελώς αυθαίρετο και τελείως αδικαιολόγητο και ατεκμηρίωτο να δίνεται μετά από τριάντα πέντε χρόνια ως κύρια σύνταξη το ποσό των 816 ευρώ και αφ’ ετέρου να παρέχεται η δυνατότητα στον κάθε Υπουργό –τώρα σε σας και αργότερα σε κάποιον άλλο- να καθορίζει τη σύνταξη των ασφαλισμένων του Τ.Σ.Μ.Ε.Δ.Ε.. Εγώ αυτό το θεωρώ απαράδεκτο!
      Και έρχομαι να προσχωρήσω στην πρόταση που σας κάνει το ίδιο το Τ.Σ.Μ.Ε.Δ.Ε., ο Πρόεδρός του Στυλιανός Διαμαντίδης, ο οποίος λέει το εξής: Για το άρθρο 8 παράγραφος 1, εκεί που λέτε 816 ευρώ, να γίνει 925 ευρώ και στη συνέχεια, να προστεθεί και η παράγραφος «το ποσό αυτό αναπροσαρμόζεται κάθε χρόνο και δεν μπορεί να είναι μικρότερο από το αντίστοιχο της τρίτης ασφαλιστικής κατηγορίας για το Τ.Σ.Μ.Ε.Δ.Ε. του π.δ. 124/93, όπως διαμορφώνεται εκάστοτε». Σας το προτείνει το ίδιο το Τ.Σ.Μ.Ε.Δ.Ε.!
      Έρχομαι να επισημάνω ακόμα δύο παρατηρήσεις για τις τροπολογίες τις οποίες σας υποβάλλει το Διοικητικό Συμβούλιο του Τ.Σ.Μ.Ε.Δ.Ε., το ίδιο το ταμείο, το οποίο γνωρίζει ότι έχει οικονομικό απόθεμα. 
      Όσον αφορά στο άρθρο 4, θα σας ρωτούσα το εξής: Εφόσον σας προτείνει για τους νέους μηχανικούς στην πρώτη πενταετία να πληρώνεται το 35% της εισφοράς για την κύρια σύνταξη και στα υπόλοιπα δύο χρόνια το 50% -δηλαδή η πενταετία να γίνει επταετία- γιατί δεν το δέχεστε; Είναι πρόταση του Τ.Σ.Μ.Ε.Δ.Ε.! Δηλαδή, τα πρώτα πέντε χρόνια οι νέοι μηχανικοί να πληρώνουν το 35% της κύριας σύνταξης και για τα υπόλοιπα δύο χρόνια να πληρώνουν μόνο το 50%. 
      Το τρίτο που θα ήθελα να πω είναι να δοθεί το δικαίωμα της εξαγοράς στο άρθρο 6. Δηλαδή, όσοι έχουν πληρώσει το ειδικό ταμείο, να μπορούν να αναγνωρίσουν τα χρόνια που πλήρωσαν, εξαγοράζοντάς τα. Υπάρχει και σχετική τροπολογία.
      Έρχομαι τώρα στο δεύτερο κομμάτι των άρθρων, για το οποίο θα είμαι πολύ σύντομος, γιατί τα ανέφερα και επί της αρχής. 
      Κύριε Υπουργέ, όταν οι ευνοϊκές ρυθμίσεις για τα ταμεία, γι’ αυτούς οι οποίοι έχουν καθυστερούμενα, επαναλαμβάνονται συνεχώς με προβλεπτή περιοδικότητα, είναι πολύ λογικό να δημιουργείται αντικίνητρο εξόφλησης. Γιατί να πληρώσει κάποιος τις εισφορές που πρέπει να δώσει, όταν γνωρίζει εκ των προτέρων ότι θα έλθει η κυβέρνηση και θα του κάνει επαναλαμβανόμενες ρυθμίσεις; Έτσι, «τορπιλίζεται» η οικονομική θέση των ταμείων και από την άλλη, βοηθάμε τους μεγάλους οφειλέτες, όπως είναι η Ολυμπιακή, το Υπουργείο Οικονομικών, το Υπουργείο Απασχόλησης και το Υπουργείο Πολιτισμού, το οποίο έχει ανοιχτούς λογαριασμούς με τα ταμεία. Παράλληλα, στρεβλώνουμε τον ανταγωνισμό. Ο υγιής ανταγωνισμός τινάζεται στον αέρα και μάλιστα, όταν οι ρυθμίσεις αυτές γίνονται σε εργολήπτες.
      Εγώ, κύριε Υπουργέ, θα έλεγα ότι τα άρθρα 28, 42 και 49 θα πρέπει να απαλειφθούν. Οι ρυθμίσεις αυτές μόνο ζημιά κάνουν στο ασφαλιστικό σύστημα και στα ταμεία. 
      Εγώ πιστεύω ότι μπορούσαμε να συνεχίσουμε τις ρυθμίσεις, όπως τις είχε το ΠΑ.ΣΟ.Κ. με το νόμο Ρέππα και να προχωρήσουμε σε μία, αν θέλετε, συνεννόηση για ένα νέο ασφαλιστικό, το οποίο θα μπορούσαμε να το συναποφασίσουμε, γιατί είναι ένα από τα μεγάλα προβλήματα της χώρας.
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Κύριε Υπουργέ, φεύγετε! 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν φεύγω, κύριε Παρασκευά! 
      ΙΩΑΝΝΗΣ ΠΑΡΑΣΚΕΥΑΣ: Θα ήθελα τελικά να σας συγχαρώ για το μεταρρυθμιστικό σας έργο. Τελικά, αυτή η Κυβέρνηση από την πρώτη μέρα που ανέλαβε την ευθύνη της διακυβέρνησης της χώρας, μιλούσε για μεταρρυθμίσεις. 
      Δυστυχώς οι μεταρρυθμίσεις της αρχίζουν και τελειώνουν μόνο στις δηλώσεις των διαφόρων εφημερίδων.
      Από εκεί και πέρα το μόνο που κάνει είναι να κερδίζει πολιτικό χρόνο χωρίς να αγγίζει τα προβλήματα. Κι αν κάποια στιγμή αγγιχθεί κάποιο πρόβλημα, τότε δημιουργούνται εκρηκτικές καταστάσεις.
      Δεν θα σας αποδώσω τον τίτλο, κύριε Υπουργέ, ο οποίος αναφέρεται σε διάφορες εφημερίδες για το συγκεκριμένο νομοσχέδιο «μίνι ασφαλιστικό». Δηλώσατε και προηγουμένως ότι δεν είναι δικός σας και δεν τον αποδέχεστε. Αλλά, δυστυχώς, για σας αυτόν τον τίτλο έδωσαν όλα τα Μέσα Μαζικής Ενημέρωσης. Κι αυτό το νομοσχέδιο δεν είναι τίποτα άλλο παρά ένα νομοσχέδιο σκούπα, φωτογραφικών διατάξεων, μάλιστα φωτογραφικών χαριστικών διατάξεων.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πιθανόν η πλειοψηφία του κοινωνικού συνόλου των πολιτών να μη γνωρίζει σε ποιους απευθύνονται αυτές οι διατάξεις. Αλλά οι «παροικούντες την Ιερουσαλήμ» ξέρουν ουσιαστικά ποιους εξυπηρετούν αυτές οι διατάξεις. Μόνο ονοματεπώνυμα που δεν υπάρχουν. Αλλά οι περισσότεροι γνωρίζουν.
      Κύριε Υπουργέ, υπάρχουν κάποιες αξίες και κάποια δεδομένα σ’ αυτήν την κοινωνία. Δυστυχώς για σας είναι δύσκολο να παντρέψετε αυτό που έχετε στο πίσω μέρος του μυαλού σας μ’ αυτό το οποίο ουσιαστικά θέλετε να μεταλλάξετε. Είναι πολύ δύσκολο. 
      Δεν είναι πολύ εύκολο να διατηρηθεί ουσιαστικά το κοινωνικό κράτος, το κράτος δικαίου, να διατηρηθεί η ασφάλεια των πολιτών με την επιθυμία και την πολιτική σας θέση ή μάλλον με την επιθυμία που έχετε υλοποίησης των πολιτικών σας θέσεων, που είναι ουσιαστικά η ελευθερία στις εργασιακές σχέσεις, είναι η φθηνή εργασία, είναι η ποδηγέτηση του εργατικού κινήματος όπως και η αφαίμαξη των οικονομικά ασθενέστερων. Δεν υπάρχει καμία απόφασή σας. 
      Όλες σας οι αποφάσεις, οι αποφάσεις του Υπουργείου Οικονομίας και Οικονομικών, οι αποφάσεις οι δικές σας, χαρακτηρίζονται ουσιαστικά από ένα σημείο. Ένα σημείο μιας αναδιανομής του εθνικού πλούτου υπέρ των ισχυρών και εις βάρος των ασθενέστερων. Αυτή είναι η πολιτική την οποία εφαρμόζετε.
      Έχει διαπιστωθεί και κάτι άλλο, κύριε Υπουργέ: Δεν έχει ψηφιστεί κανένα νομοσχέδιο που έξω από τη Βουλή να μη διαμαρτύρονται κάποιοι. Για ποιο λόγο; Και έχετε αναφερθεί πολλές φορές στο ασφαλιστικό σύστημα της χώρας. 
      Αυτή η Κυβέρνηση είχε δηλώσει ευθύς εξαρχής ότι θα δώσει μία λύση και θα δώσει μια απάντηση. Δεσμεύτηκε ότι θα υλοποιήσει το νόμο Ρέππα. Δυστυχώς τίποτα απ’ όλα αυτά δεν έκανε. 
      Έχουμε φθάσει πια παραμονές εκλογών και όσο κι αν θέλετε να το αρνείστε, έχουμε ήδη μπει σε μια προεκλογική περίοδο. Το μόνο το οποίο σας ενδιαφέρει είναι να κερδίσετε κάποιο χρόνο και δεν βάζετε το δάκτυλο εις τον τύπον των ήλων και να δώσετε μία απάντηση για το τι θα συμβεί με το ασφαλιστικό σύστημα της χώρας. Έχει συρρικνωθεί το κοινωνικό κράτος. Έχουν συρρικνωθεί τα δικαιώματα των εργαζομένων και εσείς τηρείτε σιγήν ιχθύος.
      Κύριε Υπουργέ, είναι αλήθεια ή όχι ότι υπάρχει υπεραύξηση των υποχρεώσεων της πολιτείας απέναντι στα ασφαλιστικά ταμεία; Είναι σωστοί οι ρυθμοί οι οποίοι κάθε λίγο και λιγάκι αναγράφονται στις διάφορες εφημερίδες ή βλέπουν το φως της δημοσιότητας από τα διάφορα Μέσα Μαζικής Ενημέρωσης; Είναι σωστό ή όχι ότι έχει αυξηθεί κατά κόρον η εισφοροδιαφυγή; Είναι αλήθεια ή όχι ότι τελικά η Νέα Δημοκρατία θα αγγίξει πια το ασφαλιστικό σύστημα μετά τις εκλογές; Θα το αφήσει ουσιαστικά να σέρνεται μέχρι τώρα, αν και είχε σαφώς την υποχρέωση να ανοίξει έναν ουσιαστικό διάλογο για το τι θα γίνει με το ασφαλιστικό σύστημα. Γιατί, κύριε Υπουργέ, θα πρέπει να γίνει σαφές ότι όταν μία κυβέρνηση λειτουργεί με αναξιοπιστία, δεν πλήττεται μόνο η κυβέρνηση, αλλά πλήττεται συνολικά το πολιτικό σύστημα της χώρας και οι πολιτειακοί θεσμοί.
      Θα ήθελα να ξέραμε επιτέλους ποιοι είναι οι λόγοι για τους οποίους δεν ανοίγει ουσιαστικός διάλογος. Τι φοβάστε; Φοβάστε ουσιαστικά να καταθέσετε ευθαρσώς και τιμίως την άποψή σας; Την κυβερνητική άποψη, το τι προτείνετε. Έρχεται ένας από την κυβερνητική παράταξη και λέει ότι δεν αυξάνονται τα όρια ηλικίας. Έρχεται ο άλλος και λέει ότι δεν αυξάνονται οι ασφαλιστικές εισφορές. Έρχεται ο τρίτος και λέει «μα, δεν μπορεί να επιβιώσει το ασφαλιστικό σύστημα αν δεν φθάσουμε στα εβδομήντα ή στα ογδόντα ούτως ώστε να μειωθεί η αναλογία μεταξύ ενεργών εργαζομένων και ασφαλισμένων». Τι απ’ όλα ισχύει;
      Φαίνεται  ότι διανύουμε την κυνηγετική περίοδο και είναι πράγματι κυνηγετική περίοδος. Γι’ αυτό και βγαίνουν αρκετοί «λαγοί» από τη μεριά της κυβερνητικής παράταξης και προσπαθούν εσφαλμένα να προετοιμάσουν δήθεν την κοινή γνώμη για τα δεινά που τους περιμένουν.
      Αυτό πια το κατάλαβαν, κύριε Υπουργέ. Κατάλαβε ο ελληνικός λαός ότι απ’ αυτήν την Κυβέρνηση δεν έχει να περιμένει τίποτα. Περίσσεψαν τα λόγια τα παχιά, τα μεγάλα στην προεκλογική περίοδο. Το μόνο που συμβαίνει τώρα είναι ότι έρχεστε και «στρογγυλεύετε» ορισμένα πράγματα προσπαθώντας να «ροκανίσετε» το χρόνο, αλλά δυστυχώς, κύριε Υπουργέ, αγαπητοί συνάδελφοι, εάν πάρεις –λέει- μία στρογγυλή πέτρα και προσπαθήσεις να την πετάξεις από την κορυφή ενός λόφου ή ενός βουνού, αυτή η πέτρα δεν θα σταματήσει πουθενά, θα κατρακυλήσει και θα πιάσει πάτο. Έτσι ακριβώς και οι πολιτικές σας θέσεις και η κυβερνητική σας πολιτική κατρακυλάνε σαν τη στρογγυλή πέτρα και έχουν φθάσει ήδη στον πάτο. Δεν ξέρω εάν υπάρχει χαμηλότερο σημείο στο οποίο θα μπορούσατε να έχετε φτάσει.
      	Είπατε σε μία παρέμβασή σας ότι φταίει η Αξιωματική Αντιπολίτευση για το γεγονός ότι δημιουργείται αίσθημα ανασφάλειας στους πολίτες. Για όνομα του Θεού! Η Αξιωματική Αντιπολίτευση έχει την ευθύνη διακυβέρνησης του τόπου; Η Αξιωματική Αντιπολίτευση είναι αυτή που παίρνει αποφάσεις; Η Αξιωματική Αντιπολίτευση είναι αυτή η οποία δημιουργεί ή δεν δημιουργεί αίσθημα ασφάλειας ή ανασφάλειας στους πολίτες; 
      	Η ανασφάλεια, κύριε Υπουργέ, δημιουργείται από σας, δημιουργείται από την κυβερνητική πρακτική, δημιουργείται από τις αποφάσεις σας, δημιουργείται από τη διαδικασία και τον τρόπο υλοποίησης των όποιων πολιτικών σας αποφάσεων. Είναι δυνατό να μην υπάρχει αίσθημα ανασφάλειας όταν ο πολίτης δεν ξέρει τι θα του ξημερώσει αύριο, σε ποια ηλικία θα πάρει σύνταξη; Έχετε δώσει σαφή απάντηση; Εσείς προηγουμένως είπατε ότι δεν αυξάνονται τα όρια ηλικίας. Υπάρχουν κάποιοι άλλοι και μάλιστα επίτιμοι Πρόεδροι ή πρωτοκλασάτα στελέχη της κυβερνητικής παράταξης που σε όλα τα Μέσα λένε ότι αυτό το σύστημα δεν μπορεί να επιβιώσει, εάν τυχόν δεν αυξηθούν τα όρια ηλικίας ή εάν δεν αυξηθούν οι εισφορές. Μειώνονται οι συντάξεις; Αυξάνονται οι συντάξεις; Καμία απάντηση. 
      	Για πότε, κύριε Υπουργέ, προσδιορίζεται από τη μεριά της Κυβέρνησης η ενοποίηση των ταμείων; Για ποιο λόγο τελικά αυτή η Κυβέρνηση προσπαθεί –το έκανε τόσο καιρό, απομένει ακόμα λίγος χρόνος- να κρύψει όλα τα προβλήματα «κάτω από το χαλί»; Το «χαλί» πια δεν θα μπορεί να πατιέται, γιατί έχει γεμίσει με τόσα προβλήματα από κάτω, που είναι δύσκολο το πέρασμά του. 
      Κύριε Υπουργέ, αγαπητοί συνάδελφοι της Νέας Δημοκρατίας, κάποια χρονική στιγμή θα πρέπει να σταματήσει η «καραμέλα» με το κακό ΠΑ.ΣΟ.Κ. Το κακό ΠΑ.ΣΟ.Κ. έκανε ό,τι έκανε. Σήμερα η Κυβέρνηση του νοικοκυρέματος, της καταπολέμησης της διαπλοκής, της καταπολέμησης της φοροδιαφυγής, της καλύτερης αναδιανομής του εθνικού πλούτου, τι κάνει; Κάθε αρμόδιος και αναρμόδιος από τη μεριά της κυβερνητικής παράταξης κάνει αντικρουόμενες δηλώσεις. Δεν γίνεται κατανοητό, κύριε Υπουργέ, ότι η πολιτική σας βλάπτει σοβαρά την υγεία του ασφαλιστικού συστήματος και ότι βλάπτει σοβαρά την υγεία των εργαζομένων; Κάποια στιγμή αυτό θα πρέπει να γίνει κατανοητό.
      	Τέλος, τι γίνεται με την ανασφάλιστη εργασία; Ποιες είναι οι προθέσεις σας; Τι γίνεται με τους οικονομικούς μετανάστες; Πότε επιτέλους θα σταματήσει αυτή η «γάγγραινα» της εκμετάλλευσης των οικονομικών μεταναστών και της μη συμμετοχής τους στο ασφαλιστικό σύστημα της χώρας; 
      	Πάρτε κάποια απόφαση, κύριε Υπουργέ, όσο είναι νωρίς, γιατί δεν θα «προκάνετε», όπως έλεγε και ο αείμνηστος Φλωράκης, αφού στην επόμενη εκλογική αναμέτρηση δεν θα είστε στην ίδια υπουργική καρέκλα ούτε η Νέα Δημοκρατία θα είναι Κυβέρνηση αυτού του τόπου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παρασκευά.
      Το λόγο έχει ο κ. Χάϊδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, συζητούμε σήμερα επί των άρθρων ένα νομοσχέδιο, το οποίο εύστοχα χαρακτηρίστηκε σαν μίνι-ασφαλιστικό. Όπως όλα τα μίνι, έτσι και αυτό, παρ’ ό,τι προβάλλει τα όποια καλά σημεία έχει και βλέπονται ευχάριστα απ’ όλους, εν τούτοις αποκαλύπτει αδιάκριτα μέρη της πολιτικής σας και φανερώνει απόκρυφα σημάδια των επιδιώξεών σας. 
      Συγκεκριμένα, δείχνει τη συγκεντρωτική αντίληψη που σας διέπει, χαρακτηρίζεται από ανακολουθία και ασυνέπεια, εμπεριέχει αποσπασματικές ρυθμίσεις που δημιουργούν στρεβλώσεις, δημιουργεί αδικίες και διευρύνει υπάρχουσες ανισότητες ή φέρνει νέες και τέλος αποκαλύπτει την πρόθεσή σας να εξυπηρετήσετε με ευνοϊκές ρυθμίσεις τους λίγους και ισχυρούς.
      Χαρακτηριστικά, στα άρθρα 8 και 10 καταδεικνύεται η συγκεντρωτική λογική που σας διέπει, αφού επανειλημμένα έχει τη φράση «αποφασίζει ο Υπουργός» και για ζητήματα τα οποία θα μπορούσε και θα έπρεπε να επιλυθούν μ’ ένα διαφανές σταθερό πλαίσιο κανόνων. 
      Συγκεκριμένα, στο άρθρο 8 αναφέρεται ότι το ύψος της κύριας σύνταξης για τους μηχανικούς αποφασίστηκε να οριστεί στα 816 ευρώ για τριάντα πέντε έτη ασφάλισης για τους πριν από το 1992 ασφαλισμένους. Πώς προέκυψε αυτό; Γιατί κάνετε αυτή τη διάκριση; Από ποια αναλογιστική μελέτη; Γνωρίζουμε ότι δεν υπάρχει επικαιροποιημένη αναλογιστική μελέτη. Γιατί αποφασίσατε να είναι τόσο χαμηλότερο το ύψος αυτής της σύνταξης απ’ αυτό που καθόρισαν τα δικαστήρια; Τελικά, ποιες αποφάσεις και ποιων δικαστηρίων αποδέχεται η Κυβέρνηση; Μήπως μόνο αυτές που δεν είναι ευνοϊκές για τους απολυμένους συμβασιούχους και γενικότερα δεν είναι ευνοϊκές για τους εργαζόμενους; Γιατί, λοιπόν, δεν θεσμοθετείτε σταθερή βάση  υπολογισμού της σύνταξης του Τ.Σ.Μ.Ε.Δ.Ε., κάτι που θεωρείται και αναγκαίο και μακροχρόνιας διάρκειας και ικανοποιεί τα δίκαια αιτήματα των μηχανικών; 
      Στο άρθρο 10 δίνεται η δυνατότητα στον Υπουργό Απασχόλησης και Κοινωνικής Προστασίας σε συνεργασία με τον Υπουργό Οικονομίας και Οικονομικών, ύστερα από γνώμη του διοικητικού συμβουλίου του Τ.Σ.Μ.Ε.Δ.Ε. να μπορεί να αναπροσαρμόζει το ύψος της κύριας σύνταξης και της ειδικής προσαύξησης του Τ.Σ.Μ.Ε.Δ.Ε.. Γιατί αυτό να γίνεται με απόφαση Υπουργού; Γιατί δεν θεσμοθετείτε και εδώ έναν αντικειμενικό τρόπο δίκαιης αναπροσαρμογής; Ρουσφέτι δηλαδή θα κάνετε ή θα κάνει ο εκάστοτε Υπουργός στους μηχανικούς; Μήπως θα ζητάει και ανταλλάγματα; Απ’ αυτό φαίνεται ότι πρέπει να θεσπιστεί και εδώ ένας σταθερός και αντικειμενικός τρόπος μέσα από νομοθετική διάταξη. Και όχι μόνο εδώ, αλλά συνολικά έτσι πρέπει να αντιμετωπίζονται όλα τα ταμεία για να ενισχυθεί η βιωσιμότητα τους, να ενισχυθεί το κύρος του ασφαλιστικού συστήματος και να ικανοποιούν επαρκώς τις ανάγκες της κοινωνίας. 
      Στο άρθρο 28 καταδεικνύεται η ανακολουθία, η ασυνέπεια και οι παλινωδίες της Κυβέρνησης. Πριν από δύο χρόνια με την τελευταία ρύθμιση των οφειλών στο Ι.Κ.Α., στο Ε.Τ.Α.Μ. και στο Ε.Τ.Ε.Α.Μ. υπήρξε η διαβεβαίωση από τον τότε Υπουργό ότι την επόμενη δεκαετία δεν θα έρθει άλλη ρύθμιση.  Δύο χρόνια μετά ήρθε ρύθμιση η οποία προαναγγέλθηκε. Τότε, βέβαια, αποσύρθηκε στο τέλος αυτή η ρύθμιση η ευνοϊκή για τους μεγαλοοφειλέτες. Σας είπα στην Επιτροπή ότι έχετε την πρόθεση να τους εξυπηρετήσετε και ότι σύντομα θα βρείτε τρόπο να φέρετε κάποια διάταξη ευνοϊκή γι’ αυτούς. Και «πριν αλέκτωρ λαλήσει τρις» φέρατε τροπολογία για να εξυπηρετήσετε τους μεγαλοεργολάβους, διευκολύνοντας τους, σε σχέση με τις οφειλές που έχουν στο Ι.Κ.Α..
      Με το άρθρο 30 που αναφέρεται στους γιατρούς και τους οδοντιάτρους που υπηρετούν στο Ι.Κ.Α. αποκαλύπτεται η αδικία, η ασυνέπεια και η ανισότητα, με την οποία αντιμετωπίζετε κατά περίπτωση τους εργαζόμενους και τους τομείς. Συγκεκριμένα, παρατείνεται μόνο για ένα χρόνο η δυνατότητα υπαγωγής έως το τέλος του 2007 η προθεσμία αίτησης για αναγνώριση και υπαγωγή στην ασφάλιση του Ι.Κ.Α.-Ε.Τ.Α.Μ. στους εργαζόμενους, γιατρούς και οδοντιάτρους. Βέβαια, το νομοθετικό πλαίσιο ήταν παλιότερο, αλλά οι προϋποθέσεις, που και εκείνο προέβλεπε και οι όροι της υπαγωγής, που είναι και δικαίωμα τους αφού είναι εργαζόμενοι στο Ι.Κ.Α., είναι πρωτόγνωροι και άδικοι γι’ αυτούς.
      Η ανισότητα προκύπτει από το ότι δίνετε αυτό το δικαίωμα μόνο στους εργαζόμενους πριν από το 1992. Με τους υπόλοιπους τι θα γίνει; Όμως, υπάρχει και κάτι πρωτόγνωρο. Το πρωτόγνωρο είναι ότι καλούνται οι εργαζόμενοι να πληρώσουν και τις εισφορές του εργοδότη. Γιατί, λοιπόν, να μην ισχύει για όλους η δυνατότητα της υπαγωγής στην ασφάλιση του Ι.Κ.Α.-Ε.Τ.Α.Μ. στους γιατρούς και τους οδοντιάτρους, ανεξαρτήτως με το πότε προσλήφθηκαν και τις εργοδοτικές εισφορές να τις καλύπτει ο εργοδότης, όπως είναι πάγια τακτική και είναι νομοθετημένο;
      Τέλος, επιτρέψτε μου να κάνω μια αναφορά για τους γιατρούς του Ε.Σ.Υ., σε σχέση με αυτά που είπε ο Κοινοβουλευτικός Εκπρόσωπος της Νέας Δημοκρατίας. 
      Παραδέχτηκε και αυτός ότι τα 1.300 ευρώ για έναν επιμελητή του Ε.Σ.Υ. με δέκα χρόνια προϋπηρεσία είναι μικρή αμοιβή. Είπε, όμως, ότι γι’ αυτό φταίει το ΠΑ.ΣΟ.Κ.. 
      Και ερωτώ: Αν τα 1.300 ευρώ ήταν μικρός μισθός πριν από τρία χρόνια, σήμερα, που παραμένουν καθηλωμένοι οι μισθοί, τι είναι; Είναι μεγαλύτερος;
      Επιτρέψτε μου εδώ να σας θυμίσω και τις προεκλογικές υποσχέσεις προς τους γιατρούς του Ε.Σ.Υ. για αύξηση των μισθών τους, για γενναία αύξηση των αποδοχών τους, οι οποίοι αναρωτιούνται γιατί δεν εκπληρώθηκε αυτή η υπόσχεση, όπως και πολλές άλλες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάϊδο.
      Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, οι συνάδελφοι του ΠΑ.ΣΟ.Κ., αλλά και ευρύτερα θα έλεγα, κατέθεσαν τις ενστάσεις τους για τα επιμέρους άρθρα της πρώτης ενότητας του νομοσχεδίου, που συζητούμε. 
      Εστίασαν κυρίως στο άρθρο 8, για το ποσό της κύριας σύνταξης και της ειδικής προσαύξησης των συντάξεων των μηχανικών, εξαιτίας του γεγονότος ότι με απόφαση Υπουργού και χωρίς την ειδική αναλογιστική μελέτη, θα προχωρήσει η ρύθμιση του ζητήματος των συντάξεων των μηχανικών. Και αυτό, βεβαίως -χωρίς την αναλογιστική μελέτη δηλαδή- συνεπάγεται πάρα πολλές παρενέργειες εις βάρος του συνόλου των μηχανικών.
      Μετά έρχεται και το άρθρο 10, με το οποίο επιβεβαιώνεται η άδικη και άνιση μεταχείριση των νέων μηχανικών, που από 1.1.1993 ασφαλίζονται. Και με τις μεγάλες εισφορές, συν τα προβλήματα τα οποία αντιμετωπίζουν, της υποπασχόλησης και της ανεργίας, ασφαλώς βρίσκονται σε δεινή θέση.
      Με αυτό τον τρόπο εξέφρασαν την αντίθεσή τους για τις ρυθμίσεις αυτές, καθώς επίσης και για τον κλάδο των ειδικών παροχών, αλλά και για τις ρυθμίσεις που αφορούν οργανωτικά θέματα του Ι.Κ.Α.-Τ.Ε.Α.Μ., από το άρθρο 33 έως και το 37. 
      Κατά τη συζήτηση επί της αρχής εξέφρασαν τις διαφωνίες τους κυρίως με τη ρύθμιση του άρθρου 28 και αυτή τη συνεχή είσοδο και έξοδο ρυθμίσεων, που ασφαλώς δεν περιποιούν τιμή στον τρόπο χειρισμού του όλου ζητήματος αυτού του νομοσχεδίου, που είναι όντως άθροισμα κανονιστικών διατάξεων και επιμέρους ζητημάτων, που δεν έχουν σχέση, βεβαίως, με τα μεγάλα ζητήματα, τις μεγάλες προκλήσεις, τα μεγάλα προβλήματα που αντιμετωπίζει το σύνολο του ασφαλιστικού ζητήματος. 
      Εξ αυτού του λόγου, εμείς και στη συζήτηση επί της αρχής, αναδείξαμε τη μεγάλη απόκλιση αυτού του νομοσχεδίου από τα καυτά προβλήματα του ασφαλιστικού ζητήματος.
      Βεβαίως, οι ρυθμίσεις, που αφορούν τις οφειλές, συνιστούν μία επαναλαμβανόμενη τακτική, συμβάλλουν στη διαιώνιση του προβλήματος, στη διαιώνιση της αδυναμίας των ελεγκτικών μηχανισμών των ταμείων. 
      Τονίστηκε από όλους μας ότι αυτές οι ρυθμίσεις αποτελούν αντικίνητρο εξόφλησης και δημιουργούν στρεβλές συνθήκες ανταγωνισμού. Άλλωστε, μέχρι τώρα αυτού του τύπου οι ρυθμίσεις, όποτε κι αν έγιναν, δεν κατάφεραν να προσελκύσουν την είσπραξη σημαντικών πόρων. Και βεβαίως, λειτουργούν στη βάση της εξυπηρέτησης των επιχειρήσεων να πάρουν ασφαλιστικές ενημερότητες. Μετά, βεβαίως, ατονούν, αφού οι επιχειρήσεις έτσι μπορούν να λειτουργήσουν.
      Ασφαλώς τονίσαμε ότι αυτή η τακτική έρχεται σε αντίθεση με τις δηλώσεις και τις δεσμεύσεις της ίδιας της Κυβέρνησης, του προκατόχου του κ. Τσιτουρίδη, του κ. Παναγιωτόπουλου, που διεκδικούσε ένα δεκαετές πάγωμα αυτών των ρυθμίσεων, ενώ παράλληλα το όλο ζήτημα έχει να κάνει με το μεγάλο πρόβλημα της εισφοροδιαφυγής, η οποία εκτινάχθηκε, τουλάχιστον για το 2006, στα 3,6 δισεκατομμύρια ευρώ για το Ι.Κ.Α. από 2.000.000.000 που ήταν το 2004.
      Βεβαίως, επιμείναμε στα μεγάλα ζητήματα, τα οποία αφορούν το ασφαλιστικό σύστημα, που δεν είναι μόνο η εισφοροδιαφυγή. Είναι το περίφημο νοικοκύρεμα της Κυβέρνησης, είναι η βελτίωση που επικαλείται η Κυβέρνηση ότι θα φέρει στο ασφαλιστικό σύστημα, ενώ παρατηρούμε μία απόλυτη επιδείνωση. Παρά τις φιλότιμες προσπάθειες του κ. Τσιτουρίδη δεν κατέστη δυνατόν στην Αίθουσα να αποδειχθεί ότι έχουμε πράγματι μια αντιμετώπιση, μία τακτοποίηση και δεν μπόρεσε να απαντήσει στο μεγάλο ζήτημα της απόλυτης επιδείνωσης των μεγάλων δεικτών και παραμέτρων του ασφαλιστικού συστήματος, όταν έχουμε διπλασιασμό των χρεών, όταν έχουμε αύξηση της φοροδιαφυγής, όταν έχουμε πρόωρες συνταξιοδοτήσεις, όταν υπάρχει ήδη μια διαπιστωμένη τάση. 
      Δεν το λέμε βεβαίως με αρνητική πρόθεση. Διαπιστώνουμε ότι υπάρχει μία αρνητική τάση. Χιλιάδες κόσμου μέσα στον ευρύτερο δημόσιο τομέα ωθείται στην πρόωρη συνταξιοδότηση, μια  πρόωρη συνταξιοδότηση που την προκάλεσε η ίδια η Κυβέρνηση όσον αφορά τον Οργανισμό Τηλεπικοινωνιών Ελλάδας, τον Ο.Τ.Ε., και τις τράπεζες. 
      Μιλούμε, επίσης, για την μεγάλη υποχρηματοδότηση, την αναντίστοιχη με τις ρυθμίσεις των νόμων που έχουν ψηφιστεί από την προηγούμενη Κυβέρνηση του ΠΑ.ΣΟ.Κ.. Μιλούμε για τη μεγάλη ανασφάλεια που επικρατεί στους εργαζόμενους και στους συνταξιούχους. Μιλούμε για τη «μαύρη» εργασία, που δεν αντιμετωπίζεται, για τη μη αντιμετώπιση και την αδιαφορία είσπραξης εσόδων μέσα από την ένταξη των οικονομικών μεταναστών στο ενιαίο ασφαλιστικό σύστημα της χώρας. 
      Ασφαλώς επιμείναμε και επιμένουμε στα μεγάλα ζητήματα της διγλωσσίας που επικρατεί στα στελέχη της Κυβέρνησης και στις αντιφατικές, κατά καιρούς, δηλώσεις, όπου άλλα λέει το ένα στέλεχος της Κυβέρνησης, άλλα λέει κάποιος υπηρεσιακός παράγοντας, άλλα λέει ο Επίτιμος Πρόεδρος της Νέας Δημοκρατίας κ. Μητσοτάκης και άλλα ισχυρίζεται κατά καιρούς ο κ. Τσιτουρίδης, ο οποίος βεβαίως και μόνος του δημιουργεί ζήτημα, όταν πρόσφατα θέτει ζήτημα υπολογισμού των συντάξεων με βάση τον ανταποδοτικό χαρακτήρα. Αυτό συνεπάγεται μείωση των συντάξεων κατά ένα πολύ μεγάλο ποσοστό, 20% έως 25%. 
      Εν προκειμένω, ο κ. Τσιτουρίδης λειτουργεί άλλοτε ως ειρηνοποιός και άλλοτε ως ναρκοθέτης. Ειρηνοποιός σε σχέση με τον εφησυχασμό που προκαλεί με κάποιες δηλώσεις εκ των υστέρων και σε σχέση με την εκλογική σκοπιμότητα της Νέας Δημοκρατίας για το αποτέλεσμα και την έκβαση των επόμενων εθνικών εκλογών, τον πελατειακό εφησυχαστικό τρόπο. Από την άλλη πλευρά, ναρκοθετεί ο ίδιος, όταν έχει επισημανθεί κατ’ επανάληψη στο Κοινοβούλιο το μέγα ζήτημα της αντιφατικότητας των δηλώσεων. Θα πρέπει όλοι να είναι προσεκτικοί ως στελέχη της Κυβέρνησης για να μην δημιουργούν ανασφάλεια. 
      Και βγαίνει και μιλά στα Μέσα Μαζικής Ενημέρωσης, σε μεγάλους τηλεοπτικούς σταθμούς, γι’ αυτό το ζήτημα του ανταποδοτικού χαρακτήρα των συντάξεων. Ομιλεί για νέες ρυθμίσεις, ενώ γνωρίζουμε όλοι σε αυτή την Αίθουσα ότι πρόκειται για πολύ παλιές ρυθμίσεις, που ουσιαστικά τις έχουν εκφράσει εχθροί της δημόσιας κοινωνικής ασφάλισης και καθόλου δεν είναι νέες.
      Συνεπώς, θα έλεγα ότι αυτή είναι η διπλή συμπεριφορά του καθ’ ύλην Υπουργού. Άλλωστε, γιατί να το κρύψουμε; Το είπε και ο Πρόεδρός μας ότι έχει εκτεθεί σε κάποιες κριτικές, όσον αφορά το κύρος του σε σχέση με την δυνατότητα να κάνει αυτές τις ρυθμίσεις. Γιατί ο ίδιος μας κάνει μαθήματα μέσα στη Βουλή και δεν προσπαθεί να είναι προσεκτικός, να μην είναι αντιφατικός και να μην επισημαίνει τις διαφορετικές απόψεις που υπάρχουν μέσα στο ίδιο του  το κόμμα και να τις σχολιάζει; 
      Με αυτές τις ενστάσεις μας, δηλώσαμε ότι είμαστε αντίθετοι και με την αρχή και με τα επιμέρους άρθρα αυτού του νομοσχεδίου.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη. 
      Ο κ. Αδρακτάς έχει το λόγο. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κυρίες και κύριοι συνάδελφοι, παρακολουθώ την συζήτηση και ως Πρόεδρος της Επιτροπής ανέγνωσα την επικεφαλίδα του νομοσχεδίου, η οποία λέει: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων, αρμοδιότητας του Υπουργείου Απασχόλησης και Κοινωνικής Προστασίας».
      Δεν μπόρεσα τόσες μέρες να καταλάβω ούτε στις πέντε συνεδριάσεις της Επιτροπής ούτε και στις δυο συνεδριάσεις -την τρίτη σήμερα- στην Ολομέλεια από πού συμπεραίνει η Αξιωματική Αντιπολίτευση ότι αυτό είναι μίνι ασφαλιστικό. Πουθενά δεν αναφέρεται, από κανένα δεν λέγεται. Ο εισηγητής μας δεν το είπε, ο Υπουργός δεν το είπε, κανένας συνάδελφος δεν το είπε. Από πού συνάγεται, λοιπόν, ότι τούτο το νομοσχέδιο είναι μίνι ασφαλιστικό; Το λέει πολύ καθαρά: Ρυθμίζει εκκρεμότητες είκοσι πέντε ετών του Τ.Σ.Μ.Ε.Δ.Ε. και άλλες εκκρεμότητες και μάλιστα, με ευεργετικό τρόπο, σε άλλους τομείς της κοινωνικής ασφάλισης. Αυτό είναι το νομοσχέδιο. 
      Δήλωσε ο Υπουργός κατ’ επανάληψη ότι το νομοσχέδιο αυτό δεν αποτελεί μίνι ασφαλιστικό. Όμως, γιατί οι συνάδελφοι, γιατί ο Αρχηγός της Αξιωματικής Αντιπολίτευσης ήρθε να μιλήσει σε αυτό το νομοσχέδιο, λέγοντας ότι είναι το μίνι ασφαλιστικό και να καταγγείλει την Κυβέρνηση; Έτσι δημιουργείται ο πανικός, έτσι διασπείρεται η ανησυχία στους εργαζόμενους. Έρχεσθε μετά να μας πείτε ότι κινδυνεύει το ασφαλιστικό σύστημα από την πρόωρη έξοδο εργαζομένων που φοβούνται τις αλλαγές. Μα, δήλωσε κατ’ επανάληψη ο Υπουργός ότι, πρώτον, δεν πρόκειται περί ασφαλιστικού. 
      Δεύτερον, ο Υπουργός είπε ότι δεν θίγονται οι ηλικίες και οι εισφορές, ότι δεν μειώνεται η σύνταξη, ότι δεν θα πειραχθεί η σύνταξη. Πόσες φορές και σε πόσες γλώσσες πρέπει να το πούμε; 
      Ακούω εδώ από τους συναδέλφους να λένε «μα, το είπε ο πρώην Πρωθυπουργός, ο επίτιμος Πρόεδρος, ο κ. Μητσοτάκης, ότι το είπαν κάποιοι άλλοι». Κύριοι συνάδελφοι του ΠΑ.ΣΟ.Κ., εάν δούμε αυτά που δικοί σας συνάδελφοι κατά καιρούς έχουν πει για πολλά δικά σας εσωκομματικά ζητήματα, κρίνοντας ακόμη και τον Αρχηγό, ίσως σήμερα θα έπρεπε το ΠΑ.ΣΟ.Κ. να μην είναι στη συνοχή που είναι. Όμως, η απάντηση που δινόταν πάντα από εσάς, ήταν ότι είναι προσωπικές απόψεις. 
      Ας συνεννοηθούμε, επιτέλους, σε αυτήν την Αίθουσα. Ποιος εκφράζει την Κυβέρνηση; Την Κυβέρνηση την εκφράζει ο αρμόδιος Υπουργός. Ο αρμόδιος Υπουργός λέει τις θέσεις και, από εκεί και πέρα, κάθε κριτική, κάθε άποψη, μέσα στη δημοκρατία και ωφέλιμη και χρήσιμη είναι. Όμως, την έκφραση της Κυβέρνησης τη μεταφέρει ο Υπουργός.
      Θεωρώ, λοιπόν, ότι είναι εκ του πονηρού το ότι σ’ ένα νομοσχέδιο με τόσες ευεργετικές διατάξεις δεν άκουσα ούτε μια θετική κουβέντα. Τουναντίον, άκουσα για κουρελόχαρτο και για χίλια άλλα πράγματα, που ειλικρινά δεν θέλω ούτε να τα επαναλάβω, διότι θεωρώ ότι μειώνουν τον κοινοβουλευτισμό μας.
      Άκουσα τον πρώην Πρόεδρο της Βουλής να λέει ότι όλα τα ρίχνουμε στο ΠΑ.ΣΟ.Κ., στα παλιά χρόνια του ΠΑ.ΣΟ.Κ.. Μα, κυρίες και κύριοι συνάδελφοι, η πολιτεία έχει συνέχεια. Ο προϋπολογισμός δεν γεννάται το 2004 που ήρθαμε εμείς, διότι θα σας πω μόνο ένα νούμερο. Το 2004 για την υλοποίηση του προϋπολογισμού απαιτήθηκαν πρόσθετες πιστώσεις 795.000.000 ευρώ και για την κάλυψη του ελλείμματος του Τ.Α.Π.-Ο.Τ.Ε. άλλα 340.000.000 ευρώ. Αυτά πρέπει να τα πληρώσει η Κυβέρνηση που ανέλαβε το 2004. Από παρθενογένεση γεννήθηκαν ο προϋπολογισμός του 2004, του 2005 και ο σημερινός; Δεν υπάρχει συνέχεια; Το τι συσσωρεύτηκε όλα αυτά τα χρόνια δεν θα το αναφέρουμε; 
      Θέλετε να σας θυμίσω κάτι; Για χρόνια κουράστηκα να ακούω σε αυτήν την Αίθουσα και παντού ότι έφταιγε το 1990-1993. Είχαν περάσει δώδεκα χρόνια και ακόμα αναφερόσασταν στο 1990-1993. Ας σοβαρευτούμε λίγο και ας κάνουμε κουβέντα, επιτέλους, για το νομοσχέδιο που συζητάμε σήμερα. Εδώ έφθασαν να πουν μέχρι και για «μπλε νυστέρι». Για όνομα του Θεού! Έφθασαν να ακουστούν χίλια άλλα πράγματα που δεν θέλω να τα πω, καθώς και για την καλλιέργεια κλίματος απαισιοδοξίας ορισμένοι συνάδελφοι είπαν διάφορα. Κυρίες και κύριοι συνάδελφοι, νομίζω ότι το νομοσχέδιο έρχεται πραγματικά να βελτιώσει πάρα πολλά ζητήματα που για χρόνια, με ευθύνη δική σας, δεν τα είχατε ρυθμίσει.
      Είπε κάποιος συνάδελφος, ότι τα φάρμακα έφεραν την καταστροφή στα δημόσια ταμεία. Είναι ένα ζήτημα που πρέπει, αν θέλουμε, να το κουβεντιάσουμε   κάποτε σοβαρά. Είναι ένα ζήτημα που πρέπει να αποτελέσει σοβαρή συζήτηση και στην Επιτροπή Κοινωνικών Υποθέσεων για την πολυφαρμακία και τη συνταγογραφία που γίνεται σήμερα, ποιος είναι ο σκοπός της και πως δημιουργείται το έλλειμμα. 
      Να μιλήσουμε με τους συναδέλφους γιατρούς και να μας πουν γιατί γράφουν τόσα φάρμακα, γιατί πιστώνουν τόσο τους προϋπολογισμούς των ταμείων. Ναι, να πάρουμε θέση και αν θέλετε να λάβουμε ακόμη και μέτρα, γιατί δεν μπορεί να πάει άλλο. Αλλά ένα νομοσχέδιο σαν αυτό, έρχεται πραγματικά να ρυθμίσει ζητήματα για άτομα με αναπηρίες, με ειδικές ανάγκες. Χορηγεί σύνταξη που αντιστοιχεί στα τριάντα πέντε χρόνια ασφάλισης ή δέκα χιλιάδες πεντακόσιες ημέρες ασφάλισης στους ασφαλισμένους, που έχουν υποστεί μεταμόσχευση μυελού. Δηλαδή δίνει πλήρη σύνταξη σε αυτούς που έχουν υποστεί μεταμόσχευση μυελού. Δεν είναι θετικό; Είναι κουρελόχαρτο; Ή σε αυτούς που πάσχουν από σκλήρυνση κατά πλάκας που μέχρι σήμερα δεν έπαιρναν πλήρη σύνταξη και σε όσους έχουν ακρωτηριασμό των άκρων. Δεν είναι θετικό; Δεν δείχνει την ευαισθησία της Κυβέρνησης; Καθορίζει μηδενική συμμετοχή στην αγορά φαρμάκων σε πολυδάπανα φάρμακα, όπως είναι η ηπατίτιδα Β και C, δρεπανοκυτταρική αναιμία μπούρχερ κ.λπ.. Δεν είναι θετικό ότι στέκεται σήμερα η Κυβέρνηση στους ανθρώπους αυτούς; 
      Δυστυχώς, η ώρα δεν με παίρνει να αναφέρω το πόσο αυτό το νομοσχέδιο δείχνει την κοινωνική ευαισθησία της Κυβέρνησης. Αυτό άλλωστε αποδεικνύεται, γιατί, όπως είπα, δεν μιλήσατε για τα άρθρα, κύριοι συνάδελφοι, αλλά είναι βέβαιο ότι τα περισσότερα, στη συντριπτική τους πλειοψηφία, θα τα ψηφίσετε. Και αυτό είναι το παράλογο. Κατηγορούμε ένα νομοσχέδιο που τελικώς στο 90%, θα το ψηφίσουμε.
       Τελειώνοντας να πω, ότι την πρόταση που έγινε και από τον εισηγητή τον κ. Αγγελόπουλο, φαίνεται ότι ο Υπουργός θα την κάνει αποδεκτή για τα χωριά  μας, για την περιφέρειά μας, για τα μικρά χωριά που κατοικούνται από δύο χιλιάδες κατοίκους. Φαίνεται να κάνει αποδεκτή, λοιπόν, την πρότασή μας, ώστε να τροποποιήσει αυτό το άρθρο, για να στηριχθούν οι άνθρωποι που μένουν στην περιφέρεια και που πράγματι έχουν ανάγκη, διότι εγκαταλείφθηκαν όλα αυτά τα χρόνια.
       Ξέρετε πόσες περιφέρειες έχουν την τελευταία θέση στην Ευρωπαϊκή Ένωση; Και δεν είναι ευθύνη της Νέας Δημοκρατίας, είναι ευθύνη των προηγούμενων κυβερνήσεων που εγκατέλειψαν την περιφέρεια.
      Τούτη η Κυβέρνηση, δια στόματος Πρωθυπουργού έχει πει ότι το 82% του Δ΄ Κοινοτικού Πλαισίου Στήριξης, θα το διαθέσει στην περιφέρεια, για να βρει το δρόμο της ανάπτυξης.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αδρακτά. Ο κ. Καρασμάνης έχει το λόγο για προτασσόμενη δευτερολογία.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δεν υπάρχει καμία αμφιβολία ότι το συγκεκριμένο νομοσχέδιο δίνει λύση σε ευπαθείς κοινωνικές ομάδες και λύνει εκκρεμμότητες πολλών ετών. Όμως θεωρώ ότι το άρθρο 46 που έχει σχέση με το πληθυσμιακό κριτήριο των χιλίων διακοσίων κατοίκων, δημιουργεί πρόβλημα στους νέους επαγγελματίες και γενικότερα στην ελληνική περιφέρεια. Παράλληλα, δίνει την ευκαιρία να παραπληροφορούν, ακόμη και με ψεύτικα δελτία και να παίζουν με την αγωνία των ασφαλισμένων για μικροψηφοθηρικά οφέλη. Γι' αυτό εισηγούμαι την τροποποίησή του. 
      Εάν αυτό δεν είναι εφικτό να γίνει στην παρούσα φάση προτείνω να το παραπέμψετε, κύριε Υπουργέ, στην Ειδική Επιτροπή Περιφερειών της Βουλής, η οποία είναι μια επιτροπή διακομματική, υπεράνω μικροκομματικών συμφερόντων, η οποία ασχολείται με την περιφερειακή ανάπτυξη, με την ισόρροπη ανάπτυξη της περιφέρειας.
      Προτείνω, λοιπόν, να το παραπέμψετε σε αυτή την Επιτροπή και θα κληθείτε σε αυτή την Επιτροπή, από την οποία θα λάβετε συγκεκριμένες εμπεριστατωμένες προτάσεις για το συγκεκριμένο ζήτημα. 
      Ακόμη θα ήθελα να σας πω ότι το συγκεκριμένο νομοσχέδιο δημιουργεί πρόβλημα στους εποχικά εργαζόμενους, στην κονσερβοποιία, κιβωτοποιία κ.λπ., διότι δίνει τη δυνατότητα να προσλαμβάνονται αυτοί οι οποίοι είναι πλέον ασφαλισμένοι στον Ο.Γ.Α.. Λειτουργεί δηλαδή σαν ένα αντικίνητρο για την πρόσληψη αυτών που δέκα, δεκαπέντε χρόνια εργάζονται σε αυτά τα εργοστάσια εποχικά και είναι ασφαλισμένοι στο Ι.Κ.Α.. Φοβάμαι μήπως τους αποστερήσει και το επίδομα της ανεργίας. Προσέξτε και ελέγξτε το. 
      Παράλληλα όμως, υπάρχει μία κραυγαλέα αδικία, που εδώ και δέκα, έντεκα χρόνια το επισημαίνουν σ’ αυτήν εδώ την Αίθουσα, για τους εποχικά εργαζόμενους, σ’ αυτά τα εργοστάσια, δηλαδή τη μεταποίηση και τυποποίηση, που ο Ο.Α.Ε.Δ. τους στερεί το εποχικό επίδομα, το οποίο παίρνουν οι άλλοι εποχικοί εργαζόμενοι σε άλλες εργατικές ασχολίες. Θα παρακαλούσα, λοιπόν, κύριε Υπουργέ, με την ευαισθησία την οποία σας διακρίνει, να προσέξετε αυτή την κραυγαλέα αδικία και να την άρετε.
      Κύριε Πρόεδρε, αυτά τα λίγα ήθελα να πω και σας ευχαριστώ που μου δώσατε το λόγο. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καρασμάνη.
      Η κ. Ξηροτύρη έχει το λόγο για προτασσόμενη δευτερολογία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Στα τέσσερα λεπτά που έχω θα επαναλάβω ένα μέρος από τα θέματα που έθιξα στην πρωτολογία μου, στις ρυθμίσεις που αφορούν τα θέματα των μηχανικών και του ταμείου τους, του Τ.Σ.Μ.Ε.Δ.Ε.. Τοποθετήθηκαν πάρα πολλοί συνάδελφοι σ’ αυτό το θέμα. Επιμείναμε ότι το ταμείο Τ.Σ.Μ.Ε.Δ.Ε. είναι αποδεδειγμένα ένα υγιές και με προοπτικές ταμείο. Κάθε αναλογιστική μελέτη η οποία έγινε μέχρι τώρα, ήταν αποτυχημένη. Εκείνο το οποίο απεδείχθη είναι ότι το ταμείο αυτό είναι πολύ καλύτερα από πολλά άλλα ταμεία. 
      Εδώ υπάρχουν δύο σοβαρά προβλήματα, όσον αφορά στους συνταξιούχους, οι οποίοι πράγματι μέχρι σήμερα είχαν τη χαμηλότερη σύνταξη από πολλούς άλλους, σε σχέση με τις εισφορές που έδιναν και όσον αφορά τους νέους μηχανικούς, που  καλούνται να πληρώσουν πάρα πολλά, με ένα αβέβαιο μέλλον αν θα μπορέσουν ποτέ να απολαύσουν αυτές τις θυσίες που  κάνουν σήμερα. 
      Εκείνο όμως, το οποίο είναι ουσιαστικό –και τελικά ο Υπουργός δεν απάντησε σ’ αυτές μας τις αιτιάσεις- είναι ο υπολογισμός της κύριας σύνταξης. Κοιτάξτε να δείτε. Και στο Ταμείο των Νομικών και σε άλλα ταμεία και στον ν. 915 προβλέπεται η αναπροσαρμογή είτε με βάση το μισθό του δημοσίου υπαλλήλου στα τριάντα πέντε χρόνια είτε –όπως προτείνει και το Επιμελητήριο- με βάση την τρίτη κλίμακα του Τ.Σ.Μ.Ε.Δ.Ε.. Γιατί, λοιπόν, δεν κάνετε αυτή την αναπροσαρμογή; Γιατί δεν δημιουργείτε τη βάση αναπροσαρμογής της σύνταξης και αφήνετε αυτό το θέμα να ρυθμίζεται κάθε φορά με απόφαση Υπουργού; Αυτό, κύριε Υπουργέ –νομίζω ότι το άκουσε ο κ. Τσιτουρίδης και το είχε ακούσει και από όλο τον κλάδο των μηχανικών- είναι παντελώς άδικο και θα έλεγε κανείς ότι είναι και προσβολή προς ένα κλάδο, ο οποίος προς το ταμείο του προσφέρει πολλά και τουλάχιστον περιμένει να έχει μία βάση αναπροσαρμογής της σύνταξης και να μην βρίσκεται διαρκώς στην ομηρία του εκάστοτε Υπουργού. 
      Αυτή η διόρθωση πρέπει οπωσδήποτε να γίνει. Δεν είναι δυνατόν ο Υπουργός να μας απαντάει κάθε φορά για την αναλογιστική μελέτη, η οποία θα γίνει. Δεν έχει καμία βάση αυτό το επιχείρημα. Γιατί δηλαδή για τις εισφορές, των νέων μηχανικών, που τις αυξάνει, δεν περιμένει την αναλογιστική  μελέτη για να μην τις αυξήσει και εδώ κάνει ακριβώς το αντίθετο;
      Νομίζω ότι αυτό το θέμα πρέπει να ρυθμιστεί πριν ψηφίσουμε το άρθρο 10, το οποίο δίνει τη δυνατότητα στον εκάστοτε Υπουργό να θέτει τη βάση αναπροσαρμογής της σύνταξης. Αν μη τι άλλο, για ένα υγιές ταμείο θα έπρεπε να είχατε προβλέψει και μία υγιή και σωστή διάταξη.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Ξηροτύρη.
      Κηρύσσεται περαιωμένη η συζήτηση επί της ενότητας των άρθρων 1 έως και 44 και εισερχόμαστε στην ψήφισή τους κεχωρισμένως. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς, το άρθρο 1, έγινε δεκτό κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς, το άρθρο 2, έγινε δεκτό κατά πλειοψηφία, ως έχει. 
      ΠΡΟΕΔΡΕΥΩΝ (Γεώργιος Σούρλας):  Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 14 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 17 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 18 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 20 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 21 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 22 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 23 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 24 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 25 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 26 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Κύριοι συνάδελφοι, έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 28 του νομοσχεδίου, της οποίας το κείμενο έχει ως εξής:
      «ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 28 του σχεδίου νόμου, «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
      Οι Βουλευτές
      Μιλένα Αποστολάκη
      Θανάσης Παπαγεωργίου
      Χαράλαμπος Καστανίδης
      Χρήστος Χάιδος
      Τηλέμαχος Χυτήρης
      Μανώλης Σκουλάκης
      Χρύσα Αράπογλου
      Στέφανος Τζουμάκας
      Βαγγέλης Αργύρης
      Απόστολος Κατσιφάρας
      Κώστας Σπηλιόπουλος
      Εύη Χριστοφιλοπούλου
      Τάσος Χωρέμης
      Συλβάνα Ράπτη
      Έκτορας Νασιώκας
      Ιωάννης Κουτσούκος 
      Μαρία Δαμανάκη 
      Μανόλης Στρατάκης
      Μάρκος Μπόλαρης
      Δημήτρης Βαρβαρίγος
      Δημήτρης Ρέππας
      Κωνσταντίνος Καΐσερλης
      Μιχαήλ Παντούλας
      Άγγελος Μανωλάκης
      Ευάγγελος Βενιζέλος
      Γιώργος Φλωρίδης
      Γιάννης Μαγκριώτης»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί εάν υπάρχει ο απαιτούμενος από τον Κανονισμό αριθμός για την υποβολή της.
      Η κ. Μιλένα Αποστολάκη. Παρούσα.
      Ο κ. Αθανάσιος Παπαγεωργίου. Παρών.
      Ο κ. Χαράλαμπος Καστανίδης. Παρών.
      Ο κ. Χρήστος Χάιδος. Απών.
      Ο κ. Τηλέμαχος Χυτήρης. Απών.
      Ο κ. Εμμανουήλ Σκουλάκης. Παρών.
      Η κ. Χρύσα Αράπογλου. Παρούσα.
      Ο κ. Στέφανος Τζουμάκας. Παρών.
      Ο κ. Βαγγέλης Αργύρης. Παρών.
      Ο κ. Απόστολος Κατσιφάρας. Παρών.
      Ο κ. Κωνσταντίνος Σπηλιόπουλος. Παρών.
      Η κ. Παρασκευή Χριστοφιλοπούλου. Παρούσα.
      Ο κ. Αναστάσιος Χωρέμης. Παρών.
      Η κ. Συλβάνα Ράπτη. Απούσα.
      Ο κ. Έκτορας Νασιώκας. Παρών.
      Ο κ. Γιάννης Κουτσούκος. Παρών.
      Η κ. Μαρία Δαμανάκη. Παρούσα.
      Ο κ. Εμμανουήλ Στρατάκης. Απών.
      Ο κ. Μάρκος Μπόλαρης. Παρών.
      Ο κ. Δημήτριος Βαρβαρίγος. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση διεξαγωγής ονομαστικής ψηφοφορίας Βουλευτών. 
      Συνεπώς διακόπτουμε τη συνεδρίαση για δέκα λεπτά σύμφωνα με τον Κανονισμό. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Γεώργιος Σούρλας): Επαναλαμβάνεται η διακοπείσα συνεδρίαση.
      Κυρίες και κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Τετάρτη 6 Δεκεμβρίου 2006 και ώρα 10.30΄ με αντικείμενο εργασιών του Σώματος: α) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σύμφωνα με την ημερήσια διάταξη και β) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης ασυλίας των Βουλευτών κ.κ. Μαρίας-Ελένης Αποστολάκη και Σταύρου-Ιωάννου Μπένου, σύμφωνα με την ειδική ημερήσια διάταξη που έχει διανεμηθεί.
      Λύεται η συνεδρίαση.
      Ώρα λήξης: 22.00’
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ


