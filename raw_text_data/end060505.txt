ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΗ΄

Παρασκευή 5 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Νενητών Χίου, σελ.
3. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 8 Μαΐου 2006, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με την προκήρυξη διεθνούς διαγωνισμού από την εταιρία «Ολυμπιακά Ακίνητα Α.Ε.» για την παραχώρηση σε  ιδιώτες των Ολυμπιακών Εγκαταστάσεων της παραλίας των Τζιτζιφιών κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφαλείας για τους  μαθητές ,σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την εφαρμογή του συστήματος μοριακού ελέγχου του αίματος σε όλα τα νοσοκομεία, σελ.

ΝΟΜΟΘΕΤΙΚΗ ΕΡΓΑΣΙΑ
1. Κατάθεση ‘Εκθεσης Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ΄Εκθεσή της στο σχέδιο νόμου του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ, σχετικά με τις δημόσιες προτάσεις», σελ.
2. Κατάθεση Σχεδίου Νόμου:
Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Υγείας και Κοινωνικής Αλληλεγγύης, Περιβάλλοντος, Χωροταξίας και Δημοσίων ΄Εργων, Δημόσιας Τάξης και Αγροτικής Ανάπτυξης και Τροφίμων κατέθεσαν σχέδιο νόμου: «Επιλογή στελεχών Πρωτοβάθμιας και Δευτεροβάθμιας Εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΜΠΕΝΑΚΗ-ΨΑΡΟΥΔΑ Α., σελ.
ΞΑΝΘΟΠΟΥΛΟΣ Θ., σελ.
ΣΠΗΛΙΟΠΟΥΛΟΣ Κ., σελ.
ΤΑΣΟΥΛΑΣ Κ., σελ.
ΤΣΑΚΛΙΔΗΣ Ι., σελ.

Β. Επί των Επικαίρων Ερωτήσεων:
ΒΟΥΡΓΑΡΑΚΗΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Α., σελ.
ΚΑΛΟΣ Γ., σελ.
ΝΙΚΟΛΑΙΔΟΥ Β., σελ.
ΧΟΥΡΜΟΥΖΙΑΔΗΣ Γ., σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΚΗ΄
      Παρασκευή 5 Μαΐου 2006
      Αθήνα, σήμερα στις 5 Μαΐου 2006, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4/5/2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΖ΄ συνεδριάσεώς του, της Πέμπτης 4 Μαΐου 2006 σε ό,τι αφορά την ψήφιση στο σύνολο του σχεδίου νόμου: «Κώδικας Νόμων για ναρκωτικά (Κ.Ν.Ν.)».)
      Παρακαλείται η κυρία Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
1) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Αστυνομικών Υπαλλήλων Κεφαλονιάς και Ιθάκης καταγγέλλει την έλλειψη αστυνομικής δύναμης στην Αστυνομική Διεύθυνση Κεφαλονιάς και Ιθάκης.
2) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Κιλκίς καταγγέλλει την έλλειψη υλικοτεχνικών μέσων και προσωπικού στις Υπηρεσίες της Αστυνομικής Διεύθυνσης Κιλκίς.
3) Οι Βουλευτές Β΄ Αθηνών κι Β΄ Θεσσαλονίκης  κύριοι ΑΝΤΩΝΗΣ ΣΚΥΛΛΑΚΟΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Ιωαννίνων  καταγγέλλει την έλλειψη υλικοτεχνικών μέσων και προσωπικού στις Υπηρεσίες της Αστυνομικής Διεύθυνσης Ιωαννίνων.
4) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ένωση Αστυνομικών Υπαλλήλων Νομού Αρκαδίας  καταγγέλλει την έλλειψη υλικοτεχνικών μέσων και προσωπικού στις Υπηρεσίες της Αστυνομικής Διεύθυνσης Αρκαδίας.
5) Οι Βουλευτές Λέσβου και Α΄ Αθηνών κ. ΣΤΑΥΡΟΣ ΣΚΟΠΕΛΙΤΗΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Δωδεκανήσου διαμαρτύρεται για τις κτηριακές εγκαταστάσεις που εγκυμονούν κινδύνους για το προσωπικό και την έλλειψη προσωπικού.
6) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Λασιθίου  καταγγέλλει την έλλειψη  προσωπικού και τα κτήρια που δεν καλύπτουν τις σύγχρονες λειτουργικές ανάγκες – απαιτήσεις της Αστυνομικής Διεύθυνσης Λασιθίου.
7) Οι Βουλευτές Λέσβου και Β΄ Αθηνών κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Λέσβου  καταγγέλλει την έλλειψη προσωπικού και το κτήριο που δεν καλύπτει τις σύγχρονες λειτουργικές ανάγκες της Αστυνομικής Διεύθυνσης Λέσβου.
8) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Γρεβενών  καταγγέλλει την έλλειψη προσωπικού,  τα κτίρια που δεν καλύπτουν τις σύγχρονες λειτουργικές ανάγκες και την ελλιπή εκπαίδευση του προσωπικού της Αστυνομικής Διεύθυνσης Γρεβενών.
9) Ο Ε΄ Αντιπρόεδρος της Βουλής και  Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄  Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Αστυνομικών Υπαλλήλων Νομού Ηλείας  καταγγέλλει την έλλειψη προσωπικού και την ελλιπή εκπαίδευση και μετεκπαίδευση των αστυνομικών που υπηρετούν σε υπηρεσίες  πέραν των 15 χιλιομέτρων από την έδρα της Αστυνομικής Διεύθυνσης Ηλείας.
10) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Αστυνομικών Υπαλλήλων Νομού Ζακύνθου  αναφέρεται στην έλλειψη προσωπικού και υλικοτεχνικών μέσων της Αστυνομικής Διεύθυνσης Ζακύνθου.
11) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Αστυνομικών Υπαλλήλων Νομού Άρτας καταγγέλλει την έλλειψη προσωπικού, τις μεταγωγές επικίνδυνων κακοποιών και ψυχασθενών που δεν πληρούν τους κανόνες ασφαλείας κ.λπ.
12) Οι Βουλευτές Β΄ και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Λευκάδας ζητεί την αναβάθμιση του R/T Κέντρου για καλύτερη επικοινωνία και την ίδρυση Τμήματος ή Σταθμού Τροχαίας στη Λευκάδα.
13) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Αστυνομικών Υπαλλήλων Νομού Δράμας  ζητεί την ίδρυση νέας ανεξάρτητης υπηρεσίας συναλλαγματικού και διαβατηριακού ελέγχου στην Εξοχή και την ίδρυση Τμήματος Μεταγωγών στην έδρα της Αστυνομικής Διεύθυνσης Δράμας.
14) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Μαγνησίας καταγγέλλει την έλλειψη προσωπικού, υλικοτεχνικών μέσων και τη μη λειτουργική πλέον διάρθρωση των υπηρεσιών της Αστυνομικής Διεύθυνσης Μαγνησίας.
15) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Β΄ Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Μορφωτικός – Εκπολιτιστικός – Αθλητικός Σύλλογος «ΛΗΜΝΟΣ» Λήμνου ζητεί να ενισχυθεί οικονομικά  ώστε να μπορέσει να συνεχίσει την πολιτιστική δραστηριότητά του.
16) Οι Βουλευτές Λέσβου και Β΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Δήμος Ευεργέτουλα Λέσβου ζητεί να ενταχθούν στο Δ΄ Κ.Π.Σ. έργα για την προστασία και ανάδειξη πολιτιστικών μνημείων της περιοχής του.
17) Οι Βουλευτές Λέσβου και Β΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Έπαρχος Λήμνου ζητεί την πύκνωση της αεροπορικής συγκοινωνίας από και προς τη Λήμνο.
18) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Πανελλήνια Ομοσπονδία Σωματείων Εργαζομένων Κ.Ε.Π. ζητεί την επαγγελματική τακτοποίηση όλων των εργαζομένων στα Κ.Ε.Π..
19) Οι Βουλευτές Β΄ και Α΄ Πειραιώς κ. ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Εργαζομένων Ινστιτούτου Αλιευτικής Έρευνας αναφέρεται στα προβλήματα λειτουργίας του Ινστιτούτου και των εργαζομένων που απασχολούνται σ’ αυτό.
20) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Ταύρου Αττικής δηλώνει την αντίθεσή του προς την Οδηγία «Μπολκεστάιν».
21) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Σωματείο «Ένωσις Εργατ/λων και Τεχνιτών Υπαλλήλων Επιχειρήσεως Εργοστασίων AEG-ΕΛΛΑΣ ζητεί τη λήψη μέτρων για τη συνέχιση της λειτουργίας της επιχείρησης AREVA HELLAS και τη διασφάλιση του εργασιακού μέλλοντος των εργαζομένων της.
22) Οι Βουλευτές Λέσβου και Β΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Δήμος Ευεργέτουλα Λέσβου διαμαρτύρεται για την επιβάρυνση του περιβάλλοντος και τους κινδύνους ατυχημάτων από τη λειτουργία πυρηνελαιουργείου στην περιοχή Ντιπίου του Κόλπου Γέρας.
23) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση ανακοίνωση των αποτελεσμάτων της προκήρυξης των θέσεων του άρθρου 3, του ν. 2643/98.
24) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την άμεση ολοκλήρωση των έργων του σταθμού εμπορευματικών μεταφορών στη ΒΙΠΕ Λάρισας.
25) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την αύξηση των κονδυλίων για την οικονομική της ενίσχυση.
26) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Φίλων Εκτοπισθέντων Καστρίου Κυνουρίας «Η Μνημοσύνη» ζητεί να ανακηρυχθεί το Καστρί Κυνουρίας τόπος Εθνικής Ιστορικής Μνήμης και να κατασκευαστεί εκεί Πολιτιστικό Κέντρο.
27) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία οι κάτοικοι του Δημοτικού Διαμερίσματος Σιγρίου του Δήμου Ερεσσού – Αντίσσης διαμαρτύρονται για τη φορτοεκφόρτωση αδρανών υλικών στο Λιμάνι Σιγρίου Λέσβου.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται η δυσαρέσκεια από την απόφαση ανάκλησης της προβολής του προγράμματος της Πολιτιστικής, μέσω τοπικού τύπου της Πάτρας.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προσπάθεια φίμωσης μερίδας του Τύπου στην Πάτρα.
30) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Αλιβερίου Εύβοιας ζητεί την άμεση συντήρηση του κτηρίου του Γυμνασίου Αλιβερίου.
31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την επιχορήγηση των αμπελουργών της Πάρου.
32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ποσειδωνίας και λοιποί Δήμοι του Νομού Κυκλάδων ζητούν την επιχορήγησή τους για την κάλυψη των αναγκών των εργοστασίων αφαλάτωσης νερού.
33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου επισημαίνει την έλλειψη πλωτών μέσων από την Λιμενική Αρχή Άνδρου και την πλημμελή ακτοπλοϊκή συγκοινωνία του νησιού.
34) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία το Σωματείο Εργαζομένων «ΦΩΝΗ ΤΗΣ ΑΜΕΡΙΚΗΣ» ζητεί την ανάληψη του εν λόγω σταθμού από την ΕΡΤ και τη διασφάλιση των εργαζομένων.
35) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα  εφημερίδας το οποίο αναφέρεται στην αναγκαιότητα καταβολής των δεδουλευμένων  αποδοχών στους εργαζόμενους του Νοσοκομείου Αγρινίου.
36) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης «Ο ΕΡΜΗΣ» ζητεί τον έλεγχο της λειτουργίας κινέζικων εταιρειών που λειτουργούν στην περιοχή του.
37) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ζητεί την άμεση διασφάλιση των εργασιακών και ασφαλιστικών δικαιωμάτων των συμβασιούχων εργαζομένων του Ινστιτούτου Αλιευτικής Έρευνας στο Δήμο Ελευθερών Νομού Καβάλας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8433/3.3.06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 275/20.3.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σχετικά με την παραπάνω, σας γνωρίζουμε τα ακόλουθα:
      Στο Υποκατάστημα Ιαματικών Πηγών Αιδηψού το οποίο διαχειρίζεται η Ε.Τ.Α. υπάρχουν ήδη και λειτουργούν εντός του κτηρίου του υδροθεραπευτηρίου δύο εσωτερικές πισίνες με αμιγώς ιαματικό νερό προς εξυπηρέτηση των λουομένων. Αυτές οι πισίνες μπορούν να λειτουργούν και το χειμώνα, πράγμα που θεωρητικά θα συντελούσε στο να επιμηκυνθεί τουριστική περίοδος γενικότερα.
      Δυστυχώς ωστόσο το ενδιαφέρον των λουομένων εξαντλείται σχεδόν από τα μέσα του Οκτωβρίου εκάστου έτους, κάτι που επιβάλλει τη διακοπή της λειτουργίας του υδροθεραπευτηρίου μας από την 1 η Νοεμβρίου εκάστου έτους.
      Υπογραμμίζεται ότι η έλλειψη τουριστικού ενδιαφέροντος εξαναγκάζει και τα άλλα ιδιωτικά υδροθεραπευτήρια τα οποία βρίσκονται εντός ξενοδοχείων (εκτός του πολυτελούς ΘΕΡΜΑΙ ΣΥΛΛΑ), ορισμένα εκ των οποίων διαθέτουν σύγχρονες πισίνες με σκέπαστρο, να διακόπτουν τη λειτουργία τους.
      Η κατασκευή μίας ακόμη κλειστής πισίνας στο υδροθεραπευτήριο της εταιρείας μας, σε συνδυασμό με τη λειτουργία νέων ιδιωτικών ξενοδοχειακών μονάδων που έχουν αναπτυχθεί, θεωρείται ότι δεν θα μπορούσε να συμβάλλει πλέον στην τουριστική αναβάθμιση της περιοχής, δεδομένου ότι ο λουόμενος θα έπρεπε να εκτεθεί στον εξωτερικό χώρο προκειμένου μετά τη λούση του να πάει στο κατάλυμά του, πράγμα ιδιαίτερα δύσκολο και επικίνδυνο για την υγεία του, τη χειμερινή περίοδο, καθότι το υδροθεραπευτήριο μας δεν είναι εφαπτόμενο με ξενοδοχείο.
      Επισημαίνουμε ακόμη ότι, σύμφωνα με τον νέο νόμο περί ΔΕΚΟ (Ν. 3429/2005), κάθε επενδυτική δραστηριότητα για αναβάθμιση υποδομών σε ακίνητα του Ε.Ο.Τ. τα οποία τελούν υπό την αυτεπιστασία της Ε.Τ.Α. πρέπει να υποστηρίζεται από προηγούμενη σχετική οικονομοτεχνική μελέτη για την αποδοτικότητά της, η οποία κατά τα προεκτεθέντα χρήζει προσεκτικότερης ανάλυσης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     2. Στην με αριθμό 8967/21.3.06 ερώτηση της Βουλευτού κ. Κρινιώς Κανελοπούλου δόθηκε με το υπ’ αριθμ. 609/13.4.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατατέθηκε στη Βουλή από τη Βουλευτή Ηλείας κ. Κ. Κανελοπούλου, σας γνωρίζουμε ότι :
      Η Ε.Τ.Α έχει επανειλημμένα προβεί σε έγγραφες και προφορικές οχλήσεις και διαβήματα προς τη μισθώτρια αναφορικά με τη συνεχιζόμενη αχρησία και προοδευτική απαξίωση των εγκαταστάσεων του νέου υδροθεραπευτηρίου καθώς και την οριακή αισθητική και λειτουργικότητα του παλαιού υδροθεραπευτηρίου στα Λουτρά Κυλλήνης.
      Πρόσφατα, κατόπιν έκθεσης αυτοψίας τεχνικού συμβούλου της, η ΕΤΑ κάλεσε εγγράφως για ύστατη φορά τη μισθώτρια να συμμορφωθεί με τις συμβατικές υποχρεώσεις της και να φροντίσει για την προσήκουσα λειτουργία του νέου υδροθεραπευτηρίου κατά την επερχόμενη τουριστική περίοδο, προειδοποιώντας τη μισθώτρια με λήψη νόμιμων μέτρων σύμφωνα με τη σύμβαση.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     3. Στην με αριθμό 8921/20.3.06 ερώτηση των Βουλευτών κυρίων Απόστολου Κατσιφάρα και Παναγιώτη Σγουρίδη δόθηκε με το υπ’ αριθμ. 608/13.4.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση της ανωτέρω ερώτησης (σχετ.1), σας επισυνάπτουμε το έγγραφο της αρμόδιας Διεύθυνσης (σχετ.2) του ΕΛΛΗΝΙΚΟΥ ΟΡΓΑΝΙΣΜΟΥ ΤΟΥΡΙΣΜΟΥ.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 9077/23.3.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Α.Π.Δ5/ΗΛ/Α/Φ6/090/7576/12.4.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 9077/23-03-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/1557/05-04-06 έγγραφο της ΔΕΗ ΑΕ το οποίο και καλύπτει το θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 9268/28.3.06 ερώτηση του Βουλευτή κ. Μιλτιάδου Παπαϊωάννου δόθηκε με το υπ’ αριθμ. 1836/12.4.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 9268/28.3.06 ερώτησης του βουλευτή κ. Μ. Παπαϊωάννου, σχετικά με το ανωτέρω θέμα, σας διαβιβάζουμε απόσπασμα του με αρ. πρωτ. 110/6.153/14.3.06 εγγράφου του Διευθυντή και Προέδρου του Δ.Σ του Εθνικού Κέντρου Έρευνας Φυσικών Επιστημών «Δημόκριτος», με το οποίο δίδονται τα ζητούμενα στην ερώτηση στοιχεία.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 9093/23.3.06 ερώτηση του Βουλευτή κ. Αναστασίου Χωρέμη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./663/7.4.06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9093/23.03.06 ερώτησης του Βουλευτή κ. Αναστάσιου Χωρέμη, σας πληροφορούμε ότι:
      Η αρμόδια ΛΖ' Εφορεία Προϊστορικών και Κλασικών Αρχαιοτήτων του Υπουργείου Πολιτισμού ήδη από την έναρξη της λειτουργίας της έθεσε στις άμεσες προτεραιότητές της την ανάδειξη των αρχαιολογικών χώρων του Νομού Κορινθίας. Για το λόγο αυτό εκτελεί ένα μακρόπνοο σχέδιο δράσης, στο οποίο εντάσσονται και οι αρχαιολογικοί χώροι της ορεινής Κορινθίας, οι οποίοι τελούσαν για πολλά χρόνια σε εγκατάλειψη τόσο λόγω του δυσπρόσιτου της θέσης τους, όσο και του ελλιπούς επιστημονικού και φυλακτικού προσωπικού.
      Σε αυτό το σχέδιο δράσης εντάσσονται και μικρής αρχικά κλίμακας παρεμβάσεις στον Κηρυγμένο Αρχαιολογικό Χώρο της Αρχαίας Φενεού στο λόφο που βρίσκεται στη θέση «Πύργος» Καλύβια.
      Στον Αρχαιολογικό χώρο της Αρχαίας Φενεού πραγματοποιήθηκαν το 2004 εργασίες ανάδειξής του με την απομάκρυνση των επιχώσεων της ανασκαφής και την περίφραξή του για την καλύτερη προστασία του. Παράλληλα βελτιώθηκε η υφιστάμενη αγροτική οδός που οδηγεί στον Αρχαιολογικό Χώρο, έτσι ώστε αυτός να καταστεί πιο προσιτός και επισκέψιμος. Έκτοτε υλοποιούνται κάθε χρόνο εργασίες καθαρισμού των αποκαλυφθέντων αρχιτεκτονικών καταλοίπων και του περιβάλλοντος χώρου. Ταυτόχρονα πρόκειται άμεσα να τοποθετηθεί ενημερωτική δίγλωσση πινακίδα με εποπτικό υλικό (κάτοψη του ανασκαμμένου τμήματος του ιερού και φωτογραφική τεκμηρίωση των συνθηκών εύρεσης των αξιόλογων ευρημάτων στο χώρο), η οποία θα συμβάλει στην αναγνωσιμότητα του χώρου. Οι χώροι του ιερού πρόκειται επίσης να περισχοινιστούν για την ασφάλεια τόσο των επισκεπτών όσο και του μνημείου.
      Τα ευρήματα της σημαντικής ανασκαφικής έρευνας του ιερού του Ασκληπιού, στα οποία συγκαταλέγονται η μαρμάρινη κεφαλή της Υγείας, ύψους 80 εκ. περίπου και ένα ψηφιδωτό δάπεδο με διακοσμητικά γεωμετρικά μοτίβα, στεγάστηκαν στο Αρχαιολογικό Μουσείου Φενεού, το οποίο ιδρύθηκε για αυτό το σκοπό με εγγενείς αδυναμίες ήδη από την έναρξη της λειτουργίας του. Το γεγονός ότι αποτέλεσε δύο φορές στόχος κλοπών σε συνδυασμό με την απουσία προϋποθέσεων για την επίτευξη των διδακτικών του στόχων οδήγησε στη διακοπή της λειτουργίας του για λόγους ασφαλείας.
      Η αρμόδια εφορεία του Υπουργείου Πολιτισμού ήδη από την ίδρυσή της υλοποίησε κατά τη διάρκεια του 2004 εργασίες συντήρησης στο Μουσείο και διαμόρφωσης του περιβάλλοντος χώρου του, οι οποίες χρηματοδοτήθηκαν από τη Νομαρχιακή Αυτοδιοίκηση Κορινθίας.
      Πιο συγκεκριμένα ανακατασκευάστηκε ο περιμετρικός μαντρότοιχος, κατασκευάστηκε μεταλλική περίφραξη, αντικαταστάθηκε η κεραμοσκεπής στέγη, πλακοστρώθηκε ο εξωτερικός χώρος, στον οποίο κτίστηκε καθιστικός πάγκος για τους επισκέπτες, τοποθετήθηκαν υδρορροές και έγιναν εργασίες ελαιοχρωματισμού και εξωραϊσμού της όψης του κτιρίου. Οι εργασίες αυτές, ωστόσο, δεν θεωρούνται επαρκής για τη λειτουργία ενός σύγχρονου Μουσείου που σκοπό έχει να αποτελέσει χώρο ιστορικής πληροφόρησης και αυτογνωσίας της τοπικής κοινωνίας, αλλά και μία ενδιαφέρουσα πολιτιστική και διδακτική πρόταση στους επισκέπτες της Ορεινής Κορινθίας.
      Η αρμόδια υπηρεσία του Υπουργείου Πολιτισμού έχει ήδη διαμορφωμένη πρόταση για τη μετατροπή αυτού του Μουσείου από απλό χώρο στέγασης αρχαιολογικών ευρημάτων σε έναν εκπαιδευτικό πυρήνα με πρωτότυπα έργα και αντίγραφα άλλων, με πλούσιο εποπτικό υλικό που θα αποτελείται από φωτογραφίες και σχέδια όχι μόνο του ανασκαμμένου χώρου αλλά και των αρχαιολογικών θέσεων και μνημείων της ευρύτερης περιοχής.
      Κατά το σύντονο χρονικό διάστημα λειτουργίας της αρμόδιας υπηρεσίας εντοπίστηκαν έξι (6) νέες αρχαιολογικές θέσεις στα Δ.Δ Μεσινού, Μοσιά, Ματιού και Πανοράματος.
      Στο προτεινόμενο για το 2006 Σχέδιο Δράσής της, προβλέπεται η επαναλειτουργία του Μικρού Μουσείου Φενεού και η συντήρηση του ψηφιδωτού δαπέδου που στεγάζεται σε αυτό. Η σύνταξη και η τοποθέτηση εποπτικού υλικού στο Μουσείο, στον Κηρυγμένο Αρχαιολογικό Χώρο αλλά και στις υπόλοιπες εντοπισμένες αρχαιολογικές θέσεις της ευρύτερης περιοχής είναι βασικός στόχος της δραστηριοποίησης μας στην περιοχή.
      Από το 1994 ο Αρχαιολογικός Χώρος της Αρχαίας Στυμφαλίας διερευνάται ανασκαφικά από το Καναδικό Αρχαιολογικό Ινστιτούτο Αθηνών με επιχορήγηση από το Συμβούλιο Κοινωνικών και Ανθρωπιστικών Σπουδών του Καναδά, το Πανεπιστήμιο Βrίtίsh Cοlumbίa και ιδιωτικούς φορείς.
      Το Υπουργείο Πολιτισμού δια των αρμοδίων υπηρεσιών στο πλαίσιο συνεργασίας με τους τοπικούς φορείς θα συμμετέχει ενεργά στην έκθεση του Μουσείου Παραδοσιακών Επαγγελμάτων και Περιβάλλοντος Στυμφαλίας. Πιο συγκεκριμένα θα παράσχει τεκμηριωμένο υλικό επαγγελματικών δραστηριοτήτων κατά την αρχαιότητα από την περιοχή της Στυμφαλίας συνοδευόμενο από κατατοπιστικά εισαγωγικά κείμενα που θα καταδεικνύουν τη σύνδεση των παραδοσιακών επαγγελμάτων με τις απαρχές τους. Οι ενέργειές αυτές προβλέπεται να τονώσουν την επισκεψιμότητα και το ενδιαφέρον για τις περιοχές της Ορεινής Κορινθίας που συνδυάζουν το φυσικό κάλλος με την ύπαρξη σημαντικών αρχαίων μνημείων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 8898/20-3-06 ερώτηση του Βουλευτή  κ. Απόστολου Κωστόπουλου δόθηκε με το υπ’ αριθμ. 2075/12-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Σχετικά με το πρώτο ερώτημα θα πρέπει να αναφερθεί ότι ουδέποτε προεβλέπετο κατά τον αρχικό σχεδιασμό της γέφυρας και των οδών προσβάσεών της, ανισόπεδος κόμβος στην περιοχή του Δήμου Αντιρρίου. Τα αρχικά συμβατικά σχέδια προέβλεπαν σύνδεση της περιοχής του Αντιρρίου μέσω του ισόπεδου -κόμβου Μολύκρειου και είχαν δημοσιοποιηθεί κατά τη διαδικασία της έγκρισης περιβαλλοντικών όρων του έργου. Αργότερα και κατά τη φάση κατασκευής των οδών προσβάσεων της γέφυρας, εξετάστηκε από την Υπηρεσία η δυνατότητα ανισοπεδοποίησης του κόμβου Μολύκρειου, αλλά η ύπαρξη αρχαιοτήτων στην εγγύς αλλά πιθανότατα και στην ευρύτερη περιοχή (Οικισμός Μολυκρειακού Ρίου) απέκλεισε τη. δυνατότητα εκσκαφών και συνακόλουθα της ανισοπεδοποίησης του υπόψη κόμβου. 
      2. Μετά τη λειτουργία της γέφυρας, το Υπουργείο υιοθέτησε το αίτημα του Δήμου Αντιρρίου για ενωρίτερη σύνδεση των χρηστών της γέφυρας με την περιοχή του Δήμου, και κατασκεύασε τον ισόπεδο κόμβο στη θέση Λεύκες, που σε συνδυασμό με την τροποποιημένη (από ελεύθερη σε ελεγχόμενη μέσω φωτεινής σηματοδότησης) πρόσβαση από τον κλάδο της γέφυρας προς Ναύπακτο, κατέστησε εφικτή την ενωρίτερη, περίπου κατά 500 μ. σε σχέση με τον κόμβο Μολύκρειου, πρόσβαση των μικρών οχημάτων στο Δήμο. Η δυνατότητα πρόσβασης μεγαλυτέρων οχημάτων αποκλείεται λόγω των υπαρχουσών δεσμεύσεων (στενοί υπάρχοντες δρόμοι, δεδομένη κυκλοφοριακή διαμόρφωση κλπ) η δε οριστική λύση του προβλήματος θα δοθεί με τη σύνδεση της περιοχής Δήμου Αντιρρίου με το έργο της lονίας Οδού του οποίου η υλοποίηση ήδη προωθείται.
      3. Η τοποθέτηση των σχετικών πινακίδων που αφορούν το έργο της γέφυρας, έγινε κατόπιν μελέτης και μετά από έγκριση σύμφωνα με τα ισχύοντα (θέση, μέγεθος, πληροφόρηση κλπ) και προφανώς δεν μπορούν να αναγραφούν όλοι οι πιθανοί προορισμοί, αλλά οι αρκούντως απαραίτητοι.
      4. Όσον αφορά τον προγραμματισμό της επίσημης ονομασίας της Γέφυρας θα αποφασισθεί αρμοδίως.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 7598/10-2-06 ερώτηση του Βουλευτή  κ. Δημητρίου Βαρβαρίγου δόθηκε με το υπ’ αριθμ. 1973/17-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Το θέμα εμπίπτει στην αρμοδιότητα του ΟΣΚ και του Υπουργείου Εθνικής Παιδείας και Θρησκευμάτων και επισημαίνεται ότι οι φορείς αυτοί έχουν αναπτύξει κατά την τελευταία διετία έντονη δραστηριότητα στον προσεισμικό έλεγχο των σχολικών κτιρίων.
      2. Στο χώρο ευθύνης του ΥΠΕΧΩΔΕ αναφέρονται συνοπτικά τα εξής:
      α. Μέχρι σήμερα έχουν σταλεί στον ΟΑΣΠ περίπου 5.000 Δελτία Α/θμιου προσεισμικού ελέγχου, από όλη τη χώρα εκ των οποίων από τη Νομαρχιακή Αυτοδιοίκηση Ζακύνθου έχουν σταλεί στον ΟΑΣΠ συνολικά 78 Δελτία Πρωτοβάθμιου Προσεισμικού Ελέγχου που αφορούν δημόσια κτίρια. Τα δελτία αυτά τα επεξεργάζεται το Τμήμα Πολιτικών Μηχανικών του ΑΠΘ, μετά από σχετική ανάθεση από τον ΟΑΣΠ. Στο πλαίσιο του προγράμματος αυτού, θα γίνει και βαθμολόγηση των κτιρίων και η τελική έκθεση του προγράμματος θα παραδοθεί σύντομα από το ΑΠΘ.
      β. Γενικά για όλη την επικράτεια και προς ολοκλήρωση προγραμμάτων όπως το παραπάνω θα συσταθούν από τον ΟΑΣΠ ομάδες επιστημόνων, οι οποίες θα αξιολογήσουν τα στοιχεία που θα προκύψουν ώστε να ληφθούν αποφάσεις για τη διενέργεια Β/θμιου προσεισμικού ελέγχου σε όλη τη χώρα, για την προσεγγιστική αποτίμηση της σεισμικής ικανότητας με βάση αναλυτικότερους υπολογισμούς, για όσα κτίρια προκύψει ανεπαρκής σεισμική ικανότητα με βάση τα αποτελέσματα του Α/θμιου ελέγχου. Η αξιολόγηση αυτή θα γίνει κατά προτεραιότητα ανάλογα με το βαθμό τρωτότητος των κτιρίων.
      γ. Συγχρόνως προωθείται η σύνταξη του κανονισμού επεμβάσεων (προσεισμικών και μετασεισμικών) σε κτίρια από οπλισμένο σκυρόδεμα και τοιχοποιΐα (ΚΑΝΕΠΕ), ο οποίος ολοκληρώνεται μέσα στο 2006 και θα αποτελέσει το κανονιστικό κείμενο βάσει του οποίου θα αντιμετωπισθούν τα παλαιότερα κτίρια.
      δ. Τέλος αφού ολοκληρωθεί ο έλεγχος θα γίνει αξιολόγηση προτεραιότητας επέμβασης με εκτίμηση αντίστοιχου κόστους, ώστε να δημιουργηθεί ο πίνακας των προς ενίσχυση κτιρίων σύμφωνα και με τα οικονομικά δεδομένα που θα υπάρξουν.
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 7991/22-2-06 ερώτηση της Βουλευτού  κ. Ασημίνας Ξηροτύρη-Αικατερινάρη δόθηκε με το υπ’ αριθμ. 2001/21-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Υπεύθυνος φορέας για τη διαχείριση της ιλύος του Βιολογικού καθαρισμού είναι η ΕΥΑΘ A.Ε. της οποίας το με αριθμ. πρωτ. 1251/27.1.06 έγγραφο επισυνάπτεται στην παρούσα.
      2. Το ΥΠΕΧΩΔΕ, όσον αφορά τα σημαντικά έργα αποχέτευσης και επεξεργασίας λυμάτων της μείζονος Περιφέρειας Θεσσαλονίκης, συνεχίζει το σχεδιασμό και την κατασκευή νέων έργων που αφορούν στη βελτίωση της λειτουργίας της ΕΕΛΘ. Στα πλαίσια αυτά:
      α) Για τη βελτίωση της επεξεργασίας της ιλύος και γενικότερα της λειτουργίας της ΕΕΛΘ προγραμματίστηκε το έργο: «3ος Χωνευτής και συναφή έργα - κύρια έργα νερού χρήσης ΕΕΛΘ», προϋπολογισμού 4.000.000 €, που έχει δημοπρατηθεί στις 21-2-05. Στις 23/2/06 υπεγράφη η σύμβαση για την εγκατάσταση του εργολάβου.
      Με την ολοκλήρωση του έργου θα εξυγιανθεί οριστικά το κύκλωμα επεξεργασίας της ιλύος, δηλαδή θα είναι δυνατή η αποτελεσματική πάχυνση, χώνευση και αφυδάτωση του συνόλου της λάσπης στην ΕΕΛΘ, και η εγκατάσταση θα αποκτήσει πλέον, και ως προς τη λάσπη, δυνατότητα υποδοχής λυμάτων, ισοδύναμη με το ονομαστικό της φορτίο
      β) Για το θέμα της περαιτέρω επεξεργασίας της αφυδατωμένης λυματολάσπης, έχει συνταχθεί προμελέτη του έργου «Ξήρανση της παραγόμενης αφυδατωμένης ιλύος στην ΕΕΛΘ», προϋπολογισμού 11.200.000 €, με το οποίο ο όγκος της παραγόμενης ιλύος μειώνεται στο 1/4. Για τη δημοπράτηση του έργου ζητήσαμε την έγκριση της πίστωσης στις 9.3.05 και 24.2.06 από το ΥΠΟΙΟ.
      3. Γενικά δεν υπάρχει πρόβλημα στη γραμμή επεξεργασίας λυμάτων όσον αφορά στην αφυδάτωση της ιλύος.
      Για την επίλυση του προβλήματος που προέκυψε στη γραμμή των χωνευτών όπως αναφέρει η ΕΥΑΘ ΑΕ στο 1251/27.1.06 έγγραφό της έχει δρομολογηθεί και αναμένεται σύντομα η άφιξη παραγγελθέντος εξοπλισμού από το εξωτερικό για να λειτουργήσουν κανονικά. Η ύπαρξη του συγκεκριμένου τεχνικού προβλήματος δεν επηρεάζει την ποιότητα των εκροών. Συνεπώς κανείς κίνδυνος για το περιβάλλον ή και την υγεία των πολιτών της Θεσσαλονίκης υπάρχει.
      Ταυτόχρονα έχουν ληφθεί τα ενδεδειγμένα μέτρα για την ασφάλεια και υγιεινή, ώστε και κατά το μικρό χρονικό διάστημα του τεχνικού προβλήματος των χωνευτών να μην υπάρξουν ειδικά προβλήματα.
      Ο Υφυπουργός
      Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, το δελτίο επικαίρων ερωτήσεων της Δευτέρας 8 Μαΐου 2006 έχει ως εξής:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 674/2-5-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Κουτσούκου προς τον Υπουργό  Πολιτισμού, σχετικά με τον κίνδυνο ματαίωσης της Διεθνούς Αθλητικής Συνάντησης της IAAF στην Αρχαία Ολυμπία.
      2. Η με αριθμό 681/2-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επίλυση αιτημάτων των μικρομεσαίων πτηνοτρόφων κ.λπ...
      3. Η με αριθμό 678/2-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την επέκταση της Μονής του Αγίου Παντελεήμονα στο δάσος της Πεντέλης κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 675/2-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη νοθεία στη φέτα κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 677/2-5-2006 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τους Υπουργούς Πολιτισμού και Ανάπτυξης, σχετικά με την προκήρυξη διεθνούς διαγωνισμού από την εταιρεία «Ολυμπιακά Ακίνητα Α.Ε.»  για την παραχώρηση σε ιδιώτες των Ολυμπιακών Εγκαταστάσεων της παραλίας των Τζιτζιφιών κ.λπ..
      Αναλυτικότερα, η  ερώτηση του κυρίου Προέδρου έχει ως εξής: 
      «Η Εταιρεία «Ολυμπιακά Ακίνητα Α.Ε.» που ανήκει κατά 100% στο δημόσιο με τις ευλογίες των αρμόδιων Υπουργών προκήρυξε διεθνή διαγωνισμό για την παραχώρηση σε ιδιώτες όλων των Ολυμπιακών Εγκαταστάσεων της παραλίας των Τζιτζιφιών, μιας έκτασης συνολικής επιφάνειας εκατόν σαράντα ένα χιλιάδες τετραγωνικά μέτρα τ.μ. περίπου,  ουσιαστικά ενός πνεύμονα των εκατοντάδων  χιλιάδων κατοίκων των Δήμων Καλλιθέας, Ταύρου, Μοσχάτου, Ν. Σμύρνης, Παλαιού Φαλήρου κ.ά.
      Η Καλλιθέα και οι προαναφερόμενοι δήμοι και μαζί τους ολόκληρη η Αθήνα αποκόπτονται από τη φυσική τους έξοδο προς τη θάλασσα και οι κάτοικοί τους στερούνται του αυτονόητου δικαιώματός τους να χρησιμοποιήσουν τις ολυμπιακές εγκαταστάσεις, που κατασκευάστηκαν με χρήματα των πολιτών, ως χώρους άθλησης, πολιτισμού, αναψυχής και περιπάτου. Στην  πράξη, παραχωρείται δημόσια περιουσία σε ιδιώτες για να κερδοσκοπήσουν χωρίς καμία ουσιαστική επένδυση.
      Με το διαγωνισμό αυτό καταστρατηγείται στην πράξη το προεδρικό διάταγμα (ΦΕΚ Δ΄ 233/26-3-2002 – Ειδικό Σχέδιο Ολοκληρωμένης Ανάπτυξης Περιοχής – Ε.Σ.Ο.Α.Π.), το οποίο ρυθμίζει τις χρήσεις των ολυμπιακών εγκαταστάσεων στην παραλία των Τζιτζιφιών και ματαιώνονται η προβλεπόμενη από προεδρικό διάταγμα επιστροφή των ναυταθλητικών σωματείων στο φυσικό τους χώρο, καθώς και η επανάκτηση των αθλητικών εγκαταστάσεων του Δήμου Καλλιθέας.
      Κατόπιν τούτων ερωτώνται οι Υπουργοί Πολιτισμού και Ανάπτυξης αν θα ζητήσουν την ανάκληση της απόφασης αυτής της Εταιρείας «Ολυμπιακά Ακίνητα Α.Ε.» και θα δεχθούν τις δημοτικές αρχές των ανωτέρω δήμων για τη συζήτηση της προσφορότερης διαδικασίας και επιστροφής της παραλίας Τζιτζιφιών στους δήμους και στους δημότες τους».
      Στην ερώτηση του Προέδρου κ. Κακλαμάνη θα απαντήσει ο Υπουργός Πολιτισμού κ. Βουλγαράκης.
      Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Η προηγούμενη κυβέρνηση, κύριοι συνάδελφοι, αποφάσισε να συστήσει την Ανώνυμη Εταιρεία Ολυμπιακά Ακίνητα, προκειμένου να αναλάβει την αποκλειστική αξιοποίηση, χρήση και διαχείριση των ολυμπιακών εγκαταστάσεων και των ολυμπιακών συγκροτημάτων. Μεταξύ, αυτών, φυσικά περιλαμβανόταν και ο πόλος του Φαλήρου. Ειδικότερα με ρητή ρύθμιση υπήρξε σαφής καθορισμός και με κοινή υπουργική απόφαση την οποία υπογράφει ο κ. Χριστοδουλάκης και ο κ. Βενιζέλος γίνεται μια εξειδίκευση του τι, ακριβώς, μπορεί να γίνει στην κάθε περιοχή. 
      Η Νέα Δημοκρατία σαν Κυβέρνηση επιβεβαίωσε αυτήν τη ρύθμιση και μάλιστα εξειδίκευσε τις επιτρεπόμενες χρήσεις, όπως αυτές είχαν διατυπωθεί στο προεδρικό διάταγμα που είναι γνωστό και ως Ε.Σ.Ο.Α.Π., δηλαδή Ειδικό Σχέδιο Ολοκληρωμένης Ανάπτυξης της παραλιακής ζώνης. Διατηρήθηκε μάλιστα, ρητά, ο ναυταθλητικός χαρακτήρας της μαρίνας του Φαλήρου, ο οποίος επίσης περιγράφεται. 
      Θα ήθελα τώρα να δώσω ορισμένες συγκεκριμένες απαντήσεις στις αιτιάσεις που υπάρχουν στην επίκαιρη ερώτηση: «Η παραλία των Τζιτζιφιών πωλείται». «Το αμφιθέατρο πολλαπλών χρήσεων, το beach volley και το ναυταθλητικό κέντρο εκποιείται». Η αλήθεια, κύριοι συνάδελφοι, είναι ότι η ναυταθλητική μαρίνα προσεφέρθη σαν αντάλλαγμα στο Δήμο Καλλιθέας, αλλά το δημοτικό συμβούλιο απέρριψε την προσφορά αυτή. Συνεπώς το Εθνικό Ναυταθλητικό Κέντρο θα το διαχειριστούν είτε η ίδια η Εταιρεία Ολυμπιακά Ακίνητα είτε, αν το επιθυμούν, οι αναγνωρισμένοι συλλογικοί φορείς του ελληνικού ναυταθλητισμού. Η εγκατάσταση του beach volley, συνεπώς, εκμισθώνεται και δεν πωλείται.
      Δεύτερον: «Ο αθλητισμός και ο πολιτισμός βρίσκονται υπό διωγμό μ’ αυτήν τη διαδικασία». Η αλήθεια είναι πως το Εθνικό Ναυταθλητικό Κέντρο αποκτά νόμιμη λειτουργία και δίνεται στους φορείς του ναυταθλητισμού, είτε μέσω του δημοσίου, είτε μέσω της Ομοσπονδίας. Επίσης, δημιουργούνται πολλά γήπεδα για τα ερασιτεχνικά σωματεία ακριβώς δίπλα στον Ιλισό. Η δημιουργία του beach volley, δηλαδή του νέου Λυκαβηττού πρακτικά, είναι μια μεγάλη προσπάθεια και φυσικά συνεπάγεται και πολιτιστικές παρεμβάσεις. Δεν θεωρούμε, συνεπώς, ότι είναι διωγμός το γεγονός ότι χειρίζονται το νέο πολιτιστικό χώρο εξειδικευμένοι φορείς, ούτε θεωρούμε απολύτως σωστό ότι η δημοτική αρχή πρέπει να παριστάνει τον θεατρικό επιχειρηματία. Γιατί ακούγονται και τέτοιου είδους πράγματα. 
      «Παραχωρούνται, επίσης, στην ιδιωτική εκμετάλλευση εμπορικά καταστήματα και επιχειρήσεις», αναφέρεται στην ερώτηση. Η αλήθεια είναι ότι δεν καταργούνται οι χρήσεις του Ε.Σ.Ο.Α.Π.. Απλώς, ο νομοθέτης προσέθεσε ορισμένες υποστηρικτικές χρήσεις συνάθροισης κοινού, εστίασης και εμπορικών καταστημάτων, όπως συμβαίνει σε ολόκληρο τον κόσμο και σε όλες τις χώρες που έκαναν Ολυμπιακούς Αγώνες. Είναι προφανές ότι τα εμπορικά καταστήματα θα δημιουργηθούν σε εντελώς περιορισμένο βαθμό, μόνο στο γραμμικό κτήριο και πουθενά αλλού. 
      «Η Καλλιθέα και μαζί της ολόκληρη η Αθήνα αποκόπτεται από τη θάλασσα». Έτσι αναφέρεται στην ερώτηση. Η αλήθεια είναι ότι με την υλοποίηση του σχεδιασμού, η μητροπολιτική Αθήνα ανοίγεται στη θάλασσα μέσα από τις νέες δημοφιλείς χρήσεις της ολυμπιακής εγκατάστασης. Και η παραχώρηση δεν σημαίνει αποκλεισμό της παραλίας. Σας θυμίζω, αντίθετα, ότι επί πάρα πολλά χρόνια ήταν ανύπαρκτη η παραλία για τους Αθηναίους. Ήταν γεμάτη μπάζα και σκουπίδια. Αντιθέτως, οι περιφράξεις που σήμερα είναι απαραίτητες, για να διαφυλαχθεί ένα δημόσιο έργο, θα φύγουν, μόλις εγκατασταθεί ο ανάδοχος του διαγωνισμού, ο οποίος θα υποχρεούται να διατηρήσει το χώρο επισκέψιμο σε όλους τους πολίτες. 
    Τέλος, «ο νόμος του 2005 καταστρατήγησε το ρυθμιστικό Προεδρικό Διάταγμα»: Η αλήθεια είναι ότι ο νέος σχεδιασμός δίνει βιωσιμότητα στις εγκαταστάσεις, χωρίς να παραβιάζει τις βασικές αρχές του ρυθμιστικού. Δεν μεταβάλλεται ούτε ο συντελεστής δόμησης ούτε η οικοδομική γραμμή ούτε ο συντελεστής κάλυψης του Ε.Σ.Ο.Α.Π.. 
    Συνεπώς, πιστεύω ότι η ρύθμιση η οποία γίνεται στο Φάληρο είναι μία ρύθμιση επωφελής για τους πολίτες, για το λαό της Αθήνας. Και φυσικά, νομίζω ότι θα μπορέσει να αξιοποιήσει με τον καλύτερο δυνατό τρόπο τα χρήματα τα οποία ο Έλληνας φορολογούμενος συνεισέφερε, προκειμένου οι εγκαταστάσεις αυτές να συνεισφέρουν με τη σειρά τους στους Ολυμπιακούς Αγώνες.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο πρώην Πρόεδρος της Βουλής και ερωτών κ. Απόστολος Κακλαμάνης.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κατ’ αρχήν θα έλεγα στον κύριο Υπουργό τα εξής: Πρώτον, να κάνει τον κόπο να επισκεφθεί την περιοχή. Δεύτερον, να πει στους συνεργάτες του στο Υπουργείο αντί να γράφουν τα σημειώματα, που μας διάβασε, να του εξηγήσουν γιατί μία περιοχή που άρχισε να χρησιμοποιείται όπως τα παλαιότερα χρόνια και για την κολύμβηση ακόμα των κατοίκων των παραλιακών δήμων, αλλά και άλλων Αθηναίων –ξέρουμε ότι για χρόνια ο Σαρωνικός ήταν σε τέτοια κατάσταση που δεν μπορούσε να πλησιάσει πια κολυμβητής- πρέπει να επιστρέψει σε αυτήν την άθλια προηγούμενη κατάσταση. Διότι τις εμπορικές χρήσεις τις απέκλειε το σχέδιο ανάπτυξης της περιοχής και εσείς, με την τροποποίηση την οποίαν κάνατε, προσθέσατε και διευρύνατε κάθε δυνατή εμπορική εκμετάλλευση μέχρι λούνα παρκ και άλλου είδους εκμεταλλεύσεις. 
    Ήδη πληροφορούμαι ότι η εταιρεία ΒΩΒΟΥ, πριν καν καταλήξετε, χτίζει εκεί, όπως έχει χτίσει και στο Μαρούσι και τη γύρω περιοχή. Και αποκτά και έναν κακόφημο χαρακτηρισμό η περιοχή.
    Διαπιστώνουμε ότι αυτό που σας απασχολεί επί δύο ολόκληρα χρόνια, όπου όλες οι αθλητικές εγκαταστάσεις είναι εγκαταλελειμμένες, χωρίς καμία φροντίδα, είναι πώς θα εξυπηρετηθούν συμφέροντα ιδιωτών άσχετα από την οποιαδήποτε ανάγκη προσφοράς στον αθλητισμό, τον καλώς νοούμενο αθλητισμό και όχι τον αθλητισμό του χυδαίου εμπορίου, της χυδαίας εμπορευματοποίησης και φυσικά στον πολιτισμό, τα δύο αντικείμενα που είναι στην αρμοδιότητα του Υπουργείου σας.
    Από λόγους αρχής ήμουν σε εκείνους που δεν ήθελαν εδώ τους Ολυμπιακούς Αγώνες όχι γιατί δεν θα είχε οικονομικό όφελος η χώρα, από τις επιπτώσεις στον τουρισμό κλπ., αλλά γιατί δεν ήθελα στη χώρα μου να καταξιωθεί και να καθαγιαστεί αυτός ο εκχυδαϊσμός της αθλητικής ιδέας.
    Κύριε Πρόεδρε, αν πάτε στην παραλία των Τζιτζιφιών, αυτό που λέμε «χώρος του Μπιτς Βόλεϋ», θα δείτε ένα ξύλινο κτίσμα, κάτι μεταξύ ιαπωνικής παγόδας και μεγάλης, τερατώδους παράγκας του καραγκιόζη. Κανένας πολίτης που προχωρεί προς τη θάλασσα δεν βλέπει θάλασσα. Πρέπει να φτάσει εκεί, να περάσει τα διάφορα αυτά κατασκευάσματα, για να δει ότι υπάρχει θάλασσα. Και ασφαλώς βρώμικη θάλασσα για τους λόγους που τους καταλαβαίνει κάθε ένας και είπα πιο πριν.
    Δεν έχω πολύ χρόνο και θέλω συντομότατα, τουλάχιστον στο σημείο που υπερέβη και ο Υπουργός το χρόνο του…
    ΠΡΟΕΔΡΕΥΩΝ (Γεώργιος Σούρλας): Δεν τον υπερέβη.
    ΑΠΟΣΤΟΛΟΣ ΚΑΚΛΑΜΑΝΗΣ: …να τονίσω το εξής: Άκουσα -και αυτό μου προκαλεί ιδιαίτερη εντύπωση- ότι προσέφεραν ως αντάλλαγμα στο Δήμο Καλλιθέας κάποιο σημείο, κάποιο κτήριο και εκείνος το απέρριψε. 
    Μα, κύριε Υπουργέ, μιλάμε για εκατόν σαράντα ένα χιλιάδες τετραγωνικά μέτρα παραλιακής ζώνης που εξυπηρετεί και θα εξυπηρετούσε χιλιάδες κατοίκους όχι μόνο του Δήμου Καλλιθέας, αλλά και του Δήμου Μοσχάτου, Νέας Σμύρνης, Παλαιού Φαλήρου, Ταύρου, αλλά και της Αθήνας.
      Πώς νομίζετε ότι ο κόσμος αυτός θα απολαύσει τη θάλασσα, διότι αυτό πιστεύω ότι  θα πρέπει να είναι το πρώτιστο μέλημά μας και  όχι να περιφράξουμε τους χώρους με συρματοπλέγματα ότι τάχα  τους προφυλάσσουμε; Αυτή είναι η εικόνα, αυτή τη στιγμή, της περιοχής. Και φυσικά δεν  λέτε  συγκεκριμένα στην προκήρυξή σας για ποιες χρήσεις. Τι καταστήματα θα γίνουν, λούνα πάρκ, μπουτίκ για  τους  ναυταθλουμένους; Διότι ναυταθλητικά σωματεία  θα έπρεπε εκεί να επανέλθουν με μια τάξη.   
      Αναφέρεται σε  ένα δελτίο χθες ότι θα δημιουργηθούν  μπουτίκ και οι διάφοροι συμμετέχοντες στα κλάμπ αυτά να θεωρούν ότι η παραλία αυτή είναι πια δική τους υπόθεση και όχι του λαού και όλων αυτών των δήμων. Αυτή βέβαια είναι μια διαφορετική αντίληψη για τη χρήση των εκτός αγοράς αγαθών. 
      Έχετε μια λαθεμένη αντίληψη και πληροφορούμαι ότι ετοιμάζετε και κάποιο νόμο που θα περιορίσετε ακόμη την έκταση της παραλιακής ζώνης, για να συνεχίσουν να κτίζονται εκεί οι βίλες καταπατώντας αγαθά τα οποία είναι εκτός συναλλαγής κατά τον αστικό κώδικα. 
      Εσείς τα καταστήσατε αντικείμενο εμπορίας συνεχίζοντας –για να είμαι ειλικρινής-  μια στρεβλή αντίληψη. Τι μου λέτε για την απόφαση των Υπουργών; Να  πω μπράβο; Λάθος είναι και αυτή. Και συνεχίζετε και επαυξάνετε την ίδια δυστυχώς λαθεμένη αντίληψη για τη χρήση της γης  του αέρα και της θάλασσας αυτής της χώρας. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο, ο οποίος μπορεί να έχει στη διάθεσή του  και  τριπλάσιο χρόνο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα είμαι όμως πολύ σύντομος, κύριε Πρόεδρε.
       Κατ’ αρχήν, θα είμαι σύντομος γιατί τη Δευτέρα κατά σύμπτωση υπάρχει  μια πολύ μεγάλη επίκαιρη επερώτηση που κατέθεσαν συνάδελφοι του ΠΑ.ΣΟ.Κ με το ίδιο  θέμα, οπότε θα έχω την ευκαιρία να είμαι περισσότερο αναλυτικός και περισσότερο περιγραφικός σε μια σειρά από  ζητήματα που και ο  κύριος Πρόεδρος θίγει με την ερώτησή του. 
      Θα τον πληροφορήσω όμως με την ευκαιρία ότι έχω πάει πολλές φορές στην περιοχή και έχω κατά το παρελθόν. Επειδή είμαι Βουλευτής Αθηνών της πρώτης  περιφέρειας και όχι της δεύτερης, όπως είσαστε εσείς, κύριε Κακλαμάνη  -εν πάση περιπτώσει είναι όμορες περιφέρειες με κοινές πολλές φορές δραστηριότητες οι οποίες γίνονται στην ίδια περιοχή- ξέρω διαχρονικά την εικόνα της περιοχής τα τελευταία δεκαεπτά χρόνια που πολιτεύομαι στην Αθήνα. 
      Αν θέλουμε να είμαστε ειλικρινείς, πρέπει να συναποδεχθούμε ότι το θαλάσσιο μέτωπο ήταν ουσιαστικά αποξενωμένο από την πόλη. Ουδέποτε οι πολίτες είχαν επαφή με το  θαλάσσιο εκείνο μέτωπο, πλην του γεγονότος ότι  υπήρχαν κάποια γήπεδα τα οποία ελάχιστοι μπορούσαν να τα χρησιμοποιήσουν, επειδή ακριβώς υπήρχε δυσοσμία  λόγω του  όγκου των σκουπιδιών αφού οι όμοροι δήμοι είχαν κάνει το χώρο αυτό   πάρκινγκ των απορριμματοφόρων. 
      Πέραν αυτού, η Κυβέρνηση -και το είπα και προηγουμένως- ουσιαστικά συνέχισε τις διαπραγματεύσεις που έκανε η προηγούμενη κυβέρνηση, η οποία, εάν μας είχε κάνει την τιμή  όταν εξήγγειλε τη διαδικασία της υποψηφιότητας των Ολυμπιακών Αγώνων να κάνει και  μια παράλληλη διαδικασία, ώστε να ξέραμε αυτά τα δισεκατομμύρια τι θα γινόταν μετά τους Ολυμπιακούς Αγώνες, ούτε ο κ. Κακλαμάνης θα ρωτούσε σήμερα εμένα, ούτε εγώ θα απαντούσα στον  κ. Κακλαμάνη. Θα ξέραμε από την αρχή ότι αυτά τα χρήματα γι’ αυτόν το λόγο δαπανούνται και τι θα γίνουν μετά τους Ολυμπιακούς Αγώνες. Δεν υπήρξε ποτέ κανένα σχέδιο τέτοιο.
       Η Κυβέρνηση της Νέας Δημοκρατίας αναγκάστηκε, εκ των πραγμάτων, μετά τους Ολυμπιακούς Αγώνες –το πρώτο μέλημά της ήταν να γίνουν επιτυχείς Ολυμπιακοί Αγώνες και ευτυχώς επιτυχείς έγιναν- να ασχοληθεί με το τι θα κάνει με αυτά τα δισεκατομμύρια που υπήρχαν στους δρόμους. 
      Αυτό, λοιπόν, εάν  υπήρχε και είχε σχεδιαστεί εκ των προτέρων, θα είχε ένα αποτέλεσμα, το οποίο  ο πολίτης θα βίωνε. Σήμερα, όμως, η Κυβέρνηση συνεχίζει μια διαδικασία, η οποία ουσιαστικά ξεκίνησε από την προηγούμενη κυβέρνηση και αποσκοπεί στο να μη χαθούν αυτά τα δισεκατομμύρια, αλλά να υπάρξει εκείνη η προοπτική ώστε να ανταποδώσουν κάτι στον ελληνικό λαό. Δεν μπορεί η Κυβέρνηση να εγκαλείται για τον χειρισμό της αυτό. 
      Αντιθέτως, εγώ πιστεύω ότι οι χειρισμοί οι οποίοι γίνονται είναι υπεύθυνοι και σοβαροί, θα έχουν ως συνέπεια και την περιοχή να αναπτύξουν και στους πολίτες να δοθεί η δυνατότητα απόλαυσης αυτών των εγκαταστάσεων που θα υπάρξουν και, φυσικά, το ελληνικό δημόσιο να πάρει πίσω κάποια δισεκατομμύρια από τα πάρα πολλά που δόθηκαν εκείνη την περίοδο. 
      Περισσότερα όμως θα πούμε στην επερώτηση της Δευτέρας. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, θα τα πούμε στην επερώτηση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η με αριθμό 679/2-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Μεταφορών και Επικοινωνιών, σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφάλειας για τους μαθητές.
      Η επίκαιρη ερώτηση του κ. Χουρμουζιάδη έχει ως εξής:
      «Κάθε χρόνο τέτοια εποχή πραγματοποιούνται όλες οι σχολικές εκδρομές. Όπως καταγγέλλουν γονείς, μαθητές και εκπαιδευτικοί, οι εκδρομές αυτές ούτε ασφαλείς είναι ούτε εκπαιδευτικό περιεχόμενο έχουν. Οι συναλλαγές δε που αναπτύσσονται κατά την προετοιμασία της εκδρομής εξαχρειώνουν κατά περίπτωση μέλη της εκπαιδευτικής κοινότητας και κυρίως τους μαθητές. Τρανταχτό παράδειγμα αποτελεί άλλωστε το πρόσφατο γεγονός με τους μαθητές-παραχαράκτες. 
      Την ευθύνη για την κατάσταση αυτή την έχει πρώτα και κύρια το Υπουργείο Εθνικής Παιδείας και Θρησκευμάτων, που πρέπει: α) να εντάξει τις εκπαιδευτικές εξόδους στο σχολικό πρόγραμμα ως συστατικό στοιχείο της συνολικής μορφωτικής διαδικασίας και αγωγής, αναλαμβάνοντας το συνολικό οικονομικό κόστος για να συμμετέχουν όλοι οι μαθητές και β) να εγγυηθεί την ασφαλή μεταφορά των μαθητών, αλλάζοντας το ως τώρα θεσμικό πλαίσιο για να μην ξαναθρηνήσουμε θύματα.
      Ερωτώνται οι κ.κ. Υπουργοί τι μέτρα θα πάρουν για τη σωστή οργάνωση του εκπαιδευτικού χαρακτήρα των εκδρομών και τη λήψη αποτελεσματικών μέτρων ασφάλειας για τους εκδρομείς μαθητές;»
      Στην ερώτηση του κ. Χουρμουζιάδη θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες κύριοι συνάδελφοι, όντως οι σχολικές εκδρομές πρέπει να έχουν διπλό χαρακτήρα, μαζί με τον προεξάρχοντα εκπαιδευτικό και μορφωτικό χαρακτήρα, έχουν και τον ψυχαγωγικό. Και μάλιστα αυτοί οι δύο  χαρακτήρες πρέπει να είναι επαρκώς ισοσταθμισμένοι. 
      Αυτό λέει και η δική μας εκπαιδευτική φιλοσοφία, κύριε Χουρμουζιάδη. Απορώ, όμως, πώς δεν είδατε ότι στο χώρο αυτό, δηλαδή στην καταλληλότερη και επαρκέστερη προετοιμασία των εκδρομών αυτών, αλλά και στη βελτίωση όλων των συνθηκών που εγγυώνται την ασφαλή μεταφορά, τη διασκέδαση και την επιστροφή των μαθητών στα σπίτια τους, έχει γίνει μια κοσμογονική αλλαγή. Γι’ αυτό, δεν συμφωνώ μαζί σας ότι οι γονείς παραπονούνται. Έχουμε εκατοντάδες τηλεγραφημάτων στο Υπουργείο Παιδείας από φορείς, από συλλόγους γονέων και κηδεμόνων που μας λένε ότι αυτά τα δύο τελευταία χρόνια –επειδή τα προηγούμενα δεν είχε γίνει τίποτα ουσιαστικό, θα το δούμε τώρα, θα σας το απαντήσω- όντως πάρθηκαν μέτρα τέτοια από το Υπουργείο Παιδείας και βελτιώθηκε τόσο πολύ το σύστημα, ώστε -δόξα τω Θεώ!- τα δύο τελευταία χρόνια να μην έχουμε κρούσματα ίδια με τα θλιβερά εκείνα γεγονότα που είχαμε τις προηγούμενες χρονιές όπου χάθηκαν και ζωές νέων ανθρώπων. 
      Όσον αφορά τώρα στο περί μαθητών-παραχαρακτών, παρακαλώ να πάρετε πίσω τον πληθυντικό. Όντως μπορεί να σημειώθηκε ένα γεγονός ενός μαθητού που, παίζοντας με τα προγράμματα των υπολογιστών του, προσπάθησε για τους δικούς του λόγους να εξαπατήσει, αλλά αυτό δεν χαρακτηρίζει ολόκληρη την ελληνική μαθητική κοινότητα, κύριε συνάδελφε. Είναι μεμονωμένο γεγονός. Οπωσδήποτε ελήφθησαν όλα τα μέτρα για να αποδοθεί στη μικρή αυτή κοινότητα, όπου εμφανίστηκε το περιστατικό, δικαιοσύνη και για να γίνει και το ανάλογο παιδαγωγικό «μάθημα» προς τους μαθητές. Θέλω λοιπόν να σας πω να μην στεκόμαστε σ’ αυτό το γεγονός.
      Ας δούμε όμως τι έχουμε κάνει μέχρι τώρα, τα οποία ίσως δεν έχετε υπόψη σας, κύριε Χουρμουζιάδη, αν και είστε άνθρωπος της εκπαίδευσης: 
      Από το σχολικό έτος 2005 άρχισαν με νέες εγκυκλίους του Υπουργείου Παιδείας να οργανώνονται σε διαφορετική βάση οι πολυήμερες εκδρομές της δευτεροβάθμιας εκπαίδευσης, γιατί γι’ αυτές μιλάμε κυρίως: πώς προστατεύεται, πώς διαδίδεται και πώς εγκαθιδρύεται ο εκπαιδευτικός χαρακτήρας. Ενημερώσαμε όλα τα σχολεία, όλες τις εκπαιδευτικές μονάδες και επικοινωνήσαμε με όλους τους συλλόγους γονέων και κηδεμόνων. Με νέα εγκύκλιό μας, η οποία συμμάζευε όλο το υπάρχον θεσμικό καθεστώς για τις εκδρομές μέχρι τώρα και το βελτίωνε ουσιαστικά σε όλα τα σημεία του, συστήσαμε σε όλα τα σχολεία να ενημερώνουν το Υπουργείο Παιδείας, το οποίο μέχρι πρότινος δεν ενημερωνόταν για καμία εκδρομή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δεν υπήρχε, κύριε Πρόεδρε, υποχρέωση των σχολείων και των γονέων να ενημερώνουν το Υπουργείο για το πού πηγαίνει κάθε τάξη και με ποιο μορφωτικό πρόγραμμα. Εγκρίνουμε, καταγράφουμε από το Υπουργείο Παιδείας, μέσω κεντρικού συστήματος υπολογιστών, και ενημερώνουμε όλα τα σχολεία για το τι επιλέγει να επισκεφτεί για να μορφωθεί η κάθε σχολική μονάδα. Έτσι, λοιπόν, ο εκπαιδευτικός χαρακτήρας όχι μόνο έγινε προεξάρχων, αλλά και στερεώθηκε ουσιαστικά στην επιλογή. 
      Επεκτείναμε τη χρονική περίοδο πραγματοποίησης μιας εκδρομής, γιατί όλες οι εκδρομές γίνονταν το Μάρτιο και τον Απρίλιο, με αποτέλεσμα να συσσωρεύονται μαθητές στους λεγόμενους διακεκριμένους τουριστικούς τόπους, να μην εξυπηρετούνται και να έχουμε όλα εκείνα που είχαμε τις προηγούμενες χρονιές. Για να μην συμβαίνουν όλα αυτά και επειδή οι καιρικές συνθήκες και το κλίμα έχει αλλάξει στην πατρίδα μας –δόξα τω Θεώ έχουμε ένα γλυκύτατο φθινόπωρο- δώσαμε με την εγκύκλιο αυτή, μπαίνοντας στο εκπαιδευτικό αυτό έτος, τη δυνατότητα -πάρα πολλά σχολεία έκαναν χρήση της- να πηγαίνουν εκδρομές και τον Οκτώβριο και το Νοέμβριο και μέχρι τις αρχές Δεκεμβρίου, ώστε να επιλέγονται τόποι ουσιαστικά πολιτιστικού ενδιαφέροντος, αλλά και χειμερινού τουρισμού και να μην έχουμε συσσώρευση στα συγκεκριμένα νησιά. 
      Αλλάξαμε την αναλογία μαθητών και εποπτευόντων καθηγητών στο ένας προς τριάντα αντί του ενός προς σαράντα ή ενός προς σαράντα πέντε που προϋπήρχε. Κάναμε αυστηρότερους τους όρους ορισμού της ομάδος των καθηγητών και του διευθυντού του σχολείου, που συμμετέχουν στην εκδρομή και είναι υπεύθυνοι. Κάναμε ουσιαστικότερους και διαφανέστερους τους όρους της οικονομικής διαχείρισης της εκδρομής. Δηλαδή, τι κάναμε με δύο λόγια; Αλλάξαμε τον τρόπο επιλογής ταξιδιωτικού γραφείου, για να είναι συνυπεύθυνη και η διεύθυνση και ο σύλλογος γονέων και κηδεμόνων. Βάλαμε ειδικό σύστημα αξιολόγησης των προσφορών, για να ενημερώνεται και το Υπουργείο Παιδείας. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα θα τα πείτε στη δευτερολογία σας. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Διασφαλίσαμε τις μετακινήσεις κατά τον τρόπο που θα σας πω στη δευτερολογία μου, γιατί εδώ είναι και το ουσιαστικότερο ίσως σημείο όσον αφορά την ασφάλεια των μαθητών. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο κ. Χουρμουζιάδης. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Πρώτον, θα ήθελα να πω στον κύριο Υπουργό ότι είμαι πρόθυμος να ανακαλέσω ό,τι δεν έχει διατυπωθεί σωστά, ή ό,τι δεν ισχύει. 
      Δεύτερον, δεν έχω κανένα λόγο να αρνηθώ ή να αμφισβητήσω τα μέτρα που πήρε το Υπουργείο Παιδείας, ώστε να εξασφαλιστεί το ύφος των εκδρομών αυτών.
      Όμως, το τρίτο που θέλω να  πω, κύριε Πρόεδρε, είναι ότι οι εκδρομές εξακολουθούν να είναι έτσι όπως τις περιγράφει η επίκαιρη ερώτηση, δηλαδή αυτή η ταύτιση ψυχαγωγικού και εκπαιδευτικού χαρακτήρα γίνεται σε βάρος του δεύτερου στοιχείου και έτσι είναι απλώς ψυχαγωγικές. Αυτό είναι το ένα σχόλιο. 
      Επίσης, ένα τόσο σημαντικό εκπαιδευτικό στοιχείο έχει γίνει αυτήν τη στιγμή αντικείμενο συναλλαγών κερδοσκοπικών προσεγγίσεων των ποικιλώνυμων γραφείων ταξιδίων, με αποτέλεσμα όχι μόνο τελικά να επιλέγονται εκδρομές με τελείως αλλότρια επιχειρήματα, αλλά την ίδια στιγμή οι μαθητές, οι πρόεδροι των δεκαπενταμελών συμβουλίων να εθίζονται σ’ αυτήν την κερδοσκοπική συναλλαγή του πάρε-δώσε, ποιος θα δώσει λιγότερα και ποιος θα δώσει περισσότερα. 
      Επιπλέον, κύριε Υπουργέ, ξέρετε ότι έχουν αρχίσει να γίνονται εκδρομές στην Ιταλία, λες και γνώρισαν οι μαθητές μας την Ελλάδα; Ναι, πήρατε μέτρα, να παρακολουθήσετε, όμως, εάν αυτά τελικά πραγματοποιούνται. Εμείς πιστεύουμε ότι θα πρέπει να έχει κάθε σχολείο ένα συγκεκριμένο εκπαιδευτικό πρόγραμμα για την εκδρομή που πρόκειται να κάνει κάθε τάξη και αυτό το πρόγραμμα να το επεξεργάζονται. Θα σας πω ένα παράδειγμα εντελώς τυχαίο. Η Γ΄ Λυκείου ενός λυκείου στη Θεσσαλονίκη μπορεί να έχει πρόγραμμα της εκδρομής της τη γνωριμία με το μυκηναϊκό πολιτισμό. Λέω ένα αρχαιολογικό θέμα, μπορεί να είναι ένα σωρό άλλα. Όλη τη χρονιά να το επεξεργάζονται οι μαθητές με τη συνεργασία των συνοδών καθηγητών, ώστε όταν αρχίσει η περίοδος των εκδρομών να είναι έτοιμα τα παιδιά για το τι θα δουν. 
      Αυτή τη στιγμή ξέρετε τι διαλέγουν, κύριε Υπουργέ; Πού υπάρχουν τα πιο ωραία μπαρ, οι πιο τολμηρές καφετέριες. Αυτά που λέω τώρα, περιγράφοντάς τα σχεδόν απλοϊκά, αλλά και αυτά που υπαινίσσεται η ερώτηση, είναι βγαλμένα από μια πολύ σίγουρη εμπειρία. Γι’ αυτό πιστεύω ότι πήρατε μέτρα, αλλά κοιτάξτε εάν αυτά εφαρμόζονται.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χουρμουζιάδη.
     Ο κύριος Υπουργός έχει το λόγο για να δευτερολογήσει.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Θα χρησιμοποιήσω στη δευτερολογία μου, κύριε Πρόεδρε, ακριβώς τις τελευταίες λέξεις που χρησιμοποίησε ο εκλεκτός συνάδελφος για να κλείσει την πρωτολογία του, δηλαδή την προτροπή «ελέγξτε αν όντως τηρούνται εκείνα τα οποία θεσμοθετήσατε».
     Καταθέτω, κύριε Πρόεδρε, στα Πρακτικά αυτό το ντοσιέ για να ενημερωθεί ο συνάδελφος και να ενημερωθεί και οποιοσδήποτε άλλος συνάδελφος θα ήθελε, γι’ αυτό το πολύ σημαντικό θέμα των σχολικών εκδρομών.
     (Στο σημείο αυτό ο Υφυπουργός κ. Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Στο ντοσιέ αυτό βρίσκονται καταγεγραμμένα όλα τα προγράμματα για τα οποία μίλησε ο συνάδελφος, δηλαδή το πρόγραμμα μετακίνησης και τα προγράμματα επισκέψεων όλων των σχολείων μέσω του σχολικού διαδικτύου. Και όχι μόνο αυτό, αλλά για να ξέρετε και πώς ελέγχουμε, να σας πω ότι βάλαμε ρήτρα στην τελική εγκύκλιο, δηλαδή στο τελικό θεσμικό πλαίσιο που ισχύει από πέρυσι στις εκδρομές, να είναι υποχρεωμένος ο διευθυντής κάθε σχολείου να ενημερώνει εντός συγκεκριμένου χρονικού πλαισίου, μετά το πέρας της εκδρομής, το Υπουργείο Παιδείας για το ποιες επισκέψεις έγιναν, πού έγιναν, με ποια συμμετοχή έγιναν και για όλα τα υπόλοιπα χαρακτηριστικά, αν τηρήθηκαν οι όροι των συμβολαίων με τα γραφεία, αν όντως ζητήθηκε επιπλέον κάποιος όρος που δεν πραγματοποιήθηκε για να έχουμε και μία λίστα των συνεπών τουριστικών γραφείων. Αυτό δεν γινόταν ποτέ. Και όχι μόνο αυτό, αυτό γίνεται τώρα πλέον εις επήκοων όλων, βλέπουν όλοι, παρακολουθούν όλοι, διαβάζουν όλοι, ακούν όλοι τι έγινε και πού έγινε.
     Θα ήθελα να σας πω και κάτι άλλο το οποίο δεν το τονίσατε. Μέχρι πριν δύο χρόνια, πριν αναλάβει η Νέα Δημοκρατία και η Κυβέρνηση Καραμανλή τις ευθύνες διακυβέρνησης του τόπου, θα ήθελα να σας θυμίσω ότι θρηνούσαμε ζωές νέων ανθρώπων. Γιατί και ο παράγων «ασφάλεια», που δεν τον αναφέρατε, για τον οποίο όντως κάναμε θαύματα, ήταν το πρώτο ζητούμενο. Ε, δέστε λοιπόν από αυτό το ντοσιέ ότι εμείς κάναμε υπόθεση όλων των Υπουργείων τη μετακίνηση του σχολικού δυναμικού. 
     Οι πάντες από το Υπουργείο Μεταφορών, από το Υπουργείο Δημόσιας Τάξης, μέχρι το Υπουργείο Εσωτερικών και τους κατά τόπους νομάρχες, είναι ενημερωμένοι πριν γίνει κάθε εκδρομή για τους παράγοντες και τους όρους της εκδρομής και έτσι οι πάντες παρακολουθούν τα παιδιά και τα διευκολύνουν και εγγυώνται στους γονείς ότι θα επιστρέψουν με ασφάλεια στα σπίτια τους χωρίς τα ατυχήματα του παρελθόντος.
     Επί δύο χρόνια, λοιπόν, λειτούργησε έτσι το σύστημα και η Κυβέρνηση Καραμανλή –αυτή είναι η απάντησή μου- και η πολιτική ηγεσία του Υπουργείου Παιδείας καταθέτοντας αυτά για να τα ελέγξετε, δηλώνει υπερήφανη ότι αυτή την ψυχαγωγική και μορφωτική δραστηριότητα των μαθητών όχι μόνο την κατοχύρωσε, όχι μόνο την εμπλούτισε αλλά και την έφερε στη βάση της όπως εσείς σωστά θέλετε.
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Δράττωμαι της ευκαιρίας να σας πω και από το Βήμα αυτό ότι εκτός από αυτό το πρόβλημα, υπάρχει και ένα άλλο εν όψει των εξετάσεων, της μαζικής αποχής των μαθητών του Λυκείου από τα μαθήματα με την προσκόμιση ψευδών δυστυχώς ιατρικών βεβαιώσεων κατά δεκάδες χιλιάδες.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Μια και το λέτε, κύριε Πρόεδρε, θα ήθελα να πω ότι εμείς κάναμε ελέγχους αιφνιδιαστικούς σε πάρα πολλές περιφέρειες της χώρας. Ήδη φεύγω για τα Γιάννενα για αντίστοιχες τέτοιες περιπτώσεις και σας λέω ότι από το νέο σχολικό έτος δεν θα υπάρξει τέτοια περίπτωση γιατί αναθεωρείται και είναι ήδη προς υπογραφή με καινούργια υπουργική απόφαση, όλο το σύστημα εκείνων των απουσιών που θεωρούνται δικαιολογημένες.
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Προς τιμή σας και τα συγχαρητήριά μου.
     Δεύτερη είναι η με αριθμό 680/2.5.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με την εφαρμογή του συστήματος μοριακού ελέγχου του αίματος σε όλα τα νοσοκομεία κ.λπ..
     Αναλυτικότερα το περιεχόμενο της επίκαιρης ερώτησης της κ. Νικολαϊδου έχει ως εξής:
     «Σοβαρά ερωτηματικά προκαλεί η πρόσφατη ανακοίνωση του Υπουργείου Υγείας, σύμφωνα με την οποία το σύστημα Μοριακού Ελέγχου του αίματος (σύστημα ΝΑΤ) περιορίζεται σε εννέα μόνο κέντρα αιμοδοσίας στη χώρα μας.
     Η ανακοίνωση αυτή έρχεται να περιορίσει ακόμα και την ήδη ανεπαρκή προηγούμενη εξαγγελία του Υπουργείου (στις 28.3.2006) για εφαρμογή του συστήματος ΝΑΤ σε δεκατέσσερα συνολικά κέντρα αιμοδοσίας, αφήνοντας εκτός μια σειρά υπηρεσίες αιμοδοσίας μεγάλων νοσοκομείων και ολόκληρες περιφέρειες της χώρας
     Ιδιαίτερα ερωτηματικά προκαλεί ο αποκλεισμός του Κέντρου Αιμοδοσίας του Νοσοκομείου της Νίκαιας, ενός από τα μεγαλύτερα νοσοκομεία της χώρας, με μεγάλη προσφορά και εμπειρία, μιας και είναι το νοσοκομείο που ιδρύθηκε το μοναδικό κέντρο παραγωγής παραγώγων αίματος στην Ελλάδα. Η παραπάνω εξαίρεση σε συνδυασμό με την τεράστια έλλειψη προσωπικού, οδηγεί στο συμπέρασμα ότι εντάσσεται σε σχεδιασμένη υποβάθμιση του συγκεκριμένου τμήματος.
      Ταυτόχρονα, υπάρχουν σοβαρά προβλήματα με την υπολειτουργία του Εθνικού Κέντρου Παραγώγων Αίματος στους Θρακομακεδόνες λόγω των ελλείψεων προσωπικού, που επιδεινώνονται από τη φημολογούμενη εμπλοκή ιδιωτικών εταιρειών στη λειτουργία του, ακόμα και στην ίδια τη διοίκησή του.
      Ερωτάται ο κύριος Υπουργός:
      Τι μέτρα θα πάρει για να εφαρμοστεί άμεσα το σύστημα μοριακού ελέγχου (ΝΑΤ) σε όλα τα δημόσια κέντρα αίματος, τις υπηρεσίες αιμοδοσίες των μεγάλων νοσοκομείων με κάλυψη των περιφερειών όλης της χώρας και στην αιμοδοσία του νοσοκομείου της Νίκαιας, καθώς και για την ολοκληρωμένη υγεία του Εθνικού Κέντρου Παραγώγων Αίματος στους Θρακομακεδόνες με τις αναγκαίες επενδύσεις, την πρόσληψη όλου του αναγκαίου μόνιμου προσωπικού, 100% δημόσιο με χρηματοδότηση από τον κρατικό προϋπολογισμό και αποκλεισμό κάθε μορφής επιχειρηματικής δραστηριότητας σε όλο το φάσμα της λήψης, ελέγχου, αποθήκευσης, επεξεργασίας και διακίνησης του αίματος και των παραγώγων του.
      Τι μέτρα  θα πάρει μέσα στο 2006 για την πλήρη στελέχωση με προσωπικό όλων των ειδικοτήτων των υπηρεσιών αιμοδοσίας των νοσοκομείων, βασική προϋπόθεση για την ασφαλή λειτουργία τους και την ανάπτυξη της εθελοντικής αιμοδοσίας».
      Θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι και στον τομέα αυτό είχαμε μία τραγική καθυστέρηση συγκριτικά με όλα τα άλλα κράτη της Ευρωπαϊκής Ενώσεως και αυτό γιατί, ενώ είχαμε πάρει μέτρα όσον αφορά το θέμα του εκσυγχρονισμού των αιμοδοσιών, υπήρξε μία καθυστέρηση και ήρθαμε με το ν.3402 τον Οκτώβριο του 2005 να εναρμονιστούμε και εμείς σύμφωνα με τα διεθνώς κρατούντα. 
      Είναι εσφαλμένη η αντίληψη να πιστεύει κανείς ότι οι σύγχρονες τεχνικές οι οποίες διασφαλίζουν πλήρως τον έλεγχο του αίματος πρέπει να γίνονται σε διάφορα κέντρα και σταθμούς αιμοδοσίας. Η Ελλάδα έχει ένα δίκτυο αιμοδοσιών από πλευράς κέντρων και σταθμών πρώτης και δευτέρας τάξεως που ξεπερνάει τους ενενήντα σταθμούς. Γι’ αυτό, λοιπόν, μπαίνει κανείς στη λογική αυτή μετά από το τραγικό συμβάν που είχαμε των δύο οροθετικών πλέον, της μικρής πολυμεταγγιζομένης και του άλλου συμπαθούς συμπολίτη μας που υπεβλήθη σε στεφανιαία παράκαμψη. Τα κέντρα αυτά γίνονται εννέα. Εκεί θα γίνονται οι σύγχρονες αυτές εξετάσεις, οι PCR της μοριακής τεχνικής, η μέθοδος ΝΑΤ των νουκλεϊνικών οξέων. Είμαι υποχρεωμένος να πω ότι και η τεχνική αυτή, η υπερσύγχρονη και δαπανηρή, δεν δημιουργεί πλήρη ασφάλεια της μετάγγισης, διότι ναι μεν το σιωπηλό παράθυρο το κλείνει, αλλά έχουμε όμως μία χαραμάδα που μπορεί και από εκεί να υπάρξει ένα σύμβαμα. Διεθνώς αυτή είναι η κατάσταση που επικρατεί.
      Άρα, λοιπόν, η άποψή σας και η αντίληψή σας ότι θα πρέπει σε όλες τις ήδη υπάρχουσες αιμοδοσίες των νοσοκομείων να γίνονται οι σύγχρονες τεχνικές είναι και αντιεπιστημονική και δεν έχει καμία σχέση με τα διεθνώς κρατούντα. Θα πρέπει να γνωρίζετε δε ότι το Λονδίνο με δεκαπέντε εκατομμύρια πληθυσμό έχει μόνο τρία κέντρα. Όλη η Αγγλία έχει έξι κέντρα. Δώδεκα κέντρα έχει η Γαλλία με εβδομήντα εκατομμύρια πληθυσμό. Τα εννέα κέντρα τα οποία λέμε εμείς είναι σύμφωνα και με τη γεωγραφική κατανομή των νοσοκομειακών μας μονάδων αλλά και λόγω της ιδιότυπης γεωγραφικής συγκρότησης της χώρας μας με το νησιωτικό και ηπειρωτικό όγκο. Πιθανόν και τα εννέα να είναι ένας μεγάλος αριθμός. Στην προοπτική της εξέλιξης πολλά θα αναθεωρηθούν και μπορεί να γίνει και μικρότερος αριθμός.
      Θα πρέπει δε να ξέρετε ότι αυτά τα κέντρα που κάνουν αυτές τις υπερσύγχρονες τεχνικές σε πάρα πολλές χώρες της Ευρώπης δεν είναι καν μέσα στα νοσοκομεία. Και εμείς έχουμε πλέον το Εθνικό Κέντρο Αιμοδοσίας στους Θρακομακεδόνες. Δεν βρίσκεται μέσα σε κάποιο νοσοκομειακό κορμό. Και επειδή θίγετε το θέμα του νοσοκομείου Νικαίας με τη μεγάλη παράδοση του Ηλία Πολίτη, πρέπει να σας πω ότι το κέντρο του Ηλία Πολίτη έχει μεταφερθεί στους Θρακομακεδόνες. Άλλο είναι το κέντρο αιμοδοσίας που είναι στο Κρατικό Νικαίας και άλλο είναι το κέντρο «Ηλίας Πολίτης» που έχει μεταφερθεί στους Θρακομακεδόνες. Στη δευτερολογία μου θα σας πω και κάποιες άλλες λεπτομέρειες. 
      ΠΡΟΕΔΡΕΥΩΝ (Γεώργιος Σούρλας): Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Κύριε Υπουργέ, δώσατε κάποιες απαντήσεις. Επειδή είναι σωστό, να δεχθώ ότι δεν είναι δυνατόν σε όλες τις αιμοδοσίες να υπάρξει η νέα τεχνική. Όμως μέχρι τώρα ούτε από τις εγκυκλίους ούτε από τις ανακοινώσεις βλέπουμε μία λογική. Αναφέρατε ως επιχείρημα τη γεωγραφική κατανομή της χώρας. Όμως πιστεύω ότι και αυτό δεν ανταποκρίνεται αν λάβει κανείς υπ’ όψιν του την πρώτη εγκύκλιο του Υπουργού στις 28 Μαρτίου στην οποία μιλούσε για δεκατέσσερα κέντρα. Δεν καταλαβαίνουμε τι μεσολάβησε αυτές τις είκοσι μέρες και αυτά τα δεκατέσσερα κέντρα έγιναν εννέα. Μπορείτε να μου το εξηγήσετε αυτό; Αν μπορείτε, πραγματικά καλόπιστα να δεχθώ την κάθε απάντηση.
      Είμαι όμως υποχρεωμένη να πω σε σχέση με τη Νίκαια ότι ξέρετε την ιστορία της συγκεκριμένης αιμοδοσίας και τη δραστηριότητα του κέντρου. Ήταν και είναι πρωτοποριακή. Το εύρος της περιοχής που καλύπτει, αφορά πάνω από δύο εκατομμύρια κατοίκους. Όλος ο Πειραιάς είχε συνηθίσει σαν κέντρο αιμοδοσίας τη Νίκαια. Δεν μπορώ να μπω σε λεπτομέρειες λόγω χρόνου. Νομίζω ότι γνωρίζετε το θέμα. Δεν εξαντλείται σε μία ερώτηση. Και όσον αφορά τη σύγχρονη τεχνική, ακόμα και οι μη ειδικοί έχουμε μάθει και λέμε για το νέο σύστημα ΝΑΤ. Αυτό μας αποπροσανατολίζει από τα πολύ σοβαρά προβλήματα που αντιμετωπίζει σήμερα η αιμοδοσία, στα οποία δεν απαντήσατε.
      Μιλήσατε για το Εθνικό Κέντρο Παραγώγων Αιμοδοσίας Αίματος στους Θρακομακεδόνες. Έχω ακούσει ότι εκεί διατέθηκαν περίπου 815.000.000.000 Όμως δεν λειτουργεί. Και αν αυτό που είναι η κορυφή του όλου συστήματος δεν λειτουργεί σωστά και δεν στελεχωθεί, δεν μπορούμε να έχουμε κάποιο αποτέλεσμα, με όποια απόκλιση και αν υπάρχει με τα νέα συστήματα. Δεν υπάρχει στελέχωση προσωπικού και δεν έχετε πάρει μέτρα για τον παράγοντα που είναι από τους πιο σοβαρούς και εξασφαλίζει τη σωστή λειτουργία των κέντρων αιμοδοσίας, δηλαδή τον παράγοντα της ανάπτυξης της εθελοντικής αιμοδοσίας. Πείτε μας τι μέτρα έχετε πάρει. Δεν έχετε απαντήσει στις ερωτήσεις μας. 
      Ιδιαίτερα δεν μπορεί να δικαιολογηθούν οι εξαγγελίες και οι αναφορές που γίνονται. Πέρα από την πρώτη εγκύκλιο, υπάρχει μία συνέντευξη Τύπου του Υπουργού, στην οποία βέβαια δεν απαντά ο ίδιος, αλλά κάποιος κ. Κωνσταντόπουλος διευθυντής του Υπουργείου, ο οποίος μιλά για διακίνηση των παραγώγων των λήψεων της αιμοδοσίας με διάφορες εταιρείες διαπιστευμένες. Αυτά είναι πολύ ανησυχητικά. Διαπιστευμένες από ποιους; Υπάρχουν διαγωνισμοί; Υπάρχουν όροι που έχουν τηρηθεί; Είναι μια σειρά από ζητήματα που δείχνουν ότι όλα βαίνουν προς την εμπορευματοποίηση και προς το ξεπούλημα του κρατικού χαρακτήρα του συστήματος υγείας. Εάν δεν μιλάμε για 100% Εθνικό Σύστημα Υγείας από τον κρατικό προϋπολογισμό πού πάμε; Όλα τα άλλα δηλαδή οι εταιρείες που μπαίνουν και βγαίνουν από τη μεταφορά μέχρι και τον έλεγχο θα δημιουργήσουν επικίνδυνες καταστάσεις, που εσείς σαν γιατρός τις ξέρετε καλύτερα.
      Απαντήστε μας συγκεκριμένα. Είπα από την αρχή ότι είναι ένα τεράστιο θέμα. Δεν αποκλείεται να επανέλθουμε. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα προσπαθήσω να μιλήσω γρήγορα και με την κατανόηση που θα επιδείξει το Προεδρείο ελπίζω να δώσω κάποιες απαντήσεις.
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Βλέπω ότι είναι σήμερα εδώ και ο κ. Γείτονας που επί Υπουργίας του είχε ξεκινήσει ο σχεδιασμός του Εθνικού Κέντρου Αιμοδοσίας. Καθυστέρησε πάρα πολύ και ακόμα βρισκόμαστε σε μία φάση τελικής υλοποίησης των οικοδομικών και των συμπληρωματικών χώρων της λειτουργίας του εργοστασίου κλασματοποίησης του πλάσματος.
      Θα πρέπει να γνωρίζετε ότι ένας από τους βασικότερους στόχους μας είναι η λειτουργία αυτού του συγκεκριμένου εργοστασίου. Περί εργοστασίου πρόκειται. Γι’ αυτό το αναφέρω με αυτή την ορολογία. Θα μας κάνει αυτάρκεις όσον αφορά τις αλβουμίνες και όσον αφορά, επίσης τα άλλα υποπαράγωγα της κλασματοποίησης του πλάσματος. 
      Σας είπα και πάλι ότι τα κέντρα αυτά δεν λειτουργούν μέσα σε χώρους των νοσοκομείων. Είναι ανεξάρτητες λειτουργικές μονάδες, εντελώς έξω από το νοσοκομειακό ιστό. Παράλληλα, θα πρέπει να γνωρίζετε  ότι θα φθάσουμε –και είναι στόχος μας- στη σύμπτυξη αιμοδοσιών. Δεν μπορεί δηλαδή το κάθε νοσοκομείο να λειτουργεί με δική του ανεξάρτητη αιμοδοσία. Νοσοκομειακά συγκροτήματα που είναι όμορα -επί παραδείγματι τα Αγλαΐα Κυριακού και Αγία Σοφία- θα μπορούσαν να λειτουργήσουν και κατ’ οικονομία πολύ αποδοτικότερα, αν είχαν σύμπτυξη της αιμοδοσίας τους, όπως επί παραδείγματι το Τζάννειο με το Μεταξά, η Σωτηρία με το Κρατικό Αθηνών και τόσα άλλα νοσοκομειακά συγκροτήματα. 
      Αυτό γίνεται παντού στο εξωτερικό. Δεν μπορούμε εμείς να διατηρούμε την πρωτοτυπία να έχουμε κατακερματισμό των μονάδων μας, διότι και κόστος λειτουργίας έχει και παράλληλα δεν υπάρχει αυτή η τεχνογνωσία που θα μας κάνει επαρκείς όσον αφορά την πλήρη εξακρίβωση και λοιμογόνων παραγόντων, αλλά και όλων των άλλων ιών που μεταδίδονται δια του αίματος. 
      Το θέμα της στελεχώσεως των μονάδων αιμοδοσίας με νοσηλευτικό προσωπικό αυτή τη στιγμή είναι σε εξέλιξη. Παράλληλα, με τους επικουρικούς γιατρούς έχουμε στελεχώσει τις αιμοδοσίες μας, για να συντελούν κατά τον καλύτερο τρόπο στη λειτουργία αυτή του ελέγχου, που είναι τόσο πολύ υπεύθυνη. 
      Θα έλεγα, επίσης, ότι στην προκειμένη περίπτωση η Γαλλία έκανε δεκαπέντε χρόνια για να εναρμονίσει το σύστημα σ' αυτό το επίπεδο που το έχει φέρει αυτή τη στιγμή. Εμείς, χρησιμοποιώντας τη συμπυκνωμένη εμπειρία των άλλων κρατών, μέσα σε πολύ μικρό χρονικό διάστημα, με τα εννέα κέντρα που έχουμε αυτή τη στιγμή θεσμοθετήσει και που θα κάνουν αυτούς τους ελέγχους –όπως ξέρετε, τα δύο είναι στην Αθήνα και τα άλλα στην Ανατολική Μακεδονία, στη Κεντρική Ελλάδα, στην Ήπειρο, στην Πελοπόννησο και στην Κρήτη- θα κατορθώσουμε να καλύψουμε τις ανάγκες μας. 
      Είχαμε μία ένσταση όσον αφορά το πώς μεταφέρεται το αίμα. Κυρία συνάδελφε, το αίμα δεν μπορεί να μεταφέρεται με το Κ.Τ.Ε.Λ.! Είναι μια θλιβερή ιστορία. Έχω ασχοληθεί ειδικά με το θέμα αυτό. Γι’ αυτό, λοιπόν, συγκεκριμένες, πιστοποιημένες εταιρείες θα αναλάβουν το blood delivery, όπως σε όλα τα κράτη. Δεν μπορούμε και εμείς να φύγουμε απ’ αυτή τη λογική και να πρωτοτυπήσουμε με οτιδήποτε άλλο έχει σχέση η δημιουργία ενός κρατικού φορέα. Ποιος είναι αυτός ο κρατικός φορέας; 
      Ας πάω στο εργοστάσιο της κλασματοποίησης του πλάσματος, που είναι ένας βασικός στόχος για την Κυβέρνηση και νομίζω ότι είναι και απαίτηση όλων μας να δημιουργήσουμε αυτό το εργοστάσιο. Η τεχνογνωσία που υπάρχει πάνω στο θέμα αυτό είναι σε τέσσερις-πέντε εταιρείες διεθνώς. Εμείς, λοιπόν, δεν μπορούμε να πρωτοτυπήσουμε. 
      Είχε κάνει μία πρόταση και ο Αλέκος Παπαδόπουλος -προ έτους, αν ενθυμούμαι καλά- ότι εδώ θα πρέπει να γίνει ένας δημόσιος, διεθνής διαγωνισμός και θα αναλάβουν μέσω διαδικασιών τη λειτουργία αυτού του κέντρου. Είμαστε επί θύραις, θα έλεγα, για να το λειτουργήσουμε και να τελειώσουν οι διαδικασίες που δεν τέλειωσαν από την ανάδοχο εταιρεία για τόσα χρόνια. Αυτή είναι η διαδικασία. Θα μας δοθεί η ευκαιρία να μιλήσουμε σε μια ενημέρωση που θα έχετε πάνω σ' αυτό το ευαίσθητο τμήμα της μετάγγισης του αίματος από φλέβα σε φλέβα. Ξέρω πολύ καλά τις ευαισθησίες σας λόγω του νοσοκομείου Νικαίας και της τραγικής τύχης που είχε ο Ηλίας Πολίτης μετά από εκείνο το συμβάν, όπου έφθασε να αυτοκτονήσει, διότι θεώρησε τον εαυτό του υπαίτιο. Ξέρετε πολύ καλά τι συνέβαινε με τα πολυμεταγγιζόμενα παιδάκια εκείνη την εποχή. 
      Αυτά θα ήθελα να σας πω. Πιστεύω πως αντιλαμβάνεστε την εντελώς καλόπιστη θέση που έχουμε στο θέμα. Σας είπα πως αυτό το συμβάν που είχαμε δημιούργησε ακριβώς το κλίμα της επίσπευσης και επιτάχυνσης στην πατρίδα μας, ώστε να έχουμε την πλήρη ολοκλήρωση με τη μοριακή τεχνική και μέθοδο ΝΑΤ, τη στιγμή που η Γαλλία, η Αγγλία, η Ολλανδία, η Σουηδία και άλλα κράτη έκαναν ολόκληρα χρόνια για να φθάσουν. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Υπουργέ.
      Η πρώτη επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών κ.λπ., διαγράφεται λόγω κωλύματος του ερωτώμενου Υπουργού. 
      ΧΡΥΣΑ ΜΑΝΩΛΙΑ: Κύριε Πρόεδρε, θα μου επιτρέψετε να εκφράσω την έντονη διαμαρτυρία μου, διότι αυτό το φαινόμενο παρατηρείται πολύ συχνά. Οι Υπουργοί βρίσκοντας δικαιολογίες, δεν προσέρχονται για να συζητηθούν ερωτήσεις που τα θέματά τους «καίνε». 
      Είναι ιερό το δικαίωμα –και το ξέρετε- του κοινωνικού ελέγχου και πρέπει να το σέβονται οι Υπουργοί και κυρίως, όταν η παράμετρος «χρόνος» είναι ιδιαίτερα σημαντική, όπως στη συγκεκριμένη περίπτωση των καπνοπαραγωγών. Δεν θα είναι το ίδιο, κύριε Πρόεδρε, αν έρθει ο Υπουργός την επόμενη ή τη μεθεπόμενη εβδομάδα για να συζητήσουμε το θέμα. Οι καπνοπαραγωγοί είναι σε απόγνωση και περιμέναμε τη θέση και τις απαντήσεις του Υπουργού!
      ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, κατεγράφη η διαμαρτυρία σας κατά τον πλέον επίσημο τρόπο. Δεν υπεκφεύγει ο Υπουργός, απλά βρίσκεται σε μια περιοδεία.
      ΧΡΥΣΑ ΜΑΝΩΛΙΑ: Υπάρχει και ο Υφυπουργός, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Ο Κανονισμός το επιτρέπει και το Προεδρείο κάνει τη δουλειά του, όπως επιβάλλει ο Κανονισμός. Έχετε το δικαίωμα να επανέλθετε. 
      ΧΡΥΣΑ ΜΑΝΩΛΙΑ: Πάντως προστατέψτε μας, κύριε Πρόεδρε και προστατέψτε κυρίως αυτούς για τους οποίους η έννοια «χρόνος» παίζει πάρα πολύ μεγάλο ρόλο. 
      ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, μη συνεχίσουμε άλλο αυτή τη συζήτηση.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Να είστε καλά, κυρία Μανωλιά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχει παραγίνει το κακό! 
      ΠΡΟΕΔΡΕΥΩΝ (Γεώργιος Σούρλας): Η τρίτη με αριθμό 676/2-5-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τον Υπουργό Εμπορικής Ναυτιλίας, σχετικά με την ανάπτυξη του θεσμού της ναυτικής διαιτησίας στον Πειραιά, διαγράφεται λόγω κωλύματος του ερωτώμενου Υπουργού. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες, είκοσι γονείς και τέσσερις συνοδοί-δάσκαλοι του Δημοτικού Σχολείου Νενητών Χίου.
      Η Βουλή τους καλωσορίζει και τους εύχεται καλή παραμονή στην Αθήνα. 
      (Χειροκροτήματα από όλες τις πτέρυγες της Βουλής)
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής  κ.  ΆΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
      Θα συζητηθεί η υπ’ αριθμόν 50/21.2.2006 επερώτηση είκοσι έξι Βουλευτών του ΠΑ.ΣΟ.Κ., των κυρίων Κωνσταντίνου Σπηλιόπουλου, Γεωργίου Φλωρίδη, Ιωάννη Τσακλίδη, Χρίστου Βερελή, Κωνσταντίνου Βρεττού, Βάσως Παπανδρέου, Χρήστου Αηδόνη, Αθανασίου Αλευρά, Δημητρίου Ανδρουλάκη, Ευάγγελου Αργύρη, Ιωάννη Βλατή, Κωνσταντίνου Γείτονα, Δημητρίου Γεωργακόπουλου, Λεωνίδα Γρηγοράκου, Ροδούλας Ζήση, Κωνσταντίνου Καΐσερλη, Πέτρου Κατσιλιέρη, Θεοδώρου Κολιοπάνου, Ιωάννη Μαγκριώτη, Στυλιανού Ματζαπετάκη, Σταύρου Μπένου, Αθανασίου Μωραΐτη, Δημητρίου Πιπεργιά, Παναγιώτη Σγουρίδη, Ανδρέα Φούρα και Νικολάου-Φωτίου Χατζημιχάλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα δημόσια έργα. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Ξανθόπουλε, αν θέλετε να δηλώσετε κάτι, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, κυρίες και κύριοι συνάδελφοι, ο κ. Σουφλιάς ήθελε να έρθει και είχε προετοιμαστεί πλήρως για την επερώτηση αυτή. Δυστυχώς όμως συμβαίνει κάτι δυσάρεστο προσωπικό -η μητέρα του είναι σε κρίσιμη κατάσταση και επίκεινται δυσάρεστα γεγονότα- και έφυγε επειγόντως για τη Λάρισα σήμερα το πρωί. 
      ΠΡΟΕΔΡΟΣ (Άννα Μπενάκη-Ψαρούδα): Μισό λεπτό, κύριοι συνάδελφοι.
      Ήθελα και εγώ να το επιβεβαιώσω, δεδομένου ότι με παρακάλεσε ο ίδιος ο κ. Σουφλιάς σήμερα το πρωί να το ανακοινώσω και να ζητήσω τη κατανόησή σας. 
      ΧΡΙΣΤΟΣ ΒΕΡΕΛΗΣ: Να την αναβάλλουμε, κυρία Πρόεδρε!
      ΠΡΟΕΔΡΟΣ (Άννα Μπενάκη-Ψαρούδα): Ό,τι θέλετε, δική σας είναι η επερώτηση, κύριοι συνάδελφοι.
      Ποιος θα μιλήσει; 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, είναι λογικό και δεν υπάρχει καμία αντίρρηση από την πλευρά μας. Όμως, επειδή είναι μια η ημέρα του κοινοβουλευτικού ελέγχου η οποία θα απολεσθεί, θα σας παρακαλούσαμε αυτή η επερώτηση να συζητηθεί –να μας πει ο κ. Ξανθόπουλος- την Τετάρτη ή την Πέμπτη. Αντί νομοθετικού έργου, να κάνουμε τη συζήτηση του κοινοβουλευτικού ελέγχου. 
      ΠΡΟΕΔΡΟΣ (Άννα Μπενάκη-Ψαρούδα): Γι’ αυτό δεν μπορώ να δεσμευτώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να ευχηθούμε το καλύτερο, αλλά ακούω ότι πρόκειται για μια κρίσιμη κατάσταση. 
      ΠΡΟΕΔΡΟΣ (Άννα Μπενάκη-Ψαρούδα): Βεβαίως! 
      Πριν συνεννοηθώ, όμως, με την Κυβέρνηση για την πορεία…
      ΑΠΟΣΤΟΛΟΣ ΚΑΚΛΑΜΑΝΗΣ: Να ρωτήσετε τον παριστάμενο Υπουργό αν το Υπουργείο είναι σε θέση να κάνει αυτήν την επερώτηση την Πέμπτη.
      ΠΡΟΕΔΡΟΣ (Άννα Μπενάκη-Ψαρούδα): Δεν είναι μόνο θέμα του Υπουργείου, κύριε Πρόεδρε, αλλά και ποια ημέρα θα διατεθεί γι’ αυτήν την επερώτηση και υπάρχει κίνδυνος να χαθεί η ημέρα της επερώτησης. Γι’ αυτό το λέω. Όπως καταλαβαίνετε, δεν μπορώ να δεσμευτώ αυτήν τη στιγμή εγώ προσωπικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, δεν πρέπει να χάνονται μέρες κοινοβουλευτικού ελέγχου. Αυτό είναι το πρώτιστο. 
      ΠΡΟΕΔΡΟΣ (Άννα Μπενάκη-Ψαρούδα): Αυτό είπα και εγώ και γι’ αυτό προθυμοποιήθηκε να έρθει ο κ. Ξανθόπουλος και να αντιμετωπίσει την επερώτηση. Δεν υπάρχει θέμα.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Ξανθόπουλε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Υπάρχει ήδη πλήρης προετοιμασία του κ. Σουφλιά και συνεργαστήκαμε μαζί. Είμαι σε θέση και σήμερα, χωρίς κανένα πρόβλημα, έχοντας –επαναλαμβάνω- τα πλήρη στοιχεία, να απαντήσω στην επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Τον περιμένουμε τον κ. Σουλφιά την επόμενη εβδομάδα.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε, δεν τίθεται θέμα υποστήριξης της επερώτησης από πλευράς Υπουργείου, όπως αντιλαμβάνομαι. Αντίθετα, το Υπουργείο είναι έτοιμο. Απλώς, με παρεκάλεσε ο κ. Σουφλιάς –όπως και τον κ. Ξανθόπουλο- να ανακοινώσουμε αυτό το γεγονός, μόνο και μόνο για να μη θεωρηθεί ότι δεν έρχεται ο ίδιος να απαντήσει στην επερώτηση. Αυτό ήταν.
      ΑΠΟΣΤΟΛΟΣ ΚΑΚΛΑΜΑΝΗΣ: Τότε ας οριστεί την επόμενη εβδομάδα και να αφήσουμε μια μέρα…
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, κυρία Πρόεδρε, να μας ακούσετε όλους για λίγο…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, εάν εσείς, αποβλέποντας στην παρουσία του κ. Σουφλιά, θέλετε να μη συζητηθεί και αποσύρετε για σήμερα την επερώτηση, δεν υπάρχει πρόβλημα. Αλλά δεν μπορώ να δεσμευτώ, ως Προεδρείο, ότι θα δοθεί μέρα νομοθετικής εργασίας μέχρι το τέλος αυτής της Συνόδου, για να συζητηθεί η επερώτηση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, να μιλήσει και ο κ. Τασούλας αμέσως μετά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, αντιλαμβάνομαι ότι ο λόγος για τον οποίον ο κύριος Υπουργός δεν είναι εδώ δεν έχει να κάνει με την τρέχουσα διαδικασία του κοινοβουλευτικού ελέγχου. Είναι ένα προσωπικό ζήτημα, ενώπιον του οποίου όλοι υποκλινόμεθα.
      Εν τούτοις υπογραμμίζω το γεγονός ότι η προτίμηση των επερωτώντων στο να είναι συγκεκριμένο πρόσωπο Υπουργού παρόν στην ανάπτυξη της επερωτήσεως, μπορεί να δημιουργήσει δυσλειτουργία μελλοντικά, διότι μπορεί να θεωρηθεί ότι δικαιούται ο επερωτών να επιλέγει το πολιτικό πρόσωπο, το οποίο θα απαντήσει στην επερώτησή του, ενώ σήμερα ο κ. Ξανθόπουλος είναι εδώ για να απαντήσει στην επερώτηση και όχι για να μας ανακοινώσει το πρόβλημα του κ. Σουφλιά.
      Το θέτω αυτό υπό την έννοια μελλοντικών τέτοιων αιτημάτων περί προτιμήσεων, τα οποία μπορεί να προκαλέσουν παρερμηνεία και δυσλειτουργία στον κοινοβουλευτικό έλεγχο. Δεν επιλέγει ο επερωτών το πρόσωπο του Υπουργού, ο οποίος θα απαντήσει.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γείτονας έχει ζητήσει εδώ και πολλή ώρα, κύριε Πρόεδρε, το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, ευχαριστώ που μου δώσατε το λόγο.
      Η συνεννόηση μεταξύ Προεδρείου και κομμάτων γίνεται πάντα σε σχέση με τις επερωτήσεις. Αυτή τη στιγμή εμείς σεβόμαστε ένα πρόβλημα προσωπικό έκτακτο –και μάλιστα δυσάρεστο- που έχει ο κ. Σουφλιάς. Καταθέσαμε μια επερώτηση. Όλη μας η στάση είναι υπεύθυνη καθ’ όλη αυτήν τη διετία, σε σχέση με αυτόν τον τομέα των έργων και θέλαμε συγκεκριμένα –έτσι άλλωστε είχαμε ενημερωθεί- να είναι εδώ ο ίδιος ο Υπουργός, ο οποίος έχει την πολιτική ευθύνη του τομέα. Δεν μπαίνει θέμα δεδικασμένου, που βάζει ο κ. Τασούλας.
      Εμείς, λοιπόν, τι ζητάμε; Να διευκολύνει το Προεδρείο, να προτείνει στην Κυβέρνηση και σε συνεννόηση με μας να διατεθεί μια άλλη μέρα για τη συζήτηση αυτής της επερώτησης, στην οποία θα μπορεί και θα πρέπει να παρευρίσκεται και ο κ. Σουφλιάς. Αυτό ζητάμε. Δεν σας λέμε σώνει και καλά να είναι την Τρίτη ή την Τετάρτη. Έχετε τη δυνατότητα, όμως, εσείς να το καθορίσετε μέσα σε λίγες μέρες.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Θα πάρει το λόγο ο κ. Κακλαμάνης και ο κ. Σπηλιόπουλος στη συνέχεια.
      ΙΩΑΝΝΗΣ ΤΣΑΚΛΙΔΗΣ: Κυρία Πρόεδρε, είμαι Κοινοβουλευτικός Εκπρόσωπος, ζητάω το λόγο εδώ και δέκα λεπτά και δεν μου τον δίνετε;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε, εγώ προσπαθώ να διευκολύνω, για να μιλήσετε όλοι.
      Κύριε Κακλαμάνη, αν θέλετε να προηγηθεί ο Κοινοβουλευτικός Εκπρόσωπος.
      ΙΩΑΝΝΗΣ ΤΣΑΚΛΙΔΗΣ: Κυρία Πρόεδρε, είμαι κοινοβουλευτικός εκπρόσωπος…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, με συγχωρείτε, κύριε συνάδελφε, δεν υπήρχε πρόθεση.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, κύριε συνάδελφε, να πω μόνο κάτι, για να μην καταναλώνουμε το χρόνο χωρίς λόγο.
      Δεν τίθεται θέμα, όπως το έθεσε ο κ. Τασούλας, παρά το γεγονός ότι έχει υπερενταθεί το φαινόμενο της εμφάνισης στον κοινοβουλευτικό έλεγχο των Υφυπουργών και όχι των επικεφαλής της πολιτικής ηγεσίας, που έχουν τη δυνατότητα να αναπτύξουν, σε όλη την έκτασή της την πολιτική θέση της Κυβερνήσεως. Οι Υφυπουργοί βοηθούν τους Υπουργούς στην άσκηση των καθηκόντων τους.
      Θα ήθελα, λοιπόν, να πω να μην ανατρέχουμε στο παρελθόν, όταν –σας υπενθυμίζω- η τότε Αντιπολίτευση και νυν Πλειοψηφία αποχωρούσε επανειλημμένως, μάλιστα και επί μήνες, αν δεν προσήρχετο ο ίδιος ο Υπουργός Εθνικής Οικονομίας – το ενθυμούμεθα όλοι.
      Το ΠΑ.ΣΟ.Κ. δεν ακολουθεί τέτοιες μεθόδους.  Εφόσον, λοιπόν, έχει αυτό το κώλυμα ο Υπουργός, το σεβόμαστε. Στη Διάσκεψη των Προέδρων να κανονίσουμε μία ημέρα, όπως σωστά είπατε, αφού συνεννοηθείτε με την Κυβέρνηση, προφανώς και με τον απόντα σήμερα Υπουργό και να γίνει η συζήτηση.
      Ο Κοινοβουλευτικός μας Εκπρόσωπος είναι ο συνάδελφος εκ Καβάλας. Εγώ μίλησα εκ του δικαιώματός μου εκ του Κανονισμού και τον παρακαλώ να συμπληρώσει. Υποθέτω ότι δεν θα έχει αντίρρηση σ’ αυτά που είπα. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Τσακλίδη. Δεν αντελήφθην προηγουμένως ότι ήσαστε Κοινοβουλευτικός Εκπρόσωπος και θέλατε να μιλήσετε.
      ΙΩΑΝΝΗΣ ΤΣΑΚΛΙΔΗΣ: Μπορεί να έχετε και δίκιο, γιατί συμβαίνει σπανίως.
      Κυρία Πρόεδρε, κατ’αρχάς συμπαριστάμεθα στη δοκιμασία του κυρίου Υπουργού και του ευχόμαστε ό,τι καλύτερο. 
      Το δεύτερο που θέλω να παρατηρήσω, είναι το εξής: Βεβαίως συμφωνώ με όσα εξέθεσε ο κ. Γείτονας και ο κ. Κακλαμάνης, ο κύριος Πρόεδρος. Το ΠΑ.ΣΟ.Κ. στάθηκε απέναντι σ’ έναν κρίσιμο τομέα των δημοσίων έργων με μεγάλη υπευθυνότητα. Μετά από δύο χρόνια και δύο μήνες καταθέτουμε μία γενικευμένη επερώτηση σ’ έναν πολύ κρίσιμο τομέα, όπως είναι τα δημόσια έργα. 
      Δεν υποτιμούμε καθόλου –άλλωστε εγώ σέβομαι και προσωπικά- τον κ.Ξανθόπουλο και τις γνώσεις του και τις ικανότητές του να αντεπεξέλθει στις ανάγκες του ελέγχου. Επειδή, όμως, είναι τόσο κρίσιμη η φάση αυτή, αφού τίθενται μεγάλα ζητήματα, κρίνουμε ότι έπρεπε να είναι παρών ο ίδιος ο Υπουργός ΠΕ.ΧΩ.Δ.Ε.. Δεοντολογικά δεν θα ήταν σωστό να λεχθούν τέτοια πράγματα, που είναι μείζονος σημασίας και αφορούν και τον ίδιο και να είναι απών. 
      Εμείς προτιμούμε να αναβληθεί η συνεδρίαση, αλλά να υπάρξει μία δέσμευση –χωρίς να δημιουργεί προηγούμενο, κύριε συνάδελφε- ότι θα καταβληθεί κάθε δυνατή προσπάθεια από μέρους σας και από την Κυβέρνηση να γίνει μία εμβόλιμη έστω συνεδρίαση μέσα σ’ αυτή τη Σύνοδο της Βουλής και όχι να πάμε μετά. Αν υπάρξει, λοιπόν, αυτή η δέσμευση για μία τέτοια προσπάθεια, θα ζητήσουμε την αναβολή. Αν δεν υπάρξει και μας πείτε ότι θα συζητηθεί στη νέα Σύνοδο, εγώ προσωπικά ασφαλώς και δεν συμφωνώ.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, δεδομένο είναι το πρώτο, ότι ο κ. Σουφλιάς ήθελε και θέλει να είναι παρών στην αντίκρουση αυτής της επερωτήσεως.
      Το δεύτερο θέμα είναι ότι το Προεδρείο δεν μπορεί να δεσμευτεί για την παραχώρηση ημέρας νομοθετικής εργασίας για τη συζήτηση της επερώτησης αυτής, χωρίς να γίνει προηγουμένως συνεννόηση με την Κυβέρνηση και να βεβαιωθεί ότι δεν υπάρχει πρόβλημα στη διεξαγωγή του νομοθετικού έργου.
      ΙΩΑΝΝΗΣ ΤΣΑΚΛΙΔΗΣ: Τουλάχιστον μία εμβόλιμη, κυρία Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Συμφωνούμε. 
      ΙΩΑΝΝΗΣ ΤΣΑΚΛΙΔΗΣ: Να υπάρξει έστω μία εμβόλιμη.
      ΠΡΟΕΔΡΟΣ (Άννα Μπενάκη-Ψαρούδα): Από εκεί και πέρα, το Προεδρείο θα αναλάβει να συνεννοηθεί, ώστε να ικανοποιηθεί το αίτημα όλων των πλευρών, γιατί είναι και του Υπουργού και δικό σας αίτημα. Αυτό είναι δεδομένο.
      Κύριε Σπηλιόπουλε, έχετε το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Συμφωνώ με το πλαίσιο, το οποίο έθεσε ο εκπρόσωπος του κόμματός μας. Απλώς, κυρία Πρόεδρε, παρακαλούμε, επειδή πράγματι είναι η πρώτη επερώτηση που καταθέτουμε σ’ έναν κρίσιμο τομέα και έχουν προκύψει πολλά γεγονότα τα οποία πρέπει να συζητηθούν και επειδή ο κ. Σουφλιάς είναι αυτός που κάνει τις δηλώσεις, έχει κάνει ανακοινώσεις, έχει πάρει πρωτοβουλίες –γι’ αυτό θεωρούμε ότι πρέπει να βρίσκεται εδώ- πιστεύουμε ότι την επόμενη εβδομάδα έστω και εμβόλιμα –Τετάρτη απόγευμα, Πέμπτη απόγευμα- θα ήταν καλό να γίνει μία συνεδρίαση και να συζητήσουμε αυτό το μείζον θέμα, γιατί απασχολεί ολόκληρη τη χώρα. Είναι επίκαιρο, απασχολεί χιλιάδες εργαζόμενους και βεβαίως την ανάπτυξη της περιφέρειας. Πιστεύω λοιπόν, ότι την επόμενη εβδομάδα, έστω και σε εμβόλιμη συνεδρίαση, πρέπει να συζητήσουμε αυτήν την επερώτηση.
      ΠΡΟΕΔΡΟΣ (Άννα Μπενάκη-Ψαρούδα): Κύριε Ξανθόπουλε, θέλετε να πείτε κάτι;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, επαναλαμβάνω ότι είμαι απόλυτα έτοιμος να απαντήσω στην επερώτηση λόγω κωλύματος του Υπουργού μου. Αντιλαμβάνομαι τις θέσεις των συναδέλφων και εσείς θα κρίνετε αν πρέπει να αναβληθεί ή να συνεχιστεί η διαδικασία με την ταπεινότητά μου.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, συμφωνούμε, λοιπόν, ότι δε θα συζητηθεί σήμερα η επερώτηση. Το Προεδρείο θα προσπαθήσει να γίνει η συζήτησή της μέχρι τέλους –δεν μπορώ να μιλήσω για την επόμενη εβδομάδα- της Συνόδου, εφόσον από τη μια πλευρά υπάρχει ευχέρεια από την Κυβέρνηση –αν υπάρξει- και εφόσον από την άλλη πλευρά μπορεί και ο ίδιος ο Υπουργός, όποτε μπορεί. Υπό την έννοια αυτή, η επερώτηση αποσύρεται για σήμερα και ισχύουν όσα είπαμε προηγουμένως.
      ΙΩΑΝΝΗΣ ΤΣΑΚΛΙΔΗΣ: Κυρία Πρόεδρε, θα συμφωνήσουμε, αλλά θέλω να επαναλάβω και πάλι ότι επειδή υπάρχουν μεγάλα ζητήματα και επειδή δεν θέλουμε να πούμε πράγματα εν απουσία του κ. Σουφλιά –είναι θέμα δεοντολογίας, δεν είναι δικό μας- νομίζω ότι αυτό πρέπει και εσείς να το υπερασπιστείτε και να καταβληθεί κάθε προσπάθεια, ώστε μέσα στη Σύνοδο αυτή να συζητηθεί, έστω και σε εμβόλιμη συνεδρίαση.
      ΠΡΟΕΔΡΟΣ (Άννα Μπενάκη-Ψαρούδα): Όλα αυτά έγιναν κατανοητά, κύριε συνάδελφε, όπως έγινε κατανοητός και ο κ. Τασούλας σε όσα είπε και ισχύουν και αυτά. 
      ΙΩΑΝΝΗΣ ΤΣΑΚΛΙΔΗΣ: Ωραία. Εντάξει.
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της Οδηγίας 2004/25/ΕΚ σχετικά με τις δημόσιες προτάσεις».
      Επίσης, οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Υγείας και Κοινωνικής Αλληλεγγύης, Περιβάλλοντος, Χωροταξίας και Δημοσίων Έργων, Δημόσιας Τάξης και Αγροτικής Ανάπτυξης και Τροφίμων κατέθεσαν σχέδιο νόμου: «Επιλογή στελεχών Πρωτοβάθμιας και Δευτεροβάθμιας Εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
     Παραπέμπεται στην αρμόδια Διαρκή Επιτροπή.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.54΄, λύεται η συνεδρίαση για την προσεχή Δευτέρα 8 Μαΐου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα σας διανεμηθεί. 
     
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 5/5/06                                            ΣΕΛ. 1

