Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΚΗ' 

Τετάρτη 1 Σεπτεμβρίου 1999 (απόγευμα)

 

Αθήνα, σήμερα την 1η Σεπτεμβρίου 1999, ημέρα Τετάρτη και ώρα 19.00' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

Θα συζητηθεί το τρίτο κεφάλαιο με τα άρθρα 12 μέχρι και 20, που αφορούν τον Οργανισμό Οικονομικής Ανασυγκρότησης Επιχειρήσεων. 

Κύριε Υπουργέ, για τα άρθρα αυτά έχετε μήπως να κάνετε κάποια νομοτεχνική ή άλλη βελτίωση που πρέπει να έχουν υπόψη τους οι συνάδελφοι που θα μιλήσουν; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, τις έχω ήδη εκφωνήσει στο τέλος της μεσημεριανής συνεδρίασης. 

ΠΡΟΕΔΡΟΣ (Απόστολος Κακλαμάνης): Ο κ. Βλαχόπουλος έχει το λόγο. 

ΗΛΙΑΣ ΒΛΑΧΟΠΟΥΛΟΣ: Από τη μέχρι τώρα συζήτηση και παρά τις διευκρινίσεις που δόθηκαν από τον κύριο Υπουργό και από τους Βουλευτές της Συμπολίτευσης, σχετικά με την τύχη του ΟΑΕ και την προσφορά του ή τη ζημιά που επέφερε στο ελληνικό δημόσιο, προκύπτει ότι η Νέα Δημοκρατία επιχείρησε να έχει κομματικό όφελος από τη συζήτηση, συνεχίζοντας να αμφισβητεί και να καταθέτει στοιχεία, τα οποία δεν έχουν σχέση με την πραγματικότητα. 

'Αρα θα πρέπει και εμείς να καταθέσουμε εκείνα τα στοιχεία τα οποία είναι γνωστά στον ελληνικό λαό. Το πρωί ειπώθηκαν κάποια στοιχεία για το πώς ξεκίνησε ο ΟΑΕ. Είναι γνωστό σε όλον τον ελληνικό λαό ότι οι προβληματικές επιχειρήσεις ήταν το αποτέλεσμα μιας πολιτικής η οποία προηγήθηκε τη δεκαετία του 1970. Είναι γνωστά τα χρέη που δημιουργήθηκαν. Οι πρώτες σαράντα προβληματικές επιχειρήσεις ώφειλαν στην Εθνική Τράπεζα εκατό δισεκατομμύρια. 

'Οταν ανέλαβε η Κυβέρνηση του ΠΑ.ΣΟ.Κ. το 1981 ακολούθησε η χρυσή οκταετία για τον ελληνικό λαό. Παρ'όλα αυτά που λέγονται για χαμένη οκταετία, ο ελληνικός λαός γνωρίζει ότι αυτή ήταν η χρυσή οκταετία, διότι τότε, κύριε Ανδρεουλάκο, μπήκαν τηλέφωνα στα χωριά, δόθηκαν συντάξεις, διότι δεν άντεχε άλλο ο ελληνικός λαός. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σήμερα τα πληρώνουμε αυτά. 

ΠΡΟΕΔΡΟΣ (Απόστολος Κακλαμάνης): Σας παρακαλώ, αφήστε τον ομιλητή να αναπτύξει τις απόψεις του. 

ΗΛΙΑΣ ΒΛΑΧΟΠΟΥΛΟΣ: Καθόλου δεν τα πληρώνουμε σήμερα. Επ'αυτού θέλω να πω το εξής: 'Οταν ο πατέρας σας ήθελε να σας σπουδάσει, αν δεν είχε χρήματα θα δανειζόταν. Τουλάχιστον για μένα έτσι έκανε. 'Οταν, λοιπόν, εγώ βγήκα επιστήμων και εσείς γιατρός είχαμε τη δυνατότητα να ξεπληρώσουμε τα χρέη του πατέρα μας και το κάναμε. Αυτό κάνει σήμερα και το ελληνικό δημόσιο, διότι μέσα από μία πορεία εξυγιάνθηκε η οικονομία και αυτά τα χρέη τα οποία δημιουργήθηκαν τότε ή ένα μέρος τους αποπληρώνονται. Το λέω αυτό, γιατί θα μπορούσαμε να μιλήσουμε και για τα χρέη που δημιούργησε η τετραετία της Νέας Δημοκρατίας, διότι ακούγονται εδώ διάφορα για την τριετία της Νέας Δημοκρατίας. 'Ηταν τέσσερα ολόκληρα χρόνια και τρεις μήνες μαζί με τη συγκυβέρνηση. 

ΠΡΟΕΔΡΟΣ (Απόστολος Κακλαμάνης): Τριάμισι, για να είστε μέσα. 

ΗΛΙΑΣ ΒΛΑΧΟΠΟΥΛΟΣ: Τέσσερα πλήρη και κάτι μαζί με τη συγκυβέρνηση. 

Η Κυβέρνηση του ΠΑ.ΣΟ.Κ αφού εξυγίανε την οικονομία, έχει τη δυνατότητα να προχωρήσει και στην αποπληρωμή κάποιων δανείων, αλλά και να δημιουργήσει νέες προϋποθέσεις για την ανάπτυξη. Επομένως, καλώς τα έδωσε τότε και ο ελληνικός λαός το αναγνώρισε και μία και δύο και τρεις και τέσσερις φορές. 

Επειδή προχθές κάποιος συνάδελφος εδώ είπε ότι ήδη το ΠΑ.ΣΟ.Κ κυβερνά δεκαεπτά χρόνια -φαίνεται ότι δεν έχετε καλή σχέση με τους αριθμούς- τα δεκατέσσερα δεν συμπληρώσαμε ακόμα, φαίνεται, λοιπόν, ότι προβλέπετε ότι και τα επόμενα τρία χρόνια θα είμαστε Κυβέρνηση. Ευχαριστούμε πολύ γι' αυτό. Δεν είναι δεκαεπτά λοιπόν, είναι δεκατριάμισι, και άλλα τριάμισι που μας δίνετε, ήδη πηγαίνουμε στο 2004 για τους Ολυμπιακούς Αγώνες. 

Επομένως, θα έλεγα ότι μαζί με τα άλλα προβλήματα που είχε να αντιμετωπίσει η Κυβέρνηση του ΠΑ.ΣΟ.Κ του 1981 και ήταν αυτά τα προβλήματα που είπα, η εγκαταλειμμένη περιφέρεια, η μετανάστευση κ.ο.κ., είχε να αντιμετωπίσει και αυτό το σοβαρό πρόβλημα των προβληματικών επιχειρήσεων. 'Ετσι έκρινε τότε η Κυβέρνηση να δημιουργήσει τον Οργανισμό Ανασυγκρότησης Επιχειρήσεων, για να σώσει πράγματι τις τριάντα χιλιάδες άμεσες θέσεις εργασίας, αλλά και τις άλλες τριάντα με σαράντα χιλιάδες έμμεσες θέσεις εργασίας, διότι υπήρχε ένας κύκλος εργασιών, να διατηρήσει την κοινωνική συνοχή και να μην κάνει αυτό που κάνατε εσείς την τετραετία 1989-1993, που στο Νομό της Κοζάνης υπήρχε μία βιομηχανία, η ΑΕΒΑΛ, και από χίλια διακόσια άτομα τα κάνατε τριακόσια και δεν ρωτήσατε αυτοί οι άνθρωποι πού θα πάνε. Είπατε, απολύεσθε και ο καθένας ας βρει την τύχη του. Αυτή ήταν η τύχη και των απολυμένων της ΑΕΒΑΛ και των απολυμένων της ΣΚΟΥΜΤΣΑΣ και των απολυμένων της ΜΑΒΕ στο Νομό Κοζάνης και ακόμα δεν μπορούμε να συνέλθουμε. Αυτήν την τακτική, λοιπόν, η Κυβέρνηση του ΠΑ.ΣΟ.Κ δεν ήθελε να την ακολουθήσει, ήθελε πράγματι να σώσει τις θέσεις αυτές και αυτές τις επιχειρήσεις. 

Φυσικά, πιστεύω ότι θα υπάρξουν στοιχεία, διότι πολλά έχουμε διαβάσει για το τι έκανε και η Νέα Δημοκρατία τα τέσσερα χρόνια 1989-1993 σε σχέση με τον ΟΑΕ και ποιες ήταν οι επιχειρήσεις τις οποίες αποκρατικοποίησε. 

Τότε, αν θυμάμαι καλά, διάβαζα ότι στα στελέχη της Νέας Δημοκρατίας, τα οποία ανέλαβαν πρόεδροι σε κάποιους οργανισμούς, όπως ήταν και ο ΟΑΕ, παρά τις ιδεολογικές αντίθετες θέσεις και απόψεις που είχαν, τους άρεσε και κάθονταν στον ΟΑΕ και δεν ήθελαν ο ΟΑΕ να λυθεί και να εκκαθαριστεί. Τους άρεσε, γιατί βολεύονταν και εξυπηρετούνταν και οι ίδιοι, αλλά και το κόμμα από το οποίο προέρχονταν. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Ετσι, λοιπόν, η Νέα Δημοκρατία, συζητώντας αυτό το σχέδιο νόμου, συμφωνεί με το άρθρο ότι πρέπει, δηλαδή, να λυθεί και να εκκαθαριστεί ο ΟΑΕ. Επιμένει όμως να συζητά και να αναφέρεται στο παρελθόν για το ενάμισι περίπου τρισεκατομμύριο, το οποίο δημιουργήθηκε, ενώ ο Πρόεδρος του ΟΑΕ και στην επιτροπή πράγματι, όπως είπε και ο κύριος Υπουργός, απάντησε σε όλες τις ερωτήσεις που έγιναν και από τον εισηγητή της μείζονος Αντιπολίτευσης. Και νομίζω ότι ήταν τέτοιες απαντήσεις, που αν θα δούμε τις ερωτήσεις που επαναλάμβανε ο εισηγητής, θα δούμε ότι ήταν ερωτήσεις που δεν είχαν αντικείμενο. 'Ηταν κατατοπιστικότατος. Νομίζω ότι θα πρέπει να δώσουμε στον ελληνικό λαό την πραγματικότητα. Είναι αλήθεια ότι ο ισολογισμός και το συν-πλην αυτού του ΟΑΕ, όπως είπε ο κύριος Πρόεδρος, είναι αυτά τα ενενήντα πέντε δισεκατομμύρια δραχμές. Και αν αυτά τα συμψηφίσουμε με τα οφέλη, τότε πιστεύουμε ότι μπορεί να μην ήταν ιδανική λειτουργία, μπορεί να μην είχαμε πετύχει όλα αυτά τα οποία θέλαμε, αλλά ήταν μία λειτουργία αναγκαία εκείνην την περίοδο. Θα μπορούσατε αυτά τα τέσσερα χρόνια που διοικήσατε εσείς, να εκκαθαρίσετε και τον ΟΑΕ, να πουλήσετε και τις επιχειρήσεις, αλλά εσείς θέλατε να αποκρατικοποιήσετε, να ιδιωτικοποιήσετε ποιες επιχειρήσεις; Τις υγιείς επιχειρήσεις, τον ΟΤΕ και την ΑΓΕΤ. Τις άλλες, τις προβληματικές, δεν τις πιάνατε. Εκείνες θα έπρεπε να τις εξυγιάνετε και να τις αποκρατικοποιήσετε. Εμείς, όπως ξέρετε, τον ΟΤΕ τον δώσαμε και δεν τον δώσαμε στο θεσμικό επενδυτή που θα τον δίνατε εσείς. Και δεν δώσαμε και την κινητή τηλεφωνία, όπως την δώσατε εσείς, για οκτώ χρόνια αποκλειστικότητα στις δύο εταιρείες. Και ήλθε η Κυβέρνηση του ΠΑ.ΣΟ.Κ το 1994 και έδωσε τη δυνατότητα και στον ΟΤΕ να μπει στην κινητή τηλεφωνία. 

Τώρα όλοι σπεύδουμε να εγγραφούμε συνδρομητές της COSMOTE παρ'όλο που οι πρώτες επιχειρήσεις, κύριε Γκελεστάθη... 

ΝΙΚΟΛΑΟΣ ΓΚΕΛΕΣΤΑΘΗΣ: Kύριε συνάδελφε... 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μη διακόπτεται ο ομιλητής. 

ΗΛΙΑΣ ΒΛΑΧΟΠΟΥΛΟΣ: Το 1994, κύριε Πρόεδρε, ήμουν εισηγητής σ' αυτό το νομοσχέδιο και επειδή υπήρξα και μηχανικός, αισθάνθηκα περηφάνεια που είχα τη δυνατότητα να εισηγηθώ αυτό το νομοσχέδιο, για να μπει και η COS MOTE μέσα στην κινητή τηλεφωνία. 

( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Αυτά και άλλα πολλά κάνατε, κύριοι της Νέας Δημοκρατίας, και πιστεύω ότι θα υπάρξουν στοιχεία τα οποία θα αποδείξουν ποια ήταν η πολιτεία σας για τον ΟΑΕ από το 1989 μέχρι το 1993. Νομίζω ότι η συζήτηση θα δώσει τη δυνατότητα και στη δευτερολογία να προχωρήσουμε. 

Ερχόμαστε τώρα σ' αυτήν τη δεύτερη ενότητα. 

ΠΡΟΕΔΡΕΥΩΝ (Παναγιώτης Ν. Κρητικός): Τώρα ερχόσαστε; 'Επρεπε να φεύγετε τώρα. 

ΗΛΙΑΣ ΒΛΑΧΟΠΟΥΛΟΣ: Με συγχωρείτε κύριε Πρόεδρε, πρέπει να πούμε και κάποια πράγματα στα οποία επιμένει η Νέα Δημοκρατία. 

'Ερχομαι, λοιπόν, στην ενότητα η οποία αναφέρεται στα συγκεκριμένα άρθρα. Συμφωνούμε με όλα αυτά τα άρθρα που μιλούν για τη λύση και την εκκαθάριση και συμφωνούν και όλα τα κόμματα της Αντιπολίτευσης, ποσεγγίζοντας από διάφορες οπτικές αυτά τα άρθρα, αλλά συμφωνούν. Φαίνεται ότι υπάρχει μία διαδικασία η οποία βάζει και ορισμένα χρονοδιαγράμματα έτσι ώστε να μην κωλυσιεργούμε, να μη σύρεται αυτή η διαδικασία της εκκαθάρισης. Υπάρχουν δεκαοχτώ μήνες ή το πολύ είκοσι τέσσερις μήνες, με τη μία και μοναδική παράταση που μπορεί να υπάρξει με απόφαση των Υπουργών Ανάπτυξης και Οικονομικών και όλη η διαδικασία της εκκαθάρισης, της περιουσίας και της πώλησης. 'Ολα αυτά προβλέπονται μέσα σε συγκεκριμένα χρονικά διαστήματα. 

Κύριε Υπουργέ, εκείνο το οποίο θα πρέπει να δούμε -και νομίζω ότι αυτό αναφέρθηκε και στην εισήγησή μου για το σχέδιο νόμου, όταν αναφερθήκαμε στις κρατικές προμήθειες και στον τομέα της συναλλαγής και της διαφθοράς- είναι ότι βεβαίως πρέπει να εκκαθαριστεί ο ΟΑΕ, αλλά θα πρέπει να προβλέψουμε μία διαδικασία, γιατί βεβαίως και εμείς συμφωνούμε, δεν είμαστε υπέρ αυτών οι οποίοι αξιοποίησαν -εντός εισαγωγικών- τον ΟΑΕ για δικά τους οφέλη και πλούτησαν, ώστε αυτοί να δώσουν λόγο, κύριε Υπουργέ. Δεν είναι μακρινή η περίοδος. Οι φάκελοι υπάρχουν, γνωρίζουμε και διαβάζαμε κάποιες επιχειρήσεις που πηγαινοέρχονταν σε αγοραστές και πωλητές και επινοικιάζονταν -δεν θέλω να αναφέρω ονόματα γιατί πρέπει να έχω συγκεκριμένα στοιχεία- αλλά θα πρέπει να βρεθεί εκείνη η διαδικασία ώστε να δώσουν λόγο και οι Πρόεδροι που ξεκίνησαν από το 1981, το 1989 και το 1993 και μέχρι σήμερα, για το τι έκαναν αυτό το δημόσιο χρήμα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νάκος, εισηγητής της Νέας Δημοκρατίας, έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, ο κύριος Υπουργός επανέλαβε κατά κόρον το επιχείρημα ότι: "Κύριοι συνάδελφοι τα έχετε μπερδέψει. Εδώ εκκαθαρίζεται, διαλύεται ο ΟΑΕ. Δεν ιδρύεται για να πούμε αν πρόκειται να κάνει κάποιο έργο ή όχι". 

Είναι σαθρότατο το επιχείρημα, κύριε Πρόεδρε, διότι ξεχνά ο κύριος Υπουργός, όταν θέλει βεβαίως, γιατί αλλιώς είναι λάβρος, ότι η Βουλή των Ελλήνων... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μνήμων όχι λάβρος. Αυτός που θυμάται είναι μνήμων και όχι λάβρος. 

ΝΙΚΟΛΑΟΣ ΓΚΕΛΕΣΤΑΘΗΣ: Λάβρος είναι η λαϊκή έκφραση της επιθετικότητας. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 

ΑΘΑΝΑΣΙΟΣ ΝΑΚΟΣ: Η Βουλή των Ελλήνων είναι το κατ' εξοχήν, το μοναδικό, το κυρίαρχο, το σε υψηλότερα επίπεδα πολιτικό όργανο. Ουαί και αλίμονο εάν δεν εξετάσει τις πολιτικές που ακολουθήθηκαν αν ήταν ή δεν ήταν λανθασμένες. Ουαί και αλίμονο εάν δεν τις εξετάσει αν εκείνες οι πολιτικές ενέργειες που οδήγησαν μέσα από το πνεύμα του κρατισμού τη χώρα στη χρεοκοπία, όταν έρχεται η ώρα του απολογισμού, αν δεν εκτιμηθούν. Διότι στην παρούσα φάση η εκτίμηση είναι δραματική και δείχνει την εγκληματική ιδεοληψία που επικρατούσε εκείνην την εποχή, ιδεοληψία που συνεχίστηκε για έξι ακόμα χρόνια. 

Η Νέα Δημοκρατία είχε καταθέσει, προ της πτώσης της, την εκκαθάριση του ΟΑΕ. Επειδή ειπώθηκαν ειρωνικά σχόλια για την ΑΓΕΤ, σας διαβεβαιώ ως Βολιώτης ότι ησύχασε το κεφάλι μας από τότε που πουλήθηκε η ΑΓΕΤ. Ησυχάσαμε από τα ρουσφέτια, ησυχάσαμε από τα πάντα, από την ανάπτυξη ή υποβάθμιση. Η δε ΑΓΕΤ, η οποία είχε πουληθεί ή ξεπουληθεί -όπως λέγατε τότε- αποτέλεσε το μήλο της 'Εριδος των μεγαλυτέρων τραστ εταιρειών τσιμέντου στην Ευρώπη και κατέληξε, μετά από έντονες διαπραγματεύσεις, στην "Μπλου Σέρκλ" στη μεγαλύτερη πολυεθνική εταιρεία, πράγμα που προδικάζει την επιβίωσή της, το μέλλον της και το μέλλον σε τελευταία ανάλυση του Βόλου. 

Αυτά σας τα λέω γιατί το δράμα το δικό μας με την ΑΓΕΤ δεν το είχατε ζήσει όταν ήταν κάθε μέρα στα πρόθυρα της χρεοκοπίας. Και ευτυχώς που έγινε αυτό που έγινε. Εάν ο ΟΑΕ έκανε κάτι το έκανε επί Νέας Δημοκρατίας με την πώληση της ΑΓΕΤ. 

Το ερώτημα είναι: Εκκαθαρίζεται ο ΟΑΕ σήμερα; Τελειώνει; Φεύγοντας από εδώ, δηλαδή, δεν υπάρχει ο ΟΑΕ; Σε καμία περίπτωση. Ισχυρίζονται μερικοί ότι δέκα χρόνια ακόμη θα χρειαστούν για να μαζευτούν τα συντρίμια του ΟΑΕ, δέκα χρόνια και περισσότερα από πεντακόσια δισεκατομμύρια (500.000.000.000) δραχμές. Πώς εκκαθαρίζεται; Εκκαθαρίζεται με μία διαδικασία η οποία λειτουργεί προς τη μεριά της διαφάνειας ή δίνονται συγχωροχάρτια προς κάθε κατεύθυνση; 

Ακούστηκαν πρωτόγνωρα πράγματα και επιχειρήματα πρωτόγνωρα για να δικαιολογήσουν τη διαγραφή των χρεών, όπως ότι οι ΔΟΥ έχουν άλλες σοβαρότερες δουλειές για να ασχοληθούν από το να κοιτάνε τις ατασθαλίες ή τις ευθύνες των διοικούντων. Ακούστηκε ακόμη ότι, σε τελευταία ανάλυση δεν έχει εγγραφεί στον προϋπολογισμό χρέος από τον ΟΑΕ προς το κράτος. Κατά συνέπεια αφού δεν είχε εγγραφεί δεν υπάρχει θέμα. 'Ετσι, λοιπόν, δημιουργείται η λογική ότι αν θέλουμε να διαγράψουμε κάτι δεν το γράφουμε στον προϋπολογισμό και αυτόματα σβήνει. 

Επίσης η λογική ότι "Γιάννης κερνάει Γιάννης πίνει" δηλαδή οφειλέτης και δανειστής είναι ο ίδιος. Αυτή δεν είναι δυνατόν να ισχύει γιατί με αυτό τον τρόπο δημιουργείται σήμερα ένα καινούριο προηγούμενο. 'Ολοι οι διαχειριστές του δημοσίου χρήματος αν προβούν σε πράξεις παράνομες, αν δεν διαχειριστούν καλά τα χρήματα του ελληνικού λαού, σε τελευταία ανάλυση του δημοσίου ήταν, στο δημόσιο θα πήγαιναν άρα το συνολικό αποτέλεσμα είναι μηδέν. Αυτή η λογική βεβαίως είναι καταστροφική. Αυτήν τη λογική πάντα οι Κυβερνήσεις του ΠΑΣΟΚ τη στήριζαν, αγνοώντας ότι με αυτό τον τρόπο ανοίγουν τους ασκούς του Αιόλου και φτάνουμε στη σημερινή εποχή που κανένας 'Ελληνας πολίτης δεν μπορεί να πειστεί πλέον ότι εκκαθάριση ή διοίκηση δημοσίων επιχειρήσεων δεν σημαίνει τίποτε άλλο παρά παχυλούς μισθούς, ιδιαίτερες αποζημιώσεις, όλα αυτά τα οποία έχει στο μυαλό του και δικαίως ο ελληνικός λαός. 

Τι από όλα αυτά έκανε ο ΟΑΕ αυτά τα χρόνια, κύριε Πρόεδρε; 'Ιδρυσε νέες επιχειρήσεις μικτής οικονομίας; Ασχολήθηκε ποτέ με αυτό το θέμα; 'Εκανε τουλάχιστον προσπάθεια; Εισήγαγε και ανέπτυξε προηγμένη τεχνολογία όπως έλεγε το καταστατικό του; Ασχολήθηκε ποτέ ο ΟΑΕ τι είδους τεχνολογία έχουμε, αν υπάρχουν τομείς όπου είναι απηρχαιωμένα τα συστήματα και πρότεινε να εισαχθεί προηγμένη τεχνολογία; Προφανώς τίποτα από όλα αυτά δεν έκανε. Δεν ασχολήθηκε καν. Με τι ασχολήθηκε; Με την εκκαθάριση των προβληματικών. Εδώ είναι ο κ. Τσουδερός. Ξέρετε πόσο κόστιζε ως γενικά έξοδα το μήνα ο ΟΑΕ; Το δήλωσε στην Διαρκή Επιτροπή. Κόστιζε πεντακόσια εκατομμύρια (500.000.000) δραχμές. 'Επρεπε να περνάνε χρόνια με αυτά τα εκατοντάδες εκατομμύρια κάθε μήνα για να φτάσουμε σε αυτό το σημείο που είμαστε τώρα ώστε να χρειάζονται ακόμη δέκα χρόνια και ακόμα τετρακόσια δισεκατομμύρια (400.000.000.000) δραχμές; Είναι λίγα χρήματα τα εξακόσια εβδομήντα οκτώ δισεκατομμύρια (678.000.000.000) δραχμές; 

Ειπώθηκε το επιχείρημα ότι τα χρήματα από την πώληση της ΑΓΕΤ αν εισέρχονταν στα ταμεία του ΟΑΕ τότε θα μπορούσε να έχει εξυγιανθεί ο ΟΑΕ. Και μάλιστα αν όλα τα χρήματα από τις πωλήσεις -όσες εν πάση περιπτώσει έγιναν- εισέρρεαν στα ταμεία του ΟΑΕ θα μπορούσαμε να έχουμε και θετικό αποτέλεσμα. Μα, αστειεύονται βεβαίως αυτοί που τα ισχυρίζονται αυτά. Δηλαδή η πώληση του 47% ή του 40% της ΑΓΕΤ έπρεπε να πάει στον ΟΑΕ. Γιατί; Είχε αγοράσει κάποια στιγμή ο ΟΑΕ σε μία τιμή άλφα και τα πούλησε σε μία τιμή βήτα και έπρεπε να καρπωθεί το προϊόν της πώλησης; Τα εργοστάσια τα οποία εκλήθη ο ΟΑΕ να ανασυγκροτήσει σε λίγα χρόνια ήταν ρημαγμένα. 'Εμπαινες μέσα σε αυτά τα εργοστάσια -να σας πω για την Πειραϊκή Πατραϊκή στο Βόλο- και δεν έβρισκες τίποτα. Είχε γίνει πλιάτσικο άνευ προηγουμένου. 

Παράλληλα στρατιές φυλάκων πληρώνονταν. Υπήρχαν εκκαθαριστές, παραεκκαθαριστές, νομικοί σύμβουλοι, οικονομικοί σύμβουλοι, οι οποίοι καθόριζαν από μόνοι τους τις αμοιβές τους. Στρατιές ολόκληρες ημετέρων ετρέφοντο από τον ιδρώτα του ελληνικού λαού δια μέσου του ΟΑΕ. 

'Εκανα έναν υπολογισμό, κύριε Πρόεδρε και αναφέρθηκα και στην πρωινή συνεδρίαση. Το ένα τρισεκατομμύριο (1.000.000.000.000) δραχμές, αν το διαιρέσουμε με τους τριάντα χιλιάδες υπαλλήλους που υποτίθεται ότι διέσωσε ο ΟΑΕ, δηλαδή τους έδωσε ψωμί και δεν έχασαν τη δουλειά τους, θα διαπιστώσετε ότι δύο δισεκατομμύρια (2.000.000.000) δραχμές κόστισε ο κάθε εργαζόμενος. Αν το διαιρέσουμε σε μήνες έπαιρνε εκατόν εβδομήντα έξι εκατομμύρια (176.000.000) δραχμές μισθό ο καθένας από τους τριάντα χιλιάδες εργαζόμενους. Πόσες δουλειές θα μπορούσαν να έχουν ανοίξει με αυτό το τρισεκατομμύριο; Ποια κίνητρα θα μπορούσαν να είχαν δοθεί στις βιομηχανικές περιοχές και προς ξένες εταιρείες υψηλής τεχνολογίας, όπως έκανε η Ιρλανδία π.χ. θα μπορούσαν να δοθούν; Θα μπορούσε επίσης να είχε αποφευχθεί η υπερφορολόγηση των μισθωτών και συνταξιούχων που σήμερα ταλανίζονται και δεν ξέρουν πώς θα τα βγάλουν πέρα. 

'Ολα αυτά είναι επιχειρήματα, που είτε αγνοούνται ηθελημένα είτε σε τελευταία ανάλυση το βλέπουμε όπως το "δε βαριέσαι αδελφέ, ό,τι έγινε έγινε", τραβάμε μια γραμμή και από κει και πέρα, ξεκινάμε με εκσυγχρονιστικές υποτίθεται διαθέσεις. Η νοοτροπία όμως δεν αλλάζει. Η νοοτροπία υπάρχει και κυκλοφορεί στα γονίδια. Αποφάσεις που λαμβάνονται σήμερα έχουν το πνεύμα του κρατισμού. Εγώ δεν έχω πειστεί ότι κάτι έχει αλλάξει. Απλώς όταν αποδεικνύεται η εγκληματική πολιτική που ακολουθήθηκε, λέμε "απελθέτω από εμού το ποτήριο τούτο" και από κει και πέρα, τα πράγματα είναι ίδια. Αυτό το βλέπετε στις διατάξεις που έρχονται. Μήπως ο ΕΦΕΤ δεν είναι ένα καινούριο μνημείο κρατισμού; Πεντακόσιοι πενήντα υπάλληλοι για να συντονίζουν διαλυμένες υπηρεσίες. 'Ενας καινούριος οργανισμός σαν αυτόν της εκπαίδευσης των αγροτών, σαν χιλιάδες οργανισμούς που έχετε συστήσει και οι οποίοι βολεύουν ημετέρους και θα λειτουργούν και αυτοί σε βάρος του ελληνικού λαού. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, ο ν.1376/93, φτιάχτηκε για να αντιμετωπίσει τα τεράστια χρέη των λεγόμενων προβληματικών επιχειρήσεων. Στην ουσία, κακώς ονομάστηκαν προβληματικές, γιατί οι ίδιες δεν είχαν πρόβλημα πλην ελαχίστων. Η μεγάλη πλειοψηφία ήταν υπερχρεωμένες. Υπολογίζεται ότι τα χρέη των σαράντα τριών περίπου επιχειρήσεων που εντάχθηκαν στον οργανισμό, ξεπερνούσαν το '84 τα εκατόν εβδομήντα δισεκατομμύρια (170.000.000.000) δραχμές. Τα χρέη αυτά δεν έγιναν γιατί είχαν πρόβλημα οι επιχειρήσεις, αλλά κύρια γιατί τα δάνεια που πήραν, αλλά και τα κέρδη που είχαν, είχαν επενδυθεί από τους ιδιοκτήτες σε άλλους τομείς που είχαν μεγαλύτερα οφέλη. 

Αντί, λοιπόν, η Κυβέρνηση να προχωρήσει σε βάθος έλεγχο για το πού πήγαν τα χρήματα, κάλυψε τους απατεώνες καπιταλιστές, ούτε ένας δεν διώχθηκε και δεν πλήρωσε για τις κομπίνες που έκανε. Και σήμερα ακόμα υπάρχουν μεγάλα χρέη απ'αυτές τις επιχειρήσεις προς τα ασφαλιστικά ταμεία, κύρια του ΙΚΑ. Ο νόμος αυτός δεν φτιάχτηκε για να βοηθήσει την ντόπια βιομηχανία, ούτε να διατηρήσει τις θέσεις εργασίας. Αυτή ήταν μια ακόμα φιλοκαπιταλιστική επιλογή του ΠΑΣΟΚ. 

Από τις επιχειρήσεις που εντάχθηκαν στον ΟΑΕ, η μεγάλη τους πλειοψηφία έκλεισε και χιλιάδες εργαζόμενοι απολύθηκαν. 'Εκλεισαν ακόμα και επιχειρήσεις που η Κυβέρνηση θεωρούσε ότι ήταν βιώσιμες. Είναι χαρακτηριστικό ότι από τις δεκατέσσερις επιχειρήσεις του κλάδου κλωστοϋφαντουργίας και ιματισμού που εντάχθηκαν στον ΟΑΕ, με δώδεκα χιλιάδες τετρακόσιους εργαζόμενους, καμία απ'αυτές δεν λειτουργεί και ορισμένες που δεν έκλεισαν, αφού εκκαθαρίστηκαν από τα χρέη, πουλήθηκαν στους καπιταλιστές και τελευταίο παράδειγμα είναι η SOFTEX. 

Ο ΟΑΕ, λοιπόν, έπαιξε το ρόλο της αντιμετώπισης των χρεών των καπιταλιστών, του κλεισίματος ή του ξεπουλήματος των εργοστασίων. Θα μπορούσε ο ΟΑΕ να παίξει κάποιο διαφορετικό ρόλο θετικό για τη βιομηχανία και τους εργαζόμενους, όμως για να γίνει αυτό, χρειαζόταν διαφορετική πολιτική και τέτοια πολιτική δεν ήθελαν να εφαρμόσουν όσοι κυβέρνησαν και κυβερνούν τη χώρα. Θα μπορούσαν, δηλαδή, οι επιχειρήσεις που εντάχθηκαν στον ΟΑΕ, να αποτελέσουν τη βάση για να γίνουν σε ορισμένους κλάδους, παραδείγματος χάρη όπως στην κλωστοϋφαντουργία, εθνικοί φορείς. 

Οι πολιτικές που ακολουθήθηκαν από τις κυβερνήσεις, ήταν πολιτικές εξυπηρέτησης των καπιταλιστών και αυτή η πολιτική υλοποιήθηκε και στην περίπτωση αυτών των επιχειρήσεων. Αποδείχθηκε όμως και με αυτόν τον τρόπο των υπερχρεωμένων επιχειρήσεων πόσο ψεύτικα είναι τα επιχειρήματα αυτών που υποστηρίζουν ότι οι δημόσιες επιχειρήσεις πρέπει να ξεπουληθούν στους καπιταλιστές, για να λειτουργήσουν δήθεν καλύτερα. Και βλέπουμε ότι κάθε φορά ανάλογα με το πώς βολεύει το καθεστώς, πώς βολεύει το κεφάλαιο, οι κυβερνήσεις χορεύουν. Και βέβαια επιμένετε στο ζήτημα της απαλλαγής των ευθυνών. 

Στο άρθρο 12, στην εισηγητική έκθεση, αναφέρεται ότι παρά το γεγονός ότι μοναδικός μέτοχος του ΟΑΕ σε ποσοστό 100% είναι το δημόσιο -τους εκπροσώπους στη γενική συνέλευση του ΟΑΕ ορίζει το Υπουργείο Οικονομικών και Εθνικής Οικονομίας, σύμφωνα με το άρθρο 3 παράγραφος 5 του ν.1386/83 επί ιδρύσεως του ΟΑΕ- εν τούτοις η απόφαση για το διορισμό της εκκαθαρίστριας τράπεζας, που μπορεί να είναι και ξένη λειτουργούσα στην Ελλάδα και των ελεγκτών, δεν λαμβάνεται από τη γενική συνέλευση του ΟΑΕ, που είναι εκπρόσωποι του δημοσίου διορισμένοι από την Κυβέρνηση, αλλά από τους αρμόδιους Υπουργούς. 

Αυτό γίνεται δήθεν στο όνομα μεγαλύτερης διαφάνειας. Η αλήθεια είναι ότι η Κυβέρνηση δεν εμπιστεύεται αυτούς τους εκπροσώπους του δημοσίου, που η ίδια διόρισε στη γενική συνέλευση, αλλά πάλι η ίδια θέλει να έχει τον απόλυτο έλεγχο της διαδικασίας εκκαθάρισης για την τύχη του ΟΑΕ. 

Στο άρθρο 19, υπό το πρόσχημα του φόρτου εργασίας στις ΔΟΥ, της καθυστέρησης του φορολογικού ελέγχου, του αβέβαιου αποτελέσματος και της αδυναμίας είσπραξης οποιωνδήποτε ποσών προκύψουν από φορολογικό έλεγχο, επιχειρείται το κλείσιμο των βιβλίων του ΟΑΕ και των εταιρειών, όπου είναι εκκαθαριστής ο ΟΑΕ, χωρίς φορολογικό έλεγχο και με χάρισμα των φόρων και των προσαυξήσεων. Επιπλέον, παραγράφονται και οι ποινικές διώξεις που έχουν ασκηθεί για αδικήματα φοροδιαφυγής. 

Το άρθρο αυτό εντάσσεται στη λογική του μη καταλογισμού οποιωνδήποτε τυχόν ευθυνών και της πλήρους απαλλαγής των παλιών μετόχων ιδιωτών, των προβληματικών επιχειρήσεων που εντάχθηκαν στον ΟΑΕ. Αυτό εφαρμόσθηκε άλλωστε όλα αυτά τα χρόνια από την ίδρυση του ΟΑΕ. 

Τέλος για το προσωπικό, δεν κατανοούμε γιατί δε μεταφέρονται και οι απολαβές του προσωπικού στην καινούρια θέση που θα επιλέξουν, όπως λέει και το νομοσχέδιο. Νομίζουμε ότι δεν είναι σωστό και θα θέλαμε εδώ να πληροφορηθούμε, πέρα απ' αυτούς καθ'εαυτούς τους υπαλλήλους του ΟΑΕ, από τις επιχειρήσεις που είναι ενταγμένες στον ΟΑΕ, πόσο είναι το προσωπικό. Είναι εκατό, διακόσιοι, τριακόσιοι, πεντακόσιοι εργαζόμενοι; Πόσοι είναι; Πρέπει να γνωρίζει η Βουλή, πρέπει να γνωρίζει ο ελληνικός λαός ποιο είναι αυτό το προσωπικό και αν θα μεταταχθεί. 

Με βάση αυτήν τη λογική που ανέπτυξα, εμείς θεωρούμε ότι βεβαίως πρέπει να κλείσει αυτή η υπόθεση, βεβαίως πρέπει κάποια στιγμή -και είναι σωστό αυτό που ειπώθηκε- να απολογηθεί η Κυβέρνηση για το τι έγινε από τον ΟΑΕ. 

Πρέπει να βγει όμως και ένα δίδαγμα για τον ελληνικό λαό και ιδιαίτερα για τους εργαζόμενους, με ποιον τρόπο κατορθώνουν από τη μία να είναι προβληματικές οι επιχειρήσεις, να πέφτουν έξω οι επιχειρηματίες και από την άλλη να ξαναβρίσκονται οι ίδιοι πάλι ιδιοκτήτες, να μην διώκονται και να μην πληρώνουν τίποτα. 

Ξαναρωτάω πάλι. Πείτε μου, είναι ένας από αυτούς τους επιχειρηματίες σήμερα στο μεροκάματο; 'Επεσαν έξω. Τι έγιναν; Εδώ ξέρουμε ανθρώπους, μικροεπαγγελματίες κλπ. που πέφτουν έξω και δουλεύουν και στην οικοδομή και άλλες δουλειές ψάχνουν να βρουν για να ζήσουν την οικογένειά τους. Αυτοί οι άνθρωποι τι κάνουν σήμερα; Μπορείτε να μας πείτε; Θα είχε ενδιαφέρον. Πού βρίσκονται; Είναι ξανά επιχειρηματίες; Είναι εργαζόμενοι; Τι είναι; 

Αυτά, κύριε Πρόεδρε. 

ΓΙΩΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Kύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι παρών άλλος εκ των κυρίων αγορητών. 

Ο Υφυπουργός Ανάπτυξης κ. Ζαφειρόπουλος έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Eμείς πότε θα μιλήσουμε, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Θα ακολουθήσει ο κατάλογος. Θέλει ο κύριος Υπουργός να παρέμβει μετά τις αγορεύσεις των εισηγητών. 

ΝΙΚΟΛΑΟΣ ΓΚΕΛΕΣΤΑΘΗΣ: Να ακούσει ο κύριος Υπουργός κι εμάς τους υπόλοιπους. 

ΠΡΟΕΔΡΕΥΩΝ (Παναγιώτης Ν. Κρητικός): Αν θέλει ο κύριος Υφυπουργός ευχαρίστως να ακουστείτε. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κυρίες και κύριοι συνάδελφοι, πολύς λόγος έγινε κατά την εξέταση του συζητούμενου σχεδίου νόμου και στη Διαρκή Επιτροπή και στο Τμήμα, για το ειδικό κεφάλαιο που αναφέρεται στην εκκαθάριση του Οργανισμού Ανασυγκρότησης Επιχειρήσεων. 

Παρά τις υπερβολές που διατυπώθηκαν από τους κυρίους συναδέλφους αγορητές της Αντιπολίτευσης, προσωπικά πιστεύω ότι αυτή η συζήτηση είναι χρήσιμη. Γιατί αποδεικνύει, κατά την άποψή μου, με αναμφίλεκτο τρόπο, ότι σύμπασα η Αντιπολίτευση χρησιμοποιεί τον τελευταίο καιρό κυρίως, τη συμμετοχή της στη νομοθετική λειτουργία του Κοινοβουλίου για τη δημιουργία εντυπώσεων και για την ενίσχυση του αντιπολιτευτικού λόγου της. 

'Οπως γνωρίζετε, ο ΟΑΕ ιδρύθηκε με το ν.1386/83, με σκοπό να διευκολύνει την οικονομική εξυγίανση των λεγομένων προβληματικών ή υπερχρεωμένων επιχειρήσεων σε συνδυασμό μάλιστα με την επιδίωξη της εξυγίανσης του τραπεζικού συστήματος και ειδικότερα της Εθνικής Τράπεζας. Γιατί η Εθνική Τράπεζα -κακώς- είχε επωμισθεί, κυρίως στη δεκαετία του 1970, το μέγιστο βάρος του δανεισμού των επιχειρήσεων της χώρας και μάλιστα με κριτήρια μη τραπεζικά, δηλαδή κομματικά και εκλογικοπελατειακά. 

Στην πρώτη συνεδρίαση ο Υπουργός Ανάπτυξης, όπως και κατά τη συζήτηση στη Διαρκή Επιτροπή, πριν λίγες μέρες, απέδειξε ότι λειτουργούσε υπέρ του δημοσίου συμφέροντος η απόφαση της τότε Κυβέρνησης του ΠΑΣΟΚ να εμποδίσει με την ίδρυση του ΟΑΕ την κατάρρευση ή τουλάχιστον να αντιμετωπίσει τους τριγμούς, από τους οποίους κινδύνευε το τραπεζικό σύστημα και ιδιαίτερα η Εθνική Τράπεζα, το χαρτοφυλάκιο της οποίας πιεζόταν και κινδύνευε από τα συσσωρευμένα χρέη εκατό περίπου δισεκατομμυρίων δραχμών. 

Η Κυβέρνηση με την παρούσα νομοθετική πρωτοβουλία του Υπουργείου Ανάπτυξης, εκτιμώντας ότι ο ΟΑΕ περάτωσε ουσιαστικά το έργο του, προχωρεί στη λύση του ως ανώνυμης εταιρίας και στην εκκαθάρισή του. 

Η Αντιπολίτευση θέλει να αποδείξει ότι η λύση και η εκκαθάριση του ΟΑΕ είναι αποτέλεσμα της χρεοκοπίας τάχα του οργανισμού και οι εκπρόσωποι της μείζονος Αντιπολίτευσης υποστήριξαν με πάθος, ότι ο ΟΑΕ ήταν εξ υπαρχής χρεοκοπημένος Οργανισμός και μοιραία και αναπότρεπτα θνησιγενής. Αυτό δεν είναι ακριβές. 

Αν όμως αυτά ίσχυαν, τότε στο διάστημα 1989-1993 και ιδιαίτερα στο διάστημα 1990-1993, γιατί η Κυβέρνηση της Νέας Δημοκρατίας δεν τον κατάργησε και δεν επιδίωξε την πολιτική ανάδειξη της χρεοκοπίας του; Αντίθετα μάλιστα, η τότε Κυβέρνηση της Νέας Δημοκρατίας με το ν.2000/91 "Για την αποκρατικοποίηση, την απλούστευση των διαδικασιών εκκαθάρισης και ενισχύσεως των κανόνων ανταγωνισμού", εξέτρεψε ουσιαστικά τον ΟΑΕ από τη σωστή πορεία του και, όπως θα αποδείξω στη συνέχεια, τον οδήγησε με αυτήν τη νομοθετική πρωτοβουλία σε δυσλειτουργία με έντονα φαινόμενα οικονομικής ασφυξίας. 

Ο ΟΑΕ με την ίδρυσή του, όπως γνωρίζετε, απέκτησε μετοχικό κεφάλαιο δυο δισεκατομμύρια (2.000.000.000) δρχ., που αυξήθηκε το 1984 σε πέντε δισεκατομμύρια (5.000.000.000) δρχ., μετοχικό κεφάλαιο ομολογουμένως μικρό για το μεγάλο έργο, για το οποίο προοριζόταν ο οργανισμός. Και ενδεχομένως αυτή είναι η απαρχή των δυσκολιών. 

Παρά ταύτα ο ΟΑΕ, κύριοι συνάδελφοι, προχώρησε στην προσπάθεια να εξυγιανθούν οι προβληματικές επιχειρήσεις και εντάχθηκαν σ' αυτόν εβδομήντα οκτώ επιχειρήσεις. Θα καταθέσω τον σχετικό πίνακα για τα Πρακτικά, για την ενημέρωση των συναδέλφων, γιατί νομίζω ότι είναι χρήσιμα τα στοιχεία που περιλαμβάνει. 

(Στο σημείο αυτό ο Υφυπουργός Ανάπτυξης κ. Γιάννης Ζαφειρόπουλος καταθέτει για τα Πρακτικά το σχετικό πίνακα, ο οποίος έχει ως εξής: 

"ΠΑΡΑΡΤΗΜΑ Β 

ΚΑΤΑΤΑΞΗ ΕΤΑΙΡΙΩΝ Ο.Α.Ε. 

Α) Εταιρίες χωρίς περιουσιακά στοιχεία 

Ι) Εταιρίες χωρίς περιουσιακά στοιχεία υπό εκκαθάριση Ο.Α.Ε. 

Ν. 1386/83 

1. ΕΛΛΗΝΙΚΗ ΖΥΘΟΠΟΙΙΑ ΟΙΝΟΠΟΙΙΑ (ΑΛΦΑ) 

2. ΑΕΜΜΕΛ ΛΑΡΚΟ 

3. ΠΕΡΦΙΛ 

4. ΦΑΝΕΣΤΡΟΠΟΥΛΟΣ 

5. ΟΥΖΟ ΚΑΤΣΑΡΟΥ 

6. ΒΙΟΦΑΡΜ 

7. ΕΒΟΤΕΞ 

8. ΣΕΚΚΑ 

9. ΕΛΛΗΝΙΚΗ ΒΙΟΜΗΧΑΝΙΑ ΖΥΘΟΥ (ΚΑΡΛΣΜΠΕΡΓΚ) 

10. ΔΟΥΡΙΔΑΣ 

11. ΕΠΑΣ 

12. ΚΟΥΠΠΑΣ 

13. LINDNER 

14. MAΚ ΜΕΤΑΛ 

15. ΠΟΥΡΝΑΡΑΣ 

16. ΑΘΗΝΑ 

17. ΕΛΒΙΣΑΚ 

18. ΜΕΚΚΑ 

19. ΝΤΑΙΜΣ 

20. OWENS 

21. ΠΡΟΦΙΛΕ 

22. SUNLIGHT 

23. BΙΟΔΕΡΜ 

24. ΣΙΝΔΟΣ 

25. ΒΙΟΝΥΛ 

26. ΧΑΡΤΟΠΟΙΙΑ ΑΙΓΙΟΥ 

27. ΕΤΟΥΑΛ 

28. ΣΚΑΠΑΝΕΑΣ 

29. ΒΕΣΟ 

ΙΙ) Εταιρίες χωρίς περιουσιακά στοιχεία υπό εκκαθάριση Ο.Α.Ε. 

Ν. 2190/20 

30. ΜΑΡ ΜΕΤΑΛ 

31. ΕΤΕΚΑ 

32. ΚΕΝΤΡΟ ΚΑΙΝΟΤΟΜΙΩΝ ΑΘΗΝΩΝ 

III) Εταιρίες χωρίς περουσιακά στοιχεία υπό εκκαθάριση ΕΤΒΑ FINANCE Ν.2000/91 

33. Π-Π ΚΛΩΣΤΗΡΙΟ Ν.ΠΕΡΑΜΟΥ 

34. Π-Π ΚΛΩΣΤΗΡΙΟ ΚΑΡΠΕΝΗΣΙΟΥ 

35. Π-Π ΚΛΩΣΤΗΡΙΟ ΣΥΡΟΥ 

36. Π-Π ΚΛΩΣΤΗΡΙΟ ΣΑΜΟΥ 

37. Π-Π ΚΛΩΣΤΗΡΙΟ Ν. ΙΩΝΙΑΣ 

38. Π-Π ΒΙΟΜΗΧΑΝΙΑ ΕΝΔΥΜΑΤΩΝ ΒΟΛΟΥ 

IV) Εταιρίες χωρίς περιουσιακά στοιχεία υπό εκκαθάριση ΕΘΝΙΚΗ ΚΕΦΑΛΑΙΟΥ Ν.2000/91 

39. ΒΙΟΒΑΛΒ 

40. ΦΙΞ 

41. ΒΙΕΞ 

42. ΒΕΚΟ 

43. ΤΕΜΕΑ 

44. ΕΤΕΛ 

45. ΜΗΝΑΙΔΗ-ΦΩΤΙΑΔΗ 

V) Εταιρίες χωρίς περιουσιακά στοιχεία υπό εκκαθάριση ΕΘΝΙΚΗ ΠΛΗΡΟΦΟΡΙΚΗ 

46) ΚΗΜ ΔΑΜΙΓΟΣ 

Οι εταιρίες χωρίς περιουσιακά στοιχεία θα τεθούν στο αρχείο με το αρθρ. 19 του υπό ψήφιση νόμου (Α/Α 1-32 Παραρτ. Β). 

Β. Εταιρίες με περιουσιακά στοιχεία 

1) Εταιρίες με περιουσιακά στοιχεία υπό εκκαθάριση Ο.Α.Ε.Ν. 1386/83 

47. ΗΛΙΟΣ 

48. ΧΡΩΠΕΙ 

ΙΙ) Εταιρίες με περιουσιακά στοιχεία υπό εκκαθάριση Ο.Α.Ε. Ν.2190/20 

49. ΑΡΙΣΤΟΝ 

50. ΓΟΥΝΑΡΑΣ 

ΙΙΙ) Εταιρίες με περιουσιακά στοιχεία υπό εκκαθάριση ΕΤΒΑ FINANCE N.2000/91 

51. A.E. ΕΠΙΧΕΙΡΗΣΕΩΝ 

52. ΜΑΚΕΔΟΝΙΚΟΙ ΛΕΥΚΟΛΙΘΟΙ 

53. ΜΕΤΑΛΛΕΥΤΙΚΗ ΕΜΠΟΡΙΚΗ ΒΙΟΜΗΧΑΝΙΚΗ Α.Ε. (ΜΕΒ) 

54. Π-Π ΚΛΩΣΤΗΡΙΑ ΠΑΤΡΩΝ 

55. Π-Π ΥΦΑΝΤΗΡΙΟ ΧΑΛΚΙΔΑΣ 

56. Π-Π ΒΙΟΜΗΧΑΝΙΑ ΒΑΜΒΑΚΟΣ 

57. Π-Π ΓΑΒΡΙΗΛ (επωλήθησαν) 

58. ΒΩΞΙΤΕΣ ΕΛΕΥΣΙΝΑΣ 

ΙV) Εταιρίες με περιουσιακά στοιχεία υπό εκκαθάριση ΕΘΝΙΚΗ ΚΕΦΑΛΑΙΟΥ Ν.2000/91 

59. ΕΓΛ ΧΑΡΤΟΠΟΙΪΕΣ ΔΥΤΙΚΗΣ ΕΛΛΑΔΟΣ (επωλήθησαν) 

Γ. Εταιρίες σε κανονική λειτουργία 

60. ΓΜΜΑΕ ΛΑΡΚΟ 

61. ΠΥΡΚΑΛ 

Δ. Εταιρίες που εκκρεμεί η οριστική σύμβαση μεταβίβασης των μετοχών. 

62. ΕΛΙΝΤΑ Α.Β.Ε. 

63. ΑΖΙΝΚΟ Α.Β.Ε. 

Ε. Εταιρίες των οποίων έχει πωληθεί το σύνολο των μετοχών 

64. ΠΛΑΣΤΙΚΑ ΚΑΒΑΛΑΣ 

65. ΟLYMPIC MARINE 

66. MΠΙΑΝΚΑ ΑΕΓΕ (Π-Π) 

67. ΤΡΙΑ ΕΨΙΛΟΝ (Π-Π) 

68. ΜΙΝΙΟΝ Α.Ε. 

69. ΕΛΒΗΜ (ΘΥΓ. ΑΓΕΤ) 

70. ΜΙΧΑΗΛΙΔΗΣ 

71 ΤΕΧΤΙΛΙΑ 

72. ΘΕΣΣΑΛΙΚΗ ΧΑΡΤΟΠΟΙΙΑ 

73. ΑΓΕΤ ΗΡΑΚΛΗΣ 

74. VAN DELDEN 

75. ΒΕΛΚΑ Α.Ε. 

76. ΚΕΡΑΦΙΝΑ 

77. ΜΕΛ ΧΑΡΤΟΠΟΙΑ 

78. ΑΘΗΝΑΙΚΗ ΧΑΡΤΟΠΟΙΙΑ (SOFTEX) A.E.") 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ποιά ακριβώς είναι η οικονομική κατάσταση του οργανισμού με στοιχεία του ισολογισμού της 31.12.98 και συνακόλουθες σημερινές εκτιμήσεις; Θα απαντήσω στο ερώτημα αυτό, γιατί εκτοξεύονται τις τελευταίες μέρες και στην Αίθουσα αυτή, δίκην πυροτεχνημάτων, διάφοροι αριθμοί για τη σωρευτική ζημιά του ΟΑΕ, οι οποίοι δεν ανταποκρίνονται στην πραγματικότητα. Αριθμοί που διαφοροποιούνται κατά τη βούληση, τη σκοπιμότητα και την όρεξη του κάθε ομιλητή της Aντιπολίτευσης. 

Κατ' αρχήν, όλοι πρέπει να συμφωνούμε ότι με βάση τον ισολογισμό 1998, η σωρευτική ζημιά του ΟΑΕ ανέρχεται σε οκτακόσια είκοσι επτά δισεκατομμύρια (827.000.000.000) δραχμές. Oι συνολικές υποχρεώσεις του Oργανισμού, εκτός εάν κανένας αμφισβητεί τον ισολογισμό ή προβάλλει ένσταση πλαστότητάς του ανέρχονται σε οκτακόσια δισεκατομμύρια (800.000.000.000) δραχμές. Απ' αυτό το ποσό, εξακόσια ενενήντα δισεκατομμύρια (690.000.000.000) δραχμές είναι υποχρεώσεις προς το ελληνικό δημόσιο, και τα εξακόσια εβδομήντα τέσσερα δισεκατομμύρια (674.000.000.000) δρχ. αναφέρονται σε ληξιπρόθεσμες υποχρεώσεις από ρυθμισθέντα δάνεια τραπεζών, ομόλογα κλπ. και οφειλή στο λογαριασμό αποκρατικοποίησης δέκαέξι δισεκατομμυρίων (16.000.000.000) δρχ. 

Επίσης, υπάρχουν αρύθμιστες ληξιπρόθεσμες υποχρεώσεις στο ελληνικό δημόσιο πενήντα δισεκατομμυρίων (50.000.000.000) δραχμών, υποχρεώσεις προς τις τράπεζες ληξιπρόθεσμες εγγυημένες από το δημόσιο 21,5 δισεκατομμύρια, άληκτες (υποχρεώσεις) εγγυημένες από το δημόσιο είκοσι τέσσερα δισεκατομμύρια (24.000.000.000), άληκτες εγγυημένες σε τράπεζες του εξωτερικού δυο δισεκατομμύρια (2.000.000.000) και λοιπές υποχρεώσεις δώδεκα δισεκατομμύρια (12.000.000.000) δρχ. 

Κατά το διάστημα 1986-1987, με σκοπό την οικονομική ανασυγκρότηση και εξυγίανση των εταιρειών εκδόθηκαν μετοχές για το ισόποσο των συνολικών υποχρεώσεών τους. Ο ΟΑΕ απέκτησε όντως την πλειοψηφία αυτών των μετοχών και ανέλαβε να πληρώσει τους πιστωτές του με μακροπρόθεσμα ομόλογα ύψους ενενήντα πέντε δισεκατομμυρίων (95.000.000.000) δραχμών, με την εγγύηση του ελληνικού δημοσίου. Είναι κομβικό αυτό το σημείο και παρακαλώ να έχω την προσοχή σας. 

Τα ομόλογα αυτά αναμενόταν να πληρωθούν από τις εισροές στον ΟΑΕ κεφαλαίων από την πώληση ή τη ρευστοποίηση εταιρειών που είχαν υπαχθεί στο νόμο 1386/83. Είναι σωστό ότι αυτή η αναμονή, αυτή η πρόβλεψη δεν υλοποιήθηκε στο βαθμό που είχε σχεδιαστεί, γιατί οι περισσότερες εταιρείες τελικά τέθηκαν σε καθεστώς εκκαθάρισης. Και στη συνέχεια ήρθε, η κατά την άποψή μου, χαριστική βολή του ν. 2000/91, τον οποίο εισηγήθηκε στη Βουλή ο τότε αρμόδιος Υπουργός κ. Ανδρέας Ανδριανόπουλος. Με το άρθρο 11 του νόμου αυτού θεσπίστηκαν τα ακόλουθα. Τα έσοδα του ΟΑΕ που προέρχονται από την ιδιωτικοποίηση ή εκκαθάριση επιχειρήσεών του, περιέρχονται στο δημόσιο και μεταφέρονται στον ειδικό λογαριασμό με τίτλο "Λογαριασμός Προγράμματος Αποκρατικοποίησης" που προβλέπεται στο άρθρο 37 του νόμου 1947/91 και μετονομάζεται σε "Λογαριασμός Αποκρατικοποίησης Επιχειρήσεων ΟΑΕ". 

Eίπε, ο αγαπητός συνάδελφος κ. Νάκος, γιατί το λέτε αυτό; Φέρατε το παράδειγμα της ΑΓΕΤ. Η ΑΓΕΤ του δημοσίου δεν ήταν; Αφού, λοιπόν, την πώλησε ο ΟΑΕ, γιατί να μη γυρίσουν τα λεφτά στο δημόσιο; Είναι μία απλουστευτική αντίληψη αυτή. Γιατί, κυρίες και κύριοι συνάδελφοι, ο ιδρυτικός νόμος του ΟΑΕ, είναι πολύ συγκεκριμένος ως προς το πρόβλημα της περιέλευσης του προϊόντος από τις πωλήσεις εταιρειών... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τι θα πει " επειδή ο ιδρυτικός νόμος το λέγει;" 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα σας εξηγήσω, κύριε Πρόεδρε, αν έχετε την καλοσύνη να παρακολουθήσετε λίγο τη σκέψη μου. 

Ο ιδρυτικός νόμος του ΟΑΕ, λέγει ότι ο οργανισμός αναλαμβάνει τη διοίκηση και εκμετάλλευση των υπό εξυγίανση, ή κοινωνικοποιημένων επιχειρήσεων. Και στο άρθρο 4, προσθέτει ότι οι πόροι του Οργανισμού προέρχονται από επιχορηγήσεις από τον προϋπολογισμό του Υπουργείου Εθνικής Οικονομίας, το πρόγραμμα δημοσίων επενδύσεων, προσόδους από άλλες επιχορηγήσεις κλπ. και έξοδα από εκμεταλλεύσεις. Δηλαδή, με το νόμο 2000/91 η Νέα Δημοκρατία αποστέρησε το μοναδικό έσοδο που είχε ο οργανισμός από εκμεταλλεύσεις των υπό εξυγίανση ή υπό διαπραγμάτευση για ιδιωτικοποίηση επιχειρήσεων. 'Ετσι δεν ευσταθεί το επιχείρημα που προβάλλεται και από τον εισηγητή της Πλειοψηφίας, το φίλο κ. Νάκο ότι έτσι κι αλλιώς θα έπρεπε τα έσοδα από την πώληση της ΑΓΕΤ να περιέλθουν στο δημόσιο. 

'Ετσι, κύριοι συνάδελφοι, από τον Αύγουστο του 1991 που ψηφίστηκε ο νόμος 2000, τα έσοδα του ΟΑΕ πλέον περιέρχονται στο δημόσιο. Αυτή η νομοθετική ρύθμιση αλλοίωσε δραματικά την οικονομική λειτουργία και δράση του οργανισμού. Με την ισχύ του νόμου 2000 περιήλθαν στο δημόσιο, στον ειδικό λογαριασμό, εκατόν εβδομήντα δισεκατομμύρια δραχμές. Και μάλιστα η ρύθμιση του ν. 2000, όπως προηγούμενα ανέφερα και έχει σημασία, είναι διαφορετική από τη ρύθμιση του 1947/91 που έγινε πριν λίγους μήνες. Μήπως τάχα έγινε στην προοπτική κάποιων ιδιωτικοποιήσεων που θα έπρεπε να προσεχθούν ιδιαίτερα; 

Αυτά, λοιπόν, τα έσοδα δεν περιέρχονταν πλέον στον οργανισμό. Και πρέπει να σημειώσω ότι απο τα εκατόν εβδομήντα δισεκατομμύρια δρχ., τα εκατόν είκοσι οκτώ δισεκατομμύρια εξακόσια ενενήντα οκτώ εκατομμύρια δρχ. προέρχονταν απο την πώληση της "ΑΓΕΤ ΗΡΑΚΛΗΣ". Ταυτόχρονα όμως δεν λήφθηκε καμία μέριμνα, κύριοι συνάδελφοι, για την αντιμετώπιση των λογιστικών και ταμειακών προβλημάτων του οργανισμού. 'Ολες οι πληρωμές του δημοσίου για εξόφληση υποχρεώσεων του ΟΑΕ, βεβαιώθηκαν με μηνιαία προσαύξηση 3% έως 1.1.1996 και 2% μετά την 1.2.1996, αν και ήταν δεδομένη η αδυναμία του ΟΑΕ να αντιμετωπίσει τις οφειλές αυτές. 

Αυτή η ρύθμιση βαρύνει και την Κυβέρνηση του ΠΑ.ΣΟ.Κ. το 1996, βαρύνει όμως και την Κυβέρνηση της Νέας Δημοκρατίας, η οποία στο διάστημα 1990-1993 έκανε ό,τι ήταν αντίθετο προς την ορθή κατεύθυνση που έπρεπε να έχει η πολιτική και οικονομική αντιμετώπιση της λειτουργίας του ΟΑΕ. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποια ήταν η ορθή αντιμετώπιση; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Πρέπει να σημειώσουμε με έμφαση ότι αυτό το χρέος του ΟΑΕ στο δημόσιο, δηλαδή τα εξακόσια ενενήντα δισεκατομμύρια, συμπεριλαμβάνει και το ποσό των τριακοσίων ενενήντα τριών δισεκατομμυρίων δρχ. που είναι οι λογισθείσες προσαυξήσεις. 

Είναι, λοιπόν, φυσικό ότι εάν τα εκατόν εβδομήντα δισεκατομμύρια απο τις ιδιωτικοποιήσεις περιέρχονταν στον οργανισμό, σήμερα ο οργανισμός θα ήταν σε θέση, χωρίς να υπάρχει πρόβλημα, να καλύψει τα τριακόσια περίπου δισεκατομμύρια δραχμές που είναι οι πραγματικές σε εισαγωγικά, λογισθείσες κατά την άποψή μου, οφειλές του στο δημόσιο. Οι λογαρισμοί είναι πολύ καθαροί, κύριοι συνάδελφοι. Υπάρχει λογιστική ζημιά οκτακόσια είκοσι επτά δισεκατομμύρια δρχ. Εξ αυτών τριακόσια ενενήντα τρία δισεκατομμύρια είναι οι τόκοι και οι προσαυξήσεις που έχουν επιβληθεί στη βάση αυτής της διαχείρισης που έγινε. 

Από εκεί και πέρα υπάρχει απαίτηση του Ο.Α.Ε. από το δημόσιο λόγω της δοσοληψίας που υπήρξε για τις μετοχές της ΠΥΡΚΑΛ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

'Ενα-δύο λεπτά, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Νομίζω ότι είναι και η παρθενική σας ομιλία ως Υπουργού... 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δύο λεπτά μόνο θέλω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Ολη η βραδιά. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δύο λεπτά μόνο θέλω. 

... εκατόν είκοσι δισεκατομμυρίων (120.000.000.000) δραχμών που σημαίνει, κυρίες και κύριοι συνάδελφοι, ότι η πραγματική ζημιά, αφαιρουμένων και των εκατόν εβδομήντα δισεκατομμυρίων (170.000.000.000) δραχμών, που έπρεπε να έχουν περιέλθει στον Οργανισμό, φθάνει πράγματι στα εκατόν ένα δισεκατομμύρια (101.000.000.000) δραχμές που ανέφερε και ο κύριος Πρόεδρος του Ο.Α.Ε. Και από τα οποία βεβαίως θα έπρεπε, κατά την άποψή μου, να αφαιρείται και το ποσό που διατέθη για την εκκαθάριση σε τρίτους, ενώ μπορούσε να κάνει την εκκαθάριση ο Οργανισμός. 

Επίσης θα πρέπει να σας πω ότι υπάρχει μια επιβάρυνση του Οργανισμού με είκοσι δισεκατομμύρια (20.000.000.000) δραχμές, γιατί υποχρεώθηκε επί της διοίκησης του κ. Παπαγεωργίου να αναθέσει την εκκαθάριση σε θυγατρική τράπεζας, στην ΕΤΒΑ FINANCE, η οποία πληρώθηκε με είκοσι δισεκατομμύρια (20.000.000.000) δραχμές, ενώ την εκκαθάριση των επιχειρήσεων ήταν δυνατόν να την πραγματοποιήσουν οι δικηγόροι του Οργανισμού. 

Θα έχω και στη συνέχεια νομίζω την ευκαιρία να αναφερθώ και σε άλλες... 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης):...αιτιάσεις που έχουν κατατεθεί στην Αίθουσα από τους συναδέλφους της Αντιπολίτευσης. 

Κυρίες και κύριοι συνάδελφοι, η Κυβέρνηση προχωρεί στη λύση και εκκαθάριση του Ο.Α.Ε. Και δηλώσαμε από την αρχή ότι δεν επιθυμούμε αναψηλάφηση ή ιστορική αποτίμηση αυτής της πορείας. Εάν όμως τούτο είναι αναγκαίο, ας το κάνουμε με στοιχεία ακριβή και με την ειλικρίνεια που απαιτούν οι περιστάσεις. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Για δύο λεπτά μόνο, κύριε Πρόεδρε. 

Θα επαναλάβω αυτό το οποίο είπα χθες το βράδυ. Ο Οργανισμός Ανασυγκρότησης Επιχειρήσεων είναι το άγος των κυβερνήσεων του ΠΑΣΟΚ από το 1981 και μετά. Το κουβαλάτε αυτό το φορτίο και θα το κουβαλάτε πολιτικά σε όλη σας τη διαδρομή. Αυτό είναι το πρώτο. 

Επεσήμανα επίσης ότι αντί για Οργανισμό Ανασυγκρότησης Επιχειρήσεων έγινε ο οργανισμός ανάπτυξης των επιτηδείων. 

Το τρίτο και το σημαντικό, κύριε Πρόεδρε, είναι ότι συζητούμε για ένα τόσο μεγάλο θέμα, που στο τέλος της θητείας της αυτή η Κυβέρνηση αποφάσισε να κλείσει αυτό το άγος, με πλήρη άγνοια στοιχείων. 

Σας καλέσαμε χθες, κύριοι Υπουργοί της Κυβέρνησης, να φέρετε στην Εθνική Αντιπροσωπεία πλήρη στοιχεία για το τι κόστισε στον ελληνικό λαό ο Οργανισμός Ανασυγκρότησης Επιχειρήσεων. Και όχι μόνο αυτά τα περίπου χίλια δισεκατομμύρια που προκύπτουν από αυτό το νομοσχέδιο. Εγώ είμαι βέβαιος ότι ξεπερνά τα τέσσερις χιλιάδες δισεκατομμύρια η συνολική επιβάρυνση, την οποία έχει μέχρι σήμερα ο φορέας αυτός στην πλάτη του ελληνικού λαού. Γιατί και με αυτόν τον τρόπο, εκτός από τη δυσβάστακτη φορολογία, το ΠΑΣΟΚ βάζει το χέρι του στη τσέπη του ελληνικού λαού. Γι' αυτό δεν υπάρχουν χρήματα για κοινωνική προστασία. Γι' αυτό δεν υπάρχουν χρήματα για άλλους τομείς. Διότι ξοδεύονται ή για τον κομματικό στρατό ή για να καλύψουν αυτού του είδους τα μέτωπα που άνοιξε ο σοσιαλισμός στις αρχές της δεκαετίας του '80. Τότε που σας έλεγα ότι και η καρδιά και η πρακτική σας λειτουργούσαν αριστερά. 

Σήμερα ναι μεν η καρδιά είναι στη θέση της, αλλά η πρακτική σας είναι φιλελεύθερη. Σπεύδετε αγκομαχώντας να αντιγράψετε φιλελεύθερες πολιτικές και κινείσθε, όπως θα έλεγε περιγραφικά κανείς, με την καρδιά αριστερά, αλλά την πολιτική πρακτική δεξιά. 

Και το τέταρτο και μεγάλο ζήτημα το οποίο ανακύπτει είναι το εξής: Δεν μπορεί η Κυβέρνηση όταν κάνει τέτοιου είδους ρυθμίσεις, κύριε Πρόεδρε, να αφήνει στο σκοτάδι όλους τους Βουλευτές και κύρια τους Βουλευτές της Συμπολίτευσης, που καλούνται να ψηφίσουν τέτοιου είδους διατάξεις, χωρίς να δίνει ακριβή στοιχεία για το τι ήταν το κόστος από τη λειτουργία αυτού του Οργανισμού, που είναι ότι χειρότερο. 

Θα μείνει μνημείο στην ιστορία αυτού του αιώνα η δημιουργία αυτού του οργανισμού, την εποχή βεβαίως που ήσασταν νεοφώτιστοι Μαρξιστές και σοσιαλιστές. Βεβαίως, τελευταία ακούω ορισμένους από τους συναδέλφους να λένε "ήταν η εποχή εκείνη που επηρεαζόμασταν από το Μαρξισμό". Τώρα έχετε άλλου είδους μοντέλα να αντιγράφετε, γιατί τίποτα δικό σας δεν έχετε και σπεύδετε αγκομαχώντας. Αλλά όσο και να προσπαθήσετε, όποιες ενέργειες και να κάνετε, όποια παροχολογία και αν χρησιμοποιήσετε, ύστερα βεβαίως από το αποτέλεσμα των ευρωεκλογών και των νομαρχιακών και των δημοτικών, τίποτα δεν σας σώζει. 'Οταν θα στηθούν οι κάλπες ο ελληνικός λαός θα σας δώσει ηχηρότατο μάθημα και μάλιστα, για πολλές τετραετίες. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπακογιάννη, Κοινοβουλευτική Εκπρόσωπος της Νέας Δημοκρατίας, έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, κυρίες και κύριοι συνάδελφοι, έλλειψε το θάρρος στη συζήτηση αυτή σήμερα στη Βουλή. Και σήμερα και χθες δυστυχώς. 

Θα περίμενα -και ειλικρινώς το λέω- και από τον εισηγητή της Πλειοψηφίας και από τους αρμοδίους Υπουργούς να ακούσω, τουλάχιστον ευθαρσώς, μια αυτοκριτική γι'αυτό το οποίο συνέβη όλα αυτά τα χρόνια με τον Ο.Α.Ε. 

Θα προσπαθήσω, λοιπόν, ψύχραιμα να θυμίσω στην Εθνική Αντιπροσωπεία ορισμένα στοιχεία. Η δημιουργία του Ο.Α.Ε. το 1983 μπορεί πράγματι να χαρακτηριστεί σαν ένα από τα πλέον ενδεικτικά παραδείγματα κρατικού παρεμβατισμού. Θυμίζω την ημερομηνία, γιατί, κυρίες και κύριοι συνάδελφοι, εκείνη την εποχή σε όλες τις υπόλοιπες χώρες γύρω μας είχε αρχίσει η ακριβώς αντίθετη πορεία, η πορεία των αποκρατικοποιήσεων, η πορεία προς τον φιλελευθερισμό, μια πορεία που με καθυστέρηση πολύ μεγάλη, σήμερα υιοθετείτε και εσείς. 

Εκείνη την εποχή έγιναν απίστευτοι νομικοί πειραματισμοί, τους οποίους τους πληρώνουμε ακόμα σήμερα. Σας θυμίζω ότι σήμερα που μιλάμε πάρα πολλές εκατοντάδες υποθέσεις είναι στα δικαστήρια και στα ελληνικά και στα ευρωπαϊκά και δεν έχουν ακόμα επιλυθεί. Και αυτό ο κύριος αρμόδιος Υπουργός το ξέρει πολύ καλά. 

Κατά τη διάρκεια της τριετίας της Νέας Δημοκρατίας, για την οποία τόσο πολύ μεγάλη κουβέντα γίνεται, υπήρξε μια σημαντικότατη αλλαγή. Ο Ο.Α.Ε. από οργανισμός κρατικοποιήσεων έγινε οργανισμός αποκρατικοποιήσεων. Και όσο ο κύριος συνάδελφος, εισηγητής της Πλειοψηφίας, να θέλει να το αρνηθεί, επειδή μας ρώτησε τι έκανε ο Ο.Α.Ε., να του θυμίσω ότι ο Ο.Α.Ε. έκανε αναμφισβήτητα την αποκρατικοποίηση της "ΑΓΕΤ-ΗΡΑΚΛΗΣ", για την οποία τόση πολλή κουβέντα είχε γίνει τότε, τέτοιες δεσμεύσεις είχε αναλάβει το ΠΑ.ΣΟ.Κ. και σήμερα είναι περήφανο που τουλάχιστον η πορεία της αποκρατικοποίησης της "ΑΓΕΤ-ΗΡΑΚΛΗΣ" έγινε όπως έγινε και έχουμε τα οικονομικά αποτελέσματα που έχουμε, της "ΕΛΒΙΝ", της "ΟΛΥΜPIC MARINE", τα "ΠΛΑΣΤΙΚΑ ΚΑΒΑΛΑΣ", της "ΒΑΛΝΤΕΛΝΤΕΝ". Αλλά κυρίως, κυρίες και κύριοι συνάδελφοι, έκανε ένα θεσμικό πλαίσιο ο Ο.Α.Ε., το οποίο και το ΠΑ.ΣΟ.Κ. το συνέχισε, ακριβώς το ίδιο, το οποίο επέτρεψε να προχωρήσουν κάποιες αποκρατικοποιήσεις. Επέτρεψε να προχωρήσουν κάποιες αποκρατικοποιήσεις, άλλες με μεγαλύτερη, άλλες με μικρότερη επιτυχία. 

Σημασία όμως έχει ότι κατά τη διάρκεια και κατά την πορεία ο Ο.Α.Ε. δεν μπόρεσε ούτε το έργο βεβαίως, το οποίο θεωρητικώς είχε εξαγγελθεί, να επιτελέσει, αλλά κατέληξε σε έναν αμαρτωλό οργανισμό, ο οποίος εκτός όλων των άλλων, ιδιαίτερα κατά την πρώτη περίοδο είχε ουσιαστικό παρεμβατικό ρόλο στην ανταγωνιστικότητα της ελληνικής οικονομίας. Σας το είπαμε πολλές φορές. Και θα περίμενα τουλάχιστον από κάποιους εδώ μέσα να πουν "ναι, είναι αλήθεια αυτό, συνέβη". Να πουν ότι οι επιχειρήσεις του Ο.Α.Ε. πουλούσαν κάτω από το κόστος και φέρανε υγιείς βιομηχανίες στα όρια της χρεοκοπίας, διότι βεβαίως καμία βιομηχανία δεν μπορούσε να ανταγωνιστεί μια βιομηχανία η οποία πουλούσε όσο-όσο, διότι τα έξοδά της της τα κάλυπτε ο 'Ελληνας φορολογούμενος. 'Εγινε εδώ πέρα πολύ μεγάλη κουβέντα γι'αυτές τις τριάντα χιλιάδες θέσεις εργασίας. Και πράγματι είναι τριάντα χιλιάδες εργαζόμενοι. 

Αλλά, κυρίες και κύριοι συνάδελφοι -το είπε πριν και ο κ. Μητσοτάκης και θέλω να το επαναλάβω- ο μακαρίτης ο Γεννηματάς μαζί με όλους τους υπόλοιπους, οι οποίοι είχαν την οικονομική ευθύνη της Οικουμενικής Κυβέρνησης, παραδέχθηκαν ότι για μια θέση εργασίας πληρώθηκαν ακριβώς τα τετραπλά χρήματα απ'ό,τι θα πληρωνόντουσαν εάν οι εργαζόμενοι τα έπαιρναν. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Αυτήν την αυτοκριτική πρέπει να την κάνουμε τουλάχιστον σήμερα, την ημέρα που θεωρητικώς παύει να υπάρχει ο Ο.Α.Ε. και να έχουμε το θάρρος να πούμε ότι αυτή η πολιτική μας οδήγησε εκεί και επιτέλους να βγάλουμε κάποια συμπεράσματα από αυτά τα λάθη. 

Θέλω τώρα να αναφερθώ στο αύριο. Εγώ ανησυχώ πάρα πολύ για το ποιο θα είναι το αύριο, κύριε Υπουργέ, και σας το λέω ειλικρινά. Ο Ο.Α.Ε. που έγινε για να εκκαθαρίσει τις εταιρείες μεταβάλλεται σε εκκαθαριστή Ο.Α.Ε. Στο νομοσχέδιο δεν υπάρχει κανένα χρονικό όριο. Πόσο θα διαρκέσει ο εκκαθαριστής Ο.Α.Ε.; Τι θα κάνει ακριβώς ο εκκαθαριστής Ο.Α.Ε.; Πώς θα μπορέσει αυτός ο Ο.Α.Ε. αύριο το πρωί, με αυτές τις νομικές εκκρεμότητες να προχωρήσει; Υπάρχει "σιγή ιχθύος", κυρίες και κύριοι συνάδελφοι. 

Θέλω να σημειώσω ότι ελπίζω πως η Βουλή των Ελλήνων σε πέντε χρόνια από σήμερα, όσοι από μας θα είμαστε εδώ, να μην ξαναθυμηθούμε αυτήν τη συζήτηση και να μιλήσουμε ότι οι εκκρεμότητες και ο τρόπος με τον οποίο πάμε σήμερα να λύσουμε το πρόβλημα του Ο.Α.Ε. δεν ήταν απλώς μία συνέχιση με άλλη ταμπέλα για να γλιτώσει ο κ. Σημίτης από την 'Εκθεση Θεσσαλονίκης τη δυσκολία, αλλά να έχει παραμείνει ο Ο.Α.Ε., να έχουν παραμείνει οι αμαρτωλές συνήθειες του Ο.Α.Ε. να έχουμε συμφωνήσει όλοι, από όλες τις πτέρυγες -άκουσα με προσοχή τον κύριο εισηγητή της Πλειοψηφίας να το λέει- ότι είναι βέβαιο ότι πλούτισαν άνθρωποι εις βάρος του Ο.Α.Ε. και να έχουμε συνεχίσει όλη αυτήν την ιστορία της εκκαθάρισης, χωρίς να έχουμε θέσει τέρμα στη σπατάλη, στη ρεμούλα και στη διαφθορά. 

Την πολιτική επιλογή του ΟΑΕ προ δέκα ετών ομολογώ ότι παλεύετε μερικοί από σας ηρωϊκά να την υποστηρίξετε. Το κατανοώ και πολιτικά γιατί πρέπει να βρείτε έναν τρόπο να επιβιώσετε ανάμεσα στο χθες και στο σήμερα, αλλά οι σημερινές αποφάσεις, οι οποίες θα κριθούν σε πέντε χρόνια, δεν μπορούν να μην έχουν τα ουσιαστικά αποτελέσματα τα οποία περιμένουμε. 

Μου έκανε φοβερή εντύπωση ότι δεν υπάρχει καμία φράση μέσα στο νομοσχέδιο που να λέει τι θα γίνει με τις ουσιαστικές και μεγάλες εκκρεμότητες του Ο.Α.Ε. "Τις μεταφέρουμε τώρα σε τράπεζες" λέει. Πάει στο Υπουργείο Εθνικής Οικονομίας, το οποίο θα αναθέσει την εκκαθάριση του Ο.Α.Ε. σε εκκαθαριστικές τράπεζες. 'Εχω την αίσθηση ότι το μόνο πράγμα το οποίο θα κάνουμε θα είναι να διαιωνίσουμε ένα πρόβλημα, με τον τρόπο με τον οποίο παίρνουμε τις αποφάσεις σήμερα. 

Η Νέα Δημοκρατία τοποθετήθηκε ανοιχτά και θέλω απλώς να επαναλάβω ότι εμείς συμφωνούμε με το κλείσιμο του Ο.Α.Ε. Βεβαίως, συμφωνούμε σε κάτι το οποίο πιστεύουμε ότι άργησε έξι χρόνια. Εμείς το είχαμε προτείνει και είχαμε καταθέσει τροπολογία στη Βουλή πριν από έξι χρόνια. Εάν τότε είχε συμβεί, κυρίες και κύριοι συνάδελφοι, σήμερα δεν θα μιλούσαμε πάντως για εξακόσια ογδόντα δισεκατομμύρια (680.000.000.000) δραχμές. Θα μιλούσαμε αναμφισβήτητα για πολύ λιγότερα χρήματα, τα οποία έχουν βγει από τον ιδρώτα του ελληνικού λαού. Θα μιλούσαμε για λιγότερες σπατάλες και για λιγότερες ρεμούλες. 

Μία τελική παρατήρηση, που θα ήθελα να κάνω, αφορά το καθεστώς των υπαλλήλων του Ο.Α.Ε. Ο Ο.Α.Ε έχει τριάντα έξι υπαλλήλους. 'Ολοι οι υπόλοιποι είναι αυτοί οι περίφημοι άνθρωποι οι οποίοι συνεργάστηκαν κατά διαστήματα με τον ΟΑΕ, δικηγόροι, εκκαθαριστές και πάσης φύσεως αρμόδιοι. Δεν μιλώ γι' αυτούς. Μιλώ για τους υπαλλήλους του Ο.Α.Ε. Στο νομοσχέδιο δεν λέτε πως μετατάσσονται. Νομίζω ότι καλό είναι να το ξεκαθαρίσετε λέγοντας το νόμο, που είναι ο νόμος με τον οποίο μετατάσσονται όλοι οι υπάλληλοι από τις ανώνυμες εταιρείες, έτσι ώστε τουλάχιστον αυτοί οι τριάντα έξι άνθρωποι να μη νομίζουν ότι θα είναι αυτοί που "θα πληρώσουν το μάρμαρο". 

ΠΡΟΕΔΡΕΥΩΝ (Νικόλαος Κατσαρός): Ο επίτιμος Πρόεδρος της Νέας Δημοκρατίας, έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, είχα την ευκαιρία το πρωϊ να κάνω γενικές παρατηρήσεις για τον Ο.Α.Ε. Θα μου επιτρέψετε να συμπληρώσω τις σκέψεις μου και να τοποθετηθώ. 

Διάβασα με προσοχή το κεφάλαιο, κύριε Υφυπουργέ, για το οποίο συζητούμε σήμερα. Η πρώτη απορία που μου εγεννήθη είναι η εξής: Αυτό το οποίο κάνετε σήμερα, γιατί δεν το κάνατε αμέσως μόλις γίνατε Κυβέρνηση; Γιατί εμποδίσατε την εκκαθάριση του ΟΑΕ, την οποία εμείς είχαμε βάλει μπροστά, όταν ανετράπημεν με τον τρόπο που ανετράπη η τότε Κυβέρνηση; Κάποιος από εσάς τους κυρίους του ΠΑ.ΣΟ.Κ. ας κάνει κάποτε τον κόπο να μετρήσει αυτά τα έξι χρόνια ο ΟΑΕ τι στοίχισε οικονομικά στον 'Ελληνα φορολογούμενο και ακόμα περισσότερο, τι στοίχισε ηθικά. Γιατί κανένας εδώ μέσα δεν μπορεί να αρνηθεί ότι ο ΟΑΕ και οι προβληματικές επιχειρήσεις υπήρξαν άνδρο διαφθοράς. Εκεί έγινε ρεμούλα απίστευτη. Πέσαν σαν ακρίδες απάνω πολλοί και ποικίλοι για να επωφεληθούν. 

Κύριοι συνάδελφοι, όταν ο κ. Αρσένης εφεύρε την κοινωνικοποίηση, ήταν προφανές ότι ο άνθρωπος -πολλοί από εσάς ίσως ήσασταν και Βουλευτές τότε- τσάρος της οικονομίας ένα διάστημα, είχε τριτοκοσμικές αντιλήψεις και πήγε τελείως αντίθετα προς το ρεύμα της εποχής. Γύρισε το τιμόνι ανάποδα. Την ώρα που ο κόσμος πήγαινε στη φιλελευθεροποίηση, αυτός εφεύρε μία ειδική μορφή, νόμισε, κρατικοποίησης. 

Θυμάμαι τότε ότι είχα την ευκαιρία να κάνω τον πρώτο τηλεοπτικό ζωντανό διάλογο με τον κ. Αρσένη και με το μακαρίτη τον Αμπατιέλο. Πράγματι, ο άνθρωπος τα είχε χαμένα. Δεν μπορούσε να εξηγήσει τι θα πει κοινωνικοποίηση, τι διαφέρει η κοινωνικοποίηση από την κρατικοποίηση, αφού κρατικοποίηση στην ουσία έκανε. Και ήταν μία εσφαλμένη πολιτική. Μια πολιτική την οποία και το ίδιο το ΠΑ.ΣΟ.Κ. δεν ακολούθησε στη συνέχεια ή μάλλον για την οποία δεν ήτο ευτυχισμένο και το ΠΑ.ΣΟ.Κ. στη συνέχεια. 

Σας είπε η κ. Μπακογιάννη, το είπα και εγώ χθες, τουλάχιστον είχαμε συμπεράνει την εποχή της Οικουμενικής Κυβέρνησης και της συνεργασίας με την Αριστερά ότι ήταν λάθος αυτή η πολιτική. Τώρα θέλετε εσείς οι εκσυγχρονιστές του κ. Σημίτη να έρθετε να στηρίξετε μία αποτυχημένη σοσιαλίζουσα κρατικίστικη πολιτική; Αυτό δεν το καταλαβαίνω, κύριε Πρόεδρε. Αυτό μου δημιουργεί μελαγχολικές σκέψεις. Είδα τώρα τον κύριο Υφυπουργό να βγαίνει και να αναγιγνώσκει. Πώς να μην αναγνώσει! Υποστηρίζεται αυτή η υπόθεση; Γραμμένο κείμενο μας διάβασε, διότι δεν είχε το θάρρος να μιλήσει καθαρά. Τι να υποστηρίξει από αυτήν την πολιτική!! 

'Οταν η Νέα Δημοκρατία έγινε κυβέρνηση, θέλησε να κλείσει αυτήν την πληγή. Προσπαθήσαμε να εκποιήσουμε το ταχύτερο τις προβληματικές επιχειρήσεις. Πετύχαμε κατά ένα ποσοστό και είμαστε έτοιμοι μετά την πώληση μάλιστα και της "ΑΓΕΤ", που ήταν το δυσκολότερο κομμάτι, να κλείσουμε τον ΟΑΕ. 'Επρεπε να προχωρήσετε σε κλείσιμο και έπρεπε να δεχθείτε ότι αυτό το οποίο έγινε ήταν λάθος. 

Εγώ εάν τα λέω αυτά, δεν τα λέω διότι πιστεύω ότι μπορεί τίποτα καλύτερο να γίνει από αυτό το οποίο κάνετε εσείς σήμερα. Η κ. Μπακογιάννη έχει απόλυτο δίκιο ότι θα μας κυνηγούν οι αμαρτίες, θα κυνηγούν δηλαδή το ελληνικό δημόσιο, το οποίο αναγκαστικά γίνεται διάδοχος από την ώρα που θα τελειώσει η εκκαθάριση όπως προβλέπεται από το νόμο, πιθανώς για δεκαετίες. Διότι εδώ υπάρχουν απαιτήσεις, μεγάλες απαιτήσεις και υπάρχουν ευρωπαϊκά δικαστήρια, υπάρχουν ακόμη και ελληνικά δικαστήρια και δεν ξέρω πότε θα τελειώσουν αυτές οι αμαρτίες. 

'Επρεπε, εν πάση περιπτώσει, να τεθεί ένα τέρμα, κύριε Πρόεδρε. 'Επρεπε να κλείσει. Και με την έννοια αυτή ψηφίζουμε και χαιρόμαστε, γιατί γίνεται επιτέλους αυτή η κίνηση. Αλλά το να έρχεται η εκσυγχρονιστική Κυβέρνηση να υποστηρίζει την πολιτική των προβληματικών, αυτό, κύριε Πρόεδρε, μου δημιουργεί μεγάλη ανησυχία. Διότι υποτίθεται ότι σήμερα η Κυβέρνηση ακολουθεί άλλη πολιτική. Πώς θέλετε να είσθε πειστικοί ότι ακολουθείτε φιλελεύθερη πολιτική όταν υποστηρίζετε τη χειρότερη έκφραση της λαϊκίστικης, σοσιαλίζουσας πολιτικής του κ. Αρσένη; 

Κύριε Πρόεδρε, εγώ τα λέω αυτά από πόνο και από ανησυχία. Επιτέλους, ας ξεκαθαρίσει ο κ. Σημίτης ποια πολιτική θέλει. 

Θέλει φιλελεύθερη πολιτική πράγματι; Ας την εφαρμόσει στην πράξη και ας καταλάβει ότι η φιλελεύθερη πολιτική έχει ταυτόχρονα και ορισμένες συνέπειες, τις οποίες δεν μπορεί να αγνοήσει. Πρέπει να δεχθούμε την οικονομική πραγματικότητα, αυτή που είναι, και να μη νομίζουμε ότι μπορούμε επ' άπειρον να ακολουθούμε πολιτική στρουθοκαμήλου. Είναι το μεγάλο πρόβλημα της παρούσης ώρας και γι' αυτό ακριβώς έκανα την παρέμβασή μου διότι επί του συγκεκριμένου νομοσχεδίου δεν έχω να πω τίποτε παραπάνω. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, εχετε το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Υπάρχει μία σύγχυση η οποία νομίζω ότι έχει γίνει κατανοητή από την πλειοψηφία των μελών του Τμήματος. Η πολιτική που επιλέξαμε το 1983, για να στηρίξουμε την προσπάθεια εξυγίανσης των προβληματικών και υπερχρεωμένων επιχειρήσεων, -δημιουργοί των οποίων δεν είμαστε εμείς, αλλά εκείνοι που κυβέρνησαν τη δεκαετία του 1970 και χειρίστηκαν με έναν τρόπο απαράδεκτο το τραπεζικό σύστημα, στο οποίο επισώρευσαν αυτά τα δανειακά βάρη- αυτή η πολιτική έχει εγκριθεί από τον ελληνικό λαό κατ' επανάληψη και για την εποχή της υπήρξε η σωστότερη δυνατή. Δεν ερχόμαστε τώρα να πούμε ότι στις σημερινές συνθήκες είναι δυνατό να ξαναφέρουμε έναν παρόμοιο νόμο 1386. Εμείς καταργούμε τον ΟΑΕ ακριβώς γιατί πιστεύουμε ότι περάτωσε το έργο του με αδυναμίες, με παραλείψεις. 

'Ομως, Ο ΟΑΕ, ιδιαίτερα στην περίοδο του '83-'89, στήριξε την απασχόληση και διέσωσε το τραπεζικό σύστημα από σχεδόν βέβαιη κατάρρευση. Οι τριάντα χιλιάδες εργαζόμενοι, που συνέχιζαν να εργάζονται και εκ των οποίων όσοι απεχώρησαν, απεχώρησαν πλήρως αποζημιωμένοι, είναι μάρτυρες της ορθότητας εκείνης της πολιτικής. Δεν διακηρύξαμε εμείς ότι δεν υπήρξαν αδυναμίες και λάθη. 

Εξάλλου, το γεγονός, κύριε επίτιμε Πρόεδρε της Νέας Δημοκρατίας, ότι συμφωνούμε για την επαναφορά των παραγράφων 5, 6 και 7 στο άρθρο 19 για την υποχρέωση των δικηγόρων που χειρίστηκαν υποθέσεις να κληθούν και να "απολογηθούν" για τον τρόπο με τον οποίο χειρίστηκαν αυτές τις υποθέσεις, δείχνει ότι θέλουμε με απόλυτη διαφάνεια να προχωρήσουμε στην εκκαθάριση του ΟΑΕ. 

Επίσης, θα ήθελα να σημειώσω ότι είναι κάπως υποκριτικό να υποστηρίζετε σήμερα ότι οι απόψεις που εκφράστηκαν την περίοδο εκείνη του 1983 σχετικά με την προσπάθεια εξυγίανσης των υπερχρεωμένων επιχειρήσεων, ήταν "τριτοκοσμικές" απόψεις και ότι τάχα ο κ. Αρσένης ήταν έξω από την πραγματικότητα της περιόδου. 

Κύριε Μητσοτάκη, αν διατρέξετε το κείμενο του ιδρυτικού νόμου, θα δείτε ότι είναι ένα νομοθέτημα το οποίο σήμερα χώρες που έχουν το βαθμό ανάπτυξης που είχε η χώρα μας το 1981, θα μπορούσαν να χρησιμοποιήσουν αυτό το νομοθέτημα για να εξυγιάνουν τη δική τους οικονομική ζωή. 

Επίσης, εμείς δεν είμαστε δογματικά προσκολλημένοι σε έτοιμες συνταγές που τάχα ίσχυσαν το παρελθόν. Είμεθα έτοιμοι κάθε στιγμή να αμφισβητούμε και τις πίστεις μας και τις αμφιβολίες μας. Και αυτό το έχουμε κάνει και ο ελληνικός λαός επιβράβευσε αυτήν την πολιτική του εκσυγχρονισμού, εκσυγχρονισμού και του πολιτικού μας λόγου και των πολιτικών μας πρακτικών. 

'Ηθελα να κάνω μία τελευταία αναφορά, κύριε Πρόεδρε, για το θέμα του προσωπικού. Το προσωπικό του ΟΑΕ σήμερα είναι τριάντα οκτώ άτομα, που εργάζονται στον ΟΑΕ και πέντε αποσπασμένοι σε εταιρείες υπό εκκαθάριση. Δεν υπάρχει, κύριε Μπούτα, άλλο προσωπικό του ΟΑΕ που να απασχολείται έμμεσα ή εκ πλαγίου με τον Οργανισμό. 

Η διάταξη του άρθρου με το οποίο μετατάσσονται αυτοί οι υπάλληλοι -αναφέρομαι στο άρθρο 20, στα θέματα προσωπικού- είναι διατυπωμένη με τέτοιον τρόπο, που καλύπτει απολύτως τους εργαζομένους στον Οργανισμό. 

H προσθήκη η οποία έγινε το πρωί από τον Υπουργό Ανάπτυξης, με βάση την οποία οι μεταφερόμενοι κατατάσσονται σε μισθολογικά κλιμάκια ανάλογα με τα προσόντα τους και με το χρόνο προϋπηρεσίας τους στον Ο.Α.Ε. και τον ανεγνωρισμένο από τον Ο.Α.Ε. χρόνος επιλύει τα όποια τυχόν προβλήματα φοβόντουσαν οι εργαζόμενοι ότι μπορούσαν να υπάρξουν στο μέλλον. 

ΘΕΟΔΩΡΑ ΜΠΑΚΟΓΙΑΝΝΗ: Γιατί δεν βάζετε "βάσει του νόμου"; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Καταλήγοντας θέλω να σημειώσω ότι η εκκαθάριση του Ο.Α.Ε. θα περατωθεί στο συντομότερο δυνατό χρόνο. Η απόφαση της Κυβέρνησης είναι να τελειώνει αυτή η ιστορία. Ταυτόχρονα όμως είμαστε αποφασισμένοι να περιφρουρήσουμε το δημόσιο συμφέρον και το δημόσιο χρήμα που θα διαχειριστεί ο Ο.Α.Ε. μαζί με την εκκαθαρίστρια τράπεζα, καθώς και τα συμφέροντα των υπό εκκαθάριση των επιχειρήσεων. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κυρία Μπακογιάννη, έχετε το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, η ώρα είναι 20.10'. Αυτήν τη στιγμή κατατίθενται δύο τροπολογίες για τις οποίες είχε κάνει λόγο νωρίτερα ο Υπουργός Ανάπτυξης. Είχε συμφωνηθεί ότι θα κατατεθούν το πρωί. Είχε δε πει ότι είναι τροπολογίες οι οποίες είναι ήσσονος σημασίας. 'Ομως η τροπολογία που έχω μπροστά μου μόνο ήσσονος σημασίας δεν μπορεί να χαρακτηριστεί. Είναι ένα άλλο νομοσχέδιο, το οποίο δημιουργεί τεχνολογικά πάρκα, κάνει εταιρείες. Η Νέα Δημοκρατία είναι αδύνατον να συμφωνήσει να συζητηθούν αυτές οι τροπολογίες. Δεν έχουμε το χρόνο να τις μελετήσουμε. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κυρία Μπακογιάννη, θα συζητηθούν με το επόμενο κεφάλαιο στην αυριανή συνεδρίαση, αυτές οι τροπολογίες. 

ΘΕΟΔΩΡΑ ΜΠΑΚΟΓΙΑΝΝΗ: Τη νύχτα δεν μπορούμε, κύριε Υφυπουργέ, να μελετήσουμε αυτές τις τροπολογίες. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Είναι η συνήθης διαδικασία που τηρείται στο Κοινοβούλιο. 

Πέραν αυτών, συμφωνήθηκε το μεσημέρι, κατά την αποχώρησή σας ότι θα κατατεθούν. Κατατέθηκαν το μεσημέρι. Απλώς στις 19.00' προωθήθηκαν στις υπηρεσίες. Η Βουλή το μεσημέρι δεν λειτουργεί. 

ΘΕΟΔΩΡΑ ΜΠΑΚΟΓΙΑΝΝΗ: Γνωρίζετε πολύ καλά τι έγινε στη συζήτηση, παρουσία του Προέδρου της Βουλής, του κ. Κακλαμάνη, σήμερα το πρωί. Υπήρξε η δέσμευση του Υπουργείου σας να καταθέσει μέχρι το μεσημέρι τις τροπολογίες. Οι περισσότεροι συνάδελφοι -κι εγώ- δεν ήμασταν μέλη της Διαρκούς Επιτροπής. 'Αρα, δεν έχω γνώση του τι είπε εκεί ο κύριος Υπουργός. Εδώ πάντως, στο Τμήμα, ο κύριος Υπουργός είπε ότι θα είναι δύο τροπολογίες ήσσονος σημασίας. Αυτή η τροπολογία που έχω μπροστά μου δεν μπορεί να χαρακτηριστεί ήσσονος σημασίας. Είναι αδύνατον να προλάβουμε να τοποθετηθούμε μέσα σε τέσσερις ώρες και να προλάβουμε να σας πούμε αύριο το πρωί ποία είναι η θέση μας. 

Υποβαθμίζεται η Βουλή, κύριε Πρόεδρε, με αυτόν τον τρόπο, δηλαδή με τον τρόπο που έρχονται οι τροπολογίες. Αντιλαμβάνομαι ότι όλοι οι συνάδελφοι, για να μπορέσουν να κάνουν σοβαρά τη δουλειά τους και να τοποθετηθούν υπεύθυνα, χρειάζονται χρόνο για τη μελέτη. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κυρία Μπακογιάννη, επικαλούμαι τη μαρτυρία των συναδέλφων που συμμετείχαν στη Διαρκή Επιτροπή. Αυτές οι τροπολογίες ανακοινώθηκαν και εξηγήθηκαν από τον Υπουργό Ανάπτυξης, ο οποίος διαβεβαίωσε την Επιτροπή ότι θα είναι έτοιμες να κατατεθούν έγκαιρα στο Τμήμα. Είναι έγκαιρη η κατάθεση, όταν πρόκειται αύριο το πρωί να συζητήσουμε αυτό το κεφάλαιο. Ποτέ στη Βουλή δεν είχαμε χρόνο μεγαλύτερο των δεκαέξι, είκοσι ωρών από την κατάθεση μίας υπουργικής τροπολογίας. Μου φαίνεται ότι είστε υπερβολική. 

ΠΡΟΕΔΡΕΥΩΝ (Νικόλαος Κατσαρός): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, το τρίτο κεφάλαιο του υπό συζήτηση σχεδίου νόμου, που αφορά τη θέση υπό εκκαθάριση του Οργανισμού Ανασυγκρότησης Επιχειρήσεων, δίνει ανάγλυφα την εικόνα των δύο όψεων του πάλαι ποτέ διαλάμψαντος σοσιαλιστικού κινήματος, αυτού του Ιανού της πολιτικής μας ζωής. 

Οι δύο αυτές όψεις, είναι από τη μια πλευρά η εποχή του κρατισμού. 'Οταν ο τότε τσάρος, όπως τόνισε και θύμισε ο κ. Μητσοτάκης, της Εθνικής Οικονομίας, ο κ. Αρσένης, έκτιζε τα "χειμερινά ανάκτορα" του οικοδομήματος του ΠΑ.ΣΟ.Κ στο Υπουργείο Εθνικής Οικονομίας. Σήμερα χτίζει με ζήλο τα θερινά ανάκτορα στην Οδό Μητροπόλεως. 

ΚΙΜΩΝ ΚΟΥΛΟΥΡΗΣ: Είμαστε περήφανοι. Γι' αυτό σώσαμε όλο το τραπεζικό σύστημα! 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Κουλούρη, θα έλθω παρακάτω στην συνέχεια του ΠΑ.ΣΟ.Κ. 

Τότε λοιπόν, ήταν η εποχή του κρατισμού. Και η σημερινή εποχή... 

ΚΙΜΩΝ ΚΟΥΛΟΥΡΗΣ: ...(Δεν ακούστηκε) 

ΠΡΟΕΔΡΕΥΩΝ (Νικόλαος Κατσαρός): Παρακαλώ, δεν έχετε το λόγο. 

Να μη γράφεται τίποτα στα Πρακτικά, από όσα λέει ο κ. Κουλούρης. 

ΠΡΟΚΟΠΗΣ ΠΑΥΛΟΠΟΥΛΟΣ: Θα έλθω και στα σημερινά. 

Ερχόμαστε στη δεύτερη σημερινή εποχή. Θα μου επιτρέψετε να την πω την εποχή των "ντελικάτων εραστών", κατά το Ρήγα Φεραίο, του φιλελευθερισμού. Ενός φιλελευθερισμού όμως που δεν τον γνωρίζουν και εξ αυτού του λόγου τον κακοποιούν και μάλιστα πολλές φορές βάναυσα. 

Αυτές είναι οι δύο όψεις που έχει περάσει. το ΠΑΣΟΚ. 

Το κακό είναι ότι αυτές οι δύο όψεις συνεχίζονται μέσα στο ΠΑ.ΣΟ.Κ και σήμερα. Υπάρχουν εκείνοι που εξακολουθούν να είναι υπερήφανοι για το οικοδόμημα του Οργανισμού Ανασυγκρότησης Επιχειρήσεων της δεκαετίας του 1980. Ακόμα και σήμερα μέσα στη Βουλή ακούσαμε προηγουμένως να το λέει ο κ. Κουλούρης και, περίπου, ο εισηγητής του ΠΑΣΟΚ. Και οι άλλοι, εκείνοι που προσπαθούν να μας πουν, όπως ο κύριος Υπουργός, οπαδός του εκσυγχρονισμού στο χώρο του ΠΑ.ΣΟ.Κ, ότι επιτέλους ξεφορτωνόμαστε αυτόν τον Οργανισμό Ανασυγκρότησης Επιχειρήσεων. Ομολογεί τέλος πάντων ότι δεν είχε δα και τα καλύτερα αποτελέσματα. 

Κυρίες και κύριοι συνάδελφοι του ΠΑ.ΣΟ.Κ., ξέρετε τι μου θυμίζετε με το παράδειγμα του Οργανισμού Ανασυγκρότησης Επιχειρήσεων; Τα μεταχειρισμένα αυτοκίνητα, όπου κανείς χαίρεται δύο φορές. Μία φορά όταν τα αποκτά και μία φορά όταν τα ξεφορτώνεται. Αυτή είναι η τακτική σας σε ό,τι αφορά τον Οργανισμό Ανασυγκρότησης Επιχειρήσεων. 

Θα μου ήταν αδιάφορο το πώς σκέφτεται το ΠΑ.ΣΟ.Κ, αν δεν ήταν υποχρεωμένο τουλάχιστο να απολογηθεί σε αυτήν την Αίθουσα για τα εξής απλά πράγματα: Τι συνέβη με αυτόν τον Οργανισμό; Τι έκανε ως σήμερα και σε επίπεδο ανασυγκρότησης επιχειρήσεων και σε επίπεδο εργατικού δυναμικού και σε επίπεδο κόστους: Τι κόστισε επιτέλους αυτός ο Οργανισμός Ανασυγκρότησης Επιχειρήσεων στον ελληνικό λαό, στην ελληνική οικονομία και βεβαίως τι κόστισε μακροπρόθεσμα σε ό,τι αφορά την πορεία του ελληνικού κράτους. 

Είπε ο κύριος Υπουργός προηγουμένως ότι, περίπου, σώθηκε το οικονομικό σύστημα και σώθηκε και το πρόβλημα της ανεργίας επειδή λειτούργησε ο Οργανισμός Ανασυγκρότησης Επιχειρήσεων. Τα τεράστια ελλείμματα που έχουμε αυτήν τη στιγμή και το 11% που είναι η επίσημη ανεργία, είναι τα αποτελέσματα του Οργανισμού Ανασυγκρότησης Επιχειρήσεων; Δηλαδή, εάν δεν υπήρχε ο Οργανισμός Ανασυγκρότησης Επιχειρήσεων, πού είχε σκοπό να το πάει το ΠΑΣΟΚ το έλλειμμα; Αυτό είναι το αποτέλεσμα για το οποίο απολογείται η Κυβέρνηση; 

Το ξέρετε όλοι, κυρίες και κύριοι συνάδελφοι, από το χώρο της Συμπολίτευσης, ότι ο Οργανισμός Ανασυγκρότησης Επιχειρήσεων, όπως φαίνεται σήμερα από την κατάσταση στην οποία διαμορφώνεται μέσα από το νομοσχέδιο το οποίο συζητάμε, είναι στην πραγματικότητα ένας οργανισμός νεκροταφείου επιχειρήσεων. Είναι ένα πραγματικό νεκροταφείο επιχειρήσεων. 

ΚΙΜΩΝ ΚΟΥΛΟΥΡΗΣ: Ποιος τις έφτιαξε τις προβληματικές; Ποιος τις χρεοκόπησε; 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Κουλούρη, ξέρω πάρα πολύ καλά ότι σας αρέσει να πηγαίνετε στο παρελθόν. Εσείς τουλάχιστον που υπήρξατε οι οπαδοί "ΕΟΚ και ΝΑΤΟ το ίδιο συνδικάτο" και "έξω από την ΕΟΚ", μη μιλάτε σας παρακαλώ για το παρελθόν αυτήν την ώρα. Κάντε μου τη χάρη! Και μη μου λέτε ότι πάω στο παρελθόν, κυρίες και κύριοι συνάδελφοι. Αν θέλετε να πάμε πέρα από το 1981, να πάμε όποτε θέλετε. Δικό μας και δικό σας θέμα είναι να είμαστε υπερήφανοι ή όχι για το παρελθόν μας. Εσείς τουλάχιστο δεν το δικαιούσθε! 

(Θόρυβος στην Αίθουσα) 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, δεν ακούτε τέλος πάντων; Σας παρακαλώ. Να ζητήσετε το λόγο όποιοι θέλετε να μιλήσετε! 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κάνει καλό να δείχνουν την ενόχλησή τους οι συνάδελφοι της Συμπολίτευσης. Μην εμποδίζετε τις εκδηλώσεις τους. Αυτό δείχνει ακριβώς την αμηχανία στην οποία βρίσκονται. 

Κάποιος πρέπει να απολογηθεί, κύριε Πρόεδρε, κάποιος πρέπει να κάνει έναν απολογισμό. 

Δεν μπορούμε να συζητάμε για τον ΟΑΕ αυτήν τη στιγμή και να μην απολογείται η Κυβέρνηση για τα αποτελέσματα, πέρα απ' αυτές τις γενικόλογες παρατηρήσεις που γίνονται. 

Κύριε Υπουργέ, σεις που κόπτεσθε για διαφάνεια, μήπως θα έπρεπε να σκύψετε στο άρθρο 12 και να μας πείτε το εξής: Λέτε πολύ απλά ότι θα επιλεγεί τράπεζα ή θυγατρική της για εκκαθαρίστρια και θα καθοριστεί η αμοιβή της. 'Ετσι θα επιλεγεί; Με κοινή απόφαση των Υπουργών Οικονομικών και Ανάπτυξης, χωρίς ίχνος διαφάνειας, όπως π.χ. με ποια κριτήρια θα γίνει αυτό το πράγμα; Δεν θα έπρεπε να υπάρχει μια στοιχειώδης διαδικασία επιλογής, δεδομένου ότι είναι μια επιχείρηση η οποία θα κάνει εκκαθάριση και θα αμειφθεί; Πέραν τούτου, λέτε ότι θα αμειφθεί. Με ποια κριτήρια; Ζητάτε από την Εθνική Αντιπροσωπεία άφεση αμαρτιών για τον ΟΑΕ αλλά και για το τι θα κάνετε με αυτές τις επιχειρήσεις και πώς θα είναι η αμοιβή τους; 'Εχω την εντύπωση ότι στοιχειώδεις ανάγκες διαφάνειας θα επέβαλαν έστω και προφορικά, για τα Πρακτικά, να μας πείτε πώς νοείτε τη διαδικασία ανάθεσης αυτού του σημαντικότατου έργου και σε ποιο περίπου ύψος υπολογίζετε να φτάσει η δαπάνη για την οποία μιλάμε. Εμείς από πλευράς της Νέας Δημοκρατίας ψηφίζουμε βεβαίως τις διατάξεις αυτές, γιατί πρέπει να απαλλαγούμε απ' αυτό το καρκίνωμα που βασάνισε τόσα χρόνια την ελληνική οικονομία, αλλά τουλάχιστον απαιτούμε να ξέρουμε ποιος είναι εκείνος που θα πάρει την αμοιβή και πόση θα είναι η αμοιβή αυτή. 

ΠΡΟΕΔΡΕΥΩΝ (Νικόλαος Κατσαρός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, προηγουμένως ο συνάδελφος εισηγητής της Πλειοψηφίας, μη έχοντας επιχειρήματα να στηρίξει τις απόψεις που προέβαλε για το συζητούμενο θέμα του ΟΑΕ, αναφέρθηκε όλως απαραδέκτως στο θέμα της κινητής τηλεφωνίας. 

Πράγματι, το 1991, η κυβέρνηση της Νέας Δημοκρατίας έκρινε ότι έπρεπε να αποκτήσει και η χώρα μας κινητή τηλεφωνία, μάλιστα με πολύ μεγάλη καθυστέρηση συγκριτικά με άλλες χώρες. 'Ετσι, προκηρύχθηκε διεθνής διαγωνισμός από μια τριμελή επιτροπή, της οποίας προήδρευε ο τότε Αντιπρόεδρος της Κυβέρνησης, ο κ. Τζαννής Τζαννετάκης, ένας αδάμας της πολιτικής ζωής της χώρας, με τη συμμετοχή του τότε Υπουργού Εθνικής Οικονομίας και του ομιλούντος ως Υπουργού Μεταφορών και Επικοινωνιών. 

'Εγινε λοιπόν διεθνής διαγωνισμός με άψογες και απόλυτα διαφανείς διαδικασίες, στον οποίον είχαν δώσει προσφορές τριάντα δύο ξένες μεγάλες εταιρείες, από τις οποίες επελέγησαν τελικά αυτές που είχαν τις προϋποθέσεις, τεχνικές και οικονομικές, για να κάνουν το έργο της κινητής τηλεφωνίας εννέα εταιρείες. Και αφού τελείωσε η διαδικασία του διαγωνισμού, εκλήθησαν οι εταιρείες αυτές να φέρουν την οικονομική τους προσφορά και έγινε μια μεγάλη τελετή στο Ζάππειο Μέγαρο, όπου με την παρουσία ενός μεγάλου αριθμού δημοσιογράφων της τηλεοράσεως, των ραδιοφώνων και εφημερίδων, ανοίχθηκαν οι προσφορές. 

Οι καλύτερες προσφορές προς το συμφέρον του ελληνικού δημοσίου ήταν της "PANAFON" και της "TELESTET". Τότε το ελληνικό δημόσιο εισέπραξε εξήντα πέντε δισεκατομμύρια (65.000.000.000) δραχμές, παρέχοντας το προνόμιο αυτό για να γίνει η κινητή τηλεφωνία στη χώρα και μάλιστα σε δύο εταιρείες, για να υπάρξει ανταγωνισμός, με τις γνωστές ευνοϊκές επιπτώσεις. 

Τότε ο ΟΤΕ ήταν σε κακά χάλια. Μετά το 1981-1989, που είχε υποστεί ένα ισχυρό πλήγμα από τα γνωστά σκάνδαλα της περιόδου εκείνης, δεν ήταν σε θέση να φέρει σε πέρας την κινητή τηλεφωνία. 'Αλλωστε, ούτε τεχνικά, ούτε οικονομικά είχε αυτήν τη δυνατότητα. Είναι γνωστό ότι ο 'Ελληνας πολίτης ο οποίος ζητούσε με αίτησή του να έχει τηλεφωνική σύνδεση, την αποκτούσε μετά από ένα χρόνο. 'Ετσι, λοιπόν, ο ΟΤΕ βρέθηκε σε "θέση" να προχωρήσει στην κινητή τηλεφωνία το 1998, ύστερα από επτά ολόκληρα χρόνια. Ο διαγωνισμός αυτός, όπως διεξήχθη με άψογες διαδικασίες και είχε αυτό το αποτέλεσμα, έδωσε τη δυνατότητα να αναπτυχθούν αυτές οι δύο ξένες εταιρείες στον τομέα της κινητής τηλεφωνίας, με επένδυση εκατοντάδων δισεκατομμυρίων δραχμών, με απασχόληση εργασίας χιλιάδων Ελλήνων πολιτών και δεν χρειάζεται να αναφέρω περαιτέρω τα αποτελέσματα αυτής της ενέργειας της κυβέρνησης της Νέας Δημοκρατίας. 

Χρειάζεται μεγάλο πολιτικό θράσος για να διατυπώνεται στην Αίθουσα αυτή η αντίθετη άποψη. 

Και δεν μπορώ να καταλάβω, γιατί τόσο απρόοπτα και απρόκλητα αναφέρθηκε στο θέμα αυτό ο κύριος συνάδελφος, ο οποίος ή δεν γνώριζε τα θέματα αυτά ή θέλησε να ασχοληθεί με το θέμα αυτό μη έχοντας τα επιχειρήματα όπως είπα προηγουμένως για να υποστηρίξει τις απόψεις του στο κατάντημα του ΟΑΕ. 

'Ετσι, κύριε Πρόεδρε, θέλω να υπενθυμίσω στο Τμήμα ότι την περίοδο εκείνη που η κυβέρνηση της Νέας Δημοκρατίας τον Αύγουστο του 1993 προχωρούσε στην αποκρατικοποίηση του 49% του ΟΤΕ οι σημερινοί εκσυγχρονιστές του ΠΑ.ΣΟ.Κ. φώναζαν δυνατά ότι ξεπουλάμε την περιουσία του ελληνικού λαού και όλα εκείνα τα απαράδεκτα μολυσμένα πολιτικά συνθήματα που χρησιμοποιούσε, όπως είπα, τότε το ΠΑ.ΣΟ.Κ. ευρισκόμενο στην Αξιωματική Αντιπολίτευση, για την προσπάθειά μας να αποκρατικοποιήσουμε το δημόσιο τομέα. 

Τώρα προχώρησε στην αποκρατικοποίηση του 49% και εμείς δεν είπαμε ότι ξεπουλάνε την περιουσία του λαού, αλλά είπαμε ότι με κακή μέθοδο προχώρησε στην ενέργεια αυτή. 'Ομως οι συνάδελφοι του ΠΑ.ΣΟ.Κ. δεν αισθάνθηκαν την πολιτική υποχρέωση να ζητήσουν συγγνώμη από την παράταξή μας, η οποία επιχειρούσε τότε το θέμα της αποκρατικοποίησης και του ΟΤΕ. 

Και θέλω, κύριε Πρόεδρε, να υπενθυμίσω στο Τμήμα -αναφέρθηκα χθες στην ομιλία μου επί της αρχής στο θέμα του ΟΑΕ -ότι είναι το μεγαλύτερο πολιτικό σκάνδαλο μεταξύ των άλλων που δημιουργήθηκε στον τόπο μας από τις κυβερνήσεις του ΠΑ.ΣΟ.Κ. 

Δεν υπάρχει καμία αμφιβολία ότι αυτό το ένα τρισεκατομμύριο (1.000.000.000.000) δραχμές, αυτά τα χίλια δισεκατομμύρια δραχμές, το κατασπατάλησε τόσο παράνομα, ασύστολα ο οργανισμός αυτός με τις εκάστοτε διοικήσεις του και με τους εκάστοτε εποπτεύοντες Υπουργούς τον τομέα αυτόν. Και σήμερα παρουσιάζεται η Κυβέρνηση των εκσυγχρονιστών του κ. Σημίτη να μας λέει ότι προχωρεί στη λύση της λειτουργίας του οργανισμού αυτού, διότι υπάρχουν ευεργετικά αποτελέσματα; Μα δεν είναι ντροπή, κύριε Πρόεδρε, δεν είναι πολιτικά ντροπή να εμφανίζεται η Κυβέρνηση του ΠΑ.ΣΟ.Κ. σήμερα και να προβάλει αυτόν τον ισχυρισμό, όταν ο κύριος Πρόεδρος του Διοικητικού Συμβουλίου του ΟΑΕ είπε στη Διαρκή Επιτροπή ότι πεντακόσια εκατομμύρια (500.000.000) δραχμές το μήνα κατασπαταλιόντουσαν για τις αμοιβές των διοικητικών συμβουλίων και των άλλων "δικηγόρων" και "εκκαθαριστών" των εταιρειών που είχαν υπαχθεί στη διαδικασία του ΟΑΕ, όταν η Κυβέρνηση του κ. Σημίτη δεν μπόρεσε να χορηγήσει αποδοχές ενός έστω στοιχειώδους επιπέδου στις 'Ενοπλες Δυνάμεις και στα Σώματα Ασφαλείας και όταν ο Υπουργός Υγείας και Πρόνοιας, που τον πήρα στο τηλέφωνο και του είπα ότι για είκοσι εκατομμύρια (20.000.000) δραχμές το Κρατικό Νοσοκομείο Αμφισσας και τα δύο Κέντρα Υγείας Ιτέας και Λιδωρικίου στη Φωκίδα δεν έχουν εφημερίες των ιατρών και θα πρέπει να δοθεί αυτό το μικρό ποσό, για να υπάρχει μια στοιχειώδης περίθαλψη των συμπατριωτών μου στη Φωκίδα, μου είπε ότι δεν έχουν πιστώσεις; 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Μα δεν είναι ντροπή, λοιπόν, να διαγράφεται το ένα τρισεκατομμύριο (1.000.000.000.000) δραχμές; 

Κύριε Πρόεδρε, τελειώνω. Διέγραψε η Κυβέρνηση του εκσυγχρονιστού κ. Σημίτη το ένα τρισεκατομμύριο διακόσια δισεκατομμύρια έλλειμμα της ΕΤΒΑ, της κρατικής τράπεζας, διέγραψε τα εννιακόσια δισεκατομμύρια της λειτουργίας των κρατικών λεωφορείων στην ευρύτερη περιοχή της Αθήνας κ.ο.κ. Είναι, λοιπόν, απαράδεκτο να ακούγονται στο Τμήμα αυτές οι απαράδεκτες απόψεις. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, τελειώσατε. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, έγινε πολλή συζήτηση, η οποία θα μπορούσε να γίνει με μια επερώτηση. Δεν ακούστηκε τίποτε για τη διαδικασία των άρθρων από 12 έως 20, που προβλέπουν τη λύση και την κατάργηση του ΟΑΕ. 

Θα ήθελα σαν δεύτερο σημείο να επισημάνω την εντιμότητα με την οποία η Κυβέρνηση αντιμετωπίζει την αλήθεια στην εξελικτική εικόνα του Οργανισμού Ανασυγκρότησης Επιχειρήσεων. Εδέχθη ο κύριος Υπουργός, προ ολίγο ομιλών, ότι έγιναν και λάθη. Θα το αποδεχθώ και εγώ με πλήρες αίσθημα ευθύνης που πρέπει να διακρίνει τον πολιτικό. Είναι πολιτική αρετή η ανάληψη ευθυνών, είναι και μια εντιμότητα απέναντι στον ελληνικό λαό, ο οποίος μας έχει εδώ και απαιτεί από εμάς να του είμαστε απολογητές, τίμιοι απολογητές. 

Λέμε λοιπόν, ότι προσέφερε το γνωστό έργο ο ΟΑΕ και είναι γνωστό και αναμφισβήτητο ότι προσέφερε από την κοινωνική και την οικονομική πλευρά, μέσα σε μια σύλληψη εκείνης της εποχής με τις γνωστές συνθήκες κλπ. 'Ηταν τότε μια κατάσταση η οποία διαμορφώθηκε με τις προβληματικές επιχειρήσης. Το κοινωνικό στοιχείο -και δικαίως κάπου, κύριε Πρόεδρε-πρέπει να υπερέχει της οικονομικής λογικής σε κάποιες φάσεις, όταν η γενική συγκυρία έχει οδηγήσει σε ανισότητες προκλητικές. Το κοινωνικό στοιχείο πρέπει να προηγείται κάθε άλλης αξιολόγησης η τουλάχιστον να αποτελεί σ' όλες τις περιπτώσεις στρατηγικό παράγοντα. 

Αναφέρεται και η πολιτική αντίληψη, η ιδεολογική αντίληψη της εποχής για το κόμμα μου, η οποία ήταν υπέρ μιας μορφής κρατισμού. 'Αν είμαστε ειλικρινείς, κύριε Πρόεδρε, πρέπει να πούμε ότι αποτελούσαμε συνέχεια υμών. Γιατί η εξόγκωση του κρατισμού έγινε επί Νέας Δημοκρατίας, τη γνωστή εξαετία 1974-1980. Αυτές είναι αλήθειες χιλιοειπωμένες, παραδεδεγμένες από όλους μας και πρέπει να έχουμε το θάρρος όλες οι πλευρές να το παραδεχόμαστε κλπ. 

Θέλετε να δεχθώ και κάτι άλλο; Η ιδεοληπτική πλευρά βασανίζει και εμάς, όπως και εσάς, όπως και το Κ.Κ.Ε. 'Εχουμε μία μορφή ιδεοληπτικής νόσου. Πώς θα το κάνουμε; Είναι εύκολο να επιτευχθεί στον ιδεολογικό τομέα μία προσαρμογή με αντίστοιχη ταχύτητα προς τις μεταβαλόμενες συνθήκες; Τότε όλα θα ήταν ωραία. 

Είναι ανθρώπινο, λοιπόν, να υπάρξουν ταλαντεύσεις και παλινδρομήσεις μέσα στην ιδεολογική σφαίρα, η οποία δεν μπορεί να είναι στάσιμη, γιατί οδηγεί σε οπισθοδρόμηση. 'Αλλη ήταν η αντίληψη του κράτους χθες, άλλη είναι σήμερα. Οι εποχές επιβάλλουν, οι συγκυρίες εξαναγκάζουν στην αναπροσαρμογή της πολιτικής και στα, με βάση τους ερεθισμούς της πραγματικότητας ανακλαστικά, να αναζητήσουν καλύτερους συνδυασμούς και καλύτερες λύσεις. 

'Ετσι, λοιπόν, με αυτήν τη σκέψη και με το αίσθημα της ευθύνης ότι ευθυνόμαστε για τα λάθη, κύριε Υπουργέ, που διεπράχθησαν -και το μεγαλύτερο λάθος που οδήγησε και στη δυσφήμιση των κρατικών επιχειρήσεων ήταν ότι και για τη Νέα Δημοκρατία και για το ΠΑ.ΣΟ.Κ. υπήρξε ένας κρατικός εναγκαλισμός για την τακτοποίηση της νομενκλατούρας της κάθε πλευράς. Επελέγησαν, πολλάκις, άνθρωποι που δεν ανταποκρίθηκαν στην αποστολή που τους ανέθεσε το κράτος. Επελέγησαν άνθρωποι μετριότητες, αυτή είναι η αλήθεια. Να τα λέμε ξεκάθαρα στο λαός μας- είναι και ένα αίσθημα που αν θέλετε γεμίζει ικανοποίηση την ατομική ποιότητα. Αυτά τα λάθη λοιπόν, έρχεται σήμερα η Κυβέρνηση, με αλλαγές αναγόμενες στις συνθήκες, με εξαντλημένο το ρόλο του Οργανισμού, να δώσει ένα τέλος στην υπόθεση αυτή. 

'Ενα δεύτερο σημείο. Πιστεύω ότι στα οκτώ άρθρα -δεν είμαι ειδικός-αναγράφεται με σαφήνεια όλο το λεπτομερειακό διατακτικό πλαίσιο μέσα στο οποίο θα πρέπει να εξελιχθεί η λύση αυτής της εταιρείας και η κατάργηση του οργανισμού. 

Ελέχθη, λοιπόν, σαν μειονέκτημα ότι δεν περιέχονται ούτε με σαφήνεια ούτε με πληρότητα ούτε με ακρίβεια οι όροι και οι διαδικασίες μέσα στις οποίες και κάτω από τις οποίες θα πραγματωθεί αυτός ο επιδιωκόμενος σκοπός. 

Εγώ πιστεύω ότι αυτά ή ο συνδυασμός αυτών των άρθρων δίδει, συγκροτεί μία άρτια διαδικασία εγγυημένη με διαφάνεια, με όρους, με κανόνες. Η διαδικασία αυτή θα οδηγήσει σε δεκαοκτώ μήνες, με μία δυνατότητα, όπως παρέχεται από τη διάταξη του άρθρου 13, αν θυμάμαι καλά, εξάμηνης παράτασης. Πιστεύουμε ότι μέσα σ' αυτό το χρονικό διάστημα θα έχουν επιλυθεί όλα τα προβλήματα τα οποία συνδέονται με τη διαδικασία αυτή. 

Ψηφίζω, λοιπόν, την ομάδα των άρθρων με την πεποίθηση ότι πρώτον ο ΟΑΕ προσέφερε έργο, δεύτερον κάναμε λάθη, και τρίτον όποιος ισχυρίζεται ότι δεν έκανε λάθος -όποιο κόμμα, όποιος άνθρωπος, είναι το ίδιο με τις διαστάσεις διαφορετικές- τότε, ξέρετε, έχει απωλέσει την ελπίδα να μην επαναλάβει τα ίδια λάθοι. 

ΠΡΟΕΔΡΕΥΩΝ (Νικόλαος Κατσαρός): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν υπάρχει αμφιβολία ότι το 1983 με το νόμο εκείνο έγινε ευθεία παρέμβαση του κράτους, της κυβέρνησης στην ελεύθερη οικονομία. Μπορώ να σας διαβεβαιώσω ότι εκείνες οι επιχειρήσεις, σύμφωνα με τα στοιχεία που μας έχετε δώσει, κύριε Υπουργέ, είναι εβδομήντα οκτώ. Οι εξήντα τρεις εταιρείες δεν έχουν εκκαθαριστεί ούτε αποκρατικοποιήθηκαν. Αυτό έγινε μόνο για δεκαπέντε εταιρείες. 

Αντιλαμβάνεσθε, λοιπόν, ότι αν αφηνόταν τότε το καθεστώς να λειτουργήσει με την πτωχευτική διαδικαδία που υπήρχε το 1983, δεν θα είχαμε σήμερα αυτό το πρόβλημα. Ας μη λέγεται ότι τάχα θελήσατε να υποστηρίξετε εκείνες τις προβληματικές εταιρείες, γιατί κανείς δεν μπορεί να μας πει αυτήν τη στιγμή ότι αυτές οι εταιρείες εκείνη την εποχή δημιουργούσαν προβλήματα στην εθνική μας οικονομία. 'Ηταν προσωπικές τους επιχειρήσεις και μάλιστα, θα δείτε από τον κατάλογο οι σαράντα έξη δεν έχουν κανένα περιουσιακό στοιχείο. 

Εκείνο, λοιπόν, που θέλω να υπενθυμίσω ακόμη, σε σχέση με αυτά που είπε ο αξιότιμος κ. Μητσοτάκης, είναι, κύριοι συνάδελφοι, ότι όταν συζητούσαμε τότε στην Προανακριτική Επιτροπή για την "ΑΓΕΤ ΗΡΑΚΛΗΣ", ο κ. Αρσένης υπεραμύνετο της δικής τους πολιτικής, λέγοντας ότι όταν θα επανέλθουν στην εξουσία, όχι μόνο θα πουλούσαν το υπόλοιπο των μετοχών της "KΑΛΤΣΕΣΤΡΟΥΤΣΙ" τότε, αλλά ότι "εμείς θα επαναφέρουμε την "ΑΓΕΤ" υπό κρατικό έλεγχο". Αυτά τα λέω, για να μην τα ξεχνάτε. Και αν αμφιβάλει κανείς, θα σας φέρω τα Πρακτικά για να δείτε, κύριε Υπουργέ, τι είχε πει ακριβώς ο κ. Αρσένης για το θέμα της "ΑΓΕΤ". 

ΚΥΡΙΑΚΟΣ ΣΠΥΡΙΟΥΝΗΣ: 'Αλλαξαν οι συνθήκες. 

ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, άλλαξαν οι συνθήκες, γιατί κάνατε λαϊκίστικη πολιτική, γιατί θελήσατε τάχα να προσφέρετε υπηρεσίες σ' αυτές τις εταιρείες, μόνο και μόνο για να κρατάτε αυτό το καθεστώς για ίδιο συμφέρον και για κομματική εκμετάλλευση. 

Θέλω, λοιπόν, να πω ότι αφού έρχεσθε σήμερα και θέλετε να γίνει εκκαθάριση για τις εξήντα τρεις υπόλοιπες εταιρείες, γιατί τις διατηρούμε υπό εκκαθάριση; Το άρθρο 14 ομιλεί περί της διαδικασίας εκκαθάρισης και το άρθρο 15, το οποίο πλέον είναι επόμενο της προηγούμενης διαδικασίας, αναφέρει ότι εάν μέσα σε είκοσι τέσσερις μήνες δεν εκκαθαριστούν, αυτοδικαίως περιέρχονται στο ελληνικό δημόσιο. Και όχι μόνο περιέρχονται, αλλά -όπως συνεχίζει το άρθρο 14- γίνεται αναφορά στη διαδικασία εκείνη που λέει ότι το δημόσιο εξακολουθεί να είναι υπεύθυνο και για τις εγγυήσεις, οι οποίες έχουν αναληφθεί για όλες τις απαιτήσεις. 

Σας ερωτώ, λοιπόν, και σας είπα και χθες στην πρωτολογία μου επί της αρχής το εξής: Γιατί δεν καταργείτε, κύριε Υπουργέ, από σήμερα το καθεστώς αυτό του Οργανισμού Ανασυγκρότησης; Υπάρχει λόγος να κρατηθεί για είκοσι τέσσερις μήνες; 

Ακόμη θα ήθελα να προσθέσω τα εξής: Λέτε ότι φορέας παρακολούθησης όλης αυτής της εκκαθάρισης θα είναι υπηρεσία της Γενικής Γραμματείας του Υπουργείου Ανάπτυξης. Ποια υπηρεσία, όταν στο άρθρο 12 στην αρχή, στην παράγραφο 2, λέτε ότι με απόφαση του Υπουργού Οικονομικών και Ανάπτυξης καθορίζεται η αμοιβή της εκκαθαρίστριας και ανατίθεται σε ορκωτούς ελεγκτές η διενέργεια τακτικού ελέγχου, κατά τις διατάξεις του ν. 2190 και για τον ισολογισμό ενάρξεως και για το πέρας της εκκαθάρισης; Ποια υπηρεσία θα ελέγξει μετά αυτούς τους ελεγκτές; 

Σας ερωτώ, κύριε Υπουργέ, με ποιο δικαίωμα εσείς θέλετε να σας εξουσιοδοτήσουμε εδώ να είναι εκκαθαριστής τράπεζα. Ποια τράπεζα θα είναι; Γιατί δεν μας λέτε από τώρα ποια τράπεζα θα είναι η θυγατρική εταιρεία; Είναι δυνατόν εκκαθαριστής αυτών των απαιτήσεων ή των επιχειρήσεων να είναι τράπεζες, που κόπτεσθε ότι οι τράπεζες φταίνε γιατί έγιναν αυτές προβληματικές; Γιατί δεν αναθέτετε την εκκαθάριση σε έναν του Ελεγκτικού Συνεδρίου ή σε Νομικό Σύμβουλο του Κράτους; Γιατί δεν αναθέτετε την εκκαθάριση εκεί και μιλάτε για τράπεζα; Να κάνει τι η τράπεζα; 

Δεν διερωτήθητε, κύριοι συνάδελφοι, για ποιο λόγο γίνεται αυτό; Οι σαράντα έξι επιχειρήσεις είναι χωρίς περιουσιακά στοιχεία, χωρίς απολύτως κανένα περιουσιακό στοιχείο. 

Σας ερωτώ, με ποιο δικαίωμα θα παραταθεί η λειτουργία τους; Διότι μη ξεχνάτε ότι με την εκκαθάριση δεν παύεται αυτοδικαίως και η διαχείριση. Εξακολουθούν να γίνονται πράξεις διαχειριστικές, εκείνες που είναι αναγκαίες. Αφού δεν έχουν καμία περιουσία γιατί τις διατηρούμε; 

Και έρχομαι σε ένα τελευταίο, κύριε Πρόεδρε, για το προσωπικό. Ενώ λέτε ότι αυτοδικαίως σε ένα μήνα λύονται οι συμβάσεις εργασίας τους έρχεσθε πιο κάτω με δεύτερη παράγραφο και λέτε ότι εντός δεκαπέντε ημερών μπορούν οι ενδιαφερόμενοι να υποβάλουν αίτηση μετατάξεως. 

Θα ήθελα, λοιπόν, να σας παρακαλέσω στην πρώτη παράγραφο να πείτε ότι λύονται αυτοδικαίως υπό την επιφύλαξη της επομένης παραγράφου εφόσον οι άνθρωποι δεν ζητήσουν μετάταξη. Αλλιώς πώς θα λυθεί αυτοδικαίως; Με ποιο δικαίωμα αφού λύεται αυτοδικαίως, συγχρόνως θα ζητήσουν να μεταταχθούν αλλού; Δεν τους προστατεύετε κατ'αυτόν τον τρόπο και θα δείτε το πρόβλημα που θα δημιουργηθεί με την εφαρμογή αυτής της διατάξεως. 

ΠΡΟΕΔΡΕΥΩΝ (Νικόλαος Κατσαρός): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, η αποψινή συζήτηση επέχει θέση νεκρώσιμης ακολουθίας ενός οργανισμού ο οποίος κατ'ευφημισμό απεκλήθη Οργανισμός Οικονομικής Ανασυκρότησης Επιχειρήσεων. Και λέω κατ'ευφημισμό, διότι είναι περίεργο πως η πολιτική Κυβέρνηση του ΠΑ.ΣΟ.Κ. το 1983 πίστεψε πράγματι ή καμώθηκε ότι πίστεψε ότι εκεί που απέτυχαν οι ιδιώτες επιχειρηματίες θα επετύγχαναν οι κομματικοί διοικητές και οι υπάλληλοι του οργανισμού ο οποίος ιδρύθηκε τότε. 

Σήμερα ενταφιάζουμε ένα πτώμα οδωδές και τυμπανιαίω, ένα πτώμα το οποίο έμεινε άταφο επί σειρά ετών με ολέθριες συνέπειες για το δημόσιο προϋπολογισμό, για την εθνική οικονομία, αλλά και για την κοινωνία μας για το πολιτικό σύστημα. Η απόφαση της Κυβερνήσεως του ΠΑ.ΣΟ.Κ. το 1983 να ιδρύσει αυτόν τον οργανισμό ήταν πολιτικά βέβαια ένα τεράστιο λάθος. 'Ηταν όμως κομματικά επωφελής. 

'Ηταν πολιτικά ένα τεράστιο λάθος, διότι η λειτουργία αυτού του οργανισμού εκ γενετής δεν μπορούσε παρά να είναι καταστροφική για το δημόσιο προϋπολογισμό. Τα αποτελέσματα της διαχειρίσεως τα έχουμε σήμερα ανάγλυφα. Θα επιβαρυνθεί ο ελληνικός λαός με μια ζημία της τάξεως τουλάχιστον των επτακοσίων δισεκατομμυρίων (700.000.000.000) δραχμών. 

Αλλά υπήρξαν ολέθριες οι συνέπειες και για την εθνική οικονομία. Διότι όλες αυτές οι επιχειρήσεις οι είκοσι έξι που παρέλαβε το ΠΑ.ΣΟ.Κ. όταν ανήλθε στην εξουσία και οι εβδομήντα έξι στη συνέχεια επί των ημερών του, λειτουργούσαν μακράν των νόμων της αγοράς. Λειτουργούσαν χρηματοδοτούμενες από το φορολογικό αίμα. Και έτσι έβγαλαν εκτός αγοράς και εκτός λειτουργίας εκατοντάδες μικρομεσαίες επιχειρήσεις, διότι δεν μπορούσαν να υποστούν αυτό τον αθέμιτο ανταγωνισμό. Αυτό είχε ολέθριες οικονομικές συνέπειες και έστειλε στην ανεργία, κύριε Υφυπουργέ, πολύ περισσότερο κόσμο από τις τριάντα χιλιάδες θέσεις εργασίας, τις οποίες καμώνεστε ότι περιφρουρήσατε με αυτό το εξάμβλωμα που λέγεται Οργανισμός Οικονομικής Ανασυγκρότησης Επιχειρήσεων. Παράλληλα δε, η λειτουργία αυτού του οργανισμού, η οποία υπήρξε ένα διαρκές σκάνδαλο είχε ολέθριες συνέπειες πάνω στην αξιοπιστία του πολιτικού συστήματος, αλλά και ολέθριες συνέπειες πάνω στην κοινωνία μας, διότι αυτό το σκάνδαλο υπήρξε η ναυαρχίδα της πολιτικής διαφθοράς. Αυτή είναι η ωμή πραγματικότητα. 

'Ομως, κύριοι συνάδελφοι του ΠΑ.ΣΟ.Κ., αυτή η ενέργεια του ΠΑ.ΣΟ.Κ. του 1983 υπήρξε κομματικά επωφελής, διότι το ΠΑ.ΣΟ.Κ. γνωρίζει καλύτερα από οποιοδήποτε άλλο κόμμα ότι η πολιτική συμπεριφορά του 'Ελληνα επηρεάζεται μόνο όταν οι πολιτικές αποφάσεις εξατομικεύονται ως προς το επιβλαβές ή επωφελές αποτέλεσμα. Δυστυχώς ο 'Ελλην πολίτης, ο 'Ελλην ψηφοφόρος, δεν μετράει που πάει το δημόσιο χρήμα, δεν μετράει το γενικό καλό ή γενικό κακό που προκύπτει από μια πολιτική απόφαση. 

Μετράει μόνο αν ένας νόμος, αν μία διοικητική πράξη, αν μία πολιτική απόφαση τον ωφελεί εξατομικευμένα ή τον ζημιώνει εξατομικευμένα. Από εκεί και μόνο καθορίζει την πολιτική του στάση. 

Αυτό το γνώριζε το ΠΑΣΟΚ και δεν ήταν από πολιτική ιδεοληψία. Εγώ δεν δέχομαι ότι ήταν πολιτική ιδεοληψία η απόφαση της τότε κυβερνήσεως του ΠΑΣΟΚ. Απλούτατα ήθελε να ικανοποιήσει το ισχυρό συνδικαλιστικό κίνημα που είχε αναπτυχθεί στη σειρά αυτή των προβληματικών επιχειρήσεων και παράλληλα να ικανοποιήσει τους τριάντα χιλιάδες αυτούς εργαζόμενους, αδιαφορώντας για τις επιπτώσεις στο κοινωνικό σύνολο και στην εθνική οικονομία. Γνώριζε ότι από αυτήν την ενέργεια θα έχει πράγματι πολιτικό όφελος, γι' αυτό ενήργησε έτσι. 'Οχι διότι τότε ελαύνετο από τα οράματα του μαρξισμού. Διότι θα μπορούσα να πω ότι τότε ελαύνετο και ενεπνέετο από τα οράματα του σοσιαλισμού και σήμερα εμπνέεται από τον κοκαλισμό και από τον ξεκοκαλισμό. Αυτή είναι η πραγματικότητα. 

Υφίσταται, λοιπόν, οβιδιακές μεταμορφώσεις το κυβερνών κίνημα, ανάλογα με τα συμφέροντά του και ανάλογα με τις εποχές. Δεν ορά το εθνικό συμφέρον, δεν ορά το κοινωνικό σύνολο στις πολιτικές του αποφάσεις και στην υλοποίηση της πολιτικής του βούλησης. Απλώς και μόνο κοιτάζει, πως θα μένει παντί μέτρω και παντί τρόπω στην εξουσία. Γι' αυτό κυβερνά κιόλας όλα αυτά τα χρόνια που κυβερνά και όχι διότι θεράπευσε το γενικό καλό και το κοινωνικό σύνολο. 

Κύριοι συνάδελφοι του ΠΑΣΟΚ, η αποψινή συζήτηση τι αποδεικνύει; Αποδεικνύει ότι έπρεπε εδώ να έχει γίνει μία εμπεριστατωμένη συζήτηση, πολυήμερη συζήτηση, αφ' ενός μεν για τη δημιουργία των προβληματικών επιχειρήσεων και αφ' ετέρου γι' αυτήν τη σκανδαλώδη λειτουργία αυτού του οργανισμού. Διότι κακά τα ψέματα, μέσα από αυτόν τον οργανισμό που κατασπαταλήθηκαν εκατοντάδες δισεκατομμύρια δραχμών έγινε μία έκνομη, μία αξιόποινη αναδιανομή του δημοσίου πλούτου. 

Αυτή είναι η πραγματικότητα. 'Εχουμε ένα διαχρονικό έγκλημα, τόσο περί τη δημιουργία των προβληματικών όσο και περί τη λειτουργία αυτού του οργανισμού, το οποίο έγκλημα, δυστυχώς, μένει ατιμώρητο. 'Εχει περάσει στη συνείδηση του μέσου 'Ελληνα πολίτη ότι σ' αυτόν τον τόπο μπορείς να κάνεις ό,τι θέλεις, μπορεί να πλουτίζεις παράνομα, μπορεί να παραβιάζεις το σύνολο του Ποινικού Κώδικα και το σύνολο των ειδικών ποινικών νόμων και να μένεις ατιμώρητος και μάλιστα, αφού θα έχεις πλουτίσει να έχεις και το κύρος και την εκτίμηση του συνόλου. Εκεί οδηγεί η ατιμωρησία τέτοιων εγκλημάτων. 

ΠΡΟΕΔΡΕΥΩΝ (Νικόλαος Κατσαρός): O Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Δραγασάκης έχει το λόγο. 

ΠΑΝΑΓΙΩΤΗΣ ΚΑΜΜΕΝΟΣ: Υπάρχει μία σειρά ομιλητών, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Συγγνώμη, κύριε Δραγασάκη. 

Γιατί διαμαρτύρεστε, κύριε Καμμένε; 

ΠΑΝΑΓΙΩΤΗΣ ΚΑΜΜΕΝΟΣ: Για τη σειρά των ομιλητών, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Προηγείτο από εσάς ο κ. Ανδρεουλάκος, ο οποίος, επειδή δεν είχε κάρτα, ενεγράφη στη Γραμματεία. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν λειτούργησε η κάρτα μου. 

ΠΑΝΑΓΙΩΤΗΣ ΚΑΜΜΕΝΟΣ: Δεν λέω γι' αυτό. 

ΠΡΟΕΔΡΕΥΩΝ (Νικόλαος Κατσαρός): Εκτελώ ένα σημείωμα το οποίο βρήκα εδώ από τους προηγούμενους συναδέλφους. Ο δε κ. Δραγασάκης προηγείται ως Κοινοβουλευτικός Εκπρόσωπος. Γιατί διαμαρτύρεστε; Σας παρακαλώ. 

ΠΑΝΑΓΙΩΤΗΣ ΚΑΜΜΕΝΟΣ: Δεν είπα για τον κ. Δραγασάκη, αλλά και ο κύριος Υπουργός απαντά πριν μιλήσουν οι Βουλευτές. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Δραγασάκη, έχετε το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εγώ θα είμαι πολύ σύντομος, διότι ο κύριος λόγος που με κάνει να ζητήσω το λόγο είναι αυτός ο διάλογος που ακούω απόψε εδώ και που μου δημιουργεί μια τεράστια έκπληξη. 

Η Νέα Δημοκρατία ουσιαστικά θέλει να δώσει συγχωροχάρτι σε ό,τι γινόταν πριν το 1981, όταν δημιουργήθηκε το πρόβλημα, το δε ΠΑΣΟΚ βεβαίως θέλει να δώσει συγχωροχάρτι σε ό,τι έγινε μετά το 1981, με αποτέλεσμα να συσκοτίζεται και από τις δύο πλευρές το πρόβλημα, ιδίως από ορισμένες ομιλίες, σαν αυτές που άκουσα τελευταία. 

Κύριε Ανδρεουλάκο, δεν θα πούμε στον ελληνικό λαό την αλήθεια; Δεν γνωρίζετε τίποτα για τα θαλασσοδάνεια, δεν γνωρίζετε τίποτα για επιχειρήσεις ληστευμένες από τους ιδιοκτήτες τους; Δεν θα πούμε την αλήθεια ότι υπήρχαν προβληματικές επιχειρήσεις με πάμπλουτους ιδιοκτήτες; Δεν θα πούμε ότι καταδικάζουμε όλο αυτό το σύστημα σχέσεων, οικονομίας, πολιτικής, τραπεζών που δημιούργησε αυτό το καρκίνωμα στην οικονομία; 

Αυτό βεβαίως δεν ήταν ένα και μοναδικό. Πάλι και στο μέλλον θα έχουμε προβλήματα, προβληματικές επιχειρήσεις κλπ. 

Εδώ μιλάμε για ένα γιγάντιο πρόβλημα, το οποίο πράγματι απειλούσε τότε το τραπεζικό σύστημα και όλη την οικονομία. Και πρέπει με σαφήνεια να πούμε στον ελληνικό λαό ότι το δημόσιο χρέος που σήμερα πληρώνουμε -ένα μέρος τουλάχιστον αυτού του δημόσιου χρέους- έχει να κάνει με την προβληματικότητα του ιδιωτικού τομέα, που το ΠΑΣΟΚ, με το ψευδεπίγραφο σύνθημα της κοινωνικοποίησης, στην ουσία αυτό έκανε. Κοινωνικοποίησε, δηλαδή έριξε στην πλάτη της κοινωνίας, χρέη και προβλήματα, τα οποία δημιουργήθηκαν στον ιδιωτικό τομέα, βεβαίως και με ευθύνες πολιτικής εξουσίας κυβερνήσεων, τραπεζών εκείνης της περιόδου. 

Θυμάμαι μάλιστα -για να πω ένα γεγονός, το οποίο έχει αποτυπωθεί στη μνήμη μου- τον καθηγητή Ζολώτα, που επί Οικουμενικής είχε πει -δεν θυμάμαι, αν μου το είπε προσωπικά ή στο Υπουργικό Συμβούλιο- ότι ένας από τους πιο γνωστούς επιχειρηματίες που η επιχείρησή του κατέληξε προβληματική, είχε την ιδεολογία και την θεωρία: Δανείσου, δανείσου, δανείσου, κάποτε θα έρθει ένας πληθωρισμός και θα γλιτώσεις τα χρέη σου. 

'Ετσι λειτουργούσε ένα τμήμα τουλάχιστον, για να μην πω το μεγαλύτερο της τότε, ας πούμε οικονομικής ελίτ και του τότε οικονομικού κατεστημένου. Και βέβαια δεν σημαίνει ότι τελειώσαμε με αυτά. Σήμερα μπορεί να μην έχουμε την υπερχρέωση, ως πρόβλημα, έχουμε όμως, την απαρχή νέων προβλημάτων, λόγω της υπέρμετρης εξάρτησης από το χρηματιστήριο, αλλά αυτό είναι άλλο θέμα του παρόντος και του μέλλοντος. 

Δεύτερο, πόσο στοίχισε ο ΟΑΕ. Εδώ οι υπηρεσίες του Υπουργείου Οικονομικών έκαναν μία προσπάθεια και η έκθεση του Γενικού Λογιστηρίου μας λέει ότι υπάρχουν χρέη εξακοσίων εβδομήντα οκτώ δισεκατομμυρίων (678.000.000.000). Η Νέα Δημοκρατία λέει ότι είναι παραπάνω. 

Θέλω να κάνω δύο επισημάνσεις. Πρώτον, τι βάρη αναλαμβάνει το δημόσιο. Προσωπικά δεν θα μπορούσα να πω κανένα νούμερο. Δεν το ξέρουμε. Και ένας από τους λόγους που εμείς δεν ψηφίζουμε αυτήν τη ρύθμιση που γίνεται, είναι ότι δεν ξέρουμε τι ακριβώς συνέπειες θα έχει. 

Η δεύτερη διάσταση που υπάρχει εδώ. Κανείς, κυρίες και κύριοι συνάδελφοι, δεν μπορεί να αποτιμήσει το κόστος αυτού του εγχειρήματος. Πόσο στοίχισε στην εθνική οικονομία και στους εργαζόμενους η διάλυση της "Πειραϊκής Πατραϊκής"; Και αναφέρω ένα μόνο παράδειγμα. Εδώ οι ευθύνες των κυβερνήσεων του ΠΑΣΟΚ, δεν είναι ότι έκαναν μία παρέμβαση στην οικονομία, η οποία ήταν αναγκαία. Είναι ο τρόπος που διαχειρίστηκαν, που υλοποίησαν αυτήν την παρέμβαση. 

Θέλω, όμως κι εδώ, να πω για λόγους τάξης ένα τελευταίο σχόλιο. Αναμφίβολα έγιναν ρεμούλες, σπατάλες, σκάνδαλα. Δεν μπορώ, όμως, να μη σημειώσω και το γεγονός ότι υπήρξαν και εργαζόμενοι, εργάτες, επιστήμονες, μέλη, οπαδοί και ψηφοφόροι του ΠΑΣΟΚ -και άλλων δυνάμεων- οι οποίοι πίστεψαν, ιδίως στην πρώτη περίοδο, στα συνθήματα περί κοινωνικοποίησης και με αυτοθυσία εργάστηκαν, θεωρώντας ότι έτσι υπηρετούν ένα όραμα, ένα ιδανικό. 

Θυμάμαι τότε την ηγεσία του ΠΑΣΟΚ να καταγγέλει την Αριστερά ότι τάχα δεν καταλαβαίναμε το νέο "έξυπνο" τρόπο για να πάμε στο σοσιαλισμό που είχε να καλύψει, όχι μόνο ο κ. Αρσένης -μην τα ρίχνουμε τώρα όλα στον κ. Αρσένη- αλλά όλοι. Αυτή ήταν η επίσημη ιδεολογία. 

Θα περίμενα πάντως αν όχι από τον Υπουργό -αλλά και από τον Υπουργό τον κ. Ζαφειρόπουλο- κάποια αναφορά, κάποια αποτίμηση, κάποια αυτοκριτική στάση απέναντι στο παρελθόν. Αυτά κι ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καμμένος έχει το λόγο. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κυρίες και κύριοι συνάδελφοι, έχουν κατατεθεί σε αυτήν την Αίθουσα για τις προβληματικές επιχειρήσεις και για τον ΟΑΕ χιλιάδες ερωτήσεις. 'Εχουν γίνει ώρες, μέρες, μήνες αγορεύσεων. 'Εχουν κατατεθεί εκατοντάδες επερωτήσεις και από αυτά όλα που έχουν ειπωθεί, στην ουσία δεν έχει ειπωθεί απολύτως τίποτα. 

Θυμάμαι ότι απαντούσαμε επί κυβερνήσεως Νέας Δημοκρατίας στις ερωτήσεις που κατέθεταν οι Βουλευτές του ΠΑΣΟΚ, όπου την αποκρατικοποίηση την ονομάζαν τότε, ως ξεπούλημα και καμία από τις ερωτήσεις ή σχεδόν καμία δεν είχε ουσία. Τέτοια στρεβλωμένη γνώμη υπάρχει και στον ελληνικό λαό. Τι συμβαίνει με τον Οργανισμό Ανασυγκρότησης Επιχειρήσεων. Κακώς έγινε -ναι- κακώς οι επιχειρηματίες έφαγαν τα χρήματα και έγιναν προβληματικές επιχειρήσεις -σωστό- κακώς χειρίστηκαν ορισμένοι ορισμένες επιχειρήσεις -και αυτό σωστό- και κακώς διορίστηκαν στον ΟΑΕ από την Κυβέρνηση του ΠΑΣΟΚ κατ' αρχήν αρκετοί, οι οποίοι δημιούργησαν αυτήν τη χοάνη των κομματικών στελεχών στις προβληματικές επιχειρήσεις, αλλά τα προβλήματα είναι διαφορετικά. 

Και σήμερα που ερχόμαστε να κλείσουμε το κεφάλαιο του Ο.Α.Ε. θα πρέπει να πούμε δύο, τρεις αλήθειες. Κλείνει ο Οργανισμός Ανασυγκρότησης Επιχειρήσεων και γίνεται η εκκαθάριση. Ποια είναι τα προβλήματα που υπάρχουν, τα πραγματικά προβλήματα, οι χιλιάδες αγωγές που έχουν εγερθεί κατά του ελληνικού δημοσίου; Ποια θα είναι η απώλεια των χρημάτων του ελληνικού δημοσίου σε σχέση με τα ασήμαντα των επιχειρήσεων που θα απωλεσθούν, αξίας πολλών δισεκατομμυρίων; Είναι τεράστια τα ποσά αυτά. Ποια είναι πραγματικά η ευθύνη και ο ρόλος των ανταγωνιστριών εταιρειών των λεγομένων προβληματικών -γιατί πολλές απ' αυτές μόνο προβληματικές επιχειρήσεις δεν είναι- στο κλείσιμο και στην εκκαθάριση αυτών των επιχειρήσεων και ποια είναι τα κέρδη τους; Τι θα γίνει με όλες αυτές τις εκκρεμείς υποθέσεις; Θα σας πω απλώς λίγα παραδείγματα. 'Οταν φέραμε για την εταιρεία "ΕΛΙΝΤΑ" τότε να ελέγξει τα βιβλία της επιχειρήσεως έναν ξένο σύμβουλο, απ' αυτούς που θα ορίσουμε και τώρα, τις Τράπεζες και τους θεσμοθετημένους συμβούλους, ο ένας ελεγκτής πήγε σε ψυχιατρική κλινική, ακόμα νοσηλεύεται και ο άλλος παραιτήθηκε από την εταιρεία. Αυτά για μία μόνο εταιρεία με δύο θυγατρικές. 

'Οταν ήταν πρωθυπουργός ο επίτιμος Πρόεδρος της Νέας Δημοκρατίας Κωνσταντίνος Μητσοτάκης, με τον τότε Πρόεδρο του Ο.Α.Ε., τον αείμνηστο Γεώργιο Γιαννόπουλο, κάθε βράδυ επί δύο ώρες συζητούσαν για τις προβληματικές επιχειρήσεις και τα προβλήματα που υπήρχαν. 

ΚΙΜΩΝ ΚΟΥΛΟΥΡΗΣ: Δύο ώρες την ημέρα; 

ΠΑΝΑΓΙΩΤΗΣ ΚΑΜΜΕΝΟΣ: Το ίδιο έγινε και μετά, κύριε Κουλούρη, αφήστε τώρα. 

Εγώ θα σας πω το εξής όμως, κύριε Κουλούρη, και πρέπει να το ξέρετε. 

ΚΙΜΩΝ ΚΟΥΛΟΥΡΗΣ: Δύο ώρες; 

ΠΡΟΕΔΡΕΥΩΝ (Νικόλαος Κατσαρός): Κύριε Κουλούρη, θα έλθει η σειρά σας, θα σας διακόπτουν και θα διαμαρτύρεσθε. 

ΠΑΝΑΓΙΩΤΗΣ ΚΑΜΜΕΝΟΣ: Για ποια ευθύνη μιλάμε, όταν τις κινητοποιήσεις για τη μη αποκρατικοποίηση των επιχειρήσεων του Ο.Α.Ε. την ξεκινάμε από κομματικά γραφεία; 

Και πάμε στο προσωπικό. Λένε διάφορα για το προσωπικό. Και ακούστηκαν εδώ απ' όλες τις πλευρές για το προσωπικό του Ο.Α.Ε. πολλά πράγματα και για τα στελέχη. Βλέπω εδώ έναν εργαζόμενο στον Ο.Α.Ε., τον οποίο τον βάλαμε τον άνθρωπο διοικητή σε μία εταιρεία που λέγεται "Πουρνάρας". Τον κυνηγούσαν η εφορία, το Ι.Κ.Α., οι καλτσοβιομήχανοι μέχρι τη νύχτα. Σπίτι του δεν πήγαινε. Και αυτός ο άνθρωπος δεν έπαιρνε μισθό, ο εργαζόμενος του Ο.Α.Ε. που τον βάλαμε τότε στη διοίκηση της επιχειρήσεως αυτής. 'Ολες αυτές οι διοικήσεις δεν ήταν απατεώνες. Εργάστηκαν και οι εργαζόμενοι και οι επιστήμονες μέσα στον Οργανισμό Ανασυγκρότησης Επιχειρήσεων, προκειμένου να προχωρήσουν οι λύσεις οι οποίες δεν είναι εύκολες. Τι θα κάνουν οι εκκαθαριστές, οι οποίοι δεν γνωρίζουν τις υποθέσεις από εδώ και πέρα για προβλήματα που εκκρεμούν εδώ και δεκαετίες; 

Γνωρίζετε ότι υπήρχαν δύο εταιρείες οι οποίες πουλήθηκαν -στη μία ήμουν και Πρόεδρος- και ενώ προχώρησε η πώλησή τους, ο συνέταιρος, δηλαδή η Εθνική Τράπεζα, μπλοκάρει τη διαδικασία του άρθρου 33 του ν. 2000 για διαγραφή των χρεών; Ψηφίζουμε εδώ στη Βουλή και λέμε να διαγράφονται τα χρέη. Να πηγαίνουν στο Πρωτοδικείο βάσει του άρθρου 33 του ν. 2000, να προχωράμε στη διαγραφή των χρεών και είμαστε εμείς εντάξει. Φεύγουμε εμείς από τη Βουλή και πάει μετά ο Ο.Α.Ε. και οι εκκαθαριστές να εφαρμόσουν το νόμο. Και η Εθνική Τράπεζα π.χ. ως συνέταιρος του ελληνικού δημοσίου και του Ο.Α.Ε. μπλοκάρει τις διαδικασίες. Προβλήματα τρομερά που έχουν να κάνουν με εταιρείες που πραγματικά χειρίζονται σοβαρά θέματα στρατηγικής σημασίας για τον τόπο, όπως για την "ΠΥΡΚΑΛ" ή για τη "ΛΑΡΚΟ" ή ακόμα για το θέμα της "ΑΓΕΤ ΗΡΑΚΛΗΣ". Ξεχνάμε ότι για την "ΑΓΕΤ ΗΡΑΚΛΗΣ" εδολοφονήθη ο αείμνηστος Βρανόπουλος; Ξεχνάμε ότι τότε διοικήσεις προβληματικών εταιρειών, αλλά και Υπουργοί επί όλων των κυβερνήσεων απειλούντο από τρομοκρατικές οργανώσεις ή δεν μπορούσαν να πάνε στα σπίτια τους με τα παιδιά τους; 'Εχουν συμβεί πολλά για τις προβληματικές επιχειρήσεις. Και δυστυχώς παρ' όλες τις προσπάθειες που έχουν γίνει, ερχόμαστε σήμερα με αυτό το νομοσχέδιο, που φοβάμαι πολύ ότι δεν θα οδηγήσει στην εκκαθάριση. Βεβαίως και πρέπει κάποια στιγμή να γίνει εκκαθάριση του Ο.Α.Ε. Δεν μπορεί να αναλάβει μία τράπεζα την εκκαθάριση, διότι τα προβλήματα είναι τεράστια και θα έχουμε απώλεια δημόσιου πλούτου τεράστια απ' αυτήν την απόφαση την οποία σήμερα παίρνουμε. Θα έπρεπε να δοθούν οι λύσεις οι πολιτικές, μάλιστα και με συναίνεση όλων των κομμάτων και με διακομματικό διάλογο, προκειμένου να βρεθούν οι πραγματικές λύσεις στα προβλήματα. Και το προσωπικό αυτό του Ο.Α.Ε. που έμεινε μέχρι σήμερα, θα πρέπει να έχει τουλάχιστον τα δικαιώματα που έχουν όλοι οι υπόλοιποι εργαζόμενοι σε όλες τις άλλες δημόσιες επιχειρήσεις κατά τη μετάταξή τους και τα δικαιώματα των απολαβών, γιατί μέχρι σήμερα εργάζονταν διπλάσιο ωράριο, για να μη σας πω πολλές φορές και τριπλάσιο -όλο το 24ωρο δηλαδή- σε σχέση με τους υπόλοιπους δημοσίους υπαλλήλους και αρκετές φορές χωρίς απολαβές. 

Και κλείνω μόνο με μία ευχή. Μακάρι μετά από δύο χρόνια να είμαστε εδώ στο Κοινοβούλιο και να ακούσουμε τον Υπουργό, που θα είναι από τη μεριά της Νέας Δημοκρατίας, να μας λέει ότι πράγματι τελείωσε το θέμα των προβληματικών επιχειρήσεων και έχουμε την τελική εκκαθάριση. Δεν θα υπάρξει εκκαθάριση και θα έχουμε απώλεια δημόσιου πλούτου. Ελπίζω να έχω άδικο. Μακάρι να προχωρήσουν οι ιδιώτες εκκαθαριστές σε αυτά που δεν μπορούσαν μέχρι τώρα να προχωρήσουν τρεις κυβερνήσεις από δύο διαφορετικά κόμματα. 

ΠΡΟΕΔΡΕΥΩΝ (Νικόλαος Κατσαρός): Ο κ. Βερυβάκης έχει το λόγο. 

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, συνομολογώ και εγώ ότι η σημερινή κουβέντα και η πρωινή και η απογευματινή, είναι πράγματι πάρα πολύ περίεργη. 'Ομως θα έλεγα ότι αυτό συμβαίνει, όχι γιατί όπως είπε ο κ. Δραγασάκης η μεν Νέα Δημοκρατία θέλει να πάρει συγχωροχάρτι πριν από το 1981 και το ΠΑ.ΣΟ.Κ. μετά το 1981 μέχρι σήμερα, αλλά διότι ουσιαστικά στο βάθος υπάρχει μία ιδεολογική διαφορά, που πολλοί φοβούνται ότι θα έχει προέκταση στο μέλλον. 

'Εχει δίκιο ο κ. Μητσοτάκης όταν λέει ότι δεν ανησυχεί γι'αυτά τα οποία προβλέπει το νομοσχέδιο με το οποίο λίγο-πολύ υποτίθεται ότι όλοι συμφωνούν, αλλά για το τι ενδεχομένως μία κυβέρνηση της Ελλάδος, η Ελλάδα ή το έθνος-κράτος στο μέλλον θα μπορεί να έχει και να χαράξει σαν οικονομική πολιτική. 

Θέλω με αυτό να τονίσω ιδιαίτερα ότι εδώ ο καβγάς που γίνεται ουσιαστικά είναι εάν επιτρέπεται ή δεν επιτρέπεται κρατικός παρεμβατισμός. Και αυτό για τον εξής πολύ απλό λόγο: 

Ιστορικά ο κρατικός παρεμβατισμός και από τη Νέα Δημοκρατία και από το ΠΑ.ΣΟ.Κ., ανεξάρτητα από το ποια μορφή τελική πήρε, ήταν θεμιτός πριν από το 1989-1990 για τους γνωστούς λόγους. Οικονομικά, η οικουμενική οικονομική πολιτική, τον επέτρεπε και τον επέβαλε. Τότε μάλιστα εκείνη την εποχή ακόμα και ο δανεισμός ενεθαρρύνετο από όλα τα οικονομικά κέντρα εξουσίας. Βεβαίως από εκεί και πέρα ήρθε τούμπα ο κόσμος και από εκεί και πέρα άλλαξαν οι προσανατολισμοί πάρα πολλών. 

Και βλέπετε και εδώ, αυτήν τη στιγμή, να μην κάνουμε τίποτα άλλο, παρά να παίζουμε πολιτικό χρηματιστήριο, δηλαδή με τους κανόνες του εκκρεμούς. 

Τι συνέβη στην πραγματικότητα; Πριν από το 1981 η Εθνική Τράπεζα είχε μπει πράγματι σε πολλές προβληματικές επιχειρήσεις. Εγώ σαν Βουλευτής μάλιστα μαζί με τον Παύλο τον Βαρδινογιάννη και επί υπουργίας κ. Μητσοτάκη, επισκεφθήκαμε την Εθνική Τράπεζα, τον κ. Χριστοδούλου και του ζητήσαμε να κάνει κάποιες παρεμβάσεις, όπως είχε κάνει σε πάρα πολλές άλλες επιχειρήσεις. Και βέβαια αρνήθηκε ο άνθρωπος για τους δικούς του λόγους που ήταν καθαρά τραπεζικοί. Είπε, όμως, πάρα πολύ καθαρά, εάν η Κυβέρνηση, όπως έχει αποφασίσει σε άλλα σημεία, κάνει παρέμβαση, βεβαίως ναι. Κομψά το ομολόγησε και ο κ. Μητσοτάκης σήμερα. 

Συνεπώς δεν άρχισε το 1983 ο ΟΑΕ. Τι είναι αυτά που κάθεστε και λέτε; Δεν πρέπει να διαστρεβλώνουμε όλη την ιστορία. Σπέρματα του ΟΑΕ υπήρχαν πριν από το 1983. Βεβαίως το 1983 πήρε ίσως αυτήν τη συγκεκριμένη μορφή. 

Εγώ δεν θα απολογηθώ για τα αμαρτήματα του ΟΑΕ. Πρέπει να σας πω ότι ως Υπουργός Βιομηχανίας πολλές φορές την τότε πρακτική την πολέμησα, διότι πράγματι όλοι ήθελαν να πάνε στον 'Αγιο Παντελεήμονα. Θα σας πω, όμως, ότι οι βιομήχανοι ουσιαστικά αξίωναν πολλές φορές την κάλυψη του ΟΑΕ. Ως Υπουργός Βιομηχανίας εγώ άκουσα τους βιομηχάνους τότε πολλές φορές να μου λένε ότι και εδώ και εκεί και παραπέρα -εκτός από τους εργάτες, ήταν μία άλλη ιστορία αυτοί, πολλές φορές μάλιστα υποκινουμένοι από τους βιομηχάνους- να πάρετε και αυτό, να πάρετε και εκείνο, να πάρετε και το άλλο. Και τρώγαμε του κόσμου τις διαδηλώσεις, διότι όλοι, βιομήχανοι και εργαζόμενοι, ήθελαν αυτού του είδους τη ρύθμιση. Και δεν ήταν και ελληνική η εφεύρεση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού το κράτος πλήρωνε. 

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, πλήρωνε και πιο μπροστά, πλήρωνε και μετά, πληρώνει πάντα. Αφήστε τώρα, μη γράψουμε σήμερα την ιστορία. Την έχουμε ζήσει, την ξέρουμε όλοι. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Ποια είναι η αλήθεια όμως; Η αλήθεια δεν είναι ότι τσακωνόμαστε εδώ πέρα για πριν από το 1981 και μετά το 1981. Τσακωνόμαστε ουσιαστικά για το αν θα μείνει κάτι από εθνικό κρατικό παρεμβατισμό. Και ο κ. Μητσοτάκης σωστά ανησυχεί. Εάν και εφόσον η Κυβέρνηση έχει λέει διπλό πρόσωπο, τότε δεν θα πάμε καλά και αύριο-μεθαύριο. 

Εγώ θα πω στην Κυβέρνηση, λοιπόν, ότι στο όνομα του έθνους-κράτους να μην έχει δισταγμούς, εάν αυτό επιβάλλεται εκ του εθνικού συμφέροντος. Και όσο τουλάχιστον σπεύδει να παγκοσμιοποιηθεί η οικονομία, αλλά αυτό το πληρώνουν οι 'Ελληνες, να μην έχει δισταγμό να πάρει και την άλλη εκδοχή. Ουσιαστικά δηλαδή να το κάνει, διότι όλοι αυτό πράττουν και πρώτοι οι Αμερικανοί. 

Συνεπώς ας αφήσουμε εδώ τα ξόρκια και τις κατάρες. Να δούμε στην ουσία τα προβλήματα, για να δούμε ότι το έθνος-κράτος ακόμα δεν πέθανε, κύριε Πρόεδρε. Και ξέρω ότι η ιστορία των οικουμενικών παγκοσμιοποιήσεων, των εθνικών παγκοσμιοποιήσεων και άλλου τύπου κοινωνικών κοσμοπολιτισμών, αν θέλετε, είναι καλοί στο απώτερο μέλλον, εν τω μεταξύ ας προστατεύσουμε όμως και λίγο τους 'Ελληνες και την ελληνική οικονομική προσπάθεια, που πάρα πολλές φορές θέλει και κρατικό παρεμβατισμό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Πώς ζητάτε το λόγο; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θέλω να δώσω κάποιες διευκρινίσεις. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πρόεδρε, έχετε το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα αναφερθώ σε αυτά, τα οποία είπε ο αγαπητός συνάδελφος κ. Βερυβάκης. 

Το κοινωνικό κράτος, κύριε Πρόεδρε και κύριοι συνάδελφοι, δεν πέθανε, δεν θα πεθάνει ποτέ και δεν πρέπει να πεθάνει. Το πρόβλημα είναι άλλο. Υπηρετούμε την κοινωνία, κάνοντας αυτήν την πολιτική; Τα οικονομικά μεγέθη είναι αμείλικτα και οι οικονομικοί νόμοι είναι αμείλικτοι. 

'Οντως στη δεκαετία του 1970 υπήρχε μία τάση κρατικής παρέμβασης. 'Οντως υπήρχαν προβλήματα σε ορισμένες ιδιωτικές επιχειρήσεις. Τα προβλήματα αυτά η φυσική λειτουργία της οικονομίας θα τα έλυνε. Θα χρεοκοπούσαν επιχειρήσεις, θα απελύοντο άνθρωποι. 

ΕΛΕΥΘΕΡΙΟΣ ΒΕΡΥΒΑΚΗΣ: ....(Δεν ακούστηκε) 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι τρόπος να το αντιμετωπίσεις αυτός; Δηλαδή το κράτος θα εξυγίανε τις επιχειρήσεις; Το ελληνικό κράτος, κύριοι συνάδελφοι του ΠΑΣΟΚ, φαντασθήκατε ποτέ ότι θα εξυγίανε τις επιχειρήσεις; Υπήρχε αμφιβολία ότι δεν θα γινόταν αυτό που έγινε; Αυτοί οι οποίοι πήγαιναν και οι καλύτεροι εξ αυτών, αυτοί που δεν έκαναν σκάνδαλα, θα επωφελούντο να παίρνουν παχυλές αποδοχές και δεν θα ήθελαν ποτέ να διαλυθούν οι προβληματικές. 

Κύριοι συνάδελφοι, εγώ ο ίδιος έχω εμπειρία. 'Οταν αποφάσισε η Κυβέρνησή μας να διαλύσει τις προβληματικές -και ήταν πραγματικά ειλημμένη και σκληρή πολιτική απόφαση- διόριζε ανθρώπους, για να αποκρατικοποιήσουν. Και οι ίδιοι τους οποίους διόριζε και ήσαν σύμφωνοι μαζί μου, σε έξι μήνες είχαν γίνει κρατικιστές και ήθελαν να μείνουν στις θέσεις τους οι άνθρωποι. Δεν το καταλαβαίνετε; 

ΠΡΟΕΔΡΕΥΩΝ (Παναγιώτης Σγουρίδης): Αυτό είναι μία αλήθεια. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, εγώ σταματώ τη συζήτηση αυτή, διότι είμαι πεπεισμένος ότι εδώ μέσα συμφωνούμε όλοι. 'Ολοι συμφωνούμε και ελπίζω ότι συμφωνούμε, κύριε Βερυβάκη. Και στο τέλος-τέλος, σέβομαι και τις ενδοκομματικές ισορροπίες του ΠΑΣΟΚ και δεν θέλω να διαταράξω την ούτως ή άλλως ευαίσθητη εσωτερική συνοχή! 

Κύριε Πρόεδρε, ένα πράγμα θα ήθελα να πω μόνο. Πιστεύω ότι το ερώτημα που ετέθη στον κύριο Υφυπουργό χρειάζεται μια απάντηση. Εγώ συμφωνώ ότι ο τρόπος που επιλέγετε είναι ο καλύτερος, μια τράπεζα ή μια θυγατρική της τραπέζης. 

Θα μπορούσε ο κύριος Υπουργός να μας πει περίπου, ποια τάξη μεγέθους έχει αυτή η επιβάρυνση; 'Εχετε περίπου καμία γενική ιδέα; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν έχουμε καμία γενική ιδέα, αυτήν τη στιγμή, κύριε Πρόεδρε. Εκείνο που μπορώ να πω στο Τμήμα, είναι ότι θα επιδιωχθεί να είναι τράπεζα του ευρύτερου δημόσιου τομέα η θυγατρική της. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσο θα κοστίσει; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν έχουμε οικονομική προσέγγιση για το κόστος αυτής της διαδικασίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο. 

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, έχω ζητήσει και εγώ το λόγο. 

(Θόρυβος στην Αίθουσα) 

ΝΙΚΟΛΑΟΣ ΣΗΦΟΥΝΑΚΗΣ: Να μιλήσουν και οι απλοί βουλευτές. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας είναι Κοινοβουλευτικός Εκπρόσωπος και έχει δικαίωμα να πάρει το λόγο όποτε θέλει. 

ΕΥΑΓΓΕΛΟΣ ΜΠΟΥΤΑΣ: Δεν θα κάνω χρήση του πενταλέπτου, δεν θα αργήσω. Θέλω να αναφέρω μια διαπίστωση. 

Κύριε Πρόεδρε, πραγματικά, σήμερα έγινα σοφότερος. Αποδείχθηκε για μια φορά ακόμα ότι και η Νέα Δημοκρατία και το ΠΑ.ΣΟ.Κ. δεν διαφέρουν σε τίποτα. 

ΠΡΟΕΔΡΕΥΩΝ (Παναγιώτης Σγουρίδης): Επιδέχεστε καλλιέργεια! 

ΕΥΑΓΓΕΛΟΣ ΜΠΟΥΤΑΣ: Βεβαίως. 

ΚΥΡΙΑΚΟΣ ΣΠΥΡΙΟΥΝΗΣ: Για να γίνει σοφότερος, πρέπει να γίνει σοφός. 

ΕΥΑΓΓΕΛΟΣ ΜΠΟΥΤΑΣ: 'Οσο μεγαλώνω και όσο συμμετέχω σε τέτοιες συνεδριάσεις, βεβαίως γίνομαι σοφότερος και αποδεικνύεται αυτό που κυκλοφορεί και έξω ότι είναι ίδιοι πλέον, μόνο ρόλους έχουν αλλάξει. Εκεί που ήταν η Νέα Δημοκρατία είναι τώρα το ΠΑ.ΣΟ.Κ. και εκεί που ήταν το ΠΑ.ΣΟ.Κ. είναι η Νέα Δημοκρατία. 

ΚΙΜΩΝ ΚΟΥΛΟΥΡΗΣ: Τα έχουμε ακούσει αυτά πολλές φορές. 

ΕΥΑΓΓΕΛΟΣ ΜΠΟΥΤΑΣ: Τα ακούσατε, κύριε Κουλούρη, αλλά προσπαθείτε να δικαιολογήσετε τα αδικαιολόγητα. Δεν γίνονται αυτά τα πράγματα. 

Εγώ βάζω πάλι εναγωνίως το ερώτημα και θα ήθελα μια απάντηση, κύριε Υφυπουργέ. Πόσοι από αυτούς που ήταν ιδιοκτήτες επιχειρήσεων είναι στη φυλακή και πόσοι από αυτούς έχουν επιχειρήσεις ξανά ή δουλεύουν στο μεροκάματο; Δεν απαντήσατε. Νομίζω ότι πρέπει να τα ξέρει αυτά η Κυβέρνηση. Δεν μπορεί να μην τα ξέρει. 'Εχει ολόκληρο άρθρο, το άρθρο 19, με το οποίο απαλλάσσει τους πάντες. Είτε χρωστάνε είτε δεν χρωστάνε είτε έχουν ποινικές ευθύνες είτε δεν έχουν, απαλλάσσονται οι πάντες. Επιτέλους θα πληρώσει κάποιος γι'αυτήν την ιστορία; 

Αφού η Νέα Δημοκρατία κόπτεται τόσο πολύ για όλα αυτά που έγιναν και είμαστε μάρτυρες μιας συζήτησης δύο ωρών με σφοδρή κριτική ενάντια στην Κυβέρνηση, γιατί ψηφίζει το κεφάλαιο αυτό του νομοσχεδίου; Δεν γίνεται συνεργός στην κάλυψη όλων αυτών που έγιναν, με τη θετική ψήφο που δίνει στο συγκεκριμένο κεφάλαιο; Κατά τη γνώμη μας, είναι συνεργός και αυτά πρέπει να τα γνωρίζει ο ελληνικός λαός. Πιστεύω ότι τα γνωρίζει και πολύ σύντομα θα εκφραστεί. 

ΠΡΟΕΔΡΕΥΩΝ (Παναγιώτης Σγουρίδης): Yπάρχουν τρεις συνάδελφοι, που έχουν ζητήσει προτασσόμενη δευτερολογία. 

Ο κ. Κανελλόπουλος έχει το λόγο. 

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, δεν τιμά το ελληνικό Κοινοβούλιο και τις πολιτικές δυνάμεις που εκπροσωπούνται σ'αυτό, η συζήτηση απόψε και ο τρόπος με τον οποίο προσεγγίζουμε ένα κρίσιμο εθνικό πρόβλημα, όπως είναι η προβληματικότητα της ελληνικής βιομηχανίας και της παραγωγικής λειτουργίας του τόπου. 

Η συζήτηση, δυστυχώς, υποτάσσεται σε μια πολύ ρηχή, επιπόλαιη, πολιτικά ανεπαρκή και αποπροσανατολιστική προσέγγιση ενός προβλήματος που δεν αφορά τον ΟΑΕ. Το πρόβλημα της βιομηχανικής εξέλιξης της Ελλάδας σήμερα, αλλά και όλες τις προηγούμενες δεκαετίες, δεν ήταν κάποιες επιχειρήσεις, ούτε ο ΟΑΕ, αλλά ήταν το ίδιο το μοντέλο ανάπτυξης όπως διαμορφώθηκε, οι ίδιες οι συνθήκες μέσα στις οποίες αναπτύχθηκαν αυτές οι παραγωγικές δυνάμεις που οδήγησαν την ελληνική βιομηχανία και την ελληνική οικονομία σε αυτήν τη διαχρονική βιομηχανική κρίση. 

Το ΠΑΣΟΚ το 1983 παρενέβη συγκροτώντας τον ΟΑΕ, όχι απλά κάτω από το βάρος μιας τυφλής ιδεολογικής ψύχωσης που είχε για το κράτος, αλλά κάτω από μια αδήριτη παραγωγική, κοινωνική, πολιτική ανάγκη να δημιουργήσει ένα θεσμό-ανάχωμα σε μια επιταχυνόμενη πορεία βιομηχανικής αποδόμησης της ελληνικής οικονομίας. 

Σήμερα, λοιπόν, μπορούμε να αναλύσουμε και να αποτιμήσουμε τη δεκαεπτάχρονη λειτουργία του ΟΑΕ, τη συμβολή του σ' αυτήν την εξέλιξη της βιομηχανικής ανάπτυξης του τόπου να αξιολογήσουμε τις θετικές και τις αρνητικές επιπτώσεις που είχε μέσα στα πλαίσια αυτής της ιδιόμορφης και στρεβλής λειτουργίας του θεσμικού πλαισίου της ελεύθερης αγοράς του ανταγωνισμού στη χώρα, αλλά και ταυτόχρονα να προσμετρήσουμε το κοινωνικό όφελος, αλλά και τον κοινωνικό ρόλο που είχε η δημιουργία του ΟΑΕ, στο κοινωνικό σύνολο σήμερα, για την κοινωνική συνοχή και για την κοινωνική προστασία των Ελλήνων εργαζομένων και για την αγορά εργασίας στην Ελλάδα. 

Γιατί αυτός ο τρόπος με τον οποίο σήμερα επιχειρείται από τη Νέα Δημοκρατία οι τριάντα χιλιάδες θέσεις εργασίας, οι οποίες διασφαλίστηκαν -που δεν ήταν τριάντα χιλιάδες θέσεις εργασίας- να εξισωθούν με ένα κομπογιαννίτικο λογιστικό τρόπο με κάποια εκατομμύρια που αντιστοιχούν σε κάθε εργαζόμενο, προσβάλλουν πραγματικά αυτήν την επιχειρηματολογία και αυτούς τους ανθρώπους, τους συναδέλφους μας που έρχονται να πουν ότι καταστράφηκαν θέσεις εργασίας ή δεν αναπτύχθηκε ο τρόπος ή δεν επιταχύνθηκε η εξυγίανση και η ανασυγκρότηση του τόπου. Γιατί το κράτος, ο κρατικός προϋπολογισμός, δηλαδή ο ελληνικός λαός συνεισέφερε στη συντήρηση αυτών των θέσεων εργασίας. 

'Εξω όμως απ' αυτήν την πολύ αν θέλετε ελαφρά συζήτηση που γίνεται ανάμεσά μας, αποσωπάται συνειδητά κάτι το πολύ συγκεκριμένο. Ποιοι δημιούργησαν τις προβληματικές επιχειρήσεις στην Ελλάδα; Ποιες πολιτικές δυνάμεις ήταν αυτές, οι οποίες στήριξαν, κάλυψαν την καταλήστευση του παραγωγικού και του εθνικού πλούτου της χώρας δεκαετίες ολόκληρες; Αυτό αποσωπάται από τη Νέα Δημοκρατία. 

Δεν αισθάνομαι καμία ντροπή και δεν έχω καμία ενοχή, ιστορική ενοχή γιατί προέρχομαι από μια άλλη παράταξη. Και ασφαλώς η ιστορική προέκταση και διάρκεια της συντηρητικής παράταξης που εκπροσωπείτε σήμερα είναι αυτή που έχει ενοχές, είναι αυτή που πρέπει να ντρέπεται, είναι αυτή που δημιούργησε όλα αυτά τα μορφώματα που έχουν δημιουργήσει σήμερα την καθήλωση και την υπανάπτυξη του τόπου μας. Και όλες αυτές τις προσπάθειες που κάναμε και συνεχίζουμε να κάνουμε, είχαν σαν στόχο ένα και μοναδικό, το πώς θα ξεπεράσουμε αυτά τα αδιέξοδα που είχαν δημιουργηθεί. 

Τι προσέφερε, ρώτησε κάποιος συνάδελφος, ο ΟΑΕ στην ανάπτυξη της χώρας τα τελευταία δεκαεπτά χρόνια; Απαντώ: Οι επιχειρήσεις οι οποίες εντάχθηκαν στον ΟΑΕ και η "Πειραϊκή Πατραϊκή" και η "ΛΑΡΚΟ" και η "ΠΥΡΚΑΛ" και η "ΕΒΟ" και η "ΣΟΦΤΕΞ" και τα "Ναυπηγεία Σκαραμαγκά" και Ελευσίνας και μια σειρά από άλλες επιχειρήσεις, "Μιχαηλίδης", "ΕΛΙΝΤΑ" -να μην αναφέρω και τις σαράντα έξι επιχειρήσεις που υπάρχουν- δεν είναι δημιούργημα της κακής διαχείρισης του ΠΑ.ΣΟ.Κ. από το 1981 μέχρι το 1983. Είναι δημιούργημα και εκδήλωση μιας πολιτικής, η οποία ασκήθηκε όλα τα προηγούμενα χρόνια. 

Πρέπει να πω ότι ο 'Αγγελος Αγγελόπουλος το 1978 είχε με πολύ σαφήνεια και ενάργεια δηλώσει τότε ότι η επιταχυνόμενη κρίση της ελληνικής βιομηχανίας δεν μπορεί να συνεχιστεί. Θα συνεχιστεί και θα αποδιαρθρώσει τον παραγωγικό ιστό της χώρας αν δεν γίνει μια μεγάλη κρατική παρέμβαση. Μιλούσε τότε για τη δημιουργία ενός τέτοιου οργανισμού. 

Βέβαια η κ. Μπακογιάννη είπε ότι η ροπή, η τάση τότε ήταν τα πάντα να αποκρατικοποιηθούν και να οδηγηθούν στην ιδιωτικοποίηση. 

'Ομως το κυρίαρχο πολιτικο-ιδεολογικό ρεύμα τότε στην Ευρώπη ήταν άλλο. Βρισκόμαστε κάπου αλλού. 'Ομως δεν επιμένω σ' αυτό γιατί δεν έχω το χρόνο. Θα ήθελα να υπενθυμίσω σε σας κάτι το πολύ απλό το οποίο το ξεχάσατε. 

Το 1990 ο κ. Μητσοτάκης πολύ σαφής και ειλικρινής είπε, τέλος ο Οργανισμός Ανασυγκρότησης Επιχειρήσεων, τελειώνουμε με αυτό το εγχείρημα. 'Ομως δεν είναι εδώ για να ρωτήσω τον κύριο Πρόεδρο, από τον Απρίλιο του 1990 μέχρι τον Σεπτέμβριο του 1993 αυτή η επίπονη και συστηματική προσπάθεια που έκανε η ηγεσία της Νέας Δημοκρατίας να αποκρατικοποιήσει τις επιχειρήσεις, γιατί δεν επετεύχθη; Πού οφείλεται; Δεν ήθελε η ηγεσία της Νέας Δημοκρατίας και της Κυβέρνησης τότε να πωλήσει τα ναυπηγεία, τη "ΣΟΦΤΕΞ", την "ΕΛΙΝΤΑ" κλπ.; Το γνωρίζω πάρα πολύ καλά. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κανελλόπουλε, σας παρακαλώ. 

ΛΑΜΠΡΟΣ ΚΑΝΕΛΛΟΠΟΥΛΟΣ: Δεν θέλω τίποτε περισσότερο παρά το χρόνο που είχαν και οι άλλοι συνάδελφοι. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Είχατε τρία λεπτά, μιλάτε έξι λεπτά. Πόσα θέλετε να πάρετε; Δεκαέξι; 

ΛΑΜΠΡΟΣ ΚΑΝΕΛΛΟΠΟΥΛΟΣ: 'Αρα, λοιπόν, αντί να βάλουμε ένα εθνικό πλαίσιο διαλόγου να επιμερίσουμε σωστά, όχι για να καταγράψουμε... 

ΠΡΟΕΔΡΕΥΩΝ (Παναγιώτης Σγουρίδης): Ας σταματήσουμε μέσα στην Αίθουσα να λέμε πολλά και διάφορα πράγματα για κάτι που μας πονάει. 'Ολους μας πονάει, ένθεν κακείθεν. 

ΛΑΜΠΡΟΣ ΚΑΝΕΛΛΟΠΟΥΛΟΣ: 'Ενα λεπτό δεν μπορώ να μιλήσω; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, τελειώστε. 

ΛΑΜΠΡΟΣ ΚΑΝΕΛΛΟΠΟΥΛΟΣ: 'Οχι για να καταγράψουμε κάποιες ιστορικές ευθύνες, αλλά για το πώς θα ξεπεράσουμε ένα πρόβλημα, το οποίο αφορά και την οικονομική ανάπτυξη και χιλιάδες οικογένειες και εργαζόμενους, φθάνουμε σήμερα σε μια αντιπαράθεση, σε μια σκιαμαχία η οποία τη διακρίνει και η σκοπιμότητα και η υποκρισία και η ανευθυνότητα. Γιατί αυτά που έχουν συντελεστεί τις τελευταίες δεκαετίες και τα τελευταία χρόνια μέσα στη λειτουργία των επιχειρήσεων, έχουν ένα διακομματικό χαρακτήρα. 

Είναι, λοιπόν, μια στιγμή ευθύνης. Πολύ σωστά η Κυβέρνηση, καθυστερημένα η Κυβέρνηση σήμερα έρχεται να πει στον ελληνικό λαό ότι έκλεισε ο ιστορικός παραγωγικός κύκλος αυτού του οργανισμού και μπαίνει σε μια άλλη φάση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουλούρης έχει το λόγο. 

ΚΙΜΩΝ ΚΟΥΛΟΥΡΗΣ: Κύριε Πρόεδρε, παίρνω το λόγο γιατί ακούγοντας κυρίως τον επίτιμο Πρόεδρο της Νέας Δημοκρατίας, τον κ. Μητσοτάκη αλλά και άλλα στελέχη της Νέας Δημοκρατίας, διαπίστωσα πως σ' αυτήν την Αίθουσα πραγματικά υπάρχει έλλειψη μνήμης. 

Είναι άσχημο αυτό. Υπήρξε επίσης και έλλειψη αυτοκριτικής. Είναι πολιτικά επικίνδυνο αυτό. Πίστευα και πιστεύω ότι είναι χρήσιμη η σιωπή, σιωπή που δεν επιδείχθηκε απόψε. 

Υπήρξε πράγματι προσπάθεια να χτυπηθεί μια περίοδος και μια πολιτική. Είναι η περίοδος που τους ενοχλεί, γιατί τότε όλο το σύστημα και το κατεστημένο προσδοκούσε ότι ο Ανδρέας Παπανδρέου και το ΠΑΣΟΚ θα ήταν παρένθεση για τον τόπο. Πίστευαν ότι θα δημιουργούσε τέτοιες κοινωνικές συγκρούσεις, ώστε δεν θα είχε μέλλον. Διαψεύστηκαν. Βλέπουμε, λοιπόν, με κάθε ευκαιρία αυτήν την παράταξη να βγάζει τα απωθημένα της και να καταγράφει την αγωνία της. Πολύ φοβάμαι -σας το λέω με πολύ αγάπη- ότι για πολλά χρόνια θα ζείτε αυτά τα βιώματα, γιατί ο λαός έχει και μνήμη και γνώση. 

Τότε, λοιπόν, ο Ανδρέας Παπανδρέου όταν εισήχθη ο νόμος για τον ΟΑΕ είχε πει ότι οι χρεοκοπημένες επιχειρήσεις δημιούργησαν πλούσιους ιδιοκτήτες και ότι όλα εκείνα τα δάνεια, τα οποία δόθηκαν δεν πήγαν στις επιχειρήσεις, αλλά πήγαν στο εξωτερικό. Και είπε σήμερα ο κ. Βενιζέλος ότι σαράντα επιχειρήσεις όφειλαν στην Εθνική Τράπεζα εκατό δισεκατομμύρια (100.000.000.000) δραχμές. 

Θα ήθελα να ρωτήσω τον επίτιμο Πρόεδρο της Νέας Δημοκρατίας ποιοι έδωσαν εκείνα τα θαλασσοδάνεια, ποιοι δημιούργησαν τις χρεοκοπημένες επιχειρήσεις και ποιοι δημιούργησαν τους πλούσιους ιδιοκτήτες τους; Δεν ήταν τότε ο κ. Μητσοτάκης Υπουργός Οικονομικών, δεν ήταν Υπουργός Συντονισμού; Εσεις δεν τα δώσατε; Εσεις δεν δημιουργήσατε αυτήν τη κατάσταση; 

Και διαφεύγει της προσοχής των συναδέλφων της Νέας Δημοκρατίας ότι εκείνος ο νόμος προέβλεπε να πάρει τις επιχειρήσεις ο ΟΑΕ να τις εξυγιάνει και να τις ξαναδώσει στον ιδιωτικό τομέα. Μα, δεν συνέβαλε αποφασιστικά προς αυτήν την κατεύθυνση ο ΟΑΕ; Δεν έχουμε σήμερα μια σειρά επιχειρήσεων που έχουν εξυγιανθεί και σήμερα βρίσκονται σε χέρια ιδιωτών και ανθούν; Να λοιπόν η χρησιμότητα εκείνης της περιόδου και εκείνης της πολιτικής. Θα συνιστούσα να έχετε περισσότερη μνήμη, αν θέλετε να έχετε μέλλον σαν παράταξη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Οικονόμου έχει το λόγο. 

ΠΑΝΤΕΛΗΣ ΟΙΚΟΝΟΜΟΥ: Ζήτησα το λόγο όχι γιατί με ενθουσίασε η ακατάσχετη παρελθοντολογία αλλά γιατί με στεναχώρησε η ακατάσχετη ανακρίβεια η οποία χρησιμοποιήθηκε, ανακρίβεια η οποία διαστρέβλωσε ακόμη και τις αναφορές που έγιναν στο παρελθόν. Αυτό δεν είναι καθόλου θεμιτό, διότι δεν πρέπει να αποκρύπτουμε τις πολιτικές μας διαφορές πίσω από την διαστρέβλωση πραγματικών περιστατικών. 

Καμία σχέση δεν είχε ο ΟΑΕ με κοινωνικοποίηση ή με κρατικοποίηση. Δόξα τω Θεώ ο δημόσιος τομέας ο οποίος μας παραδόθηκε από τη Νέα Δημοκρατία ήταν πάρα πολύ μεγάλος. Δεν χρειαζόταν να εφευρεθεί ο ΟΑΕ για να μεγαλώσει. Υπενθυμίζω ότι διάφορα στελέχη της Νέας Δημοκρατίας κατηγορούσαν τον αείμνηστο Κωνσταντίνο Καραμανλή ως σοσιαλμανή για κρατικοποιήσεις τις οποίες πράγματι έκανε. Δεν υπήρχε κανείς απολύτως λόγος να εφευρεθεί ο ΟΑΕ για να γίνουν περαιτέρω κρατικοποιήσεις ή για να προχωρήσει η κοινωνικοποίηση η οποία αναφέρθηκε με ειρωνικό τρόπο εδώ από ομιλητές της Νέας Δημοκρατίας. 

Ο ΟΑΕ προέκυψε ως αναγκαιότητα για τρείς συγκεκριμένους λόγους: Υπήρχε εκτεταμένη αποβιομηχάνιση, υπαρκτός κίνδυνος αποσάρθρωσης του πιστωτικού συστήματος και αποσάρθρωση κοινωνική και οικονομική συγκεκριμένων περιφερειών της χώρας. 

Bεβαίως μία πολιτική άποψη που εξέφρασαν οι ομιλητές της Νεας Δημοκρατίας, ειναι ότι όπου υπάρχει αδήριτη οικονομική ανάγκη, δηλαδή μία επιχείρηση κάνει ζημία, πρέπει να κλείνει. Εμείς αυτήν την άποψη δεν την συμμεριζόμαστε. Είναι πολύ απλό. Μας ενδιαφέρει και η περιφερειακή ισορροπία της χώρας, και το φαινόμενο της αποβιομηχάνισης. Μας ενδιαφέρει πάρα πολύ να μη διαλυθεί το πιστωτικό σύστημα, το οποίο τότε και με τις παρεμβάσεις της Νέας Δημοκρατίας, ήταν περίπου κρατικό. Αυτή είναι η πραγματικότητα. 

Αλλά για να μην αναφερόμαστε μόνο στο παρελθόν, αυτό που ήθελα να πω είναι το εξής. Υπάρχει ένα αντίστοιχο θέμα σήμερα, όχι στη βιομηχανία, αλλά στο εμπόριο. Ο Ο.Α.Ε. καλώς προχωρεί, όπως προχωρεί, διότι δεν υπάρχει πρόβλημα αποβιομηχάνισης. Σήμερα η βιομηχανία πράγματι αναδιαρθρώνεται, δεν εξαφανίζεται. Αλλά υπάρχει πρόβλημα στο εμπόριο. Και δεν είμαι σίγουρος, κύριε Υπουργέ, αν πράγματι στο σχέδιο νόμου που συζητούμε υπάρχει μία διάταξη περί απελευθέρωσης του ωραρίου των εμπορικών καταστημάτων σε τουριστικές περιοχές. Αν πράγματι υπάρχει... 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ψηφίστηκε το πρωί. 

ΠΑΝΤΕΛΗΣ ΟΙΚΟΝΟΜΟΥ: Δυστυχώς δεν το πρόσεξα, αλλά δυστυχώς που ψηφίστηκε. Δεν θα έπρεπε να ψηφισθεί. Υπάρχει πρόβλημα αποσάθρωσης του εμπορίου σήμερα. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν πρόκειται για απελευθέρωση του εμπορίου. Πρόκειται για παραχώρηση της αρμοδιοτητας, στη Νομαρχιακή Αυτοδιοίκηση. 

ΠΡΟΕΔΡΕΥΩΝ (Παναγιώτης Σγουρίδης): Δεν είναι υποχρεωτικό, αποφασίζεται απο τις κατά τόπους νομαρχίες. 

ΕΥΑΓΓΕΛΟΣ ΜΠΟΥΤΑΣ: Αύριο συζητείται. Δεν συζητήθηκε σήμερα. 

ΠΑΝΤΕΛΗΣ ΟΙΚΟΝΟΜΟΥ: Εν πάση περιπτώσει. Προχωρώ. 

Να πάω στο τελευταίο που μου δημιούργησε την ανάγκη να μιλήσω. Δεν θέλω να υποστηρίξω ότι όλα όσα συνέβησαν στο πλαίσιο του Ο.Α.Ε. έγιναν καλώς. Βεβαίως δεν έγιναν καλώς. Αλλά, απο το σημείο αυτό μέχρι να γίνονται αναφορές σε εκτεταμενη διαφορά και σε ρεμούλες, παραπέμπει σε δύο θέματα: Το ένα είναι καθαρά ποινικό. 'Οποιος έχει πράγματι κάτι συγκεκριμένο να πει, νομίζω πρέπει να απευθυνθεί εκεί που πρέπει. Αν όμως είναι να συζητήσουμε πολιτικά για το φαινόμενο της διαφθοράς, τότε θα έλεγα ότι ένας από τους κύριους λόγους -γιατί συζητάμε πολιτικά πια- που δημιουργεί τη διαφθορά, ασφαλώς είναι και η νοοτροπία που ακούσαμε να προπαγανδίζεται και να υποστηρίζεται από ορισμένους εδώ, ότι τα πάντα πρέπει να τα κινεί η αδήριτη οικονομική ανάγκη του κέρδους, του περισσότερου χρήματος. 

Αυτό θα πρέπει να προβληματίζει αυτούς που έχουν αυτήν την ιδεολογία και όχι εμένα προσωπικά και πολλούς άλλους συναδέλφους, που δεν την έχουμε. Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, δεν θα ήθελα να συνεχίσω μία συζήτηση και να επαναλάβω επιχειρήματα που εχουν ήδη ακουστεί. Θέλω όμως να σχολιάσω για δύο λεπτά τουλάχιστον αυτά που ο κ. Οικονόμου είπε για την περιφερειακή ανάπτυξη, για την ισόρροπη και σωστή ανάπτυξη που ηθελε να πετύχει ο Ο.Α.Ε. Το αποτέλεσμα, κύριε Οικονόμου, είναι γνωστό. Είναι γνωστό και μάλιστα θλιβερό. Και η πραγματικότητα δυστυχώς είναι ότι σήμερα στην Ελλάδα υπάρχει μεγαλύτερη ανισότητα που έχει ποτέ υπάρξει, απο πλευράς ανάπτυξης. 

Γνωρίζετε καλύτερα από εμένα ότι σήμερα που μιλάμε η Ελλάς εχει τέσσερις περιφέρειες, που συγκλίνουν με την Ευρωπαϊκή 'Ενωση και όλες οι υπόλοιπες αποκλίνουν. Και αποκλίνουν κατά ένα τρόπο τρομακτικό και με τεράστιες διαφορές. 

'Αρα ας μη μιλάμε για ισόρροπη ανάπτυξη στον Ο.Α.Ε. Είναι ένα θλιβερό κεφάλαιο. Εγώ μία παρατήρηση θα είχα να κάνω. Πρέπει να πω ότι ακούγοντας έτσι τις ομιλίες των συναδέλφων, είχα την αίσθηση ότι διακρίνοντο για ένα αρχικό προεκλογικό πάθος, διότι έγινε μία μεγάλη προσπάθεια να υποστηριχθεί μία πολιτική -δεν το άκουσα από σας, κύριε Οικονόμου, αλλά από άλλους- και να υψώνονται διάφορες φωνές και μάλιστα άνευ λόγου και αιτίας για ένα θέμα που νομίζω ότι έχει κριθεί στη συνείδηση του ελληνικού λαού και έχει κριθεί βεβαίως και απο τη Βουλή των Ελλήνων η οποία σήμερα βάζει και την ταφόπετρα. 

Θέλω να επανέλθω διότι δεν ήταν σαφής ο Υπουργός. Και νομίζω ότι αξίζει τον κόπο να το ξεκαθαρίσουμε σήμερα το βράδυ. Το μέλλον των εργαζομένων του Ο.Α.Ε. Κύριε Υπουργέ, αυτή η διάταξη, δεν λέει αν αυτοί οι άνθρωποι θα είναι οι μόνοι απο όλο τον ευρύτερο δημόσιο τομέα ή τουλάχιστον από τις επιχειρήσεις που έχουν το ίδιο νομικό καθεστώς με τον Ο.Α.Ε. οι οποίοι θα μεταταγούν έχοντας αγωνία ή θα είναι υποχρεωμένοι να πάνε στα δικαστήρια, αν θα κρατήσουν τις σημερινές τους αποδοχές. Νομίζω ότι αξίζει τον κόπο να το διευκρινίσετε. Είπαμε ότι πρόκειται περί τριάντα έξι ανθρώπων, που αγωνιούν. Κανείς από αυτούς δεν είναι πλούσιος. Δεν ανήκουν στην κατηγορία των εκκαθαριστών για τους οποίους πληροφορήθηκα από μία παλαιότερη απάντηση στη Βουλή -ρώτησε και πριν ο κ. Μητσοτάκης, αλλά δεν απαντήσατε- ότι ήταν δύο δισεκατομμύρια τα χρήματα που είχαν δοθεί για τους εκκαθαριστές πριν ενάμισι χρόνο. 

Νομίζω ότι είναι ένα θέμα το οποίο πρέπει να το ξεκαθαρίσετε σήμερα το βράδυ, διότι αύριο θα συζητήσουμε άλλα θέματα. Να ξεκαθαριστεί το θέμα των υπαλλήλων, διότι σαφώς έχει μείνει σε εκκρεμότητα. 

Κατά τους νομικούς αυτή η διάταξη δεν τους καλύπτει. Αυτό λένε οι διάφοροι δικηγόροι, οι διάφοροι νομικοί σύμβουλοι. Είμαι βεβαία από τις κατ'ιδίαν συζητήσεις αλλά και από τις συζητήσεις που κάναμε στη Βουλή, ότι δεν είναι αυτό στις προθέσεις της Κυβερνήσεως. Ας μην τους αφήσουμε, λοιπόν, να τρέχουν για όλο το υπόλοιπο χρονικό διάστημα. 

Τρίτον, κύριε Πρόεδρε, θέλω να επαναλάβω ότι η Νέα Δημοκρατία δεν μπορεί με κανέναν τρόπο να δεχθεί τη συζήτηση της τροπολογίας η οποία αφορά τα τεχνολογικά πάρκα. 

Η άλλη τροπολογία, αφορά τις ρυθμίσεις του Ι.Κ.Α., οι οποίες πραγματικά είναι έτσι όπως τις είπε ο κύριος Υπουργός. 'Ετσι αναγράφονται στην τροπολογία. Αυτή μπορούμε να τη συζητήσουμε αύριο. 

'Οσον αφορά την τροπολογία όμως αυτή, η οποία είναι ένα πλήρες νομοσχέδιο, το οποίο απλούστατα αντί για 1, 2, 3, άρθρα έχει α, β, γ, δ, και το οποίο έχει πολλά νέα δεδομένα, η Νέα Δημοκρατία είναι αδύνατον να δεχθεί τη συζήτησή της κατά παράβαση της συμφωνίας η οποία έχει γίνει. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριοι συνάδελφοι, θα απαντήσω λακωνικά σε ερωτήματα που έχουν τεθεί και εκφράζουν την αγωνία ορισμένων συναδέλφων για τις ρυθμίσεις του σχεδίου νόμου. 

Κύριε Μπούτα, δεν απαλλάσσονται οι παλαιοί ιδιοκτήτες των επιχειρήσεων με τη διάταξη που προβλέπεται στο άρθρο 19, παρ. 5, εδάφιο β'. Η διάταξη αυτή είναι σαφής και λέει ότι αυτές οι διατάξεις δεν έχουν εφαρμογή επί προσώπων που διορίστηκαν ή εκλέχτηκαν στη διοίκηση, των υπό εκκαθάριση εταιρειών των νόμων 1386, 1892 και 2000 ή ανωνύμων εταιρειών θυγατρικών του Ο.Α.Ε., ως εκπρόσωποί του και με πρόταση αυτού. 

Το δεύτερο είναι ότι δεν υπάρχει, κατά την άποψή μας, η δυνατότητα προβολής καμιάς ένστασης σε σχέση με τη διαφάνεια με την οποία θα πραγματοποιηθεί η εκκαθάριση, από το γεγονός ότι με κοινή απόφαση των Υπουργών Οικονομικών και Ανάπτυξης θα διοριστεί η Τράπεζα ή η θυγατρική της, που θα προχωρήσει στην εκκαθάριση του Ο.Α.Ε. 

Η διάταξη αυτή είναι αντιστοιχημένη με το γράμμα και το πνεύμα του ν. 2000/91. 

'Οσον αφορά την αμοιβή της εκκαθαρίστριας και των ελεγκτών, η οποία θα βαρύνει τον Ο.Α.Ε. και αυτή θα προσδιοριστεί με κοινή απόφαση των Υπουργών. Και οι αποφάσεις των Υπουργών υπόκεινται στην κρίση της Βουλής. Υπάρχει η δυνατότητα να ελεγχθεί η δυάδα των Υπουργών που θα προκαλέσει και θα υπογράψει αυτήν την κοινή απόφαση. 

'Οσον αφορά τις απόψεις της κ. Μπακογιάννη για τα θέματα του προσωπικού που προσδιορίζονται στο άρθρο 20 και εκεί προβλέπονται ορισμένες ρυθμίσεις. 'Εχουμε τονίσει, ότι κατά την άποψη της Κυβέρνησης το άρθρο 20 είναι επαρκέστατο για την κάλυψη όλων των προβλημάτων των εργαζομένων στον Ο.Α.Ε., ιδιαίτερα μάλιστα μετά την προσθήκη που έγινε στο εδάφιο 4 του ιδίου άρθρου, από τον Υπουργό κ. Βενιζέλο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, συγκεκριμένα θα παίρνουν τις αποδοχές που έχουν σήμερα; Γιατί δεν το λέτε; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Το κείμενο του νόμου είναι σαφές. 

ΑΘΑΝΑΣΙΟΣ ΝΑΚΟΣ: Κύριε Υπουργέ, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Κύριε Νάκο, σας παρακαλώ! Θα πάρετε μετά το λόγο. 

ΑΘΑΝΑΣΙΟΣ ΝΑΚΟΣ: Μια ερώτηση θέλω να κάνω! 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δέχεσθε τη διακοπή; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ναι, κύριε Πρόεδρε, αν εσείς την εγκρίνετε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νάκο. 

ΑΘΑΝΑΣΙΟΣ ΝΑΚΟΣ: 'Οπως έγινε με όλες τις άλλες περιπτώσεις, συμπληρώνεται: "Οι αποδοχές του προσωπικού που μεταφέρεται ρυθμίζονται σύμφωνα με το άρθρο 20 παράγραφος 3 του ν.2515/97". Το βάλατε αυτό; Διευκρινίστηκε αυτό. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η Κυβέρνηση θεωρεί ότι είναι επαρκής η διάταξη και δεν πρόκειται να δεχθεί καμία τροποποίησή της, κύριε Νάκο. 

ΑΘΑΝΑΣΙΟΣ ΝΑΚΟΣ: Τι σας ενοχλεί αυτό; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Σας εξήγησα ότι θεωρούμε ότι η διάταξη είναι επαρκέστατη. 

Στο σημείο αυτό, κύριε Πρόεδρε, θα ήθελα να παρακαλέσω για την προσοχή σας για να αναγνώσω την τροπολογία των Υπουργών Εθνικής Οικονομίας, Ανάπτυξης και Εργασίας και Κοινωνικών Ασφαλίσεων με γενικό αριθμό 3063 και ειδικό 196, η οποία προστίθεται ως νέα παράγραφος στο άρθρο 19, δηλαδή ως παράγραφος 6. 

ΘΕΟΔΩΡΑ ΜΠΑΚΟΓΙΑΝΝΗ: Επειδή δεν την έχω μπροστά μου μπορείτε να μας τη διαβάσετε; 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα την αναγνώσω για να καταχωριστεί στα Πρακτικά: "Η ανάληψη από το δημόσιο των κάθε φύσης ληξιπρόθεσμων υποχρεώσεων προς το ΙΚΑ και τους λοιπούς ασφαλιστικούς οργανισμούς των επιχειρήσεων που έχουν υπαχθεί στο καθεστώς ειδικής εκκαθάρισης του άρθρου 46α, του νόμου 1892/90 όπως τροποποιήθηκε και ισχύει, παρατείνεται από τότε που έληξε μέχρι 31.12.2000, έχουν δε ανάλογη εφαρμογή και οι υπόλοιπες διατάξεις του άρθρου 74 του νόμου 2127/93 (ΦΕΚ Α48) και της παραγράφου 18, του άρθρου 14, του νόμου 2000/1991 (ΦΕΚ Α206) όπως αυτή προστέθηκε με την παράγραφο 5 του άρθρου 53 του νόμου 2224/94 (ΦΕΚ Α112)". Με την προτεινόμενη ρύθμιση παρατείνεται μέχρι τις 31.12.2000 η ανάληψη από το δημόσιο των ληξιπρόθεσμων υποχρεώσεων προς το ΙΚΑ και τους λοιπούς ασφαλιστικούς οργανισμούς των επιχειρήσεων που είχαν υπαχθεί στο καθεστώς της ειδικής εκκαθάρισης του άρθρου 46α. 

Δεν έχω άλλη τροπολογία ή προσθήκη επί του κεφαλαίου που συζητούμε κύριε Πρόεδρε. Ευχαριστώ. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πρόεδρε, έχετε το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κύριος Υπουργός δεν εξηγεί γιατί, αφού λέει ότι συμφωνεί να κρατήσουν τις αποδοχές τους, δεν το βάζει ρητώς στο άρθρο. 

Κύριε Πρόεδρε, εγώ θα κάνω μία γενικότερη παρατήρηση. Το έχω αντιληφθεί και άλλοτε στη Βουλή. Ο αρμόδιος Υπουργός φεύγει -δεν ξέρω γιατί, έχει δουλειά ίσως, έχει κάποια απασχόληση- και αφήνει ένα Υφυπουργό στον οποίο δίδει εντολή να μείνει ο νόμος και με τα τυπογραφικά λάθη. Μα, τότε έτσι δεν είναι Βουλή, κύριε Υφυπουργέ. Εάν δεν έχετε το δικαίωμα, μην εκπροσωπείτε την Κυβέρνηση. Διότι είναι προφανές ότι αυτήν την ώρα δεν έχετε το δικαίωμα να δεχθείτε το αυτονόητο. Προσβάλλετε όμως τη Βουλή έτσι. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Μητσοτάκη, είστε παλαιότατος κοινοβουλευτικός με πενήντα πέντε χρόνια εμπειρία. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακριβώς γι' αυτό το λέω. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Η Κυβέρνηση δεν υποχρεούται από το γεγονός ότι εκφράζονται διαφορετικές απόψεις ακόμη και για τη νομοτεχνική διάρθρωση του νομοσχεδίου να τις κάνει εκ μόνον αυτού του λόγου αποδεκτές. Η Κυβέρνηση κρίνει ότι το άρθρο 20 καλύπτει πλήρως τους εργαζομένους όπως το τροποποίησε με την πρωϊνή προσθήκη που έκανε ο Υπουργός. 

ΘΕΟΔΩΡΑ ΜΠΑΚΟΓΙΑΝΝΗ: Μα, κύριε Υπουργέ, σας ρωτάμε... 

ΠΡΟΕΔΡΕΥΩΝ (Παναγιώτης Σγουρίδης): Κυρία Μπακογιάννη, αν θέλετε να πάρετε το λόγο ως Κοινοβουλευτική Εκπρόσωπος μπορείτε να μιλήσετε. Κάποια στιγμή πρέπει να σεβαστούμε και τη διαδικασία μέσα στην Αίθουσα. 

Ορίστε, έχετε το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, εγώ δεν φανταζόμουν ποτέ ότι το θέμα αυτό θα έπαιρνε διάσταση από την ώρα που θεωρητικώς η εκπεφρασμένη βούληση της Κυβερνήσεως είναι να διατηρήσουν οι εργαζόμενοι του τέως ΟΑΕ τις αποδοχές τους έτσι όπως τις έχουν σήμερα. 

ΑΘΑΝΑΣΙΟΣ ΝΑΚΟΣ: Δεσμεύτηκε μάλιστα. 

ΘΕΟΔΩΡΑ ΜΠΑΚΟΓΙΑΝΝΗ: Και εξηγούμε στον κύριο Υπουργό το αυτονόητο. 'Οσοι νομικοί είδαν το δικό σας τρόπο με τον οποίο χαρακτηρίζετε αυτήν την παράγραφο, θεωρούν ότι δεν καλύπτονται και ότι οι άνθρωποι αυτοί θα ταλαιπωρηθούν στα δικαστήρια. Δεν μπορώ λοιπόν να αντιληφθώ ποιος είναι ο νομοτεχνικός τρόπος στον οποίο επιμένετε αυτήν τη στιγμή. Συμφωνεί ολόκληρη η Βουλή. Απ' ότι αντελήφθην και ο εισηγητής της Πλειοψηφίας το θέλει, τα κόμματα της Αντιπολιτεύσεως σας το ζητάνε, εσείς συμφωνείτε και αρνείστε να κάνετε το αυτονόητο. Ε, έχει δίκιο ο κ. Μητσοτάκης. Ελέχθη ότι πρέπει να παραμείνει έτσι η φράση και πρέπει να παραμείνει μέχρι τέλος. Αλλά τότε γιατί συζητάμε, κύριε Υπουργέ; Ποιο είναι το νόημα της συζητήσεως; Επισημαίνω δε ότι αποδεχθήκαμε αυτό το οποίο με πολύ μεγάλη ευκολία βάλατε τώρα ως άρθρο στο νομοσχέδιο που είναι η τροπολογία η οποία παρά τη συμφωνία έρχεται. 

Και την αποδέχεται η Αντιπολίτευση, την αποδέχεται για να σας διευκολύνει. Και σας το εξήγησα, διότι εμείς τουλάχιστον έχουμε την ευελιξία να αποφασίζουμε και να λέμε αυτά τα οποία σκεφτόμαστε εδώ μέσα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλαχόπουλος έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, η εξέλιξη της συζήτησης μάλλον μας δικαίωσε και αποκάλυψε πράγματι τις αδυναμίες και τις ευθύνες των κυβερνήσεων της Νέας Δημοκρατίας πριν από το 1981 και αυτό αποκαλύφθηκε και από τοποθετήσεις των ίδιων των συναδέλφων της Αξιωματικής Αντιπολίτευσης, γιατί και ο κ. Καμμένος παραδέχθηκε ότι δημιουργήθηκαν χρέη, ότι υπήρχαν προβληματικές και ο κ. Ανδρεουλάκος επανέλαβε περίπου τα ίδια και φυσικά και ο αξιότιμος και επίτιμος Πρόεδρος της Νέας Δημοκρατίας κ. Μητσοτάκης κάτι τέτοιο είπε. Είπε δηλαδή ότι βεβαίως υπήρξαν οι προβληματικές. Δημιουργήθηκαν την προηγούμενη περίοδο. 

Φυσικά υπήρξε και μία αντίφαση στις τοποθετήσεις του, την πρωϊνή και την απογευματινή. Απόψε είπε ότι φυσικά δεν ήταν ανάγκη να έχουμε τον ΟΑΕ για να λύσει το θέμα των προβληματικών, αλλά ή ίδια η αγορά θα έλυνε το πρόβλημα. Δηλαδή, κάποια επιχείρηση θα έπρεπε να κλείσει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και το πρωί το ίδιο είπα. 

ΗΛΙΑΣ ΒΛΑΧΟΠΟΥΛΟΣ: Το πρωί, κύριε Πρόεδρε, είπατε το εξής: "Και εγώ πολλές φορές είπα, δώστε ακόμα μερικά δάνεια". Δηλαδή ή θα έκλεινε, εφόσον δεν προχωρούσε ή μέχρι πότε θα του δίναμε δάνεια, κύριε Πρόεδρε; Επ' άπειρον; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επ' άπειρον όχι. Θα έκλειναν τελικά. 

ΗΛΙΑΣ ΒΛΑΧΟΠΟΥΛΟΣ: Βλέπετε ότι και εσείς έχετε κάποια δυσκολία να πείτε τι θα έπρεπε να γίνει. Τέλος πάντων η τότε κυβέρνηση εκτίμησε ότι έτσι θα έπρεπε να λύσει το πρόβλημα. 

Νομίζω ότι η εξέλιξη της συζήτησης είχε αυτό το αποτέλεσμα. Αποκαλύφθηκαν οι ευθύνες και η Κυβέρνηση του ΠΑΣΟΚ, το 1983, δεν παρέλαβε κάτι εκ του μηδενός ώστε να δημιουργήσει όλο αυτό το πρόβλημα. Παρέλαβε μία αμαρτωλή, μία δύσκολη κατάσταση και έτσι θεώρησε ότι θα μπορούσε να την εξυγιάνει και να προχωρήσει. 

Είπα και στην πρωτολογία μου ότι θα πρέπει οπωσδήποτε η κακοδιαχείριση, οι ευθύνες, οι οποίες υπήρχαν για τέτοια ζητήματα, να αποκαλυφθούν και να υπάρξει διάταξη -δεν ξέρω ποια διάταξη φαίνεται ότι μπορεί να δώσει αυτήν τη δυνατότητα- έτσι ώστε οι υπεύθυνοι να τιμωρηθούν. 

'Οσον αφορά την κινητή τηλεφωνία που αναφέρθηκε ο αξιότιμος συνάδελφος ο οποίος λείπει τώρα, θα ήθελα να θυμίσω ότι ο κ. Μάνος σε μία τηλεοπτική παρουσία του εκείνη την περίοδο, είπε ότι: "Εμείς δεν δώσαμε τίποτε και πήραμε εξήντα δισεκατομμύρια (60.000.000.000) δραχμές". Δεν έδωσε τίποτε ο κ. Μάνος και η Νέα Δημοκρατία! 'Εδωσε την περιουσία του ελληνικού λαού, που είναι οι συχνότητες στις οποίες λειτουργεί η κινητή τηλεφωνία. Δεν έδωσε τίποτε; Κτίρια ήθελε να δώσει ή κεραίες; Αυτά θα ήταν στις επενδύσεις τους. 'Εδωσε το δικαίωμα και έδωσε τη μεγάλη περιουσία του ελληνικού λαού που είναι οι ηλεκτρομαγνητικές συχνότητες, τις οποίες χρησιμοποιεί η κινητή τηλεφωνία. 

Θα έλεγα ότι βεβαίως έγινε ο διαγωνισμός και βγήκαν οι δύο εταιρείες, αλλά η σύμβαση που υπεγράφη από την κυβέρνηση τότε της Νέας Δημοκρατίας προέβλεπε αποκλειστικότητα για οκτώ χρόνια, κάτι που δεν προέβλεπε ο νόμος. Απέκλειε δηλαδή τον ΟΤΕ, ο οποίος δεν ήταν στην κατάσταση που είπε ο κ. Γκελεστάθης, ο οποίος ανεπτύσσετο τότε ραγδαίως και είχε τη δυνατότητα να μπει και αυτός στην αγορά και να μην περιμένει άλλα τέσσερα πέντε χρόνια και να προσπαθεί τώρα να αποσπάσει όλους τους πολύλογους συνδρομητές που είναι οι επιχειρηματίες, οι βιομήχανοι, οι εφοπλιστές και όσοι έχουν και χρησιμοποιούν το κινητό τηλέφωνο και οι οποίοι είναι τώρα συνδρομητές των πρώτων εταιρειών. 

'Ετσι λοιπόν, έγινε και με την κινητή τηλεφωνία και το είχα αναφέρει κύριε Πρόεδρε, επειδή αναφερθήκαμε στις ιδιωτικοποιήσεις. 

Πιστεύω κι εγώ ότι στο άρθρο που προβλέπει τις ρυθμίσεις για θέματα προσωπικού, αποκαλύπτεται για άλλη μία φορά η ευαισθησία και της σημερινής Κυβέρνησης του ΠΑΣΟΚ. 'Οπως και τότε που δεν απέλυε τους εργαζόμενους για να τους αφήσει στο έλεος του Θεού και προσπαθούσε να βρει λύσεις, έτσι κι εδώ προσπαθεί και δίνει αυτές τις λύσεις, δίνει τη δυνατότητα να αποχωρήσουν, δίνει τη δυνατότητα να ζητήσουν μετάταξη έτσι ώστε να μην μείνουν στο έλεος του Θεού και στους πέντε δρόμους. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, μπαίνει ένα θέμα ηθικής τάξεως και παρακαλώ πάρα πολύ ο κύριος Υφυπουργός να με επιβεβαιώσει ή διαψεύσει. 

Αποδέχθηκε στη Διαρκή Επιτροπή ο κύριος Υπουργός -επικαλούμαι και τη μαρτυρία του κ. Τσουδερού την οποία μπορεί να σας πει ιδιαιτέρως- ότι δεν θα είναι απόπαιδα οι εργαζόμενοι του ΟΑΕ και ότι αυτό που ίσχυσε στις δέκα νομοθετικές ρυθμίσεις μέχρι σήμερα, όσον αφορά τα δικαιώματά τους ότι θα διατηρηθούν, ναι ή όχι; 

Εάν μεν αυτό το έκανε -που το έκανε και μάλιστα φραστικά και κατά λέξη δεσμεύτηκε- σε αυτήν την περίπτωση είναι τουλάχιστον θέμα ηθικής τάξεως να αποτυπωθεί στο νόμο. Και αποτυπώνεται μόνο με τον τρόπο που σας είπα. Δηλαδή ό,τι ίσχυσε για όλες τις άλλες περιπτώσεις να ισχύσει και για αυτούς. Αυτή η επιμονή είναι ανεξήγητη. Δεν το καταλαβαίνω. Δηλαδή άλλα υποσχεθήκατε στη Διαρκή Επιτροπή και άλλα σήμερα; Πρέπει να τρέχουν οι άνθρωποι στα δικαστήρια επί σειρά ετών για να δουν αν ερμηνευθεί από αυτόν που θα τους πληρώνει αν καλύπτονται και ότι πράγματι δεν εξομοιούνται σύμφωνα με τις διατάξεις του νόμου που σας προανέφερα; Το θεωρώ απαραδεκτο και μιλάμε για είκοσι δύο άτομα. 

Επιμένουμε γιατί μας εκπλήσσει η επιμονή σας να διαστρεβλώσετε την αλήθεια και να πάρετε πίσω υποσχέσεις και δεσμεύσεις που δώσατε την προηγούμενη Πέμπτη. Είναι φοβερό επιτέλους. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπούτα. 

ΕΥΑΓΓΕΛΟΣ ΜΠΟΥΤΑΣ: Συμφωνούμε και εμείς ότι πρέπει να διασφαλισθούν τα δικαιώματα των εργαζομένων και δεν κατανοούμε πραγματικά γιατί ο κύριος Υφυπουργός δεν κάνει δεκτή αυτήν την πρόταση, που διασφαλίζει τα δικαιώματα των εργαζομένων του ΟΑΕ. 

Δεύτερον, ας ξαναδιαβάσει καλύτερα ο κύριος Υφυπουργός την παράγραφο 5 του άρθρου 18 να δει αν απαλλάσσει ή δεν απαλλάσσει από ευθύνες. 'Ισως να μην καταλαβαίνω εγώ καλά. 

Η παράγραφος 5 του άρθρου 18 λέει: "Εφόσον δεν έχει εκδοθεί μέχρι την έναρξη ισχύος του παρόντος αμετάκλητη δικαστική απόφαση παραγράφονται και η ποινική δίωξη παύει οριστικά, ποινικά αδικήματα των οποίων η αντικειμενική υπόσταση συνίσταται στη μη πληρωμή χρεών προς το δημόσιο και τα νομικά πρόσωπα δημοσίου δικαίου από φόρους, δασμούς, τέλη και εισφορές πάσης φύσεως, καθώς και προσαυξήσεων και προστίμων που διαγράφονται ή παραγράφονται κατά το παρόν άρθρο ή στη μη υποβολή δηλώσεων περιλαμβανομένων και των αδικημάτων που προβλέπονται και τιμωρούνται από το ν.1882/1990 (ΦΕΚ 43Α') άρθρο 25 παράγραφοι 1, 2, 3 και 6, όπως αντικαταστάθηκε με το άρθρο 23 παράγραφος 1 του ν.2523/1997 (ΦΕΚ 179 Α')". 

Αυτό τι είναι, δηλαδή; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Απαλλάσσονται. 

ΕΥΑΓΓΕΛΟΣ ΜΠΟΥΤΑΣ: Απαλλάσσονται. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι σωστό να απαλλάσσονται. Τι φταίνε οι άνθρωποι αν δεν έχουν λεφτά να πληρώσουν; 

ΕΥΑΓΓΕΛΟΣ ΜΠΟΥΤΑΣ: Ναι, ποιοι απαλλάσσονται αυτοί που τα φάγαν; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ορθώς απαλλάσσονται. 

ΕΥΑΓΓΕΛΟΣ ΜΠΟΥΤΑΣ: Τρίτον, και εμείς δεν θα δεχθούμε την τροπολογία για τα τεχνολογικά πάρκα, δεδομένου ότι πραγματικά είναι ένα καινούριο νομοσχέδιο. Συζητήσαμε και συζητάμε επτά νομοσχέδια, να μην τα κάνουμε οκτώ, γιατί αυτό το νομοσχέδιο χωρίζεται σε επτά νομοσχέδια. 

ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, είσθε ο τελευταίος που ζήτησε το λόγο. 

Ορίστε, έχετε το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Δεν ξέρω τι να υποθέσω, αλλά από την αναγραφόμενη επισήμανση ότι είχαν υψηλές αποδοχές στον Οργανισμό σε σχέση με τους άλλους υπαλλήλους, υποθέτω ότι ίσως η τελευταία δακτυλογράφος θα έπαιρνε περισσότερα χρήματα από τον Αρχηγό Ενόπλων Δυνάμεων; Μου το δίνετε αυτό το δικαίωμα να το υποθέσω; 

Γίνονται τραγικά πράγματα στην πατρίδα μας, κύριε Πρόεδρε και ευθύνεσθε και εσείς που δεν φτιάξατε ένα μισθολόγιο καλό για τις 'Ενοπλες Δυνάμεις που έχετε γνωστή ευαισθησία. Ευθύνεται η Νέα Δημοκρατία που άφησε αυτό το κενό. 

Να μου επιτρέψετε, κύριε Πρόεδρε, με όλο το σεβασμό να πω ότι τρεις φορές άλλαξε το μισθολόγιο των Ενόπλων Δυνάμεων την τελευταία εικοσαετία και κατά σύμπτωση το άλλαξε το ΠΑ.ΣΟ.Κ. Επομένως, εδώ υπάρχει μία ευθύνη από όλες τις πλευρές και μεγαλύτερη έχει η Ν.Δ.. 

Να υποθέσω -και θα ήθελα μία απάντηση- ότι η τελευταία δακτυλογράφος έπαιρνε περισσότερα χρήματα; Εγώ τότε που αποστρατεύτηκα έπαιρνα εκατόν εβδομήντα οκτώ χιλιάδες. Βρείτε πριν δέκα χρόνια πόσο θα έπαιρνε ο τελευταίος υπάλληλος του Οργανισμού Ανασυγκρότησης Επιχειρήσεων. 

ΠΡΟΕΔΡΕΥΩΝ (Παναγιώτης Σγουρίδης): Για ποια περίοδο μιλάτε, κύριε Σπυριούνη; 

ΚΥΡΙΑΚΟΣ ΣΠΥΡΙΟΥΝΗΣ: 'Ηταν τότε που με αποστράτευσε ο κύριος Πρόεδρος, ο κ. Μητσοτάκης. 

ΠΡΟΕΔΡΕΥΩΝ (Παναγιώτης Σγουρίδης): Πότε; 

ΚΥΡΙΑΚΟΣ ΣΠΥΡΙΟΥΝΗΣ: Στις 4 Ιουλίου του 1989. 

ΠΡΟΕΔΡΕΥΩΝ (Παναγιώτης Σγουρίδης): Ξέρετε ποιος ήταν ο μισθός του Βουλευτή τότε; 

ΚΥΡΙΑΚΟΣ ΣΠΥΡΙΟΥΝΗΣ: 'Οχι, δεν ξέρω. 

ΠΡΟΕΔΡΕΥΩΝ (Παναγιώτης Σγουρίδης): 'Ηταν διακόσιες χιλιάδες. 

ΚΥΡΙΑΚΟΣ ΣΠΥΡΙΟΥΝΗΣ: Ε, το ίδιο παίρναμε. Ο αντιστράτηγος με τον Βουλευτή, πρέπει να παίρνουν τα ίδια λεφτά, κύριε Πρόεδρε. Με συγχωρείτε πολύ. 

'Ενα δεύτερο σημείο που θέλω να θίξω, είναι οι αποδοχές του προσωπικού του ΟΑΕ που όταν εξομοιώνονται κατατασσόμενο με βάση την αρχή της ισότητας. Αυτή δεν είναι η ισότητα του άρθρου 4 του Συντάγματος; Δεν πρέπει να είμαστε όλοι ίσοι, με τα ίδια προσόντα, στις ίδιες καταστάσεις; Εξομοιώνονται λοιπόν μισθολογικά με τους αντίστοιχους βαθμούς, με βάση τα προσόντα τους και με βάση το χρόνο υπηρεσίας που έχουν. 

Δεν είναι αυτή η αρχή της ισότητας που πρέπει να διέπει την Δημόσια Διοίκηση; 

'Ενα τρίτο σημείο, είναι το εξής: Δεν εξασφαλίζεται η επικουρική και η κύρια ασφάλισή τους με τον τρόπο που μέχρι τώρα ασφαλίζονταν και υπάγονταν; 

'Ενα ακόμη σημείο που θέλω να αναφερθώ, κύριε Πρόεδρε, είναι η ευαισθησία που όλοι έχουμε -και η Κυβέρνηση και όλοι οι πολιτικοί θα πρέπει να έχουμε, όλων των κομμάτων- να σταματήσει στην πατρίδα η ατιμωρησία. Γιατί τελικά, κύριε Υπουργέ, μόνο κανένας αγρότης και κανένας εργάτης, αν κάνει κάτι, πληρώνει στην πατρίδα. 'Οσο ψηλότερα ανεβαίνεις, τόσο ατιμώρητος καταντάς για οποιαδήποτε πράξη. 

'Οχι λοιπόν στην ατιμωρησία. Η ατιμωρησία υποθάλπτει και διευρύνει το κακό. Στην αρμοδιότητα, είναι αναπόσπαστο κομμάτι η ευθύνη και ευθύνη σημαίνει λογοδοσία για τις πράξεις σου και για την συμπεριφορά σου. 

Δεν μπορούμε λοιπόν, όπου υπάρχει ευθύνη, να δώσουμε συγχωροχάρτι. Αν κάποιοι ευθύνονται για τα κακώς κείμενα και τις άσχημες εξελίξεις στον Οργανισμό ή οπουδήποτε αλλού, πρέπει να κληθούν να λογοδοτήσουν. 'Οχι στην ατιμωρησία. 

ΠΡΟΕΔΡΕΥΩΝ (Παναγιώτης Σγουρίδης): Δεν χρειάζεται νόμος γι'αυτό. Ας κινηθεί η δικαιοσύνη. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Κύριε Βαρβιτσιώτη, ξέρω ότι δεν υπάρχει προσωπικό θέμα, αλλά θα σας δώσω για ένα λεπτό το λόγο, διότι το δικαιούσθε ως Υπουργός 'Αμυνας που ήσασταν στην περίοδο εκείνη για την οποία αναφέρθηκε ο στρατηγός και συνάδελφος Βουλευτής, να πείτε την άποψή σας. 

Ορίστε, έχετε το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο συνάδελφος κ.Σπυριούνης παρεμπιπτόντως, συζητουμένου του σημερινού νομοσχεδίου, έθεσε το θέμα του μισθολογίου των Ενόπλων Δυνάμεων. 

Είναι αλήθεια ότι, παρά τις προσπάθειες της πολιτικής ηγεσίας του Υπουργείου Εθνικής Αμύνης, την περίοδο του 1990-1993 για ένα μισθολόγιο αξιοπρεπές για τα στελέχη των Ενόπλων Δυνάμεων, κάτι τέτοιο δεν επετεύχθη. Και αυτό δεν επετεύχθη, παρά την επιθυμία και τις οδηγίες που είχε δώσει ο τότε Πρωθυπουργός κ. Μητσοτάκης. 

Γιατί δεν επετεύχθη; Συναντήσαμε τότε τη γρανιτώδη αντίδραση του τότε Υπουργού Εθνικής Οικονομίας του κυρίου Μάνου, ο οποίος δεν δεχόταν σε καμία περίπτωση να συζητήσει οποιοδήποτε μισθολόγιο για τις 'Ενοπλες Δυνάμεις. 

Παρά ταύτα, ο υποφαινόμενος προσπάθησε με τα φύλλα πορείας, με τα εκτός έδρας, να αυξήσει τις αποδοχές των στελεχών των Ενόπλων Δυνάμεων για να βρίσκονται σ'ένα ικανοποιητικό επίπεδο, όχι όμως στο επιθυμητό. 

Φοβάμαι όμως ότι και η παρούσα Κυβέρνηση, παρά τα λεγόμενα, δεν βελτίωσε ουσιαστικά την οικονομική θέση των Ενόπλων Δυνάμεων. 

Θα πρέπει να γνωρίζουμε, κύριε Πρόεδρε, ότι αν επιθυμούμε να έχουμε ισχυρές 'Ενοπλες Δυνάμεις, πρέπει να έχουμε και το σθένος σαν Κοινοβούλιο να αποδεχθούμε ότι τα στελέχη των ενόπλων δυνάμεων πρέπει να απολαμβάνουν ικανοποιητικές αποδοχές ώστε απερίσπαστοι να επιδίδονται στο υψηλό τους έργο. 

Δεν μπορεί -το συνήντησα εγώ και είναι τραγικό αυτό που θα σας πω- υπαξιωματικούς την ημέρα να υπηρετεί τις 'Ενοπλες Δυνάμεις και το βράδυ να κάνει το γκαρσόνι σε κάποιο εστιατόριο της περιοχής όπου υπηρετεί, για να συμπληρώσει τον οικογενειακό του προϋπολογισμό. 

Θέλουμε ισχυρές 'Ενοπλες Δυνάμεις που είναι δύναμη αποτροπής που είναι αν θέλετε ο βραχίονας εκείνος που θα μας απαλλάξει από οποιαδήποτε απειλή; Τότε πρέπει να έχουμε το θάρρος να κάνουμε και ένα μισθολόγιο ανταποκρινόμενο στις ανάγκες των στελεχών των Ενόπλων Δυνάμεων. 

ΙΩΑΝΝΗΣ ΚΑΨΗΣ: Κύριε Πρόεδρε, το λόγο επί της διαδικασίας παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Καψή. 

ΙΩΑΝΝΗΣ ΚΑΨΗΣ: Κύριε Πρόεδρε, πρόκειται για ένα ηθικό θέμα. 

ΠΡΟΕΔΡΕΥΩΝ (Παναγιώτης Σγουρίδης): Ελάτε τώρα, κύριε Καψή. 

Ορίστε, κύριε Υπουργέ, έχετε το λόγο για να κλείσετε τη συζήτηση. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν έχω να κάνω καμία παρατήρηση. Θα ήθελα να παρακαλέσω να ψηφιστεί το κεφάλαιο Γ' για την εκκαθάριση του Οργανισμού Οικονομικής Ανασυγκρότησης των Επιχειρήσεων, όπως αυτό τροποποιήθηκε με τις παρατηρήσεις και προσθήκες που έκανε ο Υπουργός Ανάπτυξης κατά το τέλος της πρωϊνής συνεδρίασης και την τροπολογία την οποία ανέγνωσα ως προσθήκη στο άρθρο 19, ως νέα παράγραφο 6, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Η οποία να κατατεθεί στα Πρακτικά. 

ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Την καταθέτω, κύριε Πρόεδρε. 

(Στο σημείο αυτό ο Υφυπουργός Ανάπτυξης κ. Ιωάννης Ζαφειρόπουλος καταθέτει για τα Πρακτικά την προαναφερθείσα προσθήκη η οποία έχει ως εξής: 

"ΤΡΟΠΟΛΟΓΙΑ - ΠΡΟΣΘΗΚΗ

ΣΤΟ ΣΧΕΔΙΟ ΝΟΜΟΥ "ΕΝΙΑΙΟΣ ΦΟΡΕΑΣ ΕΛΕΓΧΟΥ 

ΤΡΟΦΙΜΩΝ ΚΑΙ ΑΛΛΕΣ ΡΥΘΜΙΣΕΙΣ ΘΕΜΑΤΩΝ 

ΥΠΟΥΡΓΕΙΟΥ ΑΝΑΠΤΥΞΗΣ"

ΑΙΤΙΟΛΟΓΙΚΗ ΕΚΘΕΣΗ

Με την προτεινόμενη ρύθμιση παρατείνεται μέχρι την 31.12.2000 η ανάληψη από το Δημόσιο των ληξιπρόθεσμων υποχρεώσεων προς το ΙΚΑ και τους λοιπούς ασφαλιστικούς οργανισμούς των επιχειρήσεων που έχουν υπαχθεί στο καθεστώς ειδικής εκκαθάρισης του άρθρου 46Α του ν. 1892/1990. 

Η ανάληψη της υποχρέωσης αυτής θεσπίστηκε αρχικά με την διάταξη του άρθρου 74 του ν. 2127/1993, ενώ στη συνέχεια παρατάθηκε χρονικά με τις διατάξεις του άρθρου 53 του ν. 2224/1994, του άρθρου πέμπτου του ν. 2388/1996 και του άρθρου έκτου του ν. 2528/1997 (ΦΕΚ Α 216). 

ΚΕΙΜΕΝΟ ΠΡΟΣΘΗΚΗΣ 

Στο άρθρο 19 του σχεδίου νόμου προστίθεται παράγραφος ως εξής: 

Η ανάληψη από το Δημόσιο των κάθε φύσης ληξιπρόθεσμων υποχρεώσεων προς το ΙΚΑ και τους λοιπούς ασφαλιστικούς οργανισμούς των επιχειρήσεων που έχουν υπαχθεί στο καθεστώς ειδικής εκκαθάρισης του άρθρου 46Α του ν. 1892/1990, όπως τροποποιήθηκε και ισχύει, παρατείνεται από τότε που έληξε μέχρι 31.12.2000, έχουν δε ανάλογη εφαρμογή και οι υπόλοιπες διατάξεις του άρθρου 74 του ν. 2127/1993 (ΦΕΚ Α 48) και της παρ. 18 του άρθρου 14 του ν. 2000/1991 (ΦΕΚ Α 206), όπως αυτή προστέθηκε με την παρ. 18 του άρθρου 53 του ν. 2224/1994 (ΦΕΚ Α 112). 

Αθήνα 1 Σεπτεμβρίου 1999 

ΟΙ ΥΠΟΥΡΓΟΙ


ΕΘΝΙΚΗΣ ΟΙΚΟΝΟΜΙΑΣ

ΚΑΙ ΟΙΚΟΝΟΜΙΚΩΝ

ΓΙΑΝΝΟΣ ΠΑΠΑΝΤΩΝΙΟΥ
 ΑΝΑΠΤΥΞΗΣ

ΕΥΑΓΓΕΛΟΣ ΒΕΝΙΖΕΛΟΣ
 


ΕΡΓΑΣΙΑΣ ΚΑΙ ΚΟΙΝΩΝΙΚΩΝ

ΑΣΦΑΛΙΣΕΩΝ

ΜΙΛΤΙΑΔΗΣ ΠΑΠΑΪΩΑΝΝΟΥ

ΕΙΔΙΚΗ ΕΚΘΕΣΗ

(άρθρο 73 παρ. 3 του Συντάγματος)

Επί τροπολογίας στο σχέδιο νόμου: "Ενιαίος Φορέας ελέγ-

χου τροφίμων και άλλες ρυθμίσεις θεμάτων αρμοδιότητας 

του Υπουργείου Ανάπτυξης".

Από τις διατάξεις της προτεινόμενης τροπολογίας προκαλείται δαπάνη ακκαθόριστη σε βάρος του Κρατικού Προϋπολογισμού από την παράταση μέχρι 31-12-2000 της ανάληψης από το δημόσιο, των πάσης φύσεως ληξιπρόθεσμων υποχρεώσεων, προς το ΙΚΑ και τους λοιπούς ασφαλιστικούς οργανισμούς των επιχειρήσεων που έχουν υπαχθεί στο καθεστώς ειδικής εκκαθάρισης του άρθρου 46 Α του ν. 1892/1990, όπως ισχύει. 

Η εν λόγω δαπάνη που ενδέχεται να μειώνεται από τυχόν περιορισμό της κρατικής επιχορήγησης προς το ΙΚΑ, θα αντιμετωπισθεί από τις εγγεγραμένες πιστώσεις στον προϋπολογισμό του Υπουργείου Οικονομικών. 

Αθήνα 1 Σεπτεμβρίου 1999 

Ο ΥΠΟΥΡΓΟΣ ΕΘΝΙΚΗΣ ΟΙΚΟΝΟΜΙΑΣ

ΚΑΙ ΟΙΚΟΝΟΜΙΚΩΝ

ΓΙΑΝΝΟΣ ΠΑΠΑΝΤΩΝΙΟΥ

ΓΕΝΙΚΟ ΛΟΓΙΣΤΗΡΙΟ ΤΟΥ ΚΡΑΤΟΥΣ Αριθμ. 211/19/1999

ΕΚΘΕΣΗ

Γενικού Λογιστηρίου του Κράτους

(άρθρο 75 παρ. 2 του Συντάγματος)

Επί τροπολογίας στο σχέδιο νόμου του Υπουργείου Ανάπτυξης: "Ενιαίος Φορέας Ελέγχου Τροφίμων και άλλες ρυθμίσεις θεμάτων του Υπουργείου Ανάπτυξης". 

Με τις διατάξεις της υπόψη τροπολογίας ορίζονται τα εξής: 

1. Παρατείνεται από τότε που έληξε, μέχρι 31-12-2000, η ανάληψη από το Δημόσιο των πάσης φύσεως ληξιπρόθεσμων υποχρεώσεων προς το ΙΚΑ και τους λοιπούς ασφαλιστικούς οργανισμούς, των επιχειρήσεων που έχουν υπαχθεί στο καθεστώς ειδικής εκκαθάρισης του άρθρου 46Α του ν. 1892/1990. 

2. Παρέχεται η δυνατότητα περιορισμού της κρατικής επιχορήγησης προς το ΙΚΑ για τα εξοφλούμενα από το Δημόσιο ποσά των ανωτέρω υποχρεώσεων. 

Από τις προτεινόμενες διατάξεις, προκαλείται σε βάρος του Κρατικού Προϋπολογισμού δαπάνη ακαθόριστη, πλην όμως σημαντική, από την παράταση μέχρι 31-12-2000 της ανάληψης από το δημόσιο των προαναφερόμενων υποχρεώσεων, η οποία ενδέχεται να μειώνεται από τυχόν περιορισμό της κρατικής επιχορήγησης προς το ΙΚΑ. 

Αθήνα 1 Σεπτεμβρίου 1999 

Ο Γενικός Διευθυντής

Διονύσιος Ρίζος").

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων αυτών και εισερχόμαστε στην ψήφιση τους κεχωρισμένως. 

Ερωτάται το Τμήμα: Γίνεται δεκτό το άρθρο 12 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 13 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 19, όπως τροποποιήθηκε από τον κύριο Υπουργό; 

ΟΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 20, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 21.56' λύεται η συνεδρίαση για αύριο ημέρα Πέμπτη 2 Σεπτεμβρίου 1999 και ώρα 10.00 με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Ενιαίος Φορέας Ελέγχου Τροφίμων και άλλες διατάξεις θεμάτων αρμοδιότητος του Υπουργείου Ανάπτυξης". 

Ο ΠΡΟΕΔΡΟΣ                                                                                                  ΟΙ ΓΡΑΜΜΑΤΕΙΣ
































