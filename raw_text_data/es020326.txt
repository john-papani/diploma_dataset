  






ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣ ΡΘ΄
Τρίτη, 26 Μαρτίου 2002
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή, Β. Γερανίδη, σελ.
3. Ανακοινώνεται ότι τη συνεδρίαση παρακολουθούν μαθητές, από το 6ο Γυμνάσιο Ζωγράφου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων.
α)Προς τον Υπουργό Οικονομίας και Οικονομικών, σχετικά με τη μείωση της τιμής των οικοπέδων που παραχωρήθηκαν σε δημότες του Δημοτικού Διαμερίσματος Φλογητών Νομού Χαλκιδικής, σελ.
β)Προς τον Υπουργό Γεωργίας σχετικά με την λειτουργία της Κυνηγετικής Συνομοσπονδίας κλπ., σελ.
4. Προς τον Υπουργό Γεωργίας, σχετικά με την αντιμετώπιση των προβλημάτων του αγροτικού τομέα, σελ.
ΟΜΙΛΗΤΕΣ
Α. Επί των αναφορών και ερωτήσεων
ΤΖΑΜΤΖΗΣ Ι., σελ.
ΦΛΩΡΙΝΗΣ Α., σελ.
ΦΩΤΙΑΔΗΣ Α., σελ.
ΧΑΤΖΗΜΙΧΑΛΗΣ Φ., σελ.
Β. Επί της επερωτήσεως
ΑΓΓΕΛΗΣ Α., σελ.
ΑΡΓΥΡΗΣ Ε., σελ.
ΔΡΥΣ Γ., σελ.
ΚΑΡΑΜΠΙΝΑΣ Κ., σελ.
ΚΑΡΑΣΜΑΝΗΣ Γ., σελ.
ΜΗΤΣΟΤΑΚΗΣ Κ., σελ.
ΜΠΑΣΙΑΚΟΣ Ε., σελ.
ΣΑΛΑΓΚΟΥΔΗΣ Γ., σελ.
ΦΟΥΝΤΟΥΚΙΔΟΥ Π., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΘ΄
Τρίτη 26 Μαρτίου 2002


Αθήνα, σήμερα στις 26 Μαρτίου 2002, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση. Χρόνια πολλά.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21-3-2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΗ΄ συνεδριάσεώς του, της Πέμπτης 21 Μαρτίου 2002, σε ό,τι αφορά την ψήφιση στο σύνολο του σχεδίου νόμου: "Κύρωση του Πρωτοκόλλου που καταρτίσθηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης.")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία τα Δημοτικά Διαμερίσματα Χαλκείου, Απεράθου και άλλων Νάξου ζητούν τη συνέχιση της λειτουργίας των γραφείων των ΕΛΤΑ στο Χαλκί Νάξου.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κέας ζητεί να του εγκριθεί η πρόσληψη μόνιμου και έκτακτου προσωπικού για την εύρυθμη λειτουργία του.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου ζητεί τροποποιήσεις στα ακτοπλοϊκά δρομολόγια από και προς τη νήσο Σίφνο.
4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Συμβασιούχοι Γεωπόνοι του ΕΛΓΑ ζητούν τη μονιμοποίησή τους.
5) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης 1941 - 44 ζητεί να συσταθεί Μουσείο Εθνικής Αντίστασης Μακεδονίας - Θράκης με έδρα τη Θεσσαλονίκη.
6) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα και Φορείς Πεύκων Θεσσαλονίκης ζητούν την άμεση κατασκευή κτιρίου για τη στέγαση του Γυμνασίου και Λυκείου Πεύκων.
7) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Βιοτεχνικό Επιμελητήριο Θεσσαλονίκης ζητεί να δοθεί αξονικός τομογράφος στο ελληνικό νοσοκομείο της Κωνσταντινούπολης.
8) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Σύλλογοι ομογενών από την Αλβανία ζητούν να χορηγηθεί στα παιδιά των ομογενών της Αλβανίας η ελληνική υπηκοότητα.
9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση πρώην πολιτικών φυλακισθέντων και εξορισθέντων Βορειοηπειρωτών ζητεί τη χορήγηση της ελληνικής υπηκοότητας στα μέλη της.
10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κοσμάς Μπορουτζής, κάτοικος Θεσσαλονίκης, ζητεί να του χορηγηθεί σύνταξη από το ΤΕΒΕ λόγω ασθενείας.
11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αλέξανδρος Θεοδωρίδης ζητεί να δοθούν δυνατότητες εισαγωγής στα ΑΕΙ στους μαθητές που αποφοίτησαν από το Λύκειο το 1999.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Κάτοικοι της περιοχής Χαριλάου Θεσσαλονίκης ζητούν να μην επιτραπεί η λειτουργία κέντρου αποκατάστασης ψυχοπαθών με βαριά ψυχοκοινωνικά προβλήματα στην περιοχή τους.
13) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Εργατοϋπαλληλικό Κέντρο Χίου ζητεί αύξηση των συντάξεων στο διπλάσιο ύψος του πληθωρισμού.
14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Διδακτικού - Ερευνητικού Προσωπικού Οδοντιατρικής Σχολής Πανεπιστημίου Αθηνών ζητεί την εξεύρεση λύσεων στα χρονίζοντα προβλήματα που απασχολούν τα μέλη του.
15) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο Δήμος Κέας ζητεί να του εγκριθεί η πρόσληψη προσωπικού.
16) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Μικτός Εμπορικός Σύλλογος Νισύρου ζητεί να μην είναι υποχρεωτική η ασφάλιση στον ΟΑΕΕ για τα μέλη του.
17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Περιστερίου Αττικής ζητεί να συμπεριληφθούν στο υπό διαμόρφωση νομοσχέδιο που αφορά στη μονιμοποίηση πολλών κατηγοριών συμβασιούχων και οι εργαζόμενοι στις Δημοτικές Επιχειρήσεις του Δήμου που καλύπτουν μόνιμες και διαρκείς ανάγκες.
18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Απολυθέντων Συμβασιούχων Ταμείου Εθνικής Οδοποιίας ζητεί είτε στα πλαίσια της προκήρυξης των 330 θέσεων τακτικού προσωπικού στο ΤΕΟ, είτε με άλλη ρύθμιση να διασφαλισθεί η ενιαία και ισότιμη αποκατάσταση της κατηγορίας των συμβασιούχων ανεξάρτητα από όρια ηλικίας.
19) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Υπαλλήλων Ελληνικού Οργανισμού Τουρισμού ζητεί να ανατεθούν στον ΕΟΤ όλες οι τουριστικές αρμοδιότητες.
20) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ με αναφορά του καταγγέλλει το Νομαρχιακό Συμβούλιο που για δύο συνεχή έτη αποστέλλει στους ιδιοκτήτες παραθεριστικών κατοικιών του Νομού Χαλκιδικής επιστολές για καταβολή οφειλόμενης χρηματικής εισφοράς.
21) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο Άγιος Ανδρέας" ζητεί την ίδρυση Γενικής Γραμματείας Αλιείας και τη στέγασή της στον Πειραιά. 
22) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Ειδικοί Σύμβουλοι Συνεργάτες των Νομαρχιακών Αυτοδιοικήσεων ζητούν τη μονιμοποίηση του ειδικού επιστημονικού και τεχνικού προσωπικού του Δημοσίου.
23) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύλλογος Παραπληγικών και Κινητικά Αναπήρων Νομού Πέλλας ζητεί χρηματοδότηση για την κάλυψη των λειτουργικών αναγκών του συλλόγου.
24) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Ειδικός Φιλανθρωπικός Σύλλογος Παραπληγικών και Κινητικά Αναπήρων Πέλλας ζητεί την παραχώρηση ενός ειδικού ΤΑΧΙ στα μέλη του.
25) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία δικαιούχοι οριζόντιων ιδιοκτησιών στο συνοικισμό Κόκκινου Πύργου του Δήμου Τρικάλων διαμαρτύρονται για την υπέρμετρη κοστολόγηση του τιμήματος του κάθε διαμερίσματος των εργατικών κατοικιών τους.
26) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Εκτάκτων Υπαλλήλων ΟΕΚ ζητεί τη μονιμοποίηση του έκτακτου προσωπικού ΟΕΚ.
27) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Αμβρακιωτών "το Παγγυράκι" ζητεί να επαναλειτουργήσει το μικροβιολογικό κλιμάκιο στο Κ.Υ. Θέρμου Αιτωλ/νίας.
28) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών - Περιφερειακό Τμήμα Αιτωλ/νίας - Λευκάδας ζητεί να ληφθούν μέτρα για τη θωράκιση του κλάδου των φυσικοθεραπευτών.
29) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ναυπάκτου Αιτωλ/νίας και η Εταιρεία Ναυπακτιακών Μελετών ζητούν την ίδρυση Παραρτήματος ΤΕΙ στη Ναύπακτο με τμήματα πολιτιστικών δραστηριοτήτων.
30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την ανησυχητική αύξηση των ληστειών στις τράπεζες της χώρας.
31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για τη μείωση της αποζημίωσης των αστυνομικών που εργάζονται ως συνοδοί Βουλευτών.
32) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ναυπάκτου Αιτωλ/νίας και η Εταιρεία Ναυπακτιακών Μελετών ζητούν την ίδρυση παραρτήματος ΤΕΙ στη Ναύπακτο.
33) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Σύλλογος Αμβρακιωτών Αιτωλ/νίας ζητεί να επαναλειτουργήσει μικροβιολογικό κλιμάκιο στο Κέντρο Υγείας Θέρμου Αιτωλ/νίας.
34) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Σύλλογος Αμβρακιωτών Αιτωλ/νίας ζητεί να συνεχισθούν τα εβδομαδιαία δρομολόγια του λεωφορείου του ΚΤΕΛ από το Θέρμο προς Αμβρακιά.
35) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί τη θέσπιση προστατευτικού νομοθετικού πλαισίου των δικαιωμάτων της άσκησης του επαγγέλματος του φυσικοθεραπευτή στην Ελλάδα.
36) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων ζητεί να δρομολογηθεί διαφορετικός τρόπος διάθεσης των αποσυρόμενων αγροτικών προϊόντων από τις διευθύνσεις Γεωργίας και Πρόνοιας των Νομαρχιακών Αυτοδιοικήσεων.
37) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Καναλιωτών Φθιώτιδας ζητεί να ενταχθούν στο Πρόγραμμα Δημοσίων Επενδύσεων 2002 δημόσια έργα του Δημοτικού Διαμερίσματος των Καναλίων του Δήμου Σπερχειάδας.
38) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Δημητρίου Σφάκας του Δήμου Ελάτειας Φθιώτιδας ζητεί οικονομική ενίσχυση για την αποπεράτωση της εκκλησίας του, που καταστράφηκε εκ θεμελίων από το σεισμό της 9ης Σεπτεμβρίου 1999.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1518/20-9-2001 ερώτηση δόθηκε με το υπ' αριθμ. 11600/2-10-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 1518 που κατατέθηκε στις 20-9-2001 από το Βουλευτή κ. Γεώργιο Τρυφωνίδη, επισυνάπτεται για ενημέρωσή σας φωτοαντίγραφο του αρ. πρωτ. 93993/28-9-2001 εγγράφου της Δ/νσης Περιβαλλοντικού Σχεδιασμού του ΥΠΕΧΩΔΕ.
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
2. Στην με αριθμό 1524/20-9-2001 ερώτηση/ΑΚΕ 188 δόθηκε με το υπ' αριθμ. 11578/3-10-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση και αίτηση κατάθεσης εγγράφων με αριθμό 1524/188 που κατατέθηκε στις 20-9-2001 από το Βουλευτή κ. Νικόλαο Λέγκα επισυνάπτονται για ενημέρωσή σας φωτοαντίγραφα των εγγράφων Α.Π. 108923/26-9-2001 της Ειδικής Υπηρεσίας Περιβάλλοντος και αρ. πρ. οικ. 11578Β/4200/1-10-2001 της Διεύθυνσης Περιβαλλοντικού Σχεδιασμού του ΥΠΕΧΩΔΕ καθώς και των συνημμένων του.
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
3. Στην με αριθμό 1533/20-9-01 ερώτηση δόθηκε με το υπ'αριθμ. 165/16-10-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1533/20-9-01 που κατέθεσε στη Βουλή ο Βουλευτής κ. Γιώργος Γαρουφαλιάς, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής: 
Η Υπηρεσία Αποκατάστασης Σεισμοπλήκτων έχει ζητήσει πρόσθετα δικαιολογητικά στοιχεία από τους αρμόδιους φορείς προκειμένου να χρηματοδοτηθεί η μελέτη διερεύνησης των αιτίων που προκάλεσαν τα φαινόμενα της ρηγματώσεως του εδάφους. Παρ' όλο ότι έχει παρέλθει χρονικό διάστημα πέραν του ενός έτους, δεν έχουν ακόμα αποσταλεί. 
Εάν προκύψει σχετικό πρόβλημα σε κτίσματα από τυχόν ρηγματώσεις που θα εμφανισθούν στο έδαφος μελλοντικά θα πρέπει, ως ορίζουν οι κείμενες διατάξεις, να αποσταλεί έγγραφο της Περιφέρειας ή της Νομαρχιακής Αυτοδιοίκησης στο οποίο θα αναφέρεται το γεγονός και η έκταση των ζημιών.
Κατόπιν τούτου η Υπηρεσία Αποκατάστασης Σεισμοπλήκτων θα προχωρήσει στην ένταξη των πληγέντων στο πρόγραμμα αποκατάστασης με τη χορήγηση Στεγαστικής Συνδρομής. Για την εξέταση του φαινομένου το ΥΠΕΧΩΔΕ θα αποστείλει εντός των ημερών κλιμάκιο ειδικών επιστημόνων για την εξέτασή του. 
Ο Υφυπουργός
Ν. ΑΛΕΥΡΑΣ"
4. Στην με αριθμό 1559/21-9-01 ερώτηση δόθηκε με το υπ'αριθμ. 169/16-10-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1559/21-9-01 που κατέθεσε στη Βουλή ο Βουλευτής κ. Σάββας Τσιτουρίδης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Διοικητικού (Δ16) και της ΤΕΟ ΑΕ του ΥΠΕΧΩΔΕ ότι το Διοικητικό Συμβούλιο της ΤΕΟ Α.Ε συγκροτήθηκε σε σώμα με την υπ΄αρ. Δ16γ/012/442/Γ/19.9.2001 απόφαση του Υφυπουργού ΠΕΧΩΔΕ. Η πρώτη συνεδρίασή του πραγματοποιήθηκε ήδη την 27/9/2001. 
Ο Υφυπουργός
Ν. ΑΛΕΥΡΑΣ"
5. Στην με αριθμό 1577/24-9-01 ερώτηση δόθηκε με το υπ' αριθμ. 175/15-10-01 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1577/24-9-2001 που κατέθεσε στη Βουλή η Βουλευτής κα Ασημίνα Ξηροτύρη - Αικατερινάρη, παρακαλούμε να πληροφορήσετε την κα Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Ελέγχου Κατασκευής Έργων της Περιφέρειας Κεντρικής Μακεδονίας τα εξής:
1. Στα πλαίσια του έργου Ύδρευσης Θεσσαλονίκης από τον ποταμό Αλιάκμονα με την εργολαβία εντός της πόλης της Θεσ/νίκης μέχρι σήμερα από τα 16.000 μέτρα του κυρίως κλάδου του αγωγού έχουν κατασκευαστεί τα 14.000 μέτρα που εντός του 2001 ολοκληρώνονται.
Από την προβλεπόμενη τοποθέτηση αγωγού στην οδό Αγίου Δημητρίου μέσα στη Θεσσαλονίκη μήκους 2000 μ. έχουν κατασκευαστεί τα 540 μ. επειδή στην εν λόγω οδό συναντήθηκαν πολλά αρχαιολογικά ευρήματα.
Για την επιτάχυνση των εργασιών στην οδό Αγίου Δημητρίου έχουν ενισχυθεί τα συνεργεία της Αρχαιολογικής Υπηρεσίας και υπάρχει συνεχής συνεργασία της Δ/νσης Ελέγχου Κατασκευών Έργων της Περιφέρειας Κεντρικής Μακεδονίας με την 9η Εφορεία Βυζαντινών αρχαιοτήτων για την άμεση επίλυση των προβλημάτων που προέκυψαν.
2.Οι εργασίες στο διυλιστήριο θα ολοκληρωθούν το Μάρτιο του 2002 και αμέσως θα αρχίσει η δοκιμαστική λειτουργία. Το Φθινόπωρο του 2002 θα αρχίσει η κανονική υδροδότηση της πόλης. Ως τότε εκτιμάται ότι θα έχει ολοκληρωθεί και η τοποθέτηση του αγωγού στην οδό Αγίου Δημητρίου.
Πάντως επισημαίνεται ότι και πριν την ολοκλήρωση των έργων στην οδό Αγίου Δημητρίου από τα προβλεπόμενα 150.000 μ3/ημερησίως καθαρού πόσιμου νερού μπορούν να αποδοθούν στην πόλη 134.850 μ3/ημερησίως.
Συγκεκριμένα θα αποδίδονται:
α) 35.000 μ3/ημερησίως προς ΒΙΠΕΘ.
β) 20.000 μ3/ημερησίως προς δεξαμενή Διαβατών
γ) 50.000 μ3/ημερησίως προς δεξαμενή Ευόσμου
δ) 9.850 μ3/ημερησίως προς δεξαμενή Πολίχνης και 
ε) 20.000 μ3/ημερησίως προς δεξαμενή Νεάπολης
Το έργο είχε αρχικό προϋπολογισμό περίπου 32,3 δις δρχ. ο οποίος ισχύει και σήμερα. Από το Β΄ ΚΠΣ έχουν διατεθεί 21,85 δις δρχ. ενώ ποσό 13,675 δις δρχ. έχει διασφαλισθεί από το Γ΄ ΚΠΣ.
3. Αναφορικά με την επιβάρυνση του κόστους του έργου λόγω των καθυστερήσεων στην οδό Αγίου Δημητρίου έχουν δαπανηθεί περίπου 200 εκατ. δρχ. για αρχαιολογικές έρευνες. Οι απαιτήσεις του αναδόχου για τις καθυστερήσεις δεν έχουν οριστικοποιηθεί και μετά από διαφωνία με την διευθύνουσα το έργο υπηρεσία (ΔΕΚΕ Θεσ/νίκης) και αίτηση θεραπείας το αίτημα θα εξετασθεί από το Συμβούλιο Δημοσίων Έργων του ΥΠΕΧΩΔΕ.
4. Σε ό,τι αφορά τα κυκλοφοριακά προβλήματα που αναπόφευκτα δημιουργούνται επισημαίνεται ότι πρόκειται για ζωτικής σημασίας έργο για την πόλη της Θεσ/νικης και για τον περιορισμό κατά το δυνατόν της κυκλοφοριακής αναστάτωσης λαμβάνονται όλα τα πρόσφορα μέτρα (εγκατάσταση γερανογέφυρας, αντιστηρίξεις κλπ) και έτσι έχει περιορισθεί ο χώρος κατάληψης της οδού για την κατασκευή του έργου μόνο σε μία λωρίδα κυκλοφορίας.
Ο Υπουργός
Κ. ΛΑΛΙΩΤΗΣ"
6. Στην με αριθμό 1591/25-9-01 ερώτηση δόθηκε με το υπ' αριθμ. 176/15-10-01 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1591/25-9-01 που κατέθεσε στη Βουλή η Βουλευτής κ. Μ. Κόλλια - Τσαρουχά, παρακαλούμε να πληροφορήσετε την κα Βουλευτή, σε θέματα αρμοδιότητάς μας και σύμφωνα με τα στοιχεία της Δ/νσης Ελέγχου Συντήρησης Έργων της Περιφέρειας Κεντρικής Μακεδονίας ότι το ΥΠΕΧΩΔΕ με την υπ' αριθμ. Δ3β/0/9/85-ΣΕΡΡ/2-7-01 απόφαση ενέκρινε πίστωση 100.000.000 δρχ. για τις εργασίες συντήρησης του οδοστρώματος της οδού Πετριτσίου - όρια Ν. Σερρών - Κιλκίς.
Οι προαναφερόμενες εργασίες θα ολοκληρωθούν μέχρι το τέλος του τρέχοντος έτους.
Ο Υπουργός
Κ. ΛΑΛΙΩΤΗΣ"
7. Στην με αριθμό 1596/25-9-01 ερώτηση δόθηκε με το υπ' αριθμ. 178/15-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1596/25-9-01 που κατέθεσε στη Βουλή ο Βουλευτής κ. Αν. Παπαληγούρας, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της ΕΥΔΕ/Συντήρησης Αυτοκινητοδρόμων, τα εξής:
Η αιτία της κατολίσθησης που σημειώθηκε στις 17/9/01 στη χιλιομετρική θέση 146 + 100 της ΝΕΟ Κορίνθου - Πατρών αποδίδεται σε σφοδρή βροχόπτωση που προηγήθηκε πριν λίγες ημέρες στην περιοχή με αποτέλεσμα τα όμβρια να προκαλέσουν διάβρωση του εδάφους και μετά από λίγες ημέρες να εκδηλωθεί στο αναφερόμενο όρυγμα κατολίσθηση και αποκόλληση τεμάχων βραχομάζας και λιθοκορημάτων από μεγάλο ύψος. Για το λόγο αυτό η οδός παρέμεινε κλειστή από τον κόμβο Δερβενίου Κορινθίας (χ.θ. 142 + 500) έως τον κόμβο Ακράτας (χ.θ. 149 + 000) προκειμένου να διευκολυνθούν τα συνεργεία για την αποκομιδή των προϊόντων κατολίσθησης, την αφαίρεση των χαλαρών όγκων, την χρήση εκρηκτικών για την αφαίρεση της επικρεμάμενης βραχομάζας και τον καθαρισμό της οδού.
Η αρμόδια Υπηρεσία του ΥΠΕΧΩΔΕ για τη συντήρηση των αυτοκινητόδρομων ενήργησε άμεσα με την εγκατάσταση επαρκούς σήμανσης για την εκτροπή της κυκλοφορίας στη ΠΕΟ Κορίνθου - Πατρών με την συνδρομή των αρμοδίων τμημάτων Τροχαίας - Ξυλοκάστρου και Αιγίου.
Η οδός αποδόθηκε στην κυκλοφορία στις 20.45΄της 22-9-2001.
Οι εργασίες για την ολοκλήρωση των μέτρων προστασίας της οδού συνεχίζονται με την κάλυψη του υπόψη ορύγματος με μεταλλικά πλέγματα.
Ο Υπουργός
Κ. ΛΑΛΙΩΤΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Β΄ Θεσσαλονίκης κ. Βασίλειος Γερανίδης, ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-Ερωτήσεις πρώτου κύκλου:
Πρώτη είναι η με αριθμό 3559/7-12-2001 ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Οικονομίας και Οικονομικών, σχετικώς με τη μείωση της τιμής των οικοπέδων που παραχωρήθηκαν σε δημότες του Δημοτικού Διαμερίσματος Φλογητών Νομού Χαλκιδικής.
Η ερώτηση του κ. Φλωρίνη σε περίληψη έχει ως εξής:
"Στις αρχές της δεκαετίας του 1990 στην πρώην Κοινότητα Φλογητών και νυν Δημοτικό Διαμέρισμα Ν. Μουδανιών παραχωρήθηκαν από τη Διεύθυνση Γεωργίας Χαλκιδικής οικόπεδα, τα οποία χρεώθηκαν με 48.000 μεταλλικές δραχμές το κάθε οικόπεδο.
Η αξία της μεταλλικής την περίοδο εκείνη ήταν 65 δραχμές, ενώ η σημερινή αξία ανέρχεται στις 151 δραχμές, με αποτέλεσμα οι κάτοχοι των οικόπεδων να καλούνται να πληρώσουν σήμερα γύρω στα 7.500.000 για το κάθε οικόπεδο.
Πρέπει να τονίσουμε ότι τα οικόπεδα παραχωρήθηκαν σε αγρότες, ακτήμονες, πολυτέκνους, σε νέους ανθρώπους εξαρτημένους οικονομικά από τους γονείς τους και γενικότερα σε άτομα που χαρακτηρίζονται από οικονομική αδυναμία.
Επίσης, να σημειωθεί ότι το 1994 εν όψει των δημοτικών εκλογών, οι υποψήφιοι τοπικοί άρχοντες υποσχέθηκαν στους ενδιαφερόμενους ότι θα πληρώσουν με μειωμένη τιμή, με συνέπεια οι τελευταίοι να αναβάλουν την εξόφληση, διότι περίμεναν την εκπλήρωση των υποσχέσεων που τους δόθηκαν.
Το ερώτημα είναι, αν προτίθεται ο Υπουργός να ικανοποιήσει το αίτημα των κατόχων οικοπέδων στο Δημοτικό Διαμέρισμα των Φλογητών για τη διευκόλυνσή τους στην εξόφληση του χρέους τους, με υπολογισμό της μεταλλικής δραχμής προς 65 δραχμές".
Θα απαντήσει ο Υφυπουργός Οικονομικών κ. Φωτιάδης.
Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, η Διεύθυνση Δημόσιας Περιουσίας του Υπουργείου Οικονομικών διαχειρίζεται σήμερα την ακίνητη περιουσία που εγκατέλειψαν οι Τούρκοι κατά την ανταλλαγή των ελληνοτουρκικών περιουσιών. Το προϊόν από την εκποίηση και ρευστοποίηση της ανταλλάξιμης περιουσίας κατατίθεται σύμφωνα με την ισχύουσα νομοθεσία σε ειδικό λογαριασμό και διατίθεται αποκλειστικά, σύμφωνα με τις Συνθήκες της Λωζάνης του 1923 και της Άγκυρας του 1930, για την αποκατάσταση των προσφύγων που εμπίπτουν στη Σύμβαση, που υπογράφτηκε στη Λωζάνη στις 30 Ιανουαρίου του 1923 και κυρώθηκε με το από 25 Αυγούστου του 1923 νομοθετικό διάταγμα.
Σύμφωνα με την ισχύουσα νομοθεσία, για τη ρευστοποίηση ανταλλάξιμης περιουσίας, το τίμημα, εκ των εκποιούμενων ανταλλάξιμων κτημάτων, καθορίζεται σε μεταλλικές δραχμές. 
Ο καθορισμός του τιμήματος σε μεταλλικές δραχμές θεσπίστηκε για να προστατευτούν τα έσοδα της ανταλλάξιμης περιουσίας από τις μεταβολές του τιμάριθμου. Και τούτο, επειδή η εξόφληση του τιμήματος γίνεται με ιδιαίτερα ευνοϊκούς όρους σε τριάντα ή και σαράντα ακόμα εξαμηνιαίες χαμηλότοκες δόσεις με επιτόκιο της τάξεως του 2% για τα αγροτικά και 4% για τα αστικά ακίνητα. 
Η ισοτιμία μεταλλικής και χάρτινης δραχμής, που είναι συνάρτηση της τιμής του δολαρίου σύμφωνα με το νόμο του 1984, καθορίζεται με απόφαση του Υπουργού Οικονομικών, η δε ισοτιμία αυτή καθορίστηκε όντως σε 140 δραχμές, με τελευταία απόφαση του Υπουργού Οικονομικών 
Επισημαίνουμε ότι τόσο στις αποφάσεις δυνάμει των οποίων εγκρίθηκε η πώληση των ανταλλάξιμων κτημάτων κατά το έτος 1990 στους κατοίκους του δημοτικού τότε διαμερίσματος Φλογητών και τώρα διαμερίσματος Νέων Μουδανιών, αλλά όσο και στα σχετικά παραχωρητήρια, αναφέρεται ο ρητός όρος τον οποίο και αποδέχτηκαν οι συμβαλλόμενοι, ότι εγκρίνεται η πώληση του συγκεκριμένου κτήματος με το τίμημα το οποίο καθορίζεται σε μεταλλικές δραχμές και το οποίο εξοφλείται σε τριάντα εξαμηνιαίες δόσεις με επιτόκιο 4% ετησίως, αφού πρόκειται για αστικά ακίνητα, μετατρεπομένων, όπως αναφέρεται ρητά στο παραχωρητήριο, των μεταλλικών δραχμών σε χάρτινες με βάση την τιμή της μεταλλικής δραχμής κατά το χρόνο πληρωμής. 
Επομένως ορθώς εφήρμοσαν το νόμο οι τοπικές υπηρεσίες του Υπουργείου Οικονομικών και με βάση την υφιστάμενη νομοθεσία δεν είναι δυνατή η ικανοποίηση του συγκεκριμένου αιτήματος. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αθηναίος Φλωρίνης έχει το λόγο. 
ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε. 
Κύριε Υπουργέ, θα περίμενα να ακούσω κάτι διαφορετικό σήμερα. Μου διαβάσατε πραγματικά την απάντηση που μου δώσατε το Δεκέμβριο στη σχετική ερώτηση που είχα κάνει και τότε. Αυτά είναι σωστά που είπατε, τα δέχομαι και ο νόμος αυτά λέει, αλλά θα περίμενα, πως τουλάχιστον με τη δική μου επιμονή να επανέλθω με επίκαιρη ερώτηση, να δείξετε λιγάκι και το κοινωνικό πρόσωπο της Κυβέρνησης και ειδικότερα το δικό σας, που γνωρίζω πάρα πολύ καλά, ότι διακατέχεστε από τέτοιο πρόσωπο, γιατί η γνωριμία μας δεν είναι σημερινή, αλλά έχει αρχίσει πριν από δώδεκα περίπου χρόνια. Η νομοθεσία αυτά λέει, όπως ακριβώς τα είπατε. 
Όμως εδώ, κύριε Υπουργέ, πρόκειται για εκατόν ογδόντα οικογένειες, αγροτικές οικογένειες, πολύτεκνοι οι περισσότεροι, νέοι άνθρωποι, εξαρτημένοι από τους πατεράδες τους. Γνωρίζετε πάρα πολύ καλά το πρόβλημα που αντιμετωπίζει η ελληνική επαρχία. Οι άνθρωποι αυτοί όντως δήλωσαν τότε ότι θα πληρώσουν 48.000 μεταλλικές δραχμές προς 65 δραχμές τότε. Όμως, ξέρετε πάρα πολύ καλά, και συμβαίνει στην Ελλάδα αυτό, δηλαδή να υποσχόμεθα πάρα πολλά εν όψει εκλογών, δημοτικών εκλογών, εθνικών εκλογών, παρασύρθηκαν και σήμερα βρίσκονται στη δυσάρεστη θέση να καλούνται να πληρώσουν αντί τριών εκατομμυρίων, επτάμισι εκατομμύρια δραχμές περίπου. Αδυνατούν. 
Εγώ θα ήθελα, κύριε Υπουργέ, πραγματικά να κάνετε ό,τι κάναμε τότε όταν ήμουν νομάρχης στον Έβρο. Στο Αλεποχώρι, επάνω στα σύνορα το Βουλγάρικα, στο Ορμένιο, αν θέλετε -τα ξέρετε πάρα πολύ καλά- στις Καστανιές για μια καλύβα που χτίζανε οι αγρότες καλούνται να πληρώσουν το ίδιο ΙΚΑ όσο και οι άνθρωποι στο Κολωνάκι. Τότε αυτά μου είχαν απαντήσει οι υπηρεσίες. Όμως με επιμονή και με πείσμα το πολεμήσαμε -και εσείς μαζί με μας- και κατορθώσαμε τότε με την κυβέρνηση του Μητσοτάκη να τους απαλλάξουμε από εκείνα τα υπέρογκα ποσά που καλούνταν να πληρώσουν για μια καλύβα. 
Θα σας παρακαλέσω, κύριε Υπουργέ, να εξαντλήσετε κάθε περιθώριο και να επανεξετάσετε το θέμα και να δώσουμε σ' αυτούς τους ανθρώπους την ευχέρεια να πληρώσουν με την τότε τιμή. Οι νόμοι υπάρχουν, οι νόμοι όμως επιδέχονται και τροπολογίες. Ας κάνουμε μία τροπολογία. Επαναλαμβάνω ότι πρόκειται για εκατόν ογδόντα οικογένειες, σύνολο κόστους περίπου τετρακόσια εκατομμύρια. Δεν είναι δα και κανένα ποσό που δεν μπορεί να το υποστεί ο εθνικός μας προϋπολογισμός. 
Σας ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δύο λέξεις, κύριε Πρόεδρε. 
Αγαπητέ συνάδελφε, επιτελέσατε επιτυχώς σε υψηλά κυβερνητικά πόστα, μεταξύ των οποίων και ως Νομάρχης του Έβρου και ασφαλώς -και το τονίσατε και εσείς- γνωρίζετε ότι αυτός είναι ο νόμος και η Διοίκηση οφείλει να εφαρμόζει το νόμο. 
Τώρα, είναι ασφαλώς θέμα της Βουλής να ψηφίσει οποιαδήποτε τροπολογία στο μέλλον και σ' αυτήν την κατεύθυνση θα έλεγα ότι πάντοτε για οποιοδήποτε νόμο η Βουλή έχει διακριτική ευχέρεια να προχωρήσει σε τροποποίηση του συγκεκριμένου νόμου.
Όμως ξανατονίζω ότι σήμερα η Διοίκηση εφαρμόζει το νόμο που υπάρχει. Ο νόμος αυτός είναι του 1923 και ακολούθως τροποποιήθηκε την δεκαετία του 1950 του 1960 και του 1980. Επομένως, de lege lata, ορθώς εφαρμόζεται ο συγκεκριμένος νόμος από την πλευρά των υπηρεσιών του Υπουργείου.
ΠΡΟΕΔΡΕΥΩΝ (Κωνσταντίνος Γείτονας): Αναφορές ερωτήσεις δευτέρου κύκλου:
Πρώτη είναι η με αριθμό 3868/20.12.2001 ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με τη λειτουργία της Κυνηγετικής Συνομοσπονδίας κλπ.
Η ερώτηση του κ. Τζαμτζή σε περίληψη έχει ως εξής:
"Μεγάλο προβληματισμό και αναστάτωση έχουν προκαλέσει σε χιλιάδες κυνηγούς όλης της χώρας πράξεις παραλείψεις και μεθοδεύσεις του Υπουργείου σας σε σημαντικά θέματα που αφορούν τη λειτουργία κυνηγετικών συλλόγων της Ομοσπονδιακής Θηροφυλακής και τον οικονομικό έλεγχο της Κυνηγετικής Συνομοσπονδίας. Συγκεκριμένα διαπιστώθηκαν στους οικονομικούς και διαχειριστικούς ελέγχους που πραγματοποιήθηκαν από το Υπουργείο Γεωργίας τα τελευταία χρόνια στην Κυνηγετική Συνομοσπονδία πολλές ανωμαλίες. Δυστυχώς ουδεμία κατά νόμο παρέμβαση υπήρξε από το Υπουργείο. 
Χαρακτηριστικά στην έκθεση οικονομικοδιαχειριστικού ελέγχου οικονομικού έτους 1997 αναφέρεται: "Διαπιστώθηκαν παραβάσεις οι οποίες συνιστούν χαλαρή διοίκηση και διαχείριση της ΚΣΕ που δεν αρμόζουν στο τριτοβάθμιο όργανο των κυνηγών της χώρας". Στην έκθεση του έτους 1999 αναφέρεται ότι "οι καταθέσεις του 1999 δεν έχουν αποτυπωθεί στον απολογισμό χρήσης του 1999". Στην έκθεση του έτους 2000 εμφανίζεται μία θολή διαχειριστική εικόνα. Η ΚΣΕ επένδυσε σημαντικά χρηματικά ποσά σε ρέπος μηνιαίων αποδόσεων. Στον απολογισμό όμως που κατέθεσε το Δ.Σ. και στην έκθεση της ελεγκτικής επιτροπής δεν γίνεται μνεία για τέτοιου είδους διαχείριση, για ποσά, για χρόνους κατάθεσης και αποδόσεις. 
Στη συνέχεια οι ελεγκτές ζητούν διερεύνηση σε δύο θέματα: α) κατά πόσο νομιμοποιείται ένωση προσώπων μη κερδοσκοπικού χαρακτήρα να επενδύει με οποιονδήποτε τρόπο ακόμη και μη κερδοφόρα και β) αν υπάρχουν ευθύνες το είδος των ευθυνών για τα μέλη της διοίκησης της ΚΣΕ.
Όλα τα ανωτέρω καταστρατηγήθηκαν από την ΚΣΕ και κατά τη γνώμη μας η εποπτεύουσα δασική αρχή θα πρέπει να εξετάσει δυνατούς τρόπους επανόδου στη νομιμότητα και την μη επανάληψη ανάλογων φαινομένων στο μέλλον."
Από ό,τι βλέπω κατηγορείτε τους κυνηγούς για κυνήγι κέρδους. 
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, θα απαντήσω στην ερώτησή σας με δύο σχόλια γιατί περισσότερα δεν χρειάζονται.
Είναι ένα θέμα που απασχολεί ιδιαίτερα τις δασικές υπηρεσίες της χώρας και την ηγεσία του Υπουργείου Γεωργίας. Δηλαδή πώς θα διαμορφώσουμε ένα νέο πλαίσιο λειτουργίας της θήρας και των κυνηγετικών οργανώσεων. Όπως λέτε, ένα θολό τοπίο στη διαχείριση. Ο απολογισμός και ο προγραμματισμός της Κυνηγετικής Συνομοσπονδίας ελέγχθηκαν από τα αρμόδια όργανα. ΄Εγιναν οι απαραίτητες διορθώσεις και τελικώς εγκρίθηκαν. Με συνέλευσή τους ενημερώθηκαν οι ΄Ελληνες κυνηγοί και η Κυνηγετική Συνομοσπονδία ανέλαβε συγκεκριμένα δεσμεύσεις.
Για μια σειρά θέματα που αναφέρετε στην ερώτησή σας υπάρχουν γνωμοδοτήσεις του Νομικού Συμβουλίου. Με βάση αυτές και ιδιαίτερα με βάση τελευταίες αποφάσεις του Συμβουλίου της Επικρατείας ρυθμίζονται θέματα που έχουν σχέση και με την έκδοση ομαδικών αδειών από κυνηγετικούς συλλόγους και με το θέμα της θηροφυλακής και με το θέμα της διαχείρισης των οικονομικών από τις ομοσπονδίες και από την Κυνηγετική Συνομοσπονδία. Μπορώ να σας διαβεβαιώσω ότι για όλα τα θέματα για τα οποία υπάρχουν αποφάσεις του Συμβουλίου της Επικρατείας, θα υπάρξουν συγκεκριμένες αλλαγές. Θα υπάρξουν αλλαγές και εκεί που χρειάζεται η αλλαγή της νομοθεσίας και εκεί που χρειάζονται αλλαγές υπουργικών αποφάσεων που έχουν υπάρξει μέχρι τώρα.
Έτσι θα προσαρμοστούμε απολύτως στις παρατηρήσεις και στις γνωμοδοτήσεις του Συμβουλίου της Επικρατείας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο. 
ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε. 
Κύριε Υπουργέ, ως ένα απλό μέλος της κυνηγετικής κοινότητας, η οποία στη χώρα μας είναι αρκετά μεγάλη -αριθμεί τριακόσιες χιλιάδες κυνηγούς- θέλω να πω ότι αυτό το οποίο επιδιώκουμε με αυτήν την ερώτηση οι τρεις συνάδελφοι, οι οποίοι από την πρώτη στιγμή την καταθέσαμε, είναι να υπάρξει νομιμότητα και διαφάνεια στη διαχείριση των θεμάτων που αφορούν την κυνηγετική κοινότητα, όλους τους Έλληνες κυνηγούς και ταυτόχρονα τα χρήματα τα οποία συνεισφέρουν. 
Δεν θα σταθώ σε γεγονότα, τα οποία υπάρχουν αυτήν τη στιγμή και δεν μπορεί να τα αρνηθεί κανείς, ούτε η Κυνηγετική Συνομοσπονδία Ελλάδος ούτε εσείς, ότι δηλαδή υπάρχει πρόβλημα με τη φιλοθηραματική πολιτική, όπου δεν εξαντλούνται όλα τα ποσά. 
Είπατε, όμως, κάτι και θα σταθώ μόνο σε αυτό. Είπατε ότι έγινε ενημέρωση της Γενικής Συνέλευσης. Έχω στα χέρια μου τα Πρακτικά, τα οποία τα καταθέτω και στη Βουλή. Είναι ο έλεγχος ο οποίος διενεργήθηκε από υπαλλήλους του Υπουργείου, τους οποίους εσείς ορίσατε, και ακούστε τι λένε: "Τέλος, θέλουμε να επισημάνουμε προς την εποπτεύουσα δασική αρχή ότι η μη παρουσίαση κατά τη συζήτηση της έκθεσης οικονομικού και διαχειριστικού ελέγχου στη Γενική Συνέλευση των μελών της Κυνηγετικής Συνομοσπονδίας Ελλάδος και η συζήτηση αυτής, εκτός του ότι αποτελεί καταστατική παράβαση, αναιρεί και την ουσία του ελέγχου εκ μέρους της."
Είναι πολύ σημαντικό, διότι φαίνεται ξεκάθαρα ότι, όταν έγινε η Γενική Συνέλευση της Κυνηγετικής Συνομοσπονδίας Ελλάδος, δεν είχε γίνει αυτός ο έλεγχος ούτε καν από τα όργανα του Υπουργείου Γεωργίας. 
Επιτέλους, δώστε μας μια απάντηση! Έχει γίνει έλεγχος από ορκωτούς λογιστές; Η Κυνηγετική Συνομοσπονδία Ελλάδος διαχειρίζεται κάποια δισεκατομμύρια το χρόνο. Να ξέρουμε και εμείς, επιτέλους, τι γίνεται και να μην επανερχόμαστε στο θέμα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζημιχάλης έχει το λόγο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, η ερώτησή σας αναφέρεται σε μια σειρά θεμάτων που θα χρειαζόταν ο χρόνος μιας επερώτησης, για να απαντηθούν. 
Επαναλαμβάνω, λοιπόν, ότι έγινε αυτός ο έλεγχος, γίνεται και θα εξακολουθήσει να γίνεται, γιατί δεν πρόκειται ποτέ να επιτρέψουμε οποιαδήποτε διασπάθιση, είτε δημόσιου χρήματος είτε χρήματος που ανήκει στους κυνηγούς και διαχειρίζεται η Κυνηγετική Συνομοσπονδία Ελλάδος, να εξελίσσεται είτε τώρα είτε στο μέλλον. 
Αναφέρετε στην ερώτησή σας μια σειρά παρεμβάσεις, τα repos κλπ.. Έχει κριθεί με γνωμοδότηση του Νομικού Συμβουλίου του Κράτους, στην οποία αναφέρθηκα, και νομιμοποιείται η παρέμβαση αυτή, έστω και αν από εμάς θεωρείται παράτυπη ή, εν πάση περιπτώσει, όχι αποδεκτή. Έχει κριθεί και έχει επί της ουσίας δικαιωθεί, εφόσον δεν δημιουργεί ουσιαστικό πρόβλημα στην εξυπηρέτηση των σκοπών της Κυνηγετικής Συνομοσπονδίας Ελλάδος, όπως αναφέρεται συγκεκριμένα στη γνωμοδότηση του Νομικού Συμβουλίου του Κράτους. 
Αναφέρεστε στην ερώτησή σας -δεν αναφερθήκατε τώρα στην τοποθέτησή σας- στην κρίση για τη λειτουργία της ομοσπονδιακής θηροφυλακής. Έχει απαντήσει το Συμβούλιο της Επικρατείας για το συγκεκριμένο θέμα: Δεν δικαιούται η Συνομοσπονδία, δικαιούνται οι Ομοσπονδίες. Επαναλαμβάνω -και το τονίζω αυτό, γιατί είναι δέσμευση- ότι οποιαδήποτε παρατήρηση ή οποιαδήποτε απόφαση του Συμβουλίου της Επικρατείας έχει σχέση με τη διάρθρωση και τη λειτουργία των κυνηγετικών συλλόγων από το Υπουργείο Γεωργίας γίνεται αποδεκτή και θα εφαρμοστεί πλήρως. Νομίζω ότι αυτή η δέσμευση δίνει και ένα δρόμο, όπως επίσης και το στίγμα των προθέσεών μας για την αναμόρφωση του συστήματος λειτουργίας των κυνηγετικών συλλόγων στη χώρα μας. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
Πριν εισέλθουμε στην ημερήσια διάταξη των επερωτήσεων, θα διακόψουμε για δύο λεπτά.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 38/30-1-2002 επερώτηση Βουλευτών της Νέας Δημοκρατίας προς τον Υπουργό Γεωργίας, σχετικά με τα προβλήματα των αγροτών.
Οι επερωτώντες Βουλευτές της Νέας Δημοκρατίας είναι ενενήντα τον αριθμό και θα σας διαβάσω τους πέντε πρώτους. Είναι οι συνάδελφοι κύριοι Ευάγγελος Μπασιάκος, Γεώργιος Καρασμάνης, Ανέστης Αγγελής, η κα Παρθένα Φουντουκίδου και ο κ. Κωνσταντίνος Καραμπίνας.
Το λόγο έχει ο πρώτος των επερωτώντων κ. Μπασιάκος.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, παρακαλώ, το λόγο για ένα διαδικαστικό θέμα. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα να στιγματίσω τον τρόπο λειτουργίας της Βουλής, γιατί είναι απαράδεκτο την ώρα ακριβώς που συνεδριάζει η Διαρκής Επιτροπή Παραγωγής και Εμπορίου, την οποία αφορά και το θέμα της επερώτησης που συζητούμε -αφού είναι επερώτηση αρμοδιότητος του Υπουργείου Γεωργίας- ταυτόχρονα να την συζητούμε και στην Ολομέλεια.
Στην αίθουσα 150 η Διαρκής Επιτροπή Παραγωγής και Εμπορίου, σύμφωνα με το άρθρο 41α του Κανονισμού, έχει καλέσει τον Υπουργό Ανάπτυξης, τον Υπουργό Γεωργίας, τον Πρόεδρο του Ενιαίου Φορέα Ελέγχου Τροφίμων και τον Πρόεδρο της Κρεαταγοράς για το μεγάλο ζήτημα που δημιουργήθηκε στην Κρεαταγορά μετά τον έλεγχο των ελεγκτών της Ευρωπαϊκής ΄Ενωσης. Είναι ένα πολύ σοβαρό θέμα. 
Εγώ συμβαίνει να είμαι Κοινοβουλευτικός Εκπρόσωπος και στη Διαρκή Επιτροπή Παραγωγής και Εμπορίου, αλλά και για την επερώτηση που συζητούμε σήμερα. Είναι δυνατόν ταυτόχρονα να γίνουν αυτά τα δύο, δεδομένου ότι και οι πέντε ομιλητές της επερώτησης είναι οι κύριοι γνώστες των θεμάτων που θα συζητήσουν και στη Διαρκή Επιτροπή Παραγωγής και Εμπορίου; Είναι αδύνατον να γίνουν παράλληλα αυτές οι δύο συνεδριάσεις; Λυπάμαι αλλά αν συνεχίσουμε με αυτόν τον τρόπο και επιμείνουμε στην ταυτόχρονη λειτουργία των δύο συνεδριάσεων, τότε νομίζω ότι έτσι συμβάλλουμε στην υποβάθμιση του Κοινοβουλίου. Κάτι τέτοιο η Νέα Δημοκρατία το θεωρεί απαράδεκτο. Θα μπορούσαμε, εν πάση περιπτώσει, να δεχόμασταν αυτό το λάθος που έγινε με μία οικονομία χρόνου αφήνοντας ή την επιτροπή να λειτουργήσει για δύο ώρες ή να αναβληθεί η επιτροπή για μία άλλη μέρα και να συζητήσουμε την επερώτηση ή να συζητήσουμε διαφορετικά την επερώτηση γνωρίζοντας όμως ότι οι εργασίες της Ολομέλειας του Κοινοβουλίου είναι ανελαστικές. Θα συμφωνήσουμε να συζητήσουμε την επερώτηση, αλλά να διακοπεί η συζήτηση στη Διαρκή Επιτροπή για μία άλλη μέρα σύμφωνα με το άρθρο 41α΄ του Κανονισμού. 
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγκούδη, σας άκουσα και νομίζω ότι θα μπορούσατε να την ανακαλέσετε τη φράση σας ότι "στιγματίζεται η λειτουργία του Κοινοβουλίου". Αφήστε αυτό να το πουν οι εκτός Κοινοβουλίου. Δεν θεωρώ εγώ τουλάχιστον ότι ένα μέλος μπορεί να εκφράζεται κατ' αυτόν τον τρόπο. 
ΓΕΩΡΓΙΟΣ ΣΑΛΑΓΚΟΥΔΗΣ: Τον τρόπο λειτουργίας…
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Αν θέλετε, ανακαλείτε. Αν δεν θέλετε, τότε είμαι υποχρεωμένος να κάνω την παρατήρηση από το Προεδρείο. 
Δεύτερον, υπογράφετε την επερώτηση ενενήντα Βουλευτές και, όπως γνωρίζετε, ομιλούν στην επερώτηση πέντε Βουλευτές. Και να λειτουργούν άλλες επιτροπές, θα μπορούσαν να είναι εγκαίρως εδώ οι πέντε Βουλευτές της Νέας Δημοκρατίας και να μην ήμουν αναγκασμένος να διακόψω τη συνεδρίαση. 
Τρίτον, όσον αφορά τη γενική σας παρατήρηση,ότι καλό θα είναι να υπάρχει πρόβλεψη, σε σχέση με τη λειτουργία της Ολομέλειας της Βουλής και των Επιτροπών έτσι ώστε να μη συμπίπτουν, ξέρετε ότι γίνεται πάντα μία τέτοια προσπάθεια και από τον Πρόεδρο και από το Προεδρείο. Δεν το επιτυγχάνουμε όμως πάντα. Ξέρουμε όλοι ότι η Βουλή έχει πολλές και πολλαπλές δραστηριότητες και προτεραιότητες και ορισμένες φορές πρέπει να διεκπεραιωθούν σε συγκεκριμένο χρόνο. Προσπαθούμε όμως κάθε φορά να βελτιώνουμε τη λειτουργία μας.
Παρακαλώ λοιπόν να πάρει το λόγο ο κ. Μπασιάκος. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Δεν σκοπεύω να ανοίξω διάλογο για ένα θέμα που δεν υπάρχει κατά τον Κανονισμό. Σας έδωσα το λόγο με όλη την εκτίμηση και την ανοχή που πρέπει να δείχνει προς συναδέλφους και προς κόμματα το Προεδρείο. Είπατε την άποψή σας, απάντησε το Προεδρείο και θα πρέπει να προχωρήσουμε σύμφωνα με την ημερήσια διάταξη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, επί της απαντήσεως, επειδή δεν προσέξατε ορισμένα σημεία της πρωτολογίας μου, θα ήθελα να τα διευκρινίσω. 
Σας είπα ότι οι πέντε επερωτώντες -και δεν θα είχαμε καμία αντίρρηση βεβαίως να είμαστε εδώ- είμαστε οι κύριοι γνώστες του αντικειμένου που συζητείται στη Διαρκή Επιτροπή Παραγωγής και Εμπορίου. Ξέραμε ότι στις έξι η ώρα θα ξεκινούσε η συζήτηση στην Επιτροπή και ότι η Ολομέλεια θα ξεκινούσε με την συζήτηση επικαίρων ερωτήσεων και επομένως θα υπήρχε καθυστέρηση. 
Επίσης, όσον αφορά τον καθορισμό της συζήτησης της συγκεκριμένης επερωτήσεως, να σας πω ότι έχουμε άλλες δεκαπέντε τουλάχιστον επερωτήσεις αρμοδιότητας άλλων επιτροπών. Θα μπορούσε να συζητηθεί σήμερα μία από εκείνες. Και τελικά συζητούμε αυτή που συμβαίνει να συμπίπτει με τη συζήτηση στη Διαρκή Επιτροπή .
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Τουλάχιστον στην Αίθουσα θα πρέπει όλους να μας διακρίνει η ίδια θέληση για να αποδώσουμε καλύτερα το έργο μας. 
Λέτε αυτά και επαναλαμβάνετε τα ίδια για δημιουργία εντυπώσεων. Δεν προσφέρεται η Αίθουσα…
ΓΕΩΡΓΙΟΣ ΣΑΛΑΓΚΟΥΔΗΣ: Δεν πρόκειται να διορθωθούν ποτέ…
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγκούδη, γνωρίζετε πολύ καλά ότι έχετε την ημερησία διάταξη της επερώτησης από την περασμένη βδομάδα, επομένως, εάν είχατε οποιοδήποτε -ως κόμμα- πραγματικό πρόβλημα, θα μπορούσατε πραγματικά να ζητήσετε την αναβολή μιας επιτροπής και θα μπορούσαμε να το έχουμε συζητήσει. Το να έρχεστε καθυστερημένα στην Αίθουσα και να προσπαθείτε να δημιουργήσετε θέμα, πιστεύω ότι ο κάθε ένας καλόπιστος…
ΓΕΩΡΓΙΟΣ ΣΑΛΑΓΚΟΥΔΗΣ: Μα, κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): …καταλαβαίνει ότι πρόκειται για εντυπώσεις. Αφήστε λοιπόν να συνεχίσουμε.
Ελάτε, κύριε Μπασιάκο, στο Βήμα, για να είστε ο πρώτος ομιλών επί της επερώτησης.
ΓΕΩΡΓΙΟΣ ΣΑΛΑΓΚΟΥΔΗΣ: Το έχουμε στιγματίσει, κύριε Πρόεδρε, αυτό. Η ημερήσια διάταξη διενεμήθη Παρασκευή, που ήταν αργία.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Σαλαγκούδη.
Κύριε Μπασιάκο, έχετε το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι για τη λύση που δίνεται κάθε φορά που συζητείται ένα σοβαρό ζήτημα, το οποίο αφορά τον τομέα της γεωργίας. Και το λέω αυτό διότι είναι αδιανόητο ακόμη και η μία ώρα που υπήρχε μεταξύ της έναρξης λειτουργίας της Επιτροπής και της έναρξης συζήτησης της επερώτησης και αυτή να έχει χαθεί. Διότι η Επιτροπή, ενώ είχε προβλεφθεί να αρχίσει στις 18.00΄ η ώρα, δεν έχει αρχίσει ακόμη. Και πολύ σωστά ο Κοινοβουλευτικός Εκπρόσωπος, ο κ. Σαλαγκούδης, μας είπε ότι όταν πήραμε την ημερήσια διάταξη, ήταν κλειστή η Βουλή και άνοιξε μόλις τώρα. Και, εν πάση περιπτώσει, δεν είναι δυνατόν να μετέχουμε σε δύο όργανα ταυτόχρονα, στην Επιτροπή και στην Ολομέλεια. Εκτός αν θέλετε να δημιουργείται θέμα ομαλής λειτουργίας του κοινοβουλευτικού έργου…
ΠΡΟΕΔΡΕΥΩΝ (Κωνσταντίνος Γείτονας): Τοποθετήθηκε ο Κοινοβουλευτικός σας Εκπρόσωπος. Μη συνεχίζετε.
ΕΥΑΓΓΕΛΟΣ ΜΠΑΣΙΑΚΟΣ: Μα, μας βγάζετε, κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Εγώ τουλάχιστον δεν θα συνεργήσω στην προσπάθεια δημιουργίας εντυπώσεων εις την Αίθουσα.
ΕΥΑΓΓΕΛΟΣ ΜΠΑΣΙΑΚΟΣ: … μας βγάζετε κατηγορούμενους για την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε την ομιλία σας…
ΕΥΑΓΓΕΛΟΣ ΜΠΑΣΙΑΚΟΣ: Θέλω, κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Να σας βάλω και το χρόνο από την αρχή. Συνεχίστε, παρακαλώ, επί της ουσίας της επερώτησης.
ΕΥΑΓΓΕΛΟΣ ΜΠΑΣΙΑΚΟΣ: Εμείς, κύριε Πρόεδρε, θέλουμε να μετέχουμε και στα δύο όργανα.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
ΕΥΑΓΓΕΛΟΣ ΜΠΑΣΙΑΚΟΣ: Και στο θέμα της κρεαταγοράς η Νέα Δημοκρατία ζήτησε την ενημέρωση και με τον τρόπο αυτό παρεμποδίζετε την ενημέρωση των Βουλευτών. Και ως Βουλευτής θα ήθελα να μετέχω και στα δύο όργανα…
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε. Αρχίστε την ομιλία σας.
ΕΥΑΓΓΕΛΟΣ ΜΠΑΣΙΑΚΟΣ: … και στην Επιτροπή Παραγωγής του Εμπορίου και στην Ολομέλεια όταν συζητούμε την επερώτηση. Και μας δημιουργείτε τεράστιο πρόβλημα και συμμετοχής Βουλευτών, διότι οι περισσότεροι Βουλευτές είναι επάνω στην Επιτροπή. Και θα μας πείτε εσείς -και θα μας πει και η κοινή γνώμη βεβαίως- ότι δεν υπάρχει ενδιαφέρον, λόγω της απουσίας Βουλευτών εδώ. Ενώ οι Βουλευτές μετέχουν σε επιτροπές…
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, σας παρακαλώ. Προσπάθησα να είμαι πάρα πολύ ήπιος. Μη προκαλείτε όμως. Ενενήντα έχουν υπογράψει την επερώτηση. Δεν είναι ενενήντα Βουλευτές στην Επιτροπή.
ΕΥΑΓΓΕΛΟΣ ΜΠΑΣΙΑΚΟΣ: Πολλοί Βουλευτές είναι στην Επιτροπή.
ΠΡΟΕΔΡΕΥΩΝ (Κωνσταντίνος Γείτονας): Δεν είναι ενενήντα Βουλευτές στην Επιτροπή αυτή τη στιγμή. Συνεχίστε παρακαλώ την ομιλία σας. Μη με αναγκάζετε να κάνω παρατήρηση που δεν χρειάζεται.
ΠΑΡΘΕΝΑ ΦΟΥΝΤΟΥΚΙΔΟΥ: Οι Βουλευτές είναι εδώ τώρα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Φουντουκίδου. Και να είστε εδώ εγκαίρως, στην ώρα σας, άλλη φορά.
Παρακαλώ, συνεχίστε.
ΠΑΡΘΕΝΑ ΦΟΥΝΤΟΥΚΙΔΟΥ: Από τις 18.00΄ η ώρα καθυστερεί η Επιτροπή.
ΕΥΑΓΓΕΛΟΣ ΜΠΑΣΙΑΚΟΣ: Με συγχωρείτε, κύριε Πρόεδρε. Φταίμε για την παρουσία μας στη Βουλή; Στην Επιτροπή ήμασταν, η οποία δεν έχει ακόμη λειτουργήσει. Καθυστερεί πενήντα λεπτά η έναρξη λειτουργίας της Επιτροπής. Και μας κατηγορούν και από πάνω, κύριε Πρόεδρε; Δεν είναι δυνατόν.
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο…
ΕΥΑΓΓΕΛΟΣ ΜΠΑΣΙΑΚΟΣ: Είναι δυνατόν να μας βάζετε δύο όργανα ταυτοχρόνως; Να λειτουργεί πιο σωστά το Κοινοβούλιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, βάζετε εσείς τον εαυτό σας σε απολογία. Εγώ δεν σας κατηγόρησα.
ΕΥΑΓΓΕΛΟΣ ΜΠΑΣΙΑΚΟΣ: Ποια απολογία; Μας κατηγορείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εγώ δεν σας κατηγόρησα για τίποτα. Εσείς βάζετε τον εαυτό σας σε απολογία. Συνεχίστε, παρακαλώ. Συνεχίστε.
ΕΥΑΓΓΕΛΟΣ ΜΠΑΣΙΑΚΟΣ: Μα, είναι δυνατόν; Εγώ τώρα θέλω να ακούσω τους τέσσερις εκπροσώπους…
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, συνεχίστε, παρακαλώ.
ΕΥΑΓΓΕΛΟΣ ΜΠΑΣΙΑΚΟΣ: … να ενημερωθώ στην Επιτροπή για το θέμα της κρεαταγοράς.
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, συνεχίστε επί της ουσίας το κοινοβουλευτικό σας έργο.
ΕΥΑΓΓΕΛΟΣ ΜΠΑΣΙΑΚΟΣ: Και μου στερείτε αυτήν τη δυνατότητα.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε επιτέλους σε κοινοβουλευτικό έλεγχο…
ΕΥΑΓΓΕΛΟΣ ΜΠΑΣΙΑΚΟΣ: Όταν η Νέα Δημοκρατία είχε ζητήσει επαρκή ενημέρωση για το θέμα της κρεαταγοράς, που είναι το ίδιο σημαντικό με το θέμα της γεωργίας, που συζητούμε εδώ, είμαστε και κατηγορούμενοι από πάνω;
ΠΡΟΕΔΡΕΥΩΝ (Κωνσταντίνος Γείτονας): Λοιπόν, συνεχίστε.
ΕΥΑΓΓΕΛΟΣ ΜΠΑΣΙΑΚΟΣ: Να λειτουργεί σωστά, λοιπόν, η Επιτροπή, τουλάχιστον αυτή η μία ώρα να ήταν προς όφελος της ενημέρωσης.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε.
ΕΥΑΓΓΕΛΟΣ ΜΠΑΣΙΑΚΟΣ: Μας ειδοποιούν από την Ολομέλεια ότι πρέπει να κατεβούμε άμεσα, διότι αλλιώς θα χάσουμε και την επερώτηση. Μας απείλησαν ότι θα χάσουμε την επερώτηση, αν εξακολουθήσουμε να βρισκόμαστε στην Επιτροπή.
ΠΡΟΕΔΡΕΥΩΝ (Κωνσταντίνος Γείτονας): Ουδείς σας απείλησε, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Έτσι μας είπαν.
ΠΡΟΕΔΡΕΥΩΝ (Κωνσταντίνος Γείτονας): Όπως γνωρίζετε, το Προεδρείο διέκοψε μέχρι που να έρθετε στη συνεδρίαση. Συνεχίστε, όμως, παρακαλώ. Συνεχίστε επί της ουσίας της επερώτησης.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, με συγχωρείτε, αλλά λυπάμαι, διότι ο τρόπος αυτός λειτουργίας της Βουλής δεν προωθεί τον κοινοβουλευτικό έλεγχο, τη λειτουργία των θεσμών και την ενημέρωση της κοινής γνώμης για τα πολύ σοβαρά αυτά ζητήματα.
ΠΡΟΕΔΡΕΥΩΝ (Κωνσταντίνος Γείτονας): Δεν ξέρω σε ποιον απευθύνεστε, κύριε συνάδελφε. Μήπως απευθύνεστε στους ενενήντα συναδέλφους σας που υπογράφουν την επερώτηση; Σε ποιον απευθύνεστε, κύριε Μπασιάκο;
ΠΑΡΘΕΝΑ ΦΟΥΝΤΟΥΚΙΔΟΥ: Στους τρεις Υπουργούς που θα έπρεπε να είναι εδώ!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
Κύριε Μπασιάκο, θα αρχίσετε την ομιλία σας;
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, αρχίστε την ομιλία σας. 
ΠΑΡΘΕΝΑ ΦΟΥΝΤΟΥΚΙΔΟΥ: Πού είναι οι άλλοι Υπουργοί, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Έχετε βάλει μεγάλο θέμα να συζητήσουμε, τον αγροτικό τομέα. Συνεχίστε, λοιπόν, κύριε Μπασιάκο, επί της ουσίας.
ΕΥΑΓΓΕΛΟΣ ΜΠΑΣΙΑΚΟΣ: Πόση ώρα μιλάω, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Έχετε δεκαπέντε λεπτά και θα σας βάλω από την αρχή το χρόνο δείχνοντας τη μεγαλύτερη δυνατή ανοχή. 
Αρχίστε.
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, συζητάμε ένα πολύ σοβαρό ζήτημα που αφορά την οξυμένη κρίση που αντιμετωπίζει σήμερα ο αγροτικός τομέας στο σύνολό του, λόγω λαθών και παραλείψεων της Κυβέρνησης. Μετά από μεγάλο χρονικό διάστημα προσδιορίστηκε η συζήτηση να γίνει σήμερα, χωρίς να σημαίνει ότι δεν είναι εξίσου επίκαιρο και εξίσου κρίσιμο το ζήτημα της αγροτικής οικονομίας και της επιβίωσης της υπαίθρου. Είναι βέβαιο ότι το σύνολο των θεμάτων που θίγονται στην επερώτηση, η οποία έχει κατατεθεί από το μήνα Ιανουάριο, παραμένουν επίκαιρα, κρίσιμα και ενδιαφέροντα. Και το λέω αυτό, γιατί μία σειρά από προβλήματα τα οποία συσσωρεύονται, διογκώνονται και οξύνονται, έχουν οδηγήσει τον αγροτικό τομέα, τους αγρότες, την ύπαιθρο, σε τραγικό πρωτόγνωρο αδιέξοδο.
Επικαλούμαστε στην επερώτηση το σοβαρό ζήτημα της μεγάλης καθυστέρησης στην καταβολή των επιδοτήσεων. Τόσο μεγάλη καθυστέρηση, τόσο πρωτόγνωρη καθυστέρηση δεν έχει εμφανιστεί ποτέ στα χρονικά. Ακόμη και αυτήν την ώρα που μιλάμε, κύριε Υφυπουργέ, είμαστε στο τέλος Μαρτίου, υπάρχουν αγρότες που δεν έχουν εισπράξει τις επιδοτήσεις τους και υπάρχει τεράστια καθυστέρηση. Πολλές επιδοτήσεις δόθηκαν το μήνα Φεβρουάριο, άλλες το μήνα Μάρτιο, αλλά δεν καταβλήθηκαν οι επιδοτήσεις σε χρόνο που είχατε δεσμευθεί ότι θα καταβληθούν, δηλαδή μέχρι τις 15 Δεκεμβρίου, που ήταν οι αρχικές σας δηλώσεις ή μέχρι τέλος Δεκεμβρίου που ήταν οι επόμενες δηλώσεις σας και μάλιστα με τρόπο κατηγορηματικό. Για το ζήτημα αυτό ευθύνεται αποκλειστικά το Υπουργείο Γεωργίας, οι υπηρεσίες του Υπουργείου Γεωργίας, αλλά και το ατελές θεσμικό πλαίσιο το οποίο εσείς έχετε ψηφίσει, εσείς έχετε εισαγάγει και εσείς πολύ πλημμελώς εφαρμόζετε.
Είχαμε επισημάνει στη Βουλή, όχι μόνο όταν συζητούσαμε ένα θεσμικό πλαίσιο λειτουργίας του ΟΠΕΚΕΠΕ, που είναι ο οργανισμός διάθεσης των κοινοτικών επιδοτήσεων, αλλά και πρόσφατα, κατά τη διάρκεια συζητήσεων για την τροποποίηση αυτού του θεσμικού πλαισίου ότι ο οργανισμός, τον οποίον λειτουργείτε, δεν έχει προχωρήσει και δεν εγγυάται την άμεση, σε πολύ μικρό χρονικό διάστημα, καταβολή των επιδοτήσεων. Μία σειρά από δυσλειτουργίες που παρατηρούνται έχουν οδηγήσει σε αδιέξοδο πολλούς αγρότες, ακριβώς γιατί δεν μπορούν να εισπράξουν έγκαιρα και στο σύνολό τους τις κοινοτικές επιδοτήσεις. Αναφέρομαι στο βαμβάκι, στο σκληρό σιτάρι, στο ελαιόλαδο, στα οπωροκηπευτικά, στα επιλέξιμα. Είναι κρίσιμοι τομείς της ελληνικής γεωργίας, που οι αγρότες θα περίμεναν να εισπράξουν την κοινοτική τους επιδότηση. Για πρώτη φορά έκαναν γιορτές χωρίς τις κοινοτικές επιδοτήσεις. 
Οι έλεγχοι τους οποίους έχετε προβλέψει ότι πρέπει να γίνονται για να καταβάλλονται οι επιδοτήσεις στους δικαιούχους, αυτοί δεν προχωρούν. Πολλές φορές έχετε βρει μια εύκολη λύση να μεταθέτετε το βάρος και το κόστος της διενέργειας των ελέγχων σε άλλους φορείς, αντιδικώντας με τους φορείς αυτούς, αφού εσείς είστε ανίκανοι ως Κυβέρνηση και ως υπεύθυνοι για τη λειτουργία των θεσμών να προχωρήσετε, να ενθαρρύνετε και να στηρίζετε αυτούς τους ελέγχους. Το αποτέλεσμα είναι ότι χάνονται κοινοτικοί πόροι. Το γεγονός ότι δεν έχουμε ολοκληρώσει μέσα στο χρονικό όριο που επιβάλλουν οι κανονισμοί και η Ευρωπαϊκή Ένωση την καταβολή των επιδοτήσεων, είναι ενδεικτικό. Υπάρχει, λοιπόν, κίνδυνος απώλειας κοινοτικών επιδοτήσεων, ακριβώς λόγω της καθυστερήσεως. Κατά το παρελθόν είχαμε αναφερθεί και σε συγκεκριμένες απώλειες κοινοτικών επιδοτήσεων, ακριβώς και λόγω των καθυστερήσεων αυτών αλλά και της δυσλειτουργίας του συστήματος των ελέγχων.
Είναι ανάγκη να προχωρήσετε στη λειτουργία ενός περισσότερο ευέλικτου συστήματος που θα αφορά τους ελέγχους, αλλά και την ομαλή διακίνηση των επιδοτήσεων. Και το λέω αυτό, γιατί σε καμία περίπτωση δεν μπορούμε να αποδεχθούμε τον τρόπο με τον οποίο λειτουργείτε, δηλαδή να δίνετε επιδοτήσεις χωρίς ελέγχους. Και με την πρόφαση ότι δεν προλαβαίνατε να κάνετε τους ελέγχους, καταβάλετε επιδοτήσεις σε εκείνους οι οποίοι δεν τις δικαιούνται και φθάνετε στο σημείο να μας λέτε κατά τρόπο απαράδεκτο ότι υπάρχουν και κάποιοι που εισέπραξαν την επιδότηση και για το σκληρό σιτάρι και έρχονται τώρα και ζητούν την επιδότηση για το βαμβάκι. Εμείς θέλουμε συγκεκριμένα μέτρα ελέγχου και ομαλής διακίνησης και διάθεσης των κοινοτικών επιδοτήσεων, ώστε να παίρνουν οι πραγματικοί δικαιούχοι τις επιδοτήσεις.
Το κρίσιμο θέμα που συζητιέται τις τελευταίες μέρες και για το οποίο είναι ανήσυχη η κοινή γνώμη στην περιφέρεια, ειδικότερα οι αγρότες είναι αυτό που αφορά το βαμβάκι. Εδώ υπάρχει ένα θέμα αναξιοπιστίας της Κυβέρνησης η οποία ενώ αρχικά μας έλεγε ότι ο Κανονισμός τον οποίο ψήφισε και απεδέχθη με πανηγυρισμούς η Κυβέρνηση την προηγούμενη άνοιξη, πέρυσι δηλαδή, μας δίνει την ευκαιρία να εισπράξουμε αρκετές εισροές από την Ευρωπαϊκή Ένωση και να στηρίξουμε τη βαμβακοκαλλιέργεια που είναι μια δυναμική καλλιέργεια και που αφορά το εισόδημα πολλών περιοχών της χώρας έρχεσθε τώρα και μας λέτε ότι θα πρέπει να επιβάλουμε περιορισμούς που δεν στηρίζονται ούτε στον ίδιο τον Κανονισμό. Ακόμη και αυτός ο Κανονισμός που είναι πολύ χειρότερος από τον προηγούμενο που είχε γίνει αποδεκτός από την κυβέρνηση του ΠΑΣΟΚ το 1995, ακόμη και αυτός προβλέπει μία διαδικασία επιβολής περιορισμών, η οποία αφορά τοπικές μελέτες για συγκεκριμένους λόγους και με συγκεκριμένα κριτήρια και σε καμία περίπτωση δεν φθάνει να αποδέχεται ισοπεδωτικούς περιορισμούς του τύπου που επιβάλατε σεις για την προηγούμενη καλλιεργητική περίοδο σε όλη τη χώρα και χωρίς κανένα συγκεκριμένο λόγο. Ουσιαστικά νομιμοποιεί και εκείνους που παρατύπως είχαν δηλώσει παραπάνω εκτάσεις και παρανόμως είχαν εισπράξει περισσότερες επιδοτήσεις απ' όσες εδικαιούντο. 
Αυτήν τη στιγμή βρισκόμαστε προ του διλήμματος, θα εφαρμοστεί ή όχι η εντολή σας ότι όλες οι ποσότητες παραγωγής εντός του ΟΣΔΕ θα τύχουν επιδοτήσεως. Φθάσαμε στο σημείο να κόβετε όχι μόνο αυτά που αυθαίρετα θεωρείτε ότι είναι μέσα στο ΟΣΔΕ, αναφέρομαι στις καλλιεργήσιμες εκτάσεις και στην απόδοση που καθορίζεται από τους μέσους όρους, να κόβετε και εκείνες τις ποσότητες παραγωγής που έχουν ενταχθεί στο ΟΣΔΕ και να επιβάλλετε ένα αυθαίρετο πλαφόν κάποιων κιλών κατά στρέμμα ουσιαστικά, αποκλείοντας έτσι αγρότες, οι οποίοι έχουν πραγματικά παράγει το προϊόν τους και έχουν παραδώσει ποσότητα βάμβακος στα εκκοκκιστήρια.
Υπάρχει, λοιπόν, το μείζον ζήτημα όλων αυτών των παραγωγών, οι οποίοι παρέδωσαν στα εκκοκκιστήρια την παραγωγή τους έχουν πάρει παραστατικά γι' αυτήν την παράδοση, δεν τιμολογήθηκε η παραγωγή τους, αλλά σήμερα βρίσκονται προ ενός χαρτιού, το οποίο δεν έχει καμία αξία. Καλείσθε να επιλύσετε ένα πρόβλημα μέσω των ενστάσεων. 
Κατ' αρχάς όπως είχαμε πει παλαιότερα και στην επιτροπή, είναι ενδεικτικό ότι το 80% των αγροτών αμφισβητούν το σύστημά του. Οι δεκάδες χιλιάδες ενστάσεις που είναι το 80% των παραγωγών αποδεικνύουν ότι οι αγρότες δεν αποδέχονται το σύστημά σας. Έγιναν εβδομήντα πέντε χιλιάδες ενστάσεις και απ' αυτές έχετε κάνει ελάχιστες αποδεκτές. Σε όσους έχουν λίγα στρέμματα ενδεχομένως να έχετε δώσει κάποια ευνοϊκή απάντηση. Όμως το μεγαλύτερο μέρος των ενστάσεων έχει απορριφθεί και αυτήν την ώρα υπάρχουν διακόσιες χιλιάδες τόνοι, που τελικά δεν θα τύχουν επιδότησης. Και αν τεθεί θέμα καταβολής της εμπορικής αξίας, ενός ποσού 70 ή 80 δραχμών, ακόμη και αυτό δε νομίζω πως στηρίζεται σε οποιονδήποτε Κανονισμό. Είναι γνωστό και από τις απαντήσεις σας στον κοινοβουλευτικό έλεγχο ότι δεν μπορείτε να δώσετε δύο τιμές στο βαμβάκι. Έχετε πει βαρύγδουπα ότι θα δώσετε μόνο μία τιμή και θα είναι αυτή που θα περιλαμβάνει την εμπορική αξία και την επιδότηση. Βρίσκεσθε, λοιπόν, σε μία αντίφαση όταν αφήνετε να διαρρέει ότι θα δοθούν για τις ποσότητες που δεν θα περιληφθούν στο σύστημα που έχουν απορριφθεί από τις ενστάσεις, ποσά που θα αντιστοιχούν μόνο στην εμπορική αξία του προϊόντος. 
Θα θέλαμε μία πειστική απάντηση, γιατί ο αγροτικός κόσμος βρίσκεται σε αδιέξοδο, σε απόγνωση γιατί βλέπει ότι όχι μόνο το εισόδημά του διακυβεύεται καθώς και η τύχη του, αλλά βλέπει ότι γίνεται και αντικείμενο εμπαιγμού κάθε φορά που εμφανίζει αυτό το πρόβλημα. Βλέπει τις απαντήσεις και τις θέσεις που έχετε πάρει κατά καιρούς και το τι συμβαίνει στην πράξη και λυπάται για τον τρόπο με τον οποίο αντιμετωπίζει η Κυβέρνηση το μείζον αγροτικό πρόβλημα.
Θα ήθελα όμως να επεκτείνω την κριτική μου και στα θέματα που αφορούν τις αποζημιώσεις από τις πρόσφατες φυσικές καταστροφές. Όπως είναι γνωστό έχουν καταγραφεί μεγάλες φυσικές καταστροφές σε όλη τη χώρα και είναι επίσης γνωστό ότι οι πόροι οι οποίοι διατίθενται από τον ΕΛΓΑ, ο οποίος δεν στηρίζεται από τον κρατικό προϋπολογισμό, είναι ανεπαρκείς για να καλύψουν τις ζημιές αυτές. 
Ήδη είναι γνωστό ότι ο ΕΛΓΑ είναι χρεωμένος με 35 δισεκατομμύρια δραχμές λόγω της πολιτικής σας και δεν προβλέπεται ούτε μία δραχμή να στηρίξει τον ΕΛΓΑ για την καταβολή των αποζημιώσεων, πέραν ενός μικρού ποσού, που αφορά την ενεργητική προστασία. 
Έρχεστε, λοιπόν, και δηλώνετε αόριστα, πέραν των ποσών που προέρχονται αποκλειστικά και μόνο από εισφορές των αγροτών προς τον ΕΛΓΑ και άλλα 60.000.000.000 δραχμές για να καλύψετε μέσω του ΠΣΕΑ, του Πολιτικού Σχεδιασμού Έκτακτης Ανάγκης, τις ζημιές που αφορούν κυρίως το φυτικό κεφάλαιο. Αλλά κι εδώ δεν έχουμε μία συγκεκριμένη δέσμευση, ένα συγκεκριμένο κονδύλιο που να προέρχεται από τον κρατικό προϋπολογισμό, το οποίο κονδύλιο θα μεταφερθεί στον πολιτικό σχεδιασμό, ώστε να καταβάλει το σύνολο των αποζημιώσεων αυτών. 
Ακόμη και η Ευρωπαϊκή Ένωση αγνοούσε το μέγεθος των ζημιών, διότι η Κυβέρνηση πολύ καθυστερημένα θέλησε να την ενημερώσει και να υποβάλει -δεν ξέρω αν το έχει υποβάλει ακόμη- ένα συγκεκριμένο πρόγραμμα για την αποκατάσταση των ζημιών αυτών, το οποίο όμως αφορά ένα πολύ χαμηλό ποσό. Απ' όσο γνωρίζω πρόκειται για ποσό ύψους μόνο 30.000.000.000 δραχμών. 
Σε καμία περίπτωση, λοιπόν, με τις προϋποθέσεις οι οποίες τίθενται και με τα δεδομένα τα οποία έχουμε μέχρι σήμερα, δεν προβλέπουμε πλήρη αποκατάσταση των ζημιών -οι οποίες προκλήθηκαν τόσο στο φυτικό και ζωικό κεφάλαιο όσο και στο εισόδημα από τη φυτική και ζωική παραγωγή- παρά το γεγονός ότι έχετε επιβάλει πρόσφατα μεγάλη αύξηση στις ασφαλιστικές εισφορές του ΕΛΓΑ για να καλύπτεται ένα μεγάλο μέρος ζημιών και να καλύπτονται οι ανάγκες των αγροτών, οι οποίοι έχουν πληγεί από φυσικές καταστροφές. 
Θέτουμε, λοιπόν, αυτό το πολύ σοβαρό ζήτημα, που αφορά εκατοντάδες χιλιάδες αγρότες που έχουν πληγεί και αφορά βεβαίως κατά κύριο λόγο την οικονομία πολλών περιοχών που θα θιγεί καίρια, αν δεν υπάρξει πλήρης αποκατάσταση των ζημιών αυτών. 
Στην επερώτηση σας θέτουμε και άλλα κρίσιμα ζητήματα, τα οποία αφορούν τη μεγάλη καθυστέρηση που παρατηρείται στην υλοποίηση κοινοτικών προγραμμάτων, όπως του Γ΄ Κοινοτικού Πλαισίου Στήριξης. Πέραν του γεγονότος ότι έχουμε σημαντική απώλεια και υστέρηση στην άντληση πόρων μέσω του Β΄ Κοινοτικού Πλαισίου Στήριξης, έχουμε και ένα πολύ σοβαρό ζήτημα, όσον αφορά τη μεγάλη καθυστέρηση της έναρξης εφαρμογής και υλοποίησης των προγραμμάτων του Γ΄ Κοινοτικού Πλαισίου Στήριξης. 
Εδώ έχουμε τρία βασικά προγράμματα -βέβαια υπάρχουν και άλλα- στα οποία δεν έχει γίνει κανένα βήμα προς τα εμπρός. Ο θεσμός των νέων αγροτών και τα σχέδια βελτίωσης, αλλά και οι πρόωρες συντάξεις δεν προχωρούν. Δεν υπάρχει ούτε ένας αγρότης που να έχει εισπράξει μία δραχμή από τα προγράμματα αυτά. Κι όχι μόνο αυτά, αλλά υπάρχει και ένα σοβαρό πρόβλημα ανεπάρκειας εθνικών πόρων προς εκταμίευση για να υλοποιηθούν αυτά τα κοινοτικά προγράμματα. Βρισκόμαστε πολύ μετά την έναρξη εφαρμογής του Γ΄ Κοινοτικού Πλαισίου Στήριξης και δυστυχώς ακόμα και τώρα δεν προχωρεί τίποτα. 
Βέβαια υπάρχει και ένα άλλο ζήτημα, της κατανομής επαρκών πόρων μέσω του Γ΄ Κοινοτικού Πλαισίου Στήριξης για την αγροτική ανάπτυξη, αλλά και έμμεσα την ανάπτυξη της περιφέρειας. Είναι γνωστό ότι ενώ το Β΄ Κοινοτικό Πλαίσιο Στήριξης διέθετε το 14,5% για τον αγροτικό τομέα, στο Γ΄ Κοινοτικό Πλαίσιο Στήριξης περιορίζεται αυτό το ποσοστό -αναιτιολόγητα και άκριτα πιστεύω- στο 6,5%, περιορίζοντας ουσιαστικά τις δυνατότητες συμμετοχής του αγροτικού τομέα μέσω του Γ΄ Κοινοτικού Πλαισίου Στήριξης κατά 55% σε σχέση με τη συμμετοχή του στο Β' Κοινοτικό Πλαίσιο Στήριξης. 
Σας θυμίζω ότι άλλοι Υπουργοί είχαν επισημάνει στο παρελθόν το πρόβλημα που προέρχεται από τη διάθεση ελλιπών πόρων μέσω του Β' Κοινοτικού Πλαισίου Στήριξης και είχαν υποσχεθεί ότι στο Γ' Κοινοτικό Πλαίσιο Στήριξης θα έδιναν περισσότερους πόρους για να προχωρήσουν αυτά τα πολύ σημαντικά έργα για την περιφέρεια.
Είναι ενδεικτικό, κύριοι συνάδελφοι, ότι κανένα σημαντικό έργο αγροτικής ανάπτυξης, εγγειοβελτιωτικό, αρδευτικό ή άλλο έργο δεν προχωρεί. Και είναι βέβαιο ότι με τις προοπτικές λειψυδρίας που διαφαίνονται και με την ανυπαρξία έργων υποδομής και γενικότερα εγγειοβελτιωτικών έργων στην περιφέρεια, τα προβλήματα αυτά θα διογκώνονται. 
Παρά τις εξαγγελίες του προηγούμενου Υπουργού κ. Ανωμερίτη, ότι θα διατεθεί σε ένα βάθος χρόνου ένα ποσό ενός τρισεκατομμυρίου δραχμών για την κατασκευή αυτών των έργων, τίποτε απολύτως δεν γίνεται. Αν έχετε κάποια άλλη άποψη, να μας την πείτε, να μας διαψεύσετε για να αποσείσετε αυτήν την εντύπωση την οποία έχουμε και πιστεύω καλώς την έχουμε. 
Πέραν αυτού όμως εδώ έχουμε ένα σοβαρό ζήτημα λειτουργίας συνολικά της Δημόσιας Διοίκησης. Βλέπετε τελευταία ότι έχει αναδειχθεί πολύ σοβαρά το πρόβλημα της ελλείψεως κτηνιατρικών ελέγχων και γενικότερα ελέγχων στα τρόφιμα. Είναι ένα ζήτημα το οποίο έρχεται στην επιφάνεια κάθε φορά που γίνονται κοινοτικοί έλεγχοι -και καλώς γίνονται- είτε στην κρεαταγορά είτε όσον αφορά τη λειτουργία των σφαγείων. Η Κτηνιατρική Υπηρεσία είναι διαλυμένη με ευθύνη σας. 
Δεν γίνεται κανένας έλεγχος. Υπάρχουν σοβαρές παρατυπίες. Δεν υπάρχουν άδειες λειτουργίας στα σφαγεία. Δεν υπάρχει άδεια λειτουργίας στην κρεαταγορά του Ρέντη. Αυτός είναι ο λόγος για τον οποίο επιμείναμε να ενημερωθούμε, κύριε Πρόεδρε, από την επιτροπή, να δούμε τι έχει να μας πει η Κυβέρνηση γι' αυτό το πολύ σοβαρό ζήτημα όταν εξαγγέλλει πριν από κάθε εκλογή ότι θα διαθέσει τα 5 δισεκατομμύρια δραχμές για την κατασκευή της νέας κρεαταγοράς του Ρέντη, αλλά αυτό ποτέ δεν υλοποιείται. Ακούσαμε τελευταία ότι υπάρχει μια αόριστη εξαγγελία για διάθεση μερικών εκατοντάδων εκατομμυρίων δραχμών, ενός ανεπαρκούς ποσού, για τη βελτίωση της λειτουργίας ορισμένων εγκαταστάσεων. Και αυτό, αν θέλετε, δημιουργεί πρόβλημα και αξιοπιστίας της χώρας. Φοβάμαι ότι δυσφημείται η χώρα συνολικά και τα φαινόμενα αυτά δεν τιμούν την Κυβέρνηση, δεν τιμούν γενικότερα τη χώρα.
Υπάρχουν πολλά ζητήματα για τα οποία μπορεί η Νέα Δημοκρατία να επεκτείνει τον έλεγχό της. Θα επανέλθουμε και στη δευτερολογία, αλλά και οι συνάδελφοι θα επεκταθούν.
Εκείνο που έχει σημασία -για να κλείσω την πρωτολογία μου- να τονίσουμε, είναι ότι δυστυχώς η Κυβέρνηση έχει υποβαθμίσει συνολικά τον αγροτικό τομέα. Δεν αναβαθμίζει στις προτεραιότητές της στον αγροτικό τομέα. Χάνει κάθε σημαντική διαπραγμάτευση στις Βρυξέλλες είτε αυτό αφορά το βαμβάκι είτε αφορά τον καπνό είτε αφορά το ελαιόλαδο είτε αφορά το σκληρό σιτάρι είτε αφορά προϊόντα της ζωϊκής παραγωγής σε μια προσπάθεια να δείξει ότι ο αγροτικός τομέας δεν έχει μέλλον και ότι οι αγρότες πρέπει να αλλάξουν επάγγελμα. Αυτό μας είπε ο κ. Σημίτης ή αυτά που είπε ο κ. Δρυς ότι οι αγρότες πρέπει να τα βγάλουν μόνοι τους πέρα, αφού δεν παρέχετε τη δυνατότητα άλλων ενισχύσεων. Και χαίρομαι που ήρθατε και ακούσατε την παρατήρησή μου, διότι λείπατε και δεν ακούσατε το σύνολο της ομιλίας μου. 
ΓΕΩΡΓΙΟΣ ΔΡΥΣ (Υπουργός Γεωργίας): Αν μου επιτρέπετε, κύριε Πρόεδρε, μια μικρή παρέμβαση.
ΕΥΑΓΓΕΛΟΣ ΜΠΑΣΙΑΚΟΣ: Χαίρομαι, κύριε Υπουργέ, που φέρνετε τον "ΟΙΚΟΝΟΜΙΚΟ ΤΑΧΥΔΡΟΜΟ" και αισθάνεστε την ανάγκη να απολογηθείτε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, για ένα λεπτό.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, αισθάνομαι την υποχρέωση να αποκαταστήσω για πολλοστή φορά την αλήθεια και όχι να απολογηθώ, κύριε συνάδελφε. Λυπάμαι διότι η Νέα Δημοκρατία διαβάζει μόνο τα εξώφυλλα των περιοδικών. Σας καταθέτω το σχετικό τεύχος του "ΟΙΚΟΝΟΜΙΚΟΥ ΤΑΧΥΔΡΟΜΟΥ". 
(Στο σημείο αυτό ο Υπουργός Γεωργίας κ. Γ. Δρυς καταθέτει για τα Πρακτικά απόσπασμα συνέντευξης στον "ΟΙΚΟΝΟΜΙΚΟ ΤΑΧΥΔΡΟΜΟ", το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Ανεξάρτητα, κύριοι συνάδελφοι, τι ισχυρίζεται ο κύριος Υπουργός -αλλά αυτό είπε και αυτό εννοούν και τα κυβερνητικά στελέχη- εδώ αυτά τα είπε κι ο Πρωθυπουργός, ότι δηλαδή ο αγροτικός τομέας δεν έχει μέλλον και πρέπει να αλλάξουν επάγγελμα. Επαναλαμβάνω ότι αυτά τα είπε ο ίδιος ο Πρωθυπουργός.
Ανεξάρτητα, λοιπόν, από το τι λέτε, η ουσία και η πρακτική είναι ότι έχετε υποβαθμίσει τον αγροτικό τομέα κατά τρόπο πρωτόγνωρο και τον οδηγείτε σε αδιέξοδο. Γι' αυτό και οι αγρότες εύλογα αντιδρούν, εύλογα διαμαρτύρονται, εύλογα κινητοποιούνται διότι βλέπουν το βιός τους να διακυβεύεται και ότι δεν έχουν καμία προοπτική με την εφαρμοζόμενη πολιτική από την πιο αντιαγροτική κυβέρνηση του ΠΑΣΟΚ, από την κυβέρνηση τη δική σας.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα: "180 Χρόνια από την Ελληνική Επανάσταση", εξήντα δύο μαθητές και τέσσερις καθηγητές του 6ου Γυμνασίου Ζωγράφου. 
Τους καλωσορίζουμε.
(Χειροκροτήματα απ' όλες τις πτέρυγες της Βουλής)
Επίσης έχω την τιμή να ανακοινώσω ότι από τη Νέα Δημοκρατία για τη συζήτηση της σημερινής επερώτησης ορίζεται Κοινοβουλευτικός Εκπρόσωπος ο Βουλευτής Β΄ Θεσσαλονίκης, κ. Γεώργιος Σαλαγκούδης.
Τον λόγο έχει ο κ. Καρασμάνης.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι παραδεκτό από όλες τις πλευρές ότι υπάρχει μια ανυπαρξία αγροτικής πολιτικής και αυτό έχει σαν επακόλουθο να αντιμετωπίζουν όλοι οι τομείς της αγροτοκτηνοτροφικής μας παραγωγής οξύτατα προβλήματα. Θα το αποδείξω αυτό.
Θα αναφερθώ κατ' αρχήν στο θέμα της πληρωμής των κοινοτικών επιδοτήσεων.
Είναι χαοτική η κατάσταση η οποία έχει δημιουργηθεί τόσο από την απαράδεκτη καθυστέρηση καταβολής των ενισχύσεων στους δικαιούχους όσο και από το γεγονός ότι στις περιπτώσεις που αυτές έχουν πληρωθεί, οι παραγωγοί εισέπραξαν πετσοκομμένα τα χρήματά τους εξαιτίας των τραγικών λαθών και παραλείψεων του ΟΠΕΚΕΠΕ. Είναι μία κατάσταση συνέπεια της διάλυσης στην οποία έχουν οδηγηθεί οι υπηρεσίες του Υπουργείου Γεωργίας. Και λυπάμαι που θα το πω, ασχολούμαι πάνω από είκοσι χρόνια με το αγροτικό πρόβλημα και πρώτη φορά διαπιστώνω αυτήν τη χαοτική κατάσταση, αυτήν τη διάλυση των υπηρεσιών. 
Να αναφέρω ως χαρακτηριστικά και χειροπιαστά παραδείγματα την καθυστέρηση στους ροδακινοπαραγωγούς που επί πολλούς μήνες περιμένουν να πληρωθούν την επιδότηση των 16,2 δραχμών, καθώς επίσης μεγάλη καθυστέρηση παρατηρείται και στην πληρωμή των επιδοτήσεων στους σιτοπαραγωγούς. Αλλά και οι ίδιοι ακόμη οι κτηνοτρόφοι και αυτοί περιμένουν να πληρωθούν τις εξισωτικές αποζημιώσεις και τις ενισχύσεις στα επιλέξιμα. 
Θα ήθελα όμως να σταθώ και να στηλιτεύσω την κυβερνητική διαπραγματευτική ανικανότητα στα κοινοτικά όργανα, που έχει σαν αποτέλεσμα την επιβολή εξωπραγματικών πλαφόν στην καλλιέργεια και την παραγωγή, στους νευραλγικότερους τομείς, όπως στα σιτηρά, στα δημητριακά, στα οπωροκηπευτικά, στο βαμβάκι, στη γαλακτοπαραγωγή. Αυτό έχει σαν επακόλουθο τη συνεχή και διαρκή συρρίκνωση του αγροτικού εισοδήματος. 
Είναι γεγονός ότι κανένας οικονομικός δείκτης δεν ανεβαίνει από αυτούς που ανεβάζουν το αγροτικό εισόδημα. Αντίθετα ανεβαίνουν όλοι εκείνοι, οι οποίοι το εξανεμίζουν. Όμως τα τραγικά αδιέξοδα είναι πολύ δραματικά στον τομέα της βαμβακοπαραγωγής. 
Ξεπεράσατε κάθε όριο, ακόμα και τον εαυτόν σας. Συρθήκατε και υπογράψατε έναν κανονισμό τον οποίο παρουσιάσατε με τυμπανοκρουσίες και θριαμβολογίες ως εθνική επιτυχία. Και όταν μάλιστα, την πρώτη κιόλας εβδομάδα αποκαλύφθηκε στην πράξη ότι ήταν ένας Κανονισμός καταστροφικός, ξεκινήσατε και συνεχίζετε σε βάρος των βαμβακοκαλλιεργητών έναν εμπαιγμό, μια απροκάλυπτη κοροϊδία χωρίς προηγούμενο, υποσχόμενοι την πριμοδότηση ολόκληρης της παραγωγής, αλλά και τιμές που ξέρατε πολύ καλά ότι ήταν αδύνατον να πετύχετε. 
Και σαν να μην έφθαναν όλα αυτά, προχωρήσατε στην ακόμη εξοργιστικότερη εκ των υστέρων επιβολή περιοριστικών μέτρων, αφού είχατε ψηφίσει ήδη τον απαράδεκτο κανονισμό και αφού είχατε αφήσει τους παραγωγούς να προγραμματίσουν τις νέες καλλιέργειές τους με τα ως τότε ισχύοντα. 
Και είναι ενδεικτικό της περιφρόνησής σας προς τους βαμβακοπαραγωγούς το γεγονός ότι μέχρι πρότινος διαβεβαιώνατε ότι θα επιδοτηθεί ολόκληρη η παραγωγή. Ακόμα και ο ίδιος ο Πρωθυπουργός δεσμεύτηκε ότι δεν πρόκειται να υπάρξουν δύο διαφορετικές τιμές. Και τι πράξατε; Αφήσατε πάλι τους παραγωγούς να προγραμματίσουν τις καλλιέργειές τους με την υπόσχεση ότι θα πληρωθούν τα επιπλέον κιλά με την ίδια τιμή. Και, δυστυχώς, τα επιπλέον κιλά θα τα πληρώσετε με πενταροδεκάρες της εμπορικής τιμής. 
Κύριε Πρόεδρε, θα ήθελα ακόμη και τώρα να πω ότι η Κυβέρνηση και το Υπουργείο εξακολουθούν να εμπαίζουν και να αφήνουν κυριολεκτικά ξεκρέμαστους τους βαμβακοπαραγωγούς, αφού δεν τους ξεκαθαρίζουν τι επιτέλους μπορούν να καλλιεργήσουν. Βρισκόμαστε πέντε-δέκα μέρες πριν από τη νέα σπορά του βαμβακιού και φοβάμαι ότι θα έχουμε πάλι τις περσινές παλινωδίες. 
Ακόμα και τώρα υπάρχει ένα αλαλούμ, μία σύγχυση επικρατεί ανάμεσα στους βαμβακοπαραγωγούς. Επιτέλους ξεκαθαρίστε τι θα γίνει με αυτήν την κατάσταση. Θα συνεχιστεί αυτή η χαοτική κατάσταση, αυτή η σύγχυση, αυτό το μπάχαλο; Κάθε μήνα λέτε διαφορετικά πράγματα. Άλλα είπατε το μήνα Οκτώβριο, άλλα είπατε το μήνα Δεκέμβριο, άλλα είπατε το μήνα Φεβρουάριο, άλλα είπατε στη Λάρισα, άλλα είπατε μπροστά από ένα μήνα στους συμβούλους της ΠΑΣΕΓΕΣ.
Μέχρι πριν από δυο-τρεις μήνες είχατε πει ότι θα μειώσετε κατά 10% τα στρέμματα και στους κατά κύριο επάγγελμα αγρότες. Αυτό το αλλάξατε και είπατε ότι θα ισχύσει η αμειψισπορά μόνο στους μη κατά κύριο επάγγελμα αγρότες. Εν πάση περιπτώσει με επιστολές, φίλε παραγωγέ, θα αυξήσουμε και θα ενισχύσουμε το εισόδημα του βαμβακοπαραγωγού. Με αναβάθμιση της ποιότητας δε λύνεται το πρόβλημα. Είναι γενικά και αόριστα τα μέτρα. Το μόνο που κάνετε είναι συνεχώς και διαρκώς να παίρνετε περιοριστικά μέτρα.
Πέστε, λοιπόν, πόσα στρέμματα θα καλλιεργήσουν επιτέλους οι βαμβακοπαραγωγοί, για να ξέρουν πώς θα προγραμματίσουν την παραγωγή τους. Ο κανονισμός είναι ο ίδιος. Δεν έχει αλλάξει τίποτε. Το λιγότερο που μπορώ να πω γι' αυτήν τη χαοτική κατάσταση, γι' αυτήν τη σύγχυση που επικρατεί είναι ότι είναι απαράδεκτο αυτό που συμβαίνει γύρω από τη βαμβακοπαραγωγή. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριε Υπουργέ, επανειλημμένα έχουμε συζητήσει για θέματα που απασχολούν τους αγρότες στο Κοινοβούλιο στα πλαίσια του κοινοβουλευτικού ελέγχου. Έχουν έρθει επανειλημμένα τα θέματα τα οποία βέβαια δεν επιλύθησαν. Και σήμερα βρισκόμαστε στη δυσάρεστη θέση να επαναλαμβάνουμε όσα κατά καιρούς τονίσαμε μέσα σ' αυτήν την Αίθουσα.
Ακολουθείτε μια τακτική, την τακτική του μύθου. Ακολουθείτε μια τακτική, η οποία αναγάγει σε πρώτη προτεραιότητα το ότι τα πάντα είναι ένας μύθος. Δυστυχώς και για εσάς, αλλά και για την ελληνική ύπαιθρο τα πάντα είναι μια πραγματικότητα. Και η πραγματικότητα είναι πάρα πολύ σκληρή για την Κυβέρνηση, διότι απεδείχθη στην πράξη ότι δεν ήταν ικανή να διαχειριστεί αυτά που έπρεπε να διαχειριστεί.
Βέβαια σε καμία περίπτωση δεν θα αναφερθούμε στα περίφημα οράματα, στην προοπτική για τον αγροτικό κόσμο, σε συγκεκριμένο προγραμματικό λόγο, στην εφαρμογή του λόγου και της πράξης. Η ασυνέπεια είναι κύριο χαρακτηριστικό. Πού θέλετε να αναφερθούμε; Στην υπόθεση του βαμβακιού; Τα είπαν οι συνάδελφοι. Να αναφερθούμε στον καπνό, στην κτηνοτροφία; Να αναφερθούμε στην καθυστέρηση των επιδοτήσεων; Να αναφερθούμε στην κατάσταση που επικρατεί στον ΕΛΓΑ; Να αναφερθούμε στην Αγροτική Τράπεζα; 
Αν κάτι έγινε θεσμικά σ' αυτήν τη χώρα, έγινε το 1925 και το 1935. Όλες οι θεσμικές αλλαγές έγιναν τότε. Και ήταν θεσμικές αλλαγές που είχαν σχέση με τις απαλλοτριώσεις. Τι γίνεται σήμερα με τους αναδασμούς; Είναι απαράδεκτο οι γεωτεχνικές υπηρεσίες να μην έχουν προσωπικό και να μην προχωρούν οι αναδασμοί. 
Οι οργανισμοί, ο Οργανισμός Βάμβακος, Καπνού, Σταφίδας, ιδρύθηκαν τότε. Τι κάματε εν έτει 2000 τόσο; Σχεδόν τους διαλύσατε. Και λέμε ότι ζούμε σε μια ηλεκτρονική εποχή.
Να αναφερθούμε στα ινστιτούτα, στο ΕΘΙΑΓΕ. Τι γίνεται με την έρευνα; Έχουμε διοικητικά συμβούλια, τα οποία μόνα τους αποφασίζουν για τους μισθούς που θα απολαμβάνουν.
Να πάμε στην Αγροτική Τράπεζα η οποία εν έτει 1925- 1935 ιδρύθηκε, για να καταπολεμήσει την τοκογλυφία. Σήμερα έχει μετατραπεί σε δυνάστη των αγροτών. Εκδώσατε μια τελευταία εγκύκλιο που οι αγρότες, για να πάρουν το καλλιεργητικό δάνειο, θα πρέπει να υποθηκεύσουν τα κτήματα. Και έχετε και ανάλογες ποινικές ρήτρες. Τι σημαίνει αυτό; Δεν σκεφθήκατε ούτε καν τα σχέδια βελτίωσης, τα οποία βέβαια καθυστερήσατε επί δύο-τρία χρόνια; Οι πρόωρες συντάξεις θα προχωρήσουν;
Πάντα όταν αναφερόμαστε σε αγροτικά θέματα, ο λόγος είναι συναισθηματικά φορτισμένος. Είναι όμως δικαίως συναισθηματικά φορτισμένος, διότι η αγροτική πολιτική έχει σχέση με την εθνική πολιτική, με την περιφέρεια, με τη θωράκιση της χώρας. Και θα πρέπει να εξαντλήσουμε όλες τις δυνατότητες που υπάρχουν.
Από το 1950 και μετά η Ελλάδα απέκτησε αυτάρκεια αγαθών. Το 1950, το 1960 το αγροτικό ισοζύγιο ήταν υπέρ μας. Σήμερα τι γίνεται; Έχει κατακλυσθεί η αγορά από ξένα προϊόντα. Το εμπορικό ισοζύγιο είναι αρνητικό. Αν δούμε μια μικρή περιφέρεια, θα δούμε να γίνεται ένα φράγμα, αλλά να μην υπάρχει το αρδευτικό δίκτυο και να μην προβλέπεται η χρηματοδότηση από το Γ΄ Κοινοτικό Πλαίσιο Στήριξης. Αν πάμε στην περιοχή τη δική μου, θα δούμε ότι υπάρχουν 60.000 στρέμματα που μπορούν να αρδευτούν, αλλά το φράγμα που ευαγγελίζεστε επί μία εικοσαετία δεν γίνεται. Και αναφέρομαι βέβαια στο φράγμα Νεστορίου.
Πρέπει να κάνουμε διορθώσεις. Πώς πρέπει να τις κάνουμε; θα πρέπει να υπάρξει συγκεκριμένη πολιτική σε συγκεκριμένο τόπο σε συγκεκριμένο χρόνο. Να αναδείξουμε σε κάθε περίπτωση τα συγκριτικά πλεονεκτήματα κάθε περιοχής. Και υπάρχουν συγκριτικά πλεονεκτήματα σε κάθε γωνιά της Ελλάδας, που αν τα αναδείξουμε, δεν έχουμε ανάγκη ούτε καν από αναπτυξιακούς νόμους τύπου Αττικής.
Τελειώνοντας, κύριε Πρόεδρε, θα αναφερθώ στον έλεγχο των τροφίμων. Τούτη την ώρα γίνεται η συζήτηση, μετά βέβαια από πρωτοβουλία της Νέας Δημοκρατίας στην ανάλογη επιτροπή, η κατάσταση είναι χαώδης. Μόλις πριν από ένα τέταρτο ακούσαμε ότι από την Κρεαταγορά Αθηνών εξαρτάται μόνο το 20% της διακίνησης του κρέατος στο λεκανοπέδιο Αττικής. Τι γίνεται με το υπόλοιπο 80%; Τι γίνεται με τους ελεγκτικούς μηχανισμούς; Λειτουργούν; Γιατί οι γεωτεχνικοί απεργούν; Γιατί οι αγρότες κατήλθαν στην Αθήνα και διαδήλωσαν; Γιατί υπάρχει συγκεκριμένη αγανάκτηση.
Κατά συνέπεια πρέπει να αφήσουμε την πολιτική των τιμών για τις τιμές και να ακολουθήσουμε πολιτική ανάδειξης των συγκριτικών πλεονεκτημάτων, που υπάρχουν στην Ελλάδα, που υπάρχουν στην ελληνική ύπαιθρο.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η κα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, λυπάμαι γι' αυτό που έμμεσα εκφράσατε προηγούμενα και θέλω να παρατηρήσω ότι η υποβάθμιση των κοινοβουλευτικών λειτουργιών δεν είναι απλό θέμα. Και αντιλαμβάνεσθε ότι όταν τέτοιες απόψεις ακούγονται μέσα σ' αυτήν την Αίθουσα, είναι δικαιολογημένος ο λαός, όταν απαξιώνετε τις λειτουργίες εδώ μέσα και γενικότερα το Κοινοβούλιο και όταν -εν πάση περιπτώσει μιας και μιλάμε για το αγροτικό ζήτημα- απαξιώνετε και το αγροτικό ζήτημα. Και νομίζω ότι αυτό δεν είναι τυχαίο. Είναι μία σταθερή, διαχρονική πολιτική της Κυβέρνησης Σημίτη.
Υπηρετείτε, κύριοι Υπουργοί, μια Κυβέρνηση η οποία έχει προηγούμενο. Και νομίζω ότι το αγροτικό θέμα απουσιάζει παντελώς από τις πολιτικές προτεραιότητες της Κυβέρνησης Σημίτη.
Είναι παράδοση στους Υπουργούς -και λυπάμαι που συνειδητοποιώ ότι μιλάω σε ώτα μη ακουόντων- να ανατρέχουν σε ψευδολογίες, σε καταγγελίες, πότε σε θριαμβολογίες. Ποτέ όμως δεν παραδέχθηκαν τις εγγενείς αδυναμίες να αντιμετωπίζουν τα μεγάλα, καυτά προβλήματα του αγροτικού κόσμου.
Αντί, λοιπόν, κύριε Υπουργέ, να απολογηθείτε για τα δημοσιεύματα του "ΤΑΧΥΔΡΟΜΟΥ", εγώ θα έλεγα ότι θα έπρεπε εδώ σ' αυτήν την Αίθουσα να απολογηθείτε κι εσείς και η Κυβέρνησή σας για τα συμβάντα έξω από το ναό της Δημοκρατίας, έξω από το Κοινοβούλιο σε βάρος μιας ειρηνικής διαδήλωσης του αγροτικού κόσμου. Πνίγηκε η φωνή των αγροτών, κύριε Υπουργέ, από τα καπνογόνα χωρίς πρόκληση. Τι φοβηθήκατε; Το δίκιο της οργής τους; Τους αγνοείτε παντελώς. Τους υποβαθμίζετε.
Είναι συνολική η ευθύνη. Δεν είναι ευθύνη του ενός Υπουργού. Και λυπάμαι, αλλά δεν μπορείτε όσο κι αν θέλετε, μέσα σ' αυτό το κλίμα που χάνεται στην εποχή που ο κ. Σημίτης ήταν Υπουργός Γεωργίας, ο Υπουργός των ποσοστώσεων και της μείωσης του ακαθάριστου γεωργικού προϊόντος κατά 135%, να διορθώσετε και πολλά πράγματα.
Δεν ακούτε και τη φωνή της Αντιπολίτευσης, η οποία έπαψε πια να είναι αντιπολιτευτική καθαρά και εκφράζει την αγωνία του αγροτικού κόσμου.
Ο κύριος Υφυπουργός ευχαριστεί -λέει- τους βαμβακοπαραγωγούς για την εμπιστοσύνη που του επιδεικνύουν.
Με συγχωρείτε, κύριε Υφυπουργέ, αλλά φαντάζει τραγική ειρωνεία. Νομίζω ότι τους εμπαίζετε, τους προκαλείτε, εν πάση περιπτώσει. Δεν είναι δυνατόν, όταν μέχρι σήμερα οι βαμβακοπαραγωγοί διαμαρτύρονται και έχουμε αντιμετωπίσει φέτος περιστατικά καινοφανή -ποτέ δεν υπήρξαν προηγούμενες καταστάσεις που να ταλαιπώρησαν τόσο πολύ τους βαμβακοπαραγωγούς- να έρχεστε σήμερα και να τους ευχαριστείτε για την εμπιστοσύνη που σας επιδεικνύουν. Μα, δεν σας εμπιστεύονται, δεν το αντιλαμβάνεσθε; 
Συνομιλείτε μαζί τους. Παίρνετε τα μηνύματα. Τι θέλετε, λοιπόν, να δείξετε; Ζούμε στον ίδιο τόπο και εσείς παίρνετε περισσότερα μηνύματα από εμάς. Εγώ παίρνω μηνύματα από την εκλογική μου περιφέρεια, η οποία έχει πολλές καλλιέργειες, έχει πολυκαλλιέργεια και κάθε χρονική στιγμή έχουμε πάρα πολλά προβλήματα. 
Ξέρετε ότι σήμερα είναι απλήρωτος ο ροδακινοπαραγωγός, απλήρωτος ο βαμβακοπαραγωγός, με μεγάλη αγωνία για το αύριο και σε καθεστώς διαμαρτυρίας για την πολιτική σας οι καπνοπαραγωγοί, απλήρωτος από αποζημιώσεις ο κερασοπαραγωγός, απλήρωτος ο κτηνοτρόφος, έρμαιο στο διεθνή ανταγωνισμό ο σπαραγγοπαραγωγός. Αυτά πώς μεταφράζονται σε πολιτική, κύριε Υπουργέ;
Εγώ θα ήθελα από την υπεύθυνη ηγεσία να καθίσει και να συνομιλήσει για να καταστρώσουμε μία εθνική στρατηγική. Ήδη αργήσαμε πολύ. Χρόνια πριν θα έπρεπε να έχετε φροντίσει, ώστε να είμαστε στις αγορές του αύριο. Χάνουμε εισοδήματα, χάνουμε παραδοσιακά προϊόντα, παραδοσιακές αγορές και εσείς θριαμβολογείτε και προσποιείστε ότι δεν συμβαίνει τίποτα.
Έλεγχοι κατ' ουσία επιχειρήθηκαν για τις επιδοτήσεις από τις υπηρεσίες που διαλύθηκαν και φτάσατε σήμερα να καθυστερείτε τις πληρωμές παντού. Αυτό το μπάχαλο που δεν έχει προηγούμενο, οφείλεται στην κακή σας εκτίμηση, στη διάθεση σας να ελέγξετε τις πληρωμές τους.
Ο ΕΛΓΑ αδυνατεί να καταβάλει τις αποζημιώσεις. Παρά τις εξαγγελίες σας έχουμε συνεχώς καθυστερήσεις και αβεβαιότητα εάν θα μπορέσετε να εξασφαλίσετε τους πόρους για τις μεγάλες ζημίες που έχουν πάθει.
Η Αγροτική Τράπεζα, κύριε Υπουργέ -πρωτάκουστο- αρνείται να εφαρμόσει νόμους που ψήφισε το ελληνικό Κοινοβούλιο. Αρνείται με αυθάδεια να συμμορφωθεί σε κυβερνητικές αποφάσεις. 
Εύλογα και αβίαστα, λοιπόν, βγαίνει το ερώτημα, με ποιον τρόπο τέλος πάντων μπορούν και στήνονται απέναντί σας και σας αγνοούν προκλητικά; Πώς σας έχουν στο χέρι; Αυτοί είναι εξαρτημένοι από την Κυβέρνηση ή η Κυβέρνηση από τις τράπεζες; Πάντως θύμα σίγουρα είναι ο αγρότης.
Εγώ θα σας υπενθυμίσω, γιατί δεν πρέπει να ξεχνάμε τις ευθύνες μας, κύριοι Υπουργοί, ότι το 1995 πρωτοστατήσατε για να ανασταλεί η απόφαση της Ευρωπαϊκής Επιτροπής για τα κρεατάλευρα, μία απόφαση ιστορική που έχει συνέπειες στην υγεία όχι μόνο των Ευρωπαίων πολιτών, αλλά όπως αποδείχθηκε και των Ελλήνων πολιτών. Μάλιστα τα κρούσματα της νόσου των τρελών αγελάδων παρουσιάζουν τρομακτική αύξηση στην Ελλάδα και έχετε ευθύνες. Και ερωτώ: Τότε, σε εκείνες τις συνομιλίες, πήρατε τουλάχιστον ανταλλάγματα για κάποιο άλλο προϊόν;
Κύριοι Υπουργοί, έχουμε νέους αγρότες, πρόωρες συνταξιοδοτήσεις, σχέδια εκσυγχρονισμού και βελτίωσης εγκαταστάσεων με τρομερές καθυστερήσεις, απώλειες πόρων. Μου λένε από την περιφέρεια Κεντρικής Μακεδονίας ότι τα προγράμματα για τη βελτίωση και τον εκσυγχρονισμό των εγκαταστάσεων ίσα-ίσα που θα καλύψουν από τις πιστώσεις που εσείς δώσατε ως Κυβέρνηση πενήντα περιπτώσεις νέων αγροτών. Είναι τραγικό!
Εγώ θέλω και πάλι να πω ότι παρ'ότι πιστεύω ότι κάνετε κακή διαχείριση, ότι δεν έχετε πολιτική και δεν είναι στις πολιτικές σας προτεραιότητες το αγροτικό ζήτημα, τουλάχιστον, κύριε Υπουργέ, έχουμε μπροστά μας την Προεδρία.
Και θα έλεγα να καθίσετε, να δρομολογήσετε κάποια σημαντικά θέματα, που θα μπορούσατε να τα προωθήσετε γιατί σας υπενθυμίζω και πάλι ότι η προηγούμενη ελληνική προεδρία πήγε χαμένη. Όχι πια άλλες χαμένες ευκαιρίες. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, αν και έχω τη βεβαιότητα ότι και σ' αυτήν την επερώτηση θα αντιμετωπισθούμε από την Κυβέρνηση, κατά την πάγια τακτική της, ως εκφραστές εξωπραγματικών καταστάσεων, που υπηρετούμε κομματικές σκοπιμότητες, παρ' όλα αυτά θα προσπαθήσω στο λίγο χρόνο που μου διατίθεται να αναφερθώ, έστω και επιγραμματικά, στη σκληρή πραγματικότητα που αντιμετωπίζει ο αγροτικός κόσμος της χώρας και που είναι αδιάψευστα υπαρκτή. Θα αναφερθώ στα πολλά και μεγάλα προβλήματα που η Κυβέρνησή σας, κύριε Υπουργέ, εξακολουθεί προκλητικά εδώ και πολλά χρόνια να αγνοεί. 
Κυρίες και κύριοι συνάδελφοι, πιστεύω ότι είναι εθνικά αναγκαίο η Κυβέρνηση να αλλάξει πολιτική στον αγροτικό τομέα της οικονομίας, γιατί η πολιτική που εφαρμόζει μέχρι σήμερα συρρικνώνει το συγκεκριμένο τομέα. Όπως φαίνεται έχετε θέσει σαν στόχο, κύριε Υπουργέ, να φθάσετε τον αγροτικό πληθυσμό στο 14%. Παράλληλα πιστεύω ότι αυτή η πολιτική ερημώνει την περιφέρεια, αφού οι αγρότες εγκαταλείπουν τη γη τους, λόγω ανεπαρκούς εισοδήματος με αποτέλεσμα να αυξάνει η ανεργία, να δημιουργείται ανέχεια και δυστυχία. Αυτή δυστυχώς είναι η σκληρή πραγματικότητα που προαναφέρθηκα. 
Η Κυβέρνηση, λοιπόν, δεν μπορεί πλέον ούτε να στρουθοκαμηλίζει ούτε να κωφεύει στις επισημάνσεις μας, πολύ δε περισσότερο δεν μπορεί να εμπαίζει τους αγρότες εμμένοντας στην πολιτική της. 
Η Νέα Δημοκρατία, κυρίες και κύριοι συνάδελφοι, επιτελώντας το εθνικό της χρέος προσπάθησε και προσπαθεί στην Αίθουσα αυτή, αλλά και από κάθε βήμα να σας κατευθύνει στις ενδεδειγμένες πολιτικές προς όφελος του αγροτικού κόσμου, δυστυχώς όμως χωρίς αποτέλεσμα. Και καλά εμείς μπορεί να μη σας πείθουμε κύριε Υπουργέ, δεν σας πείθουν όμως ούτε οι αγρότες που απελπισμένοι από τη φτώχεια βγήκαν στους δρόμους και κατέβηκαν ακόμα και στο κέντρο της πρωτεύουσας διαμαρτυρόμενοι για τα αποτελέσματα της πολιτικής σας; 
Αντί, λοιπόν, να προβληματιστείτε απ' αυτήν την κατάσταση, να δείτε κατάματα την πραγματικότητα και να επιδείξετε ενδιαφέρον για την επίλυση των δίκαιων αιτημάτων τους, τους περιποιηθήκατε και αυτούς δεόντως όπως και τα "περήφανα γηρατειά" με γκλομπς, με δακρυγόνα και όλα τα συναφή, σε μία επίδειξη της δημοκρατικής σας ευαισθησίας. Και για να θολώσετε μάλιστα τα νερά, να δικαιολογήσετε αυτήν την απαράδεκτη συμπεριφορά χρεώσατε τις κινητοποιήσεις των αγροτών στα κόμματα της Αντιπολίτευσης. 
Δεν υποκινούνται, κύριε Υπουργέ, από κανέναν κομματικό φορέα οι αγρότες, απλώς εξαντλήθηκε η υπομονή τους στα ψεύτικα τα λόγια τα μεγάλα της κυβέρνησης, εξαντλήθηκε η ανοχή και η αντοχή τους. 
Τα αιτήματα των αγροτών είναι δίκαια. Η πολιτική της Κυβέρνησης είναι άδικη και εν πολλοίς εθνικά επιζήμια. Η πολιτική, σας κύριε Υπουργέ, συγκρούεται με την αρχή που ορίζει ότι ένας τόπος αναπτύσσεται εάν αξιοποιηθούν οι φυσικοί του πόροι, η γνώση, η εμπειρία και οι δυνατότητες του ανθρώπινου δυναμικού. Η χώρα έχει αυτές τις προϋποθέσεις και τεράστιες δυνατότητες ανάπτυξης του πρωτογενούς τομέα της οικονομίας, καθόσον ευνοείται και από τις κλιματολογικές συνθήκες. Εσείς, όμως, κύριε Υπουργέ και η Κυβέρνησή σας είστε αρνητικοί σ' αυτήν την επιλογή. Δεν θέλετε την ανάπτυξη του αγροτικού τομέα γι' αυτό και δεν διαμορφώσατε ποτέ συγκροτημένη αγροτική και περιφερειακή πολιτική. Είσαστε πάντοτε πρόχειροι και αποσπασματικοί. 
Εκείνο που έχετε επιτύχει με την πολιτική σας είναι μία οικονομία χωρίς παραγωγική βάση, στηριζόμενη στα δανεικά, στον τζόγο και τις εισροές κεφαλαίων από την Ευρωπαϊκή ΄Ενωση. 
Για να μην είναι όμως πολύ αργά, σας καλούμε για μία ακόμα φορά να αναθεωρήσετε την πολιτική σας, να αναθεωρήσετε τις θέσεις σας. Σας καλούμε να προχωρήσετε άμεσα σε μέτρα για τη μείωση του κόστους παραγωγής, ώστε να μείνει εισόδημα στον παραγωγό και να ενισχυθεί η ανταγωνιστικότητα των προϊόντων μας. Σας καλούμε να ενισχύσετε περαιτέρω με γνώση τους αγρότες, να προχωρήσετε στη χορήγηση των αναγκαίων κεφαλαίων με ευνοϊκούς όρους και όχι με ληστρικούς και πανωτόκια όπως έχετε κάνει μέχρι σήμερα και έχετε υποθηκεύσει στην ΑΤΕ τις περιουσίες των αγροτών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα πάρω και τη δευτερολογία μου. 
Σας καλούμε να προχωρήσετε σε έργα υποδομών, όπως εγγειοβελτιωτικά, αποστραγγιστικά, έργα απαραίτητα για την ανάπτυξη του αγροτικού τομέα.
Στο σημείο αυτό θα ήθελα να σας ρωτήσω, κύριε Υπουργέ, το εξής: Πόσο θα κρύβεστε σε ό,τι αφορά τα εγγειοβελτιωτικά έργα της πεδιάδας της Άρτας που ξέρετε πολύ καλά ότι έχουν εξαγγελθεί από τον κύριο Πρωθυπουργό το Μάϊο του 2001 ότι θα υλοποιηθούν μέσω του Γ΄ Κοινοτικού Πλαισίου Στήριξης; Γιατί δεν μας απαντάτε ακόμη; Δεκαοκτώ χρόνια κυβερνάτε και δεκαοκτώ χρόνια εμπαίζετε έναν ολόκληρο λαό. Δεν νομίζετε ότι ήρθε η στιγμή να δώσετε μία απάντηση, ένα "ναι" ή ένα "όχι"; 
Σας καλούμε επίσης να προχωρήσετε στην οργάνωση των υπηρεσιών του Υπουργείου Γεωργίας και των Οργανισμών του, ώστε να υπηρετούν και να διευκολύνουν τους αγρότες και όχι να είναι οι δυνάστες του όπως γίνεται μέχρι σήμερα χρονοτριβώντας προκλητικά στην καταβολή των κοινοτικών επιδοτήσεων και αποζημιώσεων, δημιουργώντας τους προβλήματα επιβίωσης. 
Και εδώ θα ήθελα να σας ρωτήσω επίσης το εξής: Πότε θα καταβληθούν από τον ΕΛΓΑ οι αποζημιώσεις από τους πρόσφατους παγετούς του Δεκεμβρίου και Ιανουαρίου; Είχατε δηλώσει ότι το Μάρτιο θα δοθεί ως προκαταβολή το 50%. Ο Μάρτιος φεύγει. Τι μέλλει γενέσθαι με αυτήν την υπόθεση; Γιατί θα πρέπει όλοι να κατανοήσουμε ότι δεν μπορούν οι αγρότες να ζουν με δανεικά. Πόσο καιρό θα ζουν ακόμη με δανεικά; 
Τέλος, κύριε Υπουργέ, σας καλούμε να αποφασίσετε ότι πρέπει να στηρίξετε με δύναμη και σθένος στα κοινοτικά όργανα τα προϊόντα μας ζητώντας αύξηση των επιδοτουμένων ποσοτήτων και των επιδοτήσεων και της στρεμματικής καλλιέργειας και όχι να μετέχετε σε αυτά ως πτωχοί συγγενείς, κάτι που κάνετε μέχρι σήμερα.
Αν, λοιπόν, κύριοι της Κυβέρνησης, δεν μπορείτε να κάνετε όλα αυτά που σας προτείνουμε και που είναι προς όφελος των αγροτών μας ή δεν μπορείτε να τα κάνετε γιατί έχετε κουραστεί από την πολύχρονη παρουσία σας στην εξουσία, είναι πιο έντιμο να παραιτηθείτε γιατί η συνέχιση της πολιτικής σας είναι καταστροφική για τους αγρότες και τη χώρα μας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ: "180 Χρόνια από την Ελληνική Επανάσταση", εξήντα ένας μαθητές και τρεις συνοδοί καθηγητές του 6ου Γυμνασίου Ζωγράφου.
Τους καλωσορίζουμε.
(Χειροκροτήματα από όλες τις πτέρυγες της Βουλής)
Το λόγο έχει ο Υπουργός Γεωργίας κ. Δρυς.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, η Κυβέρνηση συζητά σήμερα της νέα επερώτηση ενενήντα Βουλευτών της Νέας Δημοκρατίας, στην οποία, δυστυχώς, είναι παρόντες μόνον έξι βουλευτές.
ΠΑΡΘΕΝΑ ΦΟΥΝΤΟΥΚΙΔΟΥ: Γίνεται η συζήτηση στην επιτροπή …
ΓΕΩΡΓΙΟΣ ΔΡΥΣ (Υπουργός Γεωργίας): Σας παρακαλώ μη με διακόπτετε.
Αυτό αποδεικνύει την υποβάθμιση της επερώτησης την οποία προκαλεί η ίδια η Νέα Δημοκρατία, η οποία νομίζει ότι καταθέτοντας ένα κείμενο μόλις μιας σελίδας, είναι δυνατόν να υποβάλει επερώτηση για την αγροτική πολιτική της Κυβέρνησής μας. Το λέω αυτό, διότι μόλις πριν από ένα μήνα ακριβώς, στις 25.2.2002 η Νέα Δημοκρατία με τους ίδιους σχεδόν επερωτώντες Βουλευτές, κατέθεσε επερώτηση που απαντήθηκαν όλα αυτά τα ερωτήματα.
Τουλάχιστον πριν υπογράψετε το κείμενο της επερώτησης ας κάνατε τον κόπο να διαβάσετε τι έχει απαντήσει η Κυβέρνηση σε αυτά τα ζητήματα, στις 25/2/2002.
Εμείς βεβαίως σας ευχαριστούμε πολύ για το έργο που πράττετε υπέρ της Κυβερνήσεως, διότι δίνετε τη δυνατότητα να επαναλάβουμε σε σας για άλλη μια φορά όλα τα μέτρα πολιτικής που έχουμε πάρει προκειμένου να στηρίξουμε το αγροτικό εισόδημα, προκειμένου να προωθήσουμε την αγροτική πολιτική σε επίπεδο Ευρωπαϊκής Ένωσης, προκειμένου να προωθήσουμε την πολιτική για την ολοκληρωμένη και πολυλειτουργική ανάπτυξη της υπαίθρου και προκειμένου να δώσουμε μία νέα προοπτική στον αγροτικό χώρο.
Λυπάμαι διότι η Νέα Δημοκρατία δεν διδάσκεται από τα λάθη της. Επαναλαμβάνει τον κακό εαυτό της. Γι' αυτό μην διερωτάσθε, κύριοι συνάδελφοι, γιατί το ΠΑ.ΣΟ.Κ. βρίσκεται δεκαοκτώ χρόνια στην Κυβέρνηση. Βρίσκεται στην Κυβέρνηση με εντολή του ελληνικού λαού. Ταυτόχρονα εσείς είσθε δεκαοκτώ χρόνια στην Αντιπολίτευση με την ίδια εντολή. Έχουμε ένα δημοκρατικό πολίτευμα. Οι νόμοι της δημοκρατίας είναι σεβαστοί. Δεν είναι μόνον επιθυμία του ΠΑ.ΣΟ.Κ. αλλά εντολή του ελληνικού λαού, το ΠΑ.ΣΟ.Κ. να είναι στην Κυβέρνηση και εσείς να είσθε μονίμως στην Αντιπολίτευση. Θα παραμείνετε για πάρα πολύ εκεί, αν δεν κατανοήσετε ότι πρέπει να αλλάξετε πολιτική.
Το ερώτημα είναι γιατί γίνεται σήμερα η επερώτηση της Νέας Δημοκρατίας. Μήπως για να επαναλάβει η Κυβέρνηση αυτά που είπε στις 25 Φεβρουαρίου; Δεν νομίζω. 
ΕΥΑΓΓΕΛΟΣ ΜΠΑΣΙΑΚΟΣ: Από τις 30 Ιανουαρίου…
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μπασιάκο. 
ΓΕΩΡΓΙΟΣ ΔΡΥΣ (Υπουργός Γεωργίας): Γίνεται για να τονώσετε το ηθικό των οπαδών σας ενόψει των κινητοποιήσεων που ετοιμάζονται για τις εκδηλώσεις του Κιλελέρ, για την εξέγερση των κολίγων του θεσσαλικού κάμπου ενάντια στους τσιφλικάδες. Δεν νομίζω ότι θα το πετύχετε, διότι οι απαντήσεις που θα πάρετε θα φωτίσουν πλήρως τα ζητήματα.
Επαναλαμβάνετε και σ' αυτήν την επερώτηση, ότι υπάρχει καθυστέρηση στην καταβολή των επιδοτήσεων. Ο Υφυπουργός κ. Αργύρης θα σας δώσει αναλυτικά στοιχεία. Διερωτώμαι όμως αν είναι δυνατόν ένα Κόμμα σαν την Νέα Δημοκρατία να μην κατανοεί ότι η επίκληση μιας εσφαλμένης θέσης, όσον αφορά τις καταβολές των επιδοτήσεων, όταν επαναλαμβάνεται, αποδεικνύει την αδυναμία της να διαπιστώσει την πραγματικότητα που είναι η πλήρης και έγκαιρη καταβολή των επιδοτήσεων.
Γι' αυτόν το λόγο θέλω να σας δώσω μερικά στοιχεία που αποδεικνύουν ότι αυτά που είπατε είναι ανακριβή. Ο ΟΠΕΚΕΠΕ έχει καταβάλει το σύνολο των επιδοτήσεων μέχρι τις ημερομηνίες που προβλέπονται από τους Κοινοτικούς Κανονισμούς. Σας κάνω έκκληση να μην επικαλείσθε καθυστερήσεις. Να βρείτε άλλους τρόπους αντιπολίτευσης. Παρακαλώ να αποδείξετε στο Κοινοβούλιο ότι οφείλαμε να πληρώσουμε συγκεκριμένη τάξη αγροτών μέχρι κάποια ημερομηνία και δεν το κάναμε. Ξέρετε πολύ καλά ότι το έτος FEOGA αρχίζει την 16η Οκτωβρίου κάθε έτους και περατούται την 15η Οκτωβρίου του επόμενου έτους. Μέχρι σήμερα περίπου πέντε μήνες από την έναρξη του έτους FEOGA, έχουμε πληρώσει περίπου το 71,4% των συνολικών επιδοτήσεων. Απομένει το 28,6% που θα πληρωθεί στους επόμενους επτά μήνες. Κατόπιν αυτού είναι δυνατόν να λέει η Νέα Δημοκρατία ότι έχουμε καθυστερήσει!
Και έρχομαι, κύριοι συνάδελφοι, στο δεύτερο θέμα, σχετικά με την κυβερνητική αδυναμία για διαπραγμάτευση στα όργανα της Κοινότητας. Κύριε συνάδελφε πώς εννοείτε την κυβερνητική αδυναμία; Θα περίμενα για παράδειγμα να ισχυρισθείτε ότι η θέση της ελληνικής γεωργίας υποχωρεί συνεχώς, ότι έχουμε, ατυχείς χειρισμούς στις διεκδικήσεις μας και γι' αυτό νομίζετε ότι έχουμε διαπραγματευτική ανικανότητα. 
Κύριοι συνάδελφοι, σας επανέλαβα και την προηγούμενη φορά ότι ο όγκος της ελληνικής γεωργίας στα πλαίσια της ευρωπαϊκής γεωργίας είναι κάτι λιγότερο από το 4%. Η ελληνική γεωργία απολαμβάνει όμως το 8% των δαπανών του κοινοτικού προϋπολογισμού στον τομέα της γεωργίας. Θεωρείτε ότι αυτό έγινε αυτόματα, ότι χωρίς καμία διαπραγμάτευση έχουμε αυτές τις επιτυχίες; Κάνετε λάθος. Με σκληρές διαπραγματεύσεις έγιναν αυτά. 
Θα σας αναφέρω ένα ακόμη παράδειγμα. Θα σας πω για τους βαμβακοπαραγωγούς και τους καπνοπαραγωγούς. 
Επικαλείσθε τα προβλήματα που υπάρχουν σήμερα στο βαμβάκι. Εγώ δεν παραγνωρίζω ότι υπάρχουν προβλήματα στο χώρο του βάμβακος. Τα προβλήματα υπήρχαν και θα υπάρχουν. Όμως προσπαθούμε να βάλουμε κανόνες, έτσι ώστε να μεγιστοποιήσουμε τα οφέλη από το συγκεκριμένο κοινοτικό κανονισμό. Έχουμε δεσμευθεί, ότι μόλις έχουμε δυνατότητα επανεξέτασης του κανονισμού, βεβαίως και θα βάλουμε θέμα για τη βελτίωσή του. Σ' αυτό συμφωνούμε. 
Όμως πρέπει να μας πείτε εσείς, ως Αξιωματική Αντιπολίτευση, αν πρέπει στη χώρα να εισρεύσει το μέγιστο δυνατό ποσόν από τις κοινοτικές επιδοτήσεις του βάμβακος. Πρέπει επιτέλους όλοι αυτοί που παρανόμησαν κατά την προσκόμιση του βάμβακος στα εκκοκκιστήρια να τιμωρηθούν; Ναι ή όχι; Πρέπει όλοι αυτοί, που καλλιέργησαν βαμβάκι, εκεί που είχαν δηλώσει σιτηρά να τιμωρηθούν; Πρέπει επιτέλους να πάρουμε μέτρα εναντίον όλων αυτών, οι οποίοι -το τονίζω πάλι- παραβιάζουν τον κοινοτικό κανονισμό; Ναι ή όχι;
Αν συμφωνήσουμε σ' αυτά, τότε βεβαίως μπορούμε να πούμε πως, όπου υπάρχουν περιθώρια εξειδίκευσης του κανονισμού σε επίπεδο χώρας, εμείς έχουμε διάθεση διαλόγου μαζί σας ώστε να λάβουμε τα κατάλληλα μέτρα. Το μόνο όμως που ακούμε συνέχεια είναι ότι έχουμε αδικήσει τους βαμβακοπαραγωγούς, δεν παίρνουμε το σύνολο της δηλωθείσης ποσότητας του βάμβακος και άλλα παρόμοια. 
Σας λέω, λοιπόν, ότι εμείς θα εφαρμόσουμε κατά λέξη και τον κοινοτικό κανονισμό και την κοινή υπουργική απόφαση, η οποία προσδιορίζει την ποσότητα του βάμβακος που θα επιδοτηθεί για τη σοδειά του 2001. Όλα τα άλλα είναι εκτός πραγματικότητας. Οι Έλληνες βαμβακοπαραγωγοί θα εισπράξουν πρόσθετη επιδότηση πενήντα δραχμών το κιλό. Αυτό που σας ενοχλεί, γι' αυτό κάνετε τις συνεχείς επερωτήσεις που αφορούν τον αγροτικό τομέα, είναι ότι όλα αυτά που λέγατε πριν από μερικούς μήνες -δυστυχώς για σας, ευτυχώς για τους Έλληνες αγρότες- δεν έχουν επαληθευτεί. Λέγατε για τιμή στο βαμβάκι 170 δραχμές. ή 200 δραχμές. το κιλό. Τώρα που θα εισπράξουν 271 δραχμές. έως 286 δραχμές. το κιλό, δηλαδή πολύ κοντά στις περσινές πολύ καλές τιμές του βάμβακος, έχετε εκτεθεί στους αγρότες γι' αυτά που λέγατε. Θα κληθείτε, λοιπόν, να απολογηθείτε. 
Τώρα όσο για τα θέματα του καπνού, θα περίμενα, αν όχι να πείτε στην Κυβέρνηση ότι ορθώς διαχειρίστηκε το θέμα του καπνού, τουλάχιστον να λέγατε ότι έγινε μία συντονισμένη προσπάθεια με το Ευρωκοινοβούλιο, με τις αγροτοσυνδικαλιστικές οργανώσεις, με τις αγροτοσυνεταιριστικές οργανώσεις, με τη διεπαγγελματική του καπνού, έτσι ώστε να πετύχουμε μέτρα, τα οποία πριν από λίγο καιρό εφαίνοντο αδύνατα, υπέρ των Ελλήνων καπνοπαραγωγών.
Στο τελευταίο Συμβούλιο Υπουργών επιτύχαμε αυτό που επιθυμούσαν όλοι. Πρέπει να σας πω ότι αδικείτε ακόμα και τα δικά σας στελέχη, τα οποία δρουν στον αγροτικό χώρο. 
Τι επιτύχαμε στο Συμβούλιο Υπουργών;
Πρώτον, επιτύχαμε συνέχιση του σημερινού καθεστώτος του καπνού για τα τρία επόμενα χρόνια, δηλαδή μέχρι το 2005 το σημερινό καθεστώς του καπνού θα παραμείνει ως έχει. 
Δεύτερον, επιτύχαμε πλήρη απάλειψη από το σχετικό κανονισμό της ειδικής αναφοράς, της Ευρωπαϊκής Επιτροπής και η οποία μάλιστα υπεστηρίζετο από αρκετές χώρες της Κοινότητας, για τη σταδιακή διακοπή των επιδοτήσεων τα προσεχή τρία χρόνια, έτσι ώστε από 1-1-2005 να μην έχουμε επιδοτήσεις στον καπνό. 
Κύριοι συνάδελφοι, αυτά όλα δεν πρέπει να τα αναγνωρίσετε; Δεν είναι επιτυχία της ελληνικής Κυβέρνησης; Δεν είναι μια προσπάθεια -το ξανατονίζω- που έγίνε σε συλλογική βάση; Δεν βοήθησαν οι Έλληνες Ευρωβουλευτές; Δεν βοήθησε η ΠΑΣΕΓΕΣ, η ΓΕΣΑΣΕ, η ΣΥΔΑΣΕ, η Διεπαγγελματική του καπνού; 
Δεν πρέπει να τα αναγνωρίσετε; Έγινε αυτόματα; Γιατί δεν ρωτάτε τα στελέχη σας στην Ευρωπαϊκή Επιτροπή πώς η Κυβέρνηση μαζί με άλλες χώρες της Μεσογείου που είναι καπνοπαραγωγικές διαπραγματεύτηκε το θέμα; Ουσιαστικά εμείς οδηγήσαμε το Συμβούλιο Υπουργών προς την απόφαση αυτή. Αυτό δεν πρέπει να το αναγνωρίσετε;
Κύριοι συνάδελφοι, είναι μικρότητα εκ μέρους σας να μην αναγνωρίζετε τις επιτυχίες τις οποίες έχουμε υπέρ των Ευρωπαίων Ελλήνων καπνοπαραγωγών. Αυτές δεν τις πιστώνεται μόνο η Κυβέρνηση. Τις πιστώνεται το σύνολο των ευρωπαίων καπνοπαραγωγών, οι οποίοι θα είναι πλέον ήσυχοι να καλλιεργήσουν τα επόμενα τρία χρόνια χωρίς να έχουν το άγχος και τις απειλές, οι οποίες επικρέμαντο πριν από μερικές ημέρες μπροστά τους. 
Κύριοι συνάδελφοι, άκουσα ακόμη και για καθυστέρηση στο θέμα των ροδακινοπαραγωγών. Επειδή ο κύριος συνάδελφος είναι από περιοχή η οποία παράγει ροδάκινα, θέλω να σας πω άλλη μια φορά ότι ο ΟΠΕΚΕΠΕ δεν είναι υπεύθυνος για την καθυστέρηση αυτή. Για να γίνει πληρωμή επιδότησης από τον ΟΠΕΚΕΠΕ πρέπει να προηγηθούν δύο βήματα. Αν αυτά δεν γίνουν, δεν μπορεί να καταβληθεί η επιδότηση στους παραγωγούς. 
Ποια είναι αυτά τα βήματα; 
Πρώτον, η Ομάδα Παραγωγών πρέπει να υποβάλει το σχετικό φάκελο. Πού τον υποβάλλει; Τον υποβάλλει στη Νομαρχία. Η Νομαρχία πρέπει να κάνει το σχετικό έλεγχο και αμέσως μετά να τον στείλει στον ΟΠΕΚΕΠΕ για πληρωμή. Ο ΟΠΕΚΕΠΕ έχει εντολή από την πολιτική ηγεσία του Υπουργείου Γεωργίας εντός πέντε ημερών από τη στιγμή που θα παραλάβει πλήρη το σχετικό φάκελο να καταβάλει την επιδότηση στον προσωπικό λογαριασμό του παραγωγού. 
Κύριοι συνάδελφοι, φαντάζομαι ότι κανείς εξ ημών που σήμερα παρακολουθεί αυτήν την επερώτηση δεν μπορεί να δώσει εντολή στον ΟΠΕΚΕΠΕ να πληρωθούν οι επιδοτήσεις, όταν οι σχετικοί φάκελοι δεν είναι πλήρεις. Μας εισηγείστε κάτι τέτοιο; Σας λέγω, λοιπόν, για να ξέρετε, ότι όλοι οι φάκελοι των ροδακινοπαραγωγών που ήσαν πλήρεις πληρώθηκαν εγκαίρως από τον ΟΠΕΚΕΠΕ. Όσοι δεν ήσαν πλήρεις επεστράφησαν, για να διορθωθούν και μόλις έρθουν πάλι στον ΟΠΕΚΕΠΕ, θα καταβάλουμε αμέσως τις επιδοτήσεις. 
Κύριοι συνάδελφοι, αυτή είναι η αλήθεια και καλό είναι κάποια στιγμή αντί να μιλάτε στο Κοινοβούλιο να επισκεφθείτε τις υπηρεσίες του ΟΠΕΚΕΠΕ, και να ζητήσετε τα σχετικά στοιχεία. Τα στοιχεία αυτά θα σας δοθούν αμέσως. Έτσι ελπίζω θα σταματήσετε να λέτε αυτά τα έωλα πράγματα, με τα οποία νομίζετε ότι κάνετε αντιπολίτευση στην Κυβέρνηση. Αντιπολίτευση δεν κάνετε στην Κυβέρνηση. Κάνετε κακό στους Έλληνες αγρότες. Και αυτό πρέπει να το καταλάβετε. 
Κύριοι συνάδελφοι, άκουσα από τη συνάδελφο σας, ότι στην Ελλάδα έχουμε τρομακτική αύξηση των κρουσμάτων της BSA, της σπογγώδους εγκεφαλοπάθειας των βοοειδών. 
ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Τα διαψεύσατε αυτά τα δημοσιεύματα; 
ΓΕΩΡΓΙΟΣ ΔΡΥΣ ( Υπουργός Γεωργίας): Κυρία συνάδελφε, μη λέτε αυτά τα πράγματα στη Βουλή, διότι προξενείτε μεγάλο κακό στην κτηνοτροφία μας. Φαίνεται είσθε κακώς ενημερωμένη. Μπορείτε να ρωτήστε, τον όπισθεν υμών καθήμενο, τον κ. Αγγελή, ο οποίος είναι κτηνίατρος. Ευτυχώς η Ελλάδα είναι μία από τις τέσσερις ευρωπαϊκές χώρες που έχει ένα μόνο κρούσμα σπογγώδους εγκαφαλοπάθειας. 
ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Το ένα από το κανένα έχει διαφορά.
ΓΕΩΡΓΙΟΣ ΔΡΥΣ ( Υπουργός Γεωργίας): Κυρία συνάδελφε, θέλω να σας επαναλάβω ότι κάνετε μεγάλο κακό στην ελληνική κτηνοτροφία. Τέτοιο συνήγορο οι άλλοι Ευρωπαίοι κτηνοτρόφοι δεν θα μπορούσαν να βρουν στην Ελλάδα παρά μόνο υμάς! Τουλάχιστον να αναγνωρίσετε ότι έχετε κάνει λάθος και ότι δεν γνωρίζατε ότι η Ελλάδα είναι μία από τις τέσσερις χώρες της Ευρωπαϊκής Ένωσης, όπου έχει διαπιστωθεί ένα και μόνο κρούσμα μέχρι σήμερα. 
Κύριοι συνάδελφοι, θέλω ακόμη να απαντήσω σε μερικά θέματα, τα οποία αναφέρατε. 
Είπατε ότι εμείς χρεώσαμε τις κινητοποιήσεις των αγροτών στη Νέα Δημοκρατία. Εμείς, κύριοι συνάδελφοι, δεν αποδώσαμε την κοινοποίηση αυτή σε κανένα κόμμα. Νομίζω, εσείς μόνοι σας διεκδικήσατε την ταυτότητα των κινητοποιήσεων αυτών. 
Εσείς τη διεκδικήσατε, όταν πενήντα περίπου Βουλευτές -αν δεν κάνω λάθος- ήταν μπροστά στις κινητοποιήσεις των αγροτών. Νομίζω γνωρίζετε ότι Βουλευτής της Α΄ Αθηνών ήταν επικεφαλής των κινητοποιήσεων. Δεν ήταν επικεφαλής των κινητοποιήσεων Βουλευτής Έβρου της Νέας Δημοκρατίας!! 
Ερωτάται γιατί ο Τύπος σας χρέωσε τις κινητοποιήσεις; Η απάντηση είναι απλή. Διότι τις κινητοποιήσεις αυτές τις οργάνωσαν τα κορυφαία στελέχη της Νέας Δημοκρατίας. Αυτό το γεγονός το γνωρίζουν όλοι οι αγρότες μας. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής, κα ΑΝΝΑ ΜΠΕΝΑΚΗ- ΨΑΡΟΥΔΑ)
Κύριοι συνάδελφοι, θέλω να τελειώσω, γιατί θα απαντήσει και ο συνάδελφος, ο κ. Αργύρης. Υπάρχουν προβλήματα στα οποία μπορούμε να συμφωνήσουμε με τις αναγκαίες λύσεις με τη Νέα Δημοκρατία, το ΚΚΕ, το Συνασπισμό. Αλλά, επιτέλους, πρέπει να συμφωνήσουμε στην ουσία των προβλημάτων αυτών. Αν είστε έτοιμοι, η Κυβέρνηση είναι εδώ για να χαράξουμε αυτό το πλαίσιο που θα υπηρετεί αποκλειστικά και μόνο τα συμφέροντα των Ελλήνων αγροτών. Πρέπει, όμως, να γνωρίζετε ότι τα συμφέροντα των αγροτών μας βρίσκονται πολύ μακράν από τη μικροπολιτική πολιτική που ακολουθεί η Νέα Δημοκρατία στον αγροτικό χώρο. 
Ευχαριστώ πολύ. 
(Χειροκροτήματα από την Πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρία και κύριοι συνάδελφοι, πρώτα πρώτα θα ήθελα να στιγματίσω για άλλη μια φορά, επαναλαμβάνω, τον τρόπο λειτουργίας του Κοινοβουλίου. 
Είναι απαράδεκτο να λειτουργούμε με ένα τέτοιο τρόπο όπως σήμερα λειτουργεί το Κοινοβούλιο. Σήμερα, είχαμε ζητήσει από τις 18 Ιανουαρίου τη σύγκλιση της Διαρκούς Επιτροπής Παραγωγής και Εμπορίου με τη διαδικασία του άρθρου 41Α, μετά από το τεράστιο ζήτημα που δημιουργήθηκε για την υγιεινή των τροφίμων και για τις συνθήκες της κρεαταγοράς του Ρέντη, μετά από έλεγχο των Ελεγκτών της Ευρωπαϊκής Ένωσης, οι οποίοι δυστυχώς διαπίστωσαν ότι οι παρατηρήσεις που είχαν κάνει το 1999 έτυχαν της πλήρους αμέλειας της Κυβέρνησης με άμεσο αποτέλεσμα και για το έτος 2002 να παρατηρούνται ακόμα οι ίδιες ελλείψεις και η ίδια άθλια κατάσταση, που όπως χαρακτηριστικά είπε κάποιος "Ευτυχώς που οι Έλληνες είναι μαθημένοι να τρώνε τις μπριζόλες τους πολύ καλά ψημένες και να βράζουν πολύ καλά το κρέας", αλλιώς θα είχαμε θρηνήσει πάρα πολλά θύματα. 
Γι' αυτό, λοιπόν, το τόσο μεγάλο και σημαντικό ζήτημα, από τις 18 Ιανουαρίου, ζητάμε τη σύγκλιση της Επιτροπής. Αυτή η Επιτροπή συνεκλήθη σήμερα και ορίστηκε για τις 18:00΄. Η Επιτροπή στις 18:30΄, στις 18:45΄ ουσιαστικά δεν είχε αρχίσει και στις 18:30 ο Προεδρεύων της Ολομέλειας μάς αναζητούσε, απειλώντας ότι δεν θα συζητηθεί η επερώτησή μας, η επερώτηση Γεωργίας. Παρά το ότι ρητά -δεν είναι ανάγκη να το καταθέσω- στην ημερήσια διάταξη επερωτήσεων, κυρία Πρόεδρε, γράφετε ότι η έναρξη είναι στις επτά μετά μεσημβρίας και προσήλθαμε εδώ στις επτά παρά είκοσι, διαμαρτυρήθηκα επί ένα τέταρτο, συζητώντας με τον Προεδρεύοντα και ξεκίνησε τη συζήτηση της επερώτησης, διακόπτοντας μόνο για δύο λεπτά στις επτά παρά δέκα. 
Εάν αυτό δεν είναι συμπαιγνία Κυβέρνησης και Προεδρείου, ακριβώς και μόνον για να καλυφθεί η Κυβέρνηση σε αυτά τα πραγματικά δύσκολα προβλήματα που αντιμετωπίζει, τόσο με το θέμα της κρεαταγοράς, τόσο με το θέμα της υγιεινής των τροφίμων, όσο ακριβώς και με τα προβλήματα που έχει δημιουργήσει η πολιτική της στη γεωργία, τότε δεν μπορώ να καταλάβω για ποιο λόγο γίνονται όλες αυτές οι μεθοδεύσεις. Και για άλλη μια φορά το καταδικάζω, διότι έτσι δεν μπορεί -και δεν δεχόμαστε- να υποβαθμίζεται το Κοινοβούλιο. Είναι απαράδεκτο και επιτέλους αυτό πρέπει να σταματήσει!
Έρχομαι τώρα στη συζήτηση της επερώτησης. Πραγματικά η εικόνα του Υπουργού ήταν θλιβερή σήμερα. Προσπάθησε να μας ψέξει γιατί επανερχόμαστε στα ίδια προβλήματα. Ναι, τα ίδια, κύριε Υπουργέ, που τα αφήνετε άλυτα ουσιαστικά όλο αυτό το χρονικό διάστημα!
Ξέρουν μήπως οι βαμβακοπαραγωγοί σίγουρα τι θα πληρωθούν; Μας λέτε εδώ τιμές τις οποίες έχετε διαμορφώσει κατά καιρούς με διάφορους τρόπους. Αλλά συγκεκριμένα δεν ξέρει ο παραγωγός ούτε σε ποια ακριβώς τιμή θα πληρωθεί ούτε ακριβώς και ποιες ποσότητες απ' αυτές που έχει θα πληρωθούν. Ακόμη δεν τα έχετε πλήρως προσδιορίσει και μας λέτε γιατί επανερχόμαστε.
Μήπως, όμως, είναι μόνον αυτό; Ποιες είναι οι παρεμβάσεις σας στη γεωργία έπειτα από τις ερωτήσεις που σας έχουμε κάνει επανειλημμένως; Και ποιες απαντήσεις μας δώσατε; Και σήμερα ποιες απαντήσεις μας δώσατε; Καμία.
Εναγωνίως κάποιος συνάδελφος Βουλευτής, που του έλεγα να πάει στην Επιτροπή 41Α, εκεί που εξετάζεται η Πρόεδρος του Ε.Φ.Ε.Τ. και οι δύο Υπουργοί, ο Ανάπτυξης και ο Υφυπουργός σας επί τις ζωικής παραγωγής, μου είπε ότι περιμένει εναγωνίως να ακούσει τι θα πει ο Υπουργός για το βαμβάκι. Και δεν κατάλαβε ο άνθρωπος τι να πει στους δικούς του ανθρώπους, τους βαμβακοπαραγωγούς που εναγωνίως τον ρωτάνε ποια επιτέλους είναι η πολιτική σας.
Είναι, λοιπόν, να μην επανερχόμαστε; Απαντήσεις που μας δώσατε είναι ψεύδη. Δεν χρησιμοποιώ βαριές εκφράσεις, αλλά εδώ πρόκειται να τις χρησιμοποιήσω. Γιατί σας είπα ότι λέτε ψέματα με τις καταστάσεις που καταθέτετε εδώ στη Βουλή και διαμαρτυρηθήκατε.
Και πραγματικά δεν αισθάνθηκα και τόσο ευχάριστα στην προηγούμενη επερώτηση, όταν καταθέσατε το πόσες επιδοτήσεις δώσατε. Και σας είπα ότι η προσωπική μου εμπειρία από δυο-τρία χωριά με κάνουν να πιστεύω ότι δεν μπορεί να έχετε πληρώσει το 98,8% των επιδοτήσεων των σιτηρών, όπως έλεγε η κατάσταση που μας καταθέσατε προηγουμένως. Και πράγματι ήταν ψεύτικη. Γιατί ακριβώς μετά από έλεγχο διαπίστωσα ότι στο Νομό Θεσσαλονίκης -μην μου πείτε ότι είναι εξαιρετικός νομός, υπάρχουν και άλλοι νομοί με τα ίδια προβλήματα, όπως διαπίστωσα και από τους γύρω νομούς- δεν έχει δοθεί ούτε το 60%-65% των επιδοτήσεων. Είναι δυνατόν να μας καταθέτετε εδώ κατάσταση του ΟΠΕΚΕΠΕ; Και μας είπατε και σήμερα γι' αυτήν και θα μας τα πει και ο κ. Αργύρης, που ευελπιστώ ότι δεν θα καταθέσει την ίδια κατάσταση. Ακόμη δεν έχουν φτάσει κάποιες καταστάσεις συμπληρωματικές σε κάποιους νομούς για τη χορήγηση των επιδοτήσεων.
Τι θέλετε λοιπόν; Μετά απ' αυτές τις διαπιστώσεις για ψευδείς καταθέσεις εδώ, για υπεκφυγές σε διάφορα ερωτήματα που σας κάνουμε, να μην επανερχόμαστε; Θα επανερχόμαστε και θα επανερχόμαστε και πάλι. Και εσείς ας σηκώνεστε να παριστάνετε αυτή τη θλιβερή εικόνα, ότι τάχα έχετε απαντήσει στις προηγούμενες ερωτήσεις.
Καθυστερήσατε, λοιπόν, τις επιδοτήσεις. Ποια χρονιά θυμάται ο Έλληνας παραγωγός, θυμούνται οι Έλληνες Βουλευτές αυτού του Κοινοβουλίου οι επιδοτήσεις να μην έχουν δοθεί ακόμα τέλη Μαρτίου και δεν πρόκειται να δοθούν ούτε παραμονές του Πάσχα, όταν πληρώνονταν όλες οι επιδοτήσεις πριν απ' τις γιορτές των Χριστουγέννων;
Είστε ο μοναδικός Υπουργός που καθυστέρησε τις επιδοτήσεις και τέλη Μαρτίου δεν έχουν δοθεί οι επιδοτήσεις. Αυτό είναι ρεκόρ σας. Και αυτό το ρεκόρ θα το περίμενε κανένας μόνον από έναν: από τον κ. Δρυ, τον παλιό Γενικό Γραμματέα του σημερινού Πρωθυπουργού και τότε Υπουργού Γεωργίας με τη μεγάλη αποτυχημένη πολιτική, που έκανε την έναρξη της ΚΑΠ στην Ευρωπαϊκή Ένωση, όταν εξαιτίας της εσφαλμένης πολιτικής του τότε Υπουργού Γεωργίας και σημερινού Πρωθυπουργού και του τότε Γενικού Γραμματέα και σήμερα Υπουργού Γεωργίας, χάσαμε την αρχική μεταβατική περίοδο, που ήταν η μοναδική ευκαιρία για να μπορέσουμε πραγματικά να βάλουμε τα θεμέλια μιας ανταγωνιστικής γεωργίας, όπως ήθελε η Ευρωπαϊκή Ένωση.
Αλλά η αποτυχία του γενικού γραμματέα τότε και του τότε Υπουργού και Πρωθυπουργού συνεχίζεται με την υπουργία του τότε πλέον παλιού γενικού γραμματέα. Διαπραγματεύθηκε στην Ευρωπαϊκή Ένωση. Ποιες διαπραγματεύσεις πετύχατε και μας λέτε να μην σας ψέγουμε γι' αυτές; Είναι ή δεν είναι ο κανονισμός του βαμβακιού που υπογράψατε το 2000 πολύ χειρότερος από αυτόν που ίσχυε και υπήρχε πιο μπροστά; Το είδαμε από το αποτέλεσμα που πετύχαμε σήμερα και από το αδιέξοδο στο οποίο έχετε φθάσει και ήδη δεν ξέρετε πως θα λειτουργήσετε γιατί αυτό που πάτε να μεθοδεύσετε είναι σίγουρο ότι δεν θα το αποδεχθεί η Ευρωπαϊκή Ένωση και επομένως προσπαθείτε ουσιαστικά να κάνετε κομπίνες. Αλλά δεν είναι κουτόφραγκοι πλέον στην Ευρωπαϊκή Ένωση. Και γι' αυτό μόνο εσείς δεν έχετε πεισθεί. Ο ελληνικός λαός έχει πεισθεί ότι έχει να κάνει με σωστούς, σοβαρούς ανθρώπους που διαπραγματεύονται, που θέλουν οργανωμένες αγορές, που θέλουν ολοκληρωμένα συστήματα, που θέλουν μία σωστή αγροτική πολιτική που να ανταποκρίνεται στις οδηγίες της Ευρωπαϊκής Ένωσης. 
Μας είπατε για τον καπνό και τι πετύχατε. Αφού τα κάνατε ουσιαστικά μούσκεμα με την παρέμβασή σας στην Επιτροπή Υγείας και μετά στο Συμβούλιο Κορυφής να κοπούν οι επιδοτήσεις του καπνού, μετά αφού κηρύχθηκε συστράτευση όλων των δυνάμεων και όλων των καπνοπαραγωγών και όλων των πολιτικών δυνάμεων στην Ελλάδα, επίσης και των Ευρωβουλευτών , καταφέραμε τελικά να σας υποδείξουμε πώς γίνονται οι διαπραγματεύσεις στην Ευρωπαϊκή Ένωση. Καταφέραμε να σας πείσουμε να έλθετε σε επαφή και να συνεννοηθείτε με τις υπόλοιπες καπνοπαραγωγικές χώρες, να κάνετε συμμαχίες και τελικά κάτι πετύχατε. Ήταν δύσκολο να πετύχετε περισσότερα πράγματα. Πετύχατε την παραμονή των επιδοτήσεων και αυτού του κανονισμού για τρία χρόνια, όπως ήταν δηλαδή και θα ίσχυε αν εσείς δεν κάνατε το λάθος να πάρετε εκείνη την εσφαλμένη απόφαση τότε με τη μία ψήφο της πλειοψηφίας σας να ορίσετε στην Επιτροπή Υγείας, ότι θα πρέπει να κοπούν οριστικά οι επιδοτήσεις του καπνού. 
Να πούμε για το βαμβάκι. Μας ρωτήσατε αν θέλουμε πραγματικά η Ελλάδα να πάρει το σύνολο των ευρωπαϊκών επιδοτήσεων. Φυσικά το θέλουμε. Όμως, εμείς σας κρίνουμε ότι γι' αυτήν τη χρονιά έχετε τεράστιες ευθύνες. Οι ευθύνες σας είναι ότι ψηφίσατε ένα νέο κανονισμό και ο κανονισμός αυτός βάζει ορισμένα όρια. Σας ψέξαμε βέβαια γιατί ήταν χειρότερος, όπως αποδείχθηκε, από τον προηγούμενο που ίσχυε. Εσείς έπρεπε να φροντίσετε τουλάχιστον αυτό που είχε ο κανονισμός σαν όριο, σαν οροφή, που θα μας έδινε τις περισσότερες επιδοτήσεις, να το τηρήσετε. Τι κάνατε; Αργήσατε να καταστρώσετε τον ΟΣΔΕ, αργήσατε να πείτε στους παραγωγούς τις πραγματικές ποσοστώσεις που έπρεπε να έχουν σε στρέμματα για να σπείρουν. Τις ανακοινώσατε όταν πλέον είχαν σπείρει το βαμβάκι, όταν το βαμβάκι είχε γίνει μια πιθαμή. Και τότε τι να έκαναν; Να κατέστρεφαν τη σπορά τους και τη σοδειά τους; Αυτές είναι οι τεράστιες ευθύνες που έχετε. Και ακόμα, έπρεπε να οργανώσετε τις αγορές πάρα πολύ καλά για να αποφύγουμε τα διπλοζυγίσματα και όλη την παρατυπία και παρανομία που γινόταν στη συγκέντρωση του βάμβακος. Τι κάνατε όμως; Στείλατε δύο μέρες μετά την έναρξη της συγκέντρωσης του βαμβακιού, της εκκοκκιστικής περιόδου, την εγκύκλιο για το πώς οργανώνεται η αγορά, όταν πλέον είχαν ξεκινήσει οι αλάνες ουσιαστικά και όταν τουλάχιστον θα χρειάζονταν ένα μήνα όλοι αυτοί οι φορείς που ανέλαβαν τη συγκέντρωση του βαμβακιού να οργανώσουν όπως πραγματικά έλεγε η εγκύκλιος, την αγορά. Τι έγινε σε εκείνη τη διάρκεια του μήνα; Τα επίχειρα τα πληρώνουμε σήμερα που βλέπουμε να είναι πολύ υψηλές οι πραγματικές ή οι πλασματικές ποσότητες τελικά του βαμβακιού. 
Αυτές είναι οι μεγάλες σας ευθύνες και εμείς δεν πρόκειται να συγχωρήσουμε αυτές τις ευθύνες σας και να μην τις καταγγείλουμε στον ελληνικό λαό και να μην σας πούμε ότι με αυτές τις ευθύνες πρέπει να ζητήσετε συγνώμη από τον ελληνικό λαό και να δείτε ότι για εκεί που φταίτε και για εκείνους που αργήσατε και έσπειραν λίγο περισσότερα στρέμματα που ταίριαζαν με την προηγούμενη παραγωγή τους, οφείλετε να δείξετε μια κατανόηση και ανάλογα να λειτουργήσετε. 
Αλλά επιτέλους ξεκαθαρίστε την πολιτική σας για το βαμβάκι. Ξεκαθαρίστε μας σε ποια τιμή πληρώνετε, τι ποσότητες από τον κάθε ένα παραγωγό, για να ξέρουμε και εμείς τι θα πούμε στους ανθρώπους αυτούς. 
Τέλος ήθελα να αναφερθώ και σε ένα θέμα, που δεν το έθιξε καθόλου ο κύριος Υπουργός, παρά το γεγονός ότι είναι ένα θέμα που θίγει την ελληνική κοινωνία, την αγροτική πολιτική και θα έχει τεράστιες επιπτώσεις στη συνέχεια και στην αγροτική πολιτική, αλλά και στο εμπορικό μας ισοζύγιο. 
Ήδη ο Σύνδεσμος Εξαγωγέων χτυπάει καμπανάκι. Οι εξαγωγές μας μειώνονται. Δεν μπορούν να πραγματοποιηθούν λόγω της απεργίας των γεωτεχνικών. Και το εμπορικό μας ισοζύγιο, το ήδη τεράστια ελλειμματικό, επιβαρύνεται ακόμα περισσότερο. Έχουμε φτάσει στο σημείο οι εξαγωγές μας να είναι στο ? των εισαγωγών. Και τώρα με το γεγονός ότι οι γεωτεχνικοί δεν υπογράφουν τα πιστοποιητικά και δεν προωθούνται τα προϊόντα μας, πέφτουν ακόμα περισσότερο οι εξαγωγές μας. 
Γίνεται τεράστιο έγκλημα το οποίο θα το πληρώσουμε και πρέπει να πάρετε άμεσα μέτρα. Δεν μπορεί να παρακολουθείτε άπραγοι και να έρχεστε εδώ να μας λέτε γιατί σας επικρίνουμε και γιατί σας φέρνουμε εδώ στο Κοινοβούλιο συνεχώς με καινούριες επερωτήσεις. 
Όσο για την κτηνοτροφία, κάτι πήγε να πει ο κ. Δρυς. Τι έχετε κάνει για τις ζωονόσους, για την υγιεινή διατροφή, για τη διακίνηση ουσιαστικά των κρεάτων της κτηνοτροφίας; Ξέρετε ότι δεν υπάρχει ούτε βιβλίο -βέβαια το θεσπίσατε, αλλά δεν συμπληρώνεται και δεν ελέγχεται ούτε για το συμπλήρωμα- που θα συμπληρώνει ο κάθε παραγωγός και θα αναφέρει τι ακριβώς ζώα εκτρέφει, πως τα διατρέφει. Εν πάση περιπτώσει πρέπει να υπάρχει και μια παρακολούθηση των ζώων τα οποία ζουν, σφάζονται και διακινούνται στην πατρίδα μας. Δεν υπάρχει τίποτα απολύτως. 
Να πούμε για τη δημιουργία του ΕΦΕΤ και τη διάλυση της αντίστοιχης κτηνιατρικής υπηρεσίας, που δεν ξέρει αυτήν τη στιγμή τι κάνει ο ένας και τι ο άλλος; Να πούμε ότι εδώ στο Λεκανοπέδιο πηγαίνει τη μία μέρα και ελέγχει ο ΕΦΕΤ με τους αστυκτηνιάτρους που έχει και την επόμενη μέρα πηγαίνουν οι αστυκτηνίατροι της νομαρχίας και ελέγχουν τα ίδια πράγματα; Ας μην αναφερθούμε σε όλα αυτά τα οποία συμβαίνουν. 
Να πούμε ότι με βάση το βιβλίο φαρμάκων οι έλεγχοι της διατροφής των ζώων δεν γίνονται σε καμία περίπτωση και πουθενά; Να πούμε ότι ενώ έχετε θεσπίσει νόμους που προβλέπουν ότι τα ζώα θα πρέπει να παρακολουθούνται για το πώς διατρέφονται και το πώς μεγαλώνουν και θα πρέπει να υπογράφεται αυτό από ειδικό ιδιώτη κτηνίατρο με δελτίο παροχής υπηρεσιών, γιατί πράγματι πρέπει να ελέγχεται η υγιεινή του σταύλου -γιατί τα ζώα από το σταύλο μέχρι το πιάτο πρέπει συνεχώς να ελέγχονται για να έχουμε υγιεινή διατροφή- τίποτα από αυτά δεν έχετε κάνει; 
Κλείνω τελικά με τις κινητοποιήσεις των αγροτών, στις οποίες αναφέρθηκε ο Υπουργός. Οι κινητοποιήσεις των αγροτών έγιναν αυθόρμητα. Δεν τις προκάλεσε κανείς. Και μάλιστα οφείλω να σας ομολογήσω, σαν υπεύθυνος για την Νέα Δημοκρατία στο τομέα αυτό, ότι η Νέα Δημοκρατία είχε πάρα πολλές επιφυλάξεις για αυτές τις κινητοποιήσεις. Έγιναν με επιμονή και αυθόρμητα από τους αγρότες. Αυθόρμητα οι αγρότες κατέβηκαν στην Αθήνα από οκτακόσια χιλιόμετρα μακριά. Δεν σας προβληματίζει αυτό το γεγονός; Έφτασαν σε πλήρη αγανάκτηση. Μιλάμε για τους αγρότες που είναι ένα συντηρητικό κομμάτι της κοινωνίας. Έκαναν αυτή τη διαδρομή των οκτακοσίων χιλιομέτρων γιατί έχουν περιέλθει σε απόγνωση. 
Όταν αυτός ο πληθυσμός που στηρίζει ουσιαστικά την περιφέρεια και την ύπαιθρο έχει φτάσει σε απόγνωση, τότε θα πρέπει να προβληματιστούμε όλοι. Πρώτα το Υπουργείο Γεωργίας και από εκεί και πέρα όλη η Κυβέρνηση όλα τα πολιτικά κόμματα. Γιατί όλοι οι Βουλευτές της Νέας Δημοκρατίας και της επαρχίας, αλλά και της πόλης ξέρουν ότι όταν υπάρχει ανεργία, ανέχεια στην ύπαιθρο, όταν υπάρχει συνεχής μείωση του αγροτικού εισοδήματος, οι αγρότες και οι άνθρωποι της υπαίθρου θα συρρεύσουν στις πόλεις, θα προστεθούν στις στρατιές των ανέργων και θα υπάρχουν τεράστιες κοινωνικές πιέσεις με προβλήματα που θα δημιουργηθούν και στα αστικά κέντρα. 
Αλλά εσείς θέλετε να τα βλέπετε τελείως διαφορετικά. Είστε μια παράλυτη και ανίκανη Κυβέρνηση. Η παραμονή σας για μακρύ χρόνο στην εξουσία θα συσσωρεύσει τεράστια προβλήματα. Δεν τα λέμε μόνο εμείς, αλλά σας το επισημαίνουν και δικοί σας Βουλευτές. Αντιληφθείτε το επιτέλους ή ξυπνήστε από το λήθαργο ή παραιτηθείτε για να δώσετε τη θέση σας σε μια Κυβέρνηση που μπορεί να βγάλει τον τόπο από τα αδιέξοδα, στα οποία τον έχετε οδηγήσει μέχρι σήμερα εσείς. 
Ευχαριστώ. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών. 
Το λόγο έχει ο κ. Μπασιάκος.
ΕΥΑΓΓΕΛΟΣ ΜΠΑΣΙΑΚΟΣ: Δεν θα μιλήσουν οι άλλοι Κοινοβουλευτικοί Εκπρόσωποι κυρία Πρόεδρε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μα, δεν υπάρχει κανείς.
ΕΥΑΓΓΕΛΟΣ ΜΠΑΣΙΑΚΟΣ: Κυρία Πρόεδρε, λυπάμαι διότι ο κατελθών πριν από λίγο εκ του Βήματος κύριος Υπουργός, αρκέσθηκε σε μερικές γενικόλογες τοποθετήσεις. Ουσιαστικά επέρριψε ευθύνες στη Νέα Δημοκρατία για την κρίση στον αγροτικό τομέα. Και είπε ότι εμείς που επαναλαμβάνουμε ή που ξαναθέτουμε τα πολύ σοβαρά ζητήματα του αγροτικού τομέα ευθυνόμαστε ή κάνουμε ζημιά στον αγροτικό κόσμο και τελικά βρεθήκαμε και κατηγορούμενοι. 
Δεν μας έδωσε δε καμία απολύτως εξήγηση για τα πολύ σοβαρά ζητήματα τα οποία θέσαμε. Δεν μας έδωσε καμία εξήγηση γιατί καθυστερεί η καταβολή των επιδοτήσεων. Εγώ θα σας θέσω, κύριε Υφυπουργέ -που παραμένετε στην Αίθουσα- συγκεκριμένα ερωτήματα, μήπως με τη δευτερολογία μας διευκολυνθείτε να απαντήσετε συγκεκριμένα.
Υπάρχει το μείζον θέμα της καθυστερήσεως των επιδοτήσεων. Το ζήτημα δεν είναι αν έχουμε περιθώριο από την Ευρωπαϊκή Ένωση. Εγώ θα σας πω, λοιπόν, ότι σήμερα δεν έχουμε περιθώριο να καθυστερούμε. Έχει παρέλθει ο χρόνος καταβολής των επιδοτήσεων και ορισμένοι ταλαίπωροι αγρότες δεν έχουν εισπράξει τις επιδοτήσεις τους. Τι έχετε να πείτε γι' αυτό; Γιατί δηλαδή να διακινδυνεύει η καταβολή των επιδοτήσεων σε συγκεκριμένους αγρότες λόγω αποκλειστικής ευθύνης της Κυβέρνησης. 
Αλλά πέραν αυτού, όταν λέμε ότι αρχίζει η περίοδος καταβολής των επιδοτήσεων, είτε 16 Οκτωβρίου είτε 16 Νοεμβρίου ανάλογα με τα προϊόντα, τι είναι εκείνο που μας κωλύει να καταβάλουμε άμεσα τις επιδοτήσεις; να έχει προετοιμασθεί η Δημόσια Διοίκηση, να έχουν γίνει οι απαραίτητοι έλεγχοι στο σύνολό τους και όχι να υπάρχει αυτή η απαράδεκτη κατάσταση που βιώνουμε στη χώρα μας στον αγροτικό χώρο το τελευταίο διάστημα. Να γίνονται, λοιπόν, οι έλεγχοι και να καταβάλλονται οι επιδοτήσεις σε εκείνους τους αγρότες οι οποίοι τις δικαιούνται.
Παρατηρείται, λοιπόν, το φαινόμενο, λόγω λαθών και παραλείψεων της Κυβέρνησης, να χάνονται πολύτιμοι κοινοτικοί πόροι, και για πρώτη φορά στα χρονικά οι αγρότες να έχουν κάνει γιορτές χωρίς την είσπραξη των κοινοτικών επιδοτήσεων για μια σειρά αγροτικά προϊόντα. Δεν υπάρχει καμιά εξήγηση επ' αυτού. Και επίσης, γιατί βγήκατε ανεύθυνα και διατυμπανίζατε εσείς ο ίδιος ότι μέχρι τις 15 Δεκεμβρίου θα έχουν εισπράξει όλοι οι παραγωγοί τις επιδοτήσεις τους; Μας το είπατε αυτό τότε, το δεχθήκαμε καλόπιστα. Στις επανειλημμένες επικοινωνίες που έχουμε είτε μέσω της επιτροπής είτε μέσω του κοινοβουλευτικού ελέγχου με τις έγγραφες απαντήσεις σας ή μέσω των επερωτήσεων με το ζωντανό διάλογο, αποδεχθήκαμε καλόπιστα αυτή τη διαβεβαίωσή σας. Φθάσαμε δε στο τέλος Δεκεμβρίου και οι επιδοτήσεις δεν κατεβλήθησαν. Επανήλθαμε. Αυτή η επερώτηση κατετέθη -το λέγω για τον Υπουργό, ο οποίος απουσιάζει και δεν κάθισε να ακούσει τον αντίλογο, δεν έχει συνηθίσει, φαίνεται, το διάλογο, αρκείται σε ένα δεκάρικο λόγο εδώ για λόγους εντυπώσεων και αποχωρεί- στις 30 Ιανουαρίου και δυστυχώς σήμερα δεν είναι ανεπίκαιρη. Εγώ θα χαιρόμουνα να ήταν ανεπίκαιρη σήμερα η επερώτηση. Θα λέγαμε ότι διαγράφουμε δύο-τρία σημεία της επερώτησης, διότι έχουν λυθεί εκ των πραγμάτων, λόγω της παρέλευσης του χρόνου. Αλλά δυστυχώς, όπως σας είπε και ο κ. Σαλαγκούδης προηγουμένως, οι επερωτήσεις μας είναι επίκαιρες, παραμένουν επίκαιρες, διότι τα προβλήματα όχι μόνο δεν επιλύονται, αλλά διογκώνονται. Και βρισκόμαστε, λοιπόν, τώρα τέλος Μαρτίου, κυρία Πρόεδρε και κύριοι συνάδελφοι, και ακόμη υπάρχουν αγρότες οι οποίες δεν έχουν εισπράξει τις επιδοτήσεις τους. Τι εξήγηση μας δίνετε γι' αυτό;
Έρχομαι και στο θέμα του βάμβακος για το οποίο συζητάμε όλοι και στο οποίο έχει επικεντρωθεί δίκαια και εύλογα το ενδιαφέρον όλων μας. Μας λέτε ότι θα πάρουν 280 δραχμές το κιλό. Μάλιστα μας είχατε πει για 300 δραχμές το κιλό. Εγώ και οι συνάδελφοί μου της Νέας Δημοκρατίας, αλλά και εκπρόσωποι των αγροτών σας επισημάναμε ότι με τον περσινό κανονισμό, ο οποίος ήταν ιδιαίτερα αρνητικός επίσης, οι αγρότες με σύνολο παραδοθείσης παραγωγής ένα εκατομμύριο διακοσίων εβδομήντα τόνων εισέπραξαν 300 ή 310 δραχμές το κιλό. Και θα θυμάστε ότι πέρυσι δεν είχαμε καταλογίσει στην Κυβέρνηση ευθύνες γι' αυτό το ζήτημα, διότι δεχόμασταν ότι εν πάση περιπτώσει δεν μπορέσατε να κάνετε περισσότερα πράγματα και τουλάχιστον να πάρουν 300 δραχμές το κιλό. Ποιες 300 δραχμές; Όσες είχαν εισπράξει το 1993.
Φέτος, λοιπόν, εδώ ερχόμαστε να συζητάμε για το αν θα πάρουν οι αγρότες τις 300 δραχμές, που δεν θα τις πάρουν. Σήμερα ο κύριος Υπουργός μας είπε μόνο για 280 ή 270 δραχμές το κιλό. Ακόμα και με τις πρόσφατες διαβεβαιώσεις του διαφωνεί ο ίδιος. Αλλά δεν μας λέει για ποια ποσότητα. Δεν ενημερώνει δηλαδή εδώ το Σώμα τι θα γίνει με τις διακόσιες χιλιάδες τόνους οι οποίοι έχουν παραδοθεί στα εκκοκκιστήρια, υπάρχουν τα παραστατικά, ήταν δηλαδή ατιμολόγητες ποσότητες και για τους οποίους δεν θα πάρουν επιδότηση. Δεν μας λέει τίποτα γι' αυτό. 
Λέγει ότι προσπαθούμε να πάρουμε λεφτά από την Ευρωπαϊκή Ένωση. Το ξέρω αυτό. Αλλά γιατί απεδέχθη έναν κανονισμό που είναι ιδιαίτερα αρνητικός σε σχέση με τον αρνητικό, δεδομένα δυσμενή κανονισμό που ίσχυε μέχρι πέρυσι; 
Αυτά σας καταλογίζουμε. Και με βάση ποια λογική και με ποιο άρθρο του Κανονισμού, με ποια ρύθμιση του Κανονισμού επιβάλλονται ισοπεδωτικές ρυθμίσεις περιορισμών, ισοπεδωτικός περιορισμός του 5%. 
Και τώρα μας κάνετε και κάτι άλλο. Αφού προκαταλαμβάνετε τους αγρότες για τα νέα μέτρα που θα ισχύσουν την επόμενη καλλιεργητική περίοδο, έρχεσθε και διαχωρίζετε τους κατά κύριο επάγγελμα αγρότες από τους μη κατά κύριο επάγγελμα αγρότες, αγνοώντας και το εισοδηματικό μέρος. Δηλαδή ένας ετεροεπαγγελματίας μικρός, ταλαίπωρος, που τυχαίνει να έχει ένα περίπτερο στο χωριό με ένα εκατομμύριο εισόδημα, που έχει από τη γεωργία εισόδημα 900.000 είναι ετεροεπαγγελματίας. Αυτός θα έχει περιορισμό. Οι περισσότεροι αγωνίζονται με ένα δεύτερο επάγγελμα για να επιβιώσουν και μη γελάτε καθόλου διότι είναι κατάντημα και είναι αποτέλεσμα της δικής σας τραγικής πολιτικής. Αυτό συμβαίνει. Και δεν έχετε κανένα δικαίωμα, ούτε από τον Κανονισμό να χωρίζετε τους αγρότες σε ετεροεπαγγελματίες και κατά κύριο επάγγελμα αγρότες. Να το επιβάλετε στον Κανονισμό, να θεσπίσετε εισοδηματικά κριτήρια και διαφοροποιήσεις σε σχέση με το ύψος του εισοδήματος ή της καλλιέργειας ή τα στρέμματα και να επιβάλετε τότε κάποιες ρυθμίσεις. Αλλά δεν μπορείτε ισοπεδωτικά να ρυθμίσετε το θέμα αυτό. Όπως δεν μας είπε ο Υπουργός τίποτε για το θέμα των αποζημιώσεων. Επιμένουμε ότι υπάρχει τεράστια καθυστέρηση. Εδώ μας λέγατε ότι θα πάρουν άμεσες αποζημιώσεις οι αγρότες. Καμία διαδικασία ελέγχου των ζημιών δεν έχει γίνει σε όλη τη χώρα. Δεν έχουν εξασφαλιστεί τα κονδύλια, υπάρχει μία απόφαση του Υπουργού Εθνικής Οικονομίας και του Υπουργού Γεωργίας, κοινή υπουργική απόφαση, για διάθεση πόρων. Από ποιον κωδικό του προϋπολογισμού, πιέζω τον Υπουργό να μου πει και δεν μας λέει ποτέ. Πού έχουν βρεθεί τα ποσά αυτά, τι κατετέθη στην Ευρωπαϊκή Ένωση, τι εγκρίθηκε από την Ευρωπαϊκή Ένωση ως πρόγραμμα αποκατάστασης των ζημιών, τι θα γίνει με το φυτικό κεφάλαιο. Όπως δεν μας λέτε και τίποτε για τη μεγάλη καθυστέρηση που παρατηρείται, με κίνδυνο μεγάλων απωλειών, στην εφαρμογή προγραμμάτων του Γ΄ Κοινοτικού Πλαισίου Στήριξης. Κανένα αρδευτικό έργο δεν προχωρεί, κανένα εγγειοβελτιωτικό έργο δεν γίνεται. Και δε λέω μόνο για την περιφέρειά μου την Κωπαϊδα, μιλάω για τη Βοιωτία συνολικά, μιλάμε για τη Θεσσαλία, μιλάμε για όλες τις περιοχές της χώρας. Να μας πείτε ένα μεγάλο έργο που έγινε και να μας πείτε τι γίνεται με τους νέους αγρότες, με τα σχέδια βελτιώσεων, με τις πρόωρες συντάξεις. Κανείς δεν έχει εισπράξει ούτε δραχμή από τις επιδοτήσεις αυτές, από τους κοινοτικούς πόρους. Και τα σχέδια αυτά δεν προχωρούν λόγω ανικανότητος του Υπουργείου σας. Και δεν μας λέτε τίποτε για τη λειτουργία του Υπουργείου, για την αδυναμία ελέγχου κτηνιατρικών ελέγχων και άλλων ελέγχων στα τρόφιμα και για το τεράστιο πρόβλημα που παρατηρείται τώρα με την αβεβαιότητα ως προς την εκδήλωση ζωονόσων ή ζωοανθρωπονόσων. Δεν μας λέτε τίποτε απολύτως. 
Και βέβαια κυρία Πρόεδρε, εγώ επαναλαμβάνω τη δυσαρέσκειά μας ότι ταυτόχρονα συνεδριάζουν αυτήν την ώρα και η αρμόδια Κοινοβουλευτική Επιτροπή Παραγωγής και Εμπορίου μετά από αίτημα της Νέας Δημοκρατίας που κατετέθη στις 18 Ιανουαρίου. Ταυτόχρονα, λοιπόν, συνεδριάζει αυτή η Επιτροπή με την Ολομέλεια. Και δεν μπορούμε να ασκήσουμε κοινοβουλευτικό έλεγχο ή να ρωτήσουμε συγκεκριμένα ζητήματα για τα οποία υπάρχει μεγάλο ενδιαφέρον από την κοινή γνώμη, διότι συνεδριάζουν ταυτόχρονα τα δύο όργανα και δεν μπορούμε να μετέχουμε ταυτόχρονα και στα δύο όργανα. Έχουμε ελλιπή ενημέρωση και δεν μπορούμε να εκπληρώσουμε το αναφαίρετο δικαίωμά μας, ασκήσεως κοινοβουλευτικού ελέγχου και ενημέρωσης της κοινής γνώμης. 
Εγώ τα καταγγέλλω αυτά και παρέχω την ευκαιρία στον Υφυπουργό να μας πει κάποια πράγματα, να μας λύσει κάποιες απορίες, για το βαμβάκι, για τις ζημιές, για την έλλειψη έργων, για τη δυσλειτουργία των υπηρεσιών και για το θέμα του ελέγχου των τροφίμων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καρασμάνης.
ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, με έκπληξη έχω ακούσει ότι κακώς διαμαρτυρόμαστε για τις επιδοτήσεις, ότι έχουν καταβληθεί και αδίκως υπάρχει στην επερώτηση αυτό το πρόβλημα. Τότε θα ήθελα να ρωτήσω πώς εξηγείται το γεγονός ότι υπάρχουν δύο χιλιάδες ενστάσεις από τους παραγωγούς σιτηρών στο Νόμο Πέλλας. Ακόμη οι ενστάσεις απ' ό,τι γνωρίζω δεν έχουν εξεταστεί και όπως φαίνεται δεν πρόκειται να πληρωθούν ούτε το Πάσχα. Υπάρχει ένα σημαντικός αριθμός ροδακινοπαραγωγών που δεν έχουν πάρει τις 16 δραχμές και αυτοί που τις πήραν, τις πήραν μπροστά από μία βδομάδα. Από κει και πέρα και στους κτηνοτρόφους καθυστερούν οι εξισωτικές επιδοτήσεις όπως επίσης και οι ενισχύσεις στα επιλέξιμα. Υπάρχει μεγάλη καθυστέρηση. Και υπάρχει ειρωνεία και κοροϊδία, από τη μια μεριά να ακούγεται και να λέγεται ότι θα πληρωθούν οι φετινές ζημιές, θα δοθεί προκαταβολή μέχρι το Μάιο, όταν υπάρχουν παραγωγοί οι οποίοι περιμένουν να εισπράξουν τα ΠΣΕΑ του 2000. Υπάρχουν ροδακινοπαραγωγοί που η παραγωγή τους έχει καταστραφεί, υπάρχουν παραγωγοί αχλαδιού, κερασιών, καθώς επίσης και παραγωγοί σπαραγγιού που μειώθηκε η παραγωγή τους από τις θεομηνίες, όπως επίσης καταστράφηκε και το πλαστικό τους από την ανεμοθύελλα του 2000 και ακόμη περιμένουν τις αποζημιώσεις από την άνοιξη του 2000. Συνεπώς δεν πρέπει να λέγονται αυτά τα πράγματα από τον κ. Δρυ.
Ακόμα, δεν έχει ξεκαθαριστεί το θέμα της πληρωμής του βαμβακιού. Θα υπάρξει ενιαία τιμή ή για τα επιπλέον κιλά θα υπάρξουν μόνο οι πενταροδεκάρες της εμπορικής τιμής; Δεν το έχετε ξεκαθαρίσει.
Θα ήθελα ακόμη να σταθώ στο μεγάλο θέμα των κοινοτικών προγραμμάτων, στα σχέδια βελτίωσης, στους νέους αγρότες, στην πρόωρη συνταξιοδότηση, στα προγράμματα στα οποία έχουν στηριχθεί ελπίδες για ανανέωση του εμψύχου δυναμικού της ελληνικής γεωργίας. Ακόμη και αυτά τα προγράμματα τα έχετε εγκαταλείψει και έχουν βαλτώσει με συνέπεια να κινδυνεύουν να χαθούν -αν δεν έχουν χαθεί κιόλας- δισεκατομμύρια κοινοτικών κονδυλίων και μαζί τους η τελευταία ίσως ευκαιρία ανάκαμψης της γεωργίας μας.
Εγώ θυμάμαι στις 18 Δεκεμβρίου του 1999 ως εισηγητής στον προϋπολογισμό του 2000 είχα επισημάνει τότε ότι δεν είχε μπει το κονδύλι του 25% στον προϋπολογισμό του 2000. Αυτό θα είχε σαν συνέπεια να υπάρξουν πολύμηνες καθυστερήσεις. Και επιπλέον δεν είχατε πάρει την έγκριση από την Ευρωπαϊκή Κοινότητα, με αποτέλεσμα να υπάρξουν είκοσι έξι μήνες καθυστέρησης και να χαθούν δισεκατομμύρια από αυτά τα προγράμματα. Αρκεί να σας πω ότι, αν ένας παραγωγός είχε μπει στο πρόγραμμα της πρόωρης συνταξιοδότησης, μέχρι στιγμής θα είχε εισπράξει τα 2,5 με 3 εκατομμύρια δραχμές. Ωστόσο, τον στείλατε προεκλογικά να καταθέσει αίτηση στην Αγροτική Τράπεζα, για να ενταχθεί στο πρόγραμμα της πρόωρης συνταξιοδότησης από όπου μέχρι σήμερα δεν έχει εισπράξει ούτε μια δραχμή.
Ως προς το θέμα των καπνών, τα αυτονόητα να μην τα βαφτίζουμε επιτυχίες. Θέλω να μου πείτε αν μετά το 2004 θα συνεχιστεί η κοινή οργάνωση αγοράς καπνών; Και επίσης θα πρέπει να αποσύρετε την άδικη απόφαση με την οποία στερούνται χιλιάδες καπνοπαραγωγοί επιστροφής Φ.Π.Α. και Ε.Φ.Κ. πετρελαίου στο εισόδημα που προέρχεται από τις επιδοτήσεις.
Κλείνοντας, κυρία Πρόεδρε, θα ήθελα να υπογραμμίσω ότι και η Κυβέρνηση και το Υπουργείο δεν νομιμοποιούνται να κάνουν λόγο για αγροτική πολιτική, αλλά μόνο για πολιτική ανακολουθίας, αναξιοπιστίας και εμπαιγμού για την οποία σύντομα θα κληθούν να λογοδοτήσουν. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αγγελής.
ΑΝΕΣΤΗΣ ΑΓΓΕΛΗΣ: Κυρία Πρόεδρε, κύριοι συνάδελφοι, με έκπληξη ακούσαμε τον Υπουργό Γεωργίας να λέει ότι η συγκεκριμένη επερώτηση έχει ένα στόχο, να τονώσει το ηθικό των οπαδών. Κάνετε λάθος, κύριε Υπουργέ. Μόνο εσείς βλέπετε οπαδούς. Δεν υπάρχουν οπαδοί. Υπάρχουν Έλληνες αγρότες. Αυτή ακριβώς η νοοτροπία, αυτή ακριβώς η φρασεολογία η οποία αναπτύχθηκε όλα αυτά τα χρόνια ήταν η αιτία του κακού, διότι δεν βλέπατε αγρότες, αλλά οπαδούς, με αποτέλεσμα να υπάρχει πλήρης σύγχυση.
Κατά συνέπεια, εφόσον επικρατεί αυτό το πνεύμα στο Υπουργείο Γεωργίας, δεν χρειάζεται να δούμε τίποτε περισσότερο, για να αποδείξουμε γιατί τα πράγματα στον αγροτικό κόσμο δεν πάνε καλά. Και δεν πάνε καλά, διότι στο αυθόρμητο και πηγαίο συλλαλητήριο μέσα στην Αθήνα, στις καταγγελίες των αγροτικών συλλόγων ακούσαμε αγρότες που τι έλεγαν, κύριε Υπουργέ; Πήραν αποζημίωση από τον ΕΛΓΑ ένα ή ενάμισι ή δύο ευρώ. Αυτά είναι απαράδεκτα. 
Να σας πω κάτι για τον ΕΛΓΑ. Μην απορείτε, κύριε Υπουργέ. Αντί να ενεργοποιήσετε τους ενεργητικούς μηχανισμούς προστασίας για τον παγετό στην αγροτική παραγωγή, αφήσατε τους αγρότες, μόλις τις προηγούμενες ημέρες, να καίνε άχυρα εν έτει 2000.
Σχετικά με τα ελάχιστα ποσοστά εισοδήματος ανά στρέμμα. Είχατε σε συγκεκριμένη καλλιέργεια -και αναφέρομαι στα ξερά φασόλια- αυξήσεις του Υπουργείου Οικονομικών και όχι δικές σας βέβαια της τάξης του 144%, από 28.000 δραχμές σε 50.000 δραχμές περίπου. Σε μια νέα, δυναμική και με προοπτική κτηνοτροφική επένδυση -αναφέρομαι στη στρουθοκάμηλο- έχετε 430.000 δραχμές ανά πτηνό.
Αν αναφερθούμε βέβαια στην αγροτική ασφάλιση -και τελειώνω- στον ΟΓΑ, οι αγρότες δεν παίρνουν σύνταξη στα εξήντα πέντε και στα εξήντα έξι, αλλά περιμένουν δύο και τρία χρόνια, γιατί στο συγκεκριμένο οργανισμό επικρατεί γραφειοκρατία.
Μ' αυτόν τον τρόπο αντιμετωπίζετε τους ηλικιωμένους αγρότες. Δεν έχουν καμία προοπτική οι εν ενεργεία αγρότες. Δεν αισιοδοξούν να ασχοληθούν με τη γεωργία οι νέοι αγρότες. 
Επί της ουσίας αποτύχατε. Και αποτύχατε για έναν και μοναδικό λόγο: γιατί εκθρέψατε τη νοοτροπία του οπαδού και αγνοήσατε τη φράση "βελτίωση της ανταγωνιστικότητας που απαιτούν οι καιροί".
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρία Πρόεδρε, άκουσα με πολλή προσοχή τον κύριο Υπουργό και παρατήρησα ότι απέφυγε για μία ακόμη φορά να απαντήσει στα ουσιώδη ερωτήματα που του ετέθησαν. Δεν μας είπε τίποτα για τη μείωση του κόστους παραγωγής των αγροτικών προϊόντων, για την ανταγωνιστικότητα, για τις επενδύσεις, για το ανεπαρκές εισόδημα των αγροτών.
Οι απαντήσεις που έδωσε ήταν καθαρά διαχειριστικού χαρακτήρα και αποσπασματικές. Με τη στάση του αυτή επιβεβαίωσε ότι η Κυβέρνηση δεν έχει συγκροτημένη πολιτική για την ανάπτυξη του αγροτικού τομέα της οικονομίας. Και δυστυχώς για τον αγροτικό κόσμο της χώρας μας τα προβλήματα που αντιμετωπίζει θα παραμείνουν και θα οξύνονται, πράγμα που θα επιτείνει την ερήμωση της περιφέρειας και θα αυξήσει ακόμα περισσότερο την ανεργία.
Αποφεύγει επίσης να απαντήσει σε πολύ συγκεκριμένο ερώτημα που πολλές φορές μέσω της κοινοβουλευτικής διαδικασίας του έχει τεθεί: Τι μέλλει γενέσθαι με τα εγγειοβελτιωτικά έργα της Άρτας -επαναλαμβάνω- που ο κύριος Πρωθυπουργός από το Μάιο του 2001 έχει εξαγγείλει ότι θα υλοποιηθούν μέσω του Γ΄ Κοινοτικού Πλαισίου Στήριξης;
Κύριε Υπουργέ, θέλω να πιστεύω ότι κάποια στιγμή θα δείξετε τον ανάλογο σεβασμό σ' αυτόν το λαό και θα του γνωρίσετε τη θέση σας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο για να δευτερολογήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κυρία Πρόεδρε.
Νομίζω ότι είναι πάρα πολύ σημαντικό -παρ' ότι πρόκειται για μια επαναλαμβανόμενη επερώτηση της Νέας Δημοκρατίας- ότι θα δώσει τη δυνατότητα σε μας, στο Υπουργείο Γεωργίας, να μιλησούμε ακριβώς πάνω στα προβλήματα που έχει ο αγροτικός τομέας, ποιες ήταν εκείνες οι ενέργειες που κάναμε για να μπορέσουμε να λύσουμε πράγματι τα προβλήματα, που άλλα είναι διαχρονικά και άλλα είναι προβλήματα αναγκαιότητας, στα πλαίσια της προσαρμογής της ελληνικής, αλλά θα έλεγα και της ευρωπαϊκής γεωργίας, στην παγκόσμια γεωργία.
Και θα απαντήσω πάνω στα συγκεκριμένα ερωτήματα που βάζετε στην επερώτηση ξεκινώντας από το μεγάλο θέμα των καθυστερήσεων για τις επιδοτήσεις.
Το Υπουργείο Γεωργίας έκανε μια μεγάλη προσπάθεια και ίδρυσε έναν οργανισμό καθαρά για τον έλεγχο και τις πληρωμές των κοινοτικών ενισχύσεων. Νομίζω ότι είναι αναγκαίο να πούμε εδώ ότι αυτός ο οργανισμός, που όλοι μας πλέον τον γνωρίζουμε σαν ΟΠΕΚΕΠΕ, παρ' ότι βρίσκεται σε νηπιακή ηλικία, παρ' ότι ο καθένας μπορεί να ζητήσει πολύ περισσότερα απ' αυτόν, έκανε ένα σημαντικό έργο, το οποίο αποτυπώνεται στην καταβολή των συγκεκριμένων επιδοτήσεων που υπάρχουν. 
Όλοι μιλάμε για καθυστέρηση -άκουσα για μπάχαλο, άκουσα για πράγματα που ο καθένας θα ήθελε να είναι καλύτερα- όμως θα πρέπει να πω ότι δεν υπάρχει καμία καθυστέρηση. Γιατί καθυστέρηση υπάρχει όταν υπερβαίνεις τις προθεσμίες που υπάρχουν. Και νομίζω ότι αυτό είναι πολύ σημαντικό, ότι δηλαδή καταφέραμε φέτος να πληρώσουμε μέσα σ΄αυτές τις προθεσμίες, εντός των συγκεκριμένων ορίων. Και θα μιλήσω για καθένα προϊόν ξεχωριστά.
Επίσης θα πω ότι για πρώτη φορά θεσπίστηκε η διαδικασία και πολλοί έζησαν μια κατεστημένη κατάσταση, η οποία δεν θέλει σε καμία περίπτωση να υπάρξει νοικοκύρεμα σ' αυτό το ζήτημα, κατά την οποία για πρώτη φορά οι παραγωγοί θα πληρώνονται σε δικό τους ατομικό τραπεζικό λογαριασμό. Έχουμε σαν αποτέλεσμα σε πολλούς νομούς, είτε αυτό αφορούσε στο λάδι είτε αφορούσε στα σιτηρά, αγκυλωμένες καταστάσεις να θέλουν, να επιμένουν να παραμείνουν τα πράγματα όπως έχουν.
Επιμέναμε και νομίζω ότι η επιμονή μας επιβραβεύει πέρα για πέρα αυτή μας την προσπάθεια, η οποία αποτυπώνει και συγκεκριμένα νούμερα.
Λένε πολλοί ότι υπήρξε πολύ μεγάλη καθυστέρηση σε πολλές πληρωμές. Θα πρέπει να σας πω ότι η καθυστέρηση οφείλεται, όχι στον ΟΠΕΚΕΠΕ, αλλά σε όλους εκείνους που δεν υποβάλλουν συγκεκριμένες καταστάσεις και ολοκληρωμένο φάκελο πληρωμής. 
Είναι εδώ ο Επίτιμος Πρόεδρος της Νέας Δημοκρατίας. Τα Χανιά είναι ένας νομός πράσινος, όπως ονομάζεται, και δεν είχε καμία υπέρβαση στο λάδι. Και όμως, μέχρι τελευταία δεν υποβάλλανε καταστάσεις πληρωμής οι ομάδες παραγωγών των Χανίων. Επενέβη ως και ο εισαγγελέας για να δώσουν τις καταστάσεις πληρωμών. Δεν ήταν ευθύνη του ΟΠΕΚΕΠΕ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: "Αγκυλωμένες καταστάσεις". Εσείς το είπατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στον ΟΠΕΚΕΠΕ, λοιπόν, δεν πήγαιναν ολοκληρωμένες καταστάσεις, όπως είχαν υποχρέωση οι ομάδες των παραγωγών. Όταν, όμως, πήγαιναν στον ΟΠΕΚΕΠΕ, σε τρεις ημέρες πληρώνονταν.
Θα πρέπει να θυμίσω στον αγαπητό Βαγγέλη Μπασιάκο ότι ο νομός του ήταν από τους τελευταίους που κατέθεσε φάκελο για πληρωμή του ελαιολάδου, ενώ θα μπορούσε να πληρωθεί από τις 16 Νοεμβρίου, όπως πληρώθηκε η Αιτωλοακαρνανία. Εκεί ήταν ένας νομάρχης που δεν ανήκει στο ΠΑΣΟΚ, αλλά έκανε πολύ καλά τη δουλειά του, όπως επίσης και μία ένωση που γρήγορα και έγκαιρα έκανε τις διαδικασίες. Υπάρχουν πολλοί νομάρχες που δεν ανήκουν στο ΠΑΣΟΚ που έκαναν πολύ καλά τη δουλειά τους, αλλά και αντίθετα.
Θα πρέπει να πούμε εδώ ότι έχουμε όλοι ευθύνη να κάνει ο καθένας τη δουλειά του. Νομίζω ότι καταμαρτυρούμε ευθύνες συνέχεια στον ΟΠΕΚΕΠΕ, ενώ έχει δείξει ότι μπορεί να προσαρμοστεί πολύ γρήγορα και να δώσει τις επιδοτήσεις όπως πρέπει.
Πάω, λοιπόν, καθαρά στο θέμα των αροτραίων. Ξέρετε πολύ καλά ότι υπάρχει μια προθεσμία πληρωμής μέχρι τις 30.01.2002. Για πρώτη φορά έγκαιρα, με επιμονή -δεν ξέρω εάν βρίσκονται εδώ συνάδελφοι από τις Σέρρες- σε όλη την πολιτική ηγεσία του Νομού Σερρών που απαιτούσαν να πληρώσουμε πριν από τις γιορτές, είπαμε ότι δεν θα πληρώσουμε εάν δεν είναι ολοκληρωμένος ο φάκελος. Αυτό μπορεί να είχε μία καθυστέρηση στην πληρωμή, γιατί δεν ήταν ολοκληρωμένος ο φάκελος, αλλά είχε και μια μεγάλη ωφέλεια στον κρατικό προϋπολογισμό, διότι δεν θα έχουμε καταλογισμούς.
Όλοι είμαστε μάρτυρες δικής σας επερώτησης, όταν μας εγκαλούσατε γιατί πληρώναμε καταλογισμούς στην Κοινότητα. Πληρώναμε καταλογισμούς στην Κοινότητα, γιατί δεν κάναμε σωστά τη δουλειά μας.
Αποφασίσαμε να κάνουμε σωστά τη δουλειά μας. Μπορεί να φαίνεται ότι καθυστερήσαμε σε κάποιους παραγωγούς να δώσουμε τις επιδοτήσεις -όχι εκτός προθεσμιών- γιατί είχαν μάθει πριν τις γιορτές να παίρνουν τις επιδοτήσεις, είτε ήταν σωστός ο φάκελος είτε δεν ήταν είτε ήταν εντάξει οι δηλώσεις είτε δεν ήταν σωστές είτε είχαν υπέρβαση είτε δεν είχαν υπέρβαση. Στη λογική ότι θα καθυστερήσουμε τις επιδοτήσεις και στη λογική του πολιτικού κόστους, πληρώναμε χωρίς να ελέγχουμε τις καταστάσεις. 
Τελείωσαν αυτά τα πράγματα. Δεν υπάρχουν άλλα περιθώρια. Γιατί δεν υπάρχουν άλλα περιθώρια; Γιατί δυστυχώς ακόμα οι επιδοτήσεις αποτελούν βασικό συντελεστή του εισοδήματος του παραγωγού. Είναι περίπου το 50% του εισοδήματός του. Καταλαβαίνετε, λοιπόν, ότι δεν μπορούν να μπαίνουν σε κίνδυνο ή να αφαιρούνται από άλλη πηγή κάθε φορά με τους καταλογισμούς.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Έχουμε, λοιπόν, το θέμα του βάμβακος όσον αφορά στις πληρωμές. Θα πρέπει να σας πω ότι μέχρι τις 31 του μηνός πληρώθηκε το 90,8% των ενισχύσεων του βαμβακιού. Ποτέ άλλοτε δεν είχαν πληρωθεί τόσο γρήγορα οι βαμβακοπαραγωγοί. Είναι άλλο ζήτημα οι ενστάσεις και άλλο οι καταβολές. 
Να σας πω και κάτι άλλο, που το λένε όλοι, το λέει και η πολιτική ηγεσία. Ο ΟΠΕΚΕΠΕ είναι οργανισμός ιδιωτικού δικαίου. Έχουμε ευθύνη να τον ελέγχουμε όλοι μας. Εμείς τον εποπτεύουμε. Θα καταθέσω εδώ την κατάσταση που πήρα από τον ΟΠΕΚΕΠΕ, για το πώς είναι οι πληρωμές. Εάν, λοιπόν, δεν είναι έτσι όπως τις λέει ο ΟΠΕΚΕΠΕ, όλοι θα ζητήσουμε εξηγήσεις και εμείς πολύ περισσότερο.
Καταθέτω για τα Πρακτικά την κατάσταση όλων των πληρωμών. 
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά το προαναφερθέν έγγραφο το οποίο έχει ως εξής:
(να φωτογραφηθεί ο πίνακας σελ.110)
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όλες οι πληρωμές είναι κατατεθειμένες σε όλα τα επίπεδα για όλα τα προϊόντα.
Έκανε πριν ο συνάδελφος κ. Σαλαγκούδης μια προσεκτική παρατήρηση για το ότι στο νομό του δεν πληρώνονται τα σιτηρά. Υπάρχουν προβλήματα στο νομό σας από τους όμορους νομούς. Υπάρχουν προβλήματα όπου δηλώνουν το ίδιο αγρόκτημα δύο και τρία άτομα. Υπάρχουν προβλήματα όπου δεν προσκομίζουν οι παραγωγοί αριθμό φορολογικού μητρώου. Υπάρχουν προβλήματα όπου δεν προσκομίζουν χαρτογραφικό. Είναι αδιανόητο κάποιος να ζητά επιδότηση για σιτάρι, όταν δεν προσκομίζει χαρτογραφικό υπόβαθρο, όταν δεν λέει πού είναι το χωράφι του.
Είναι δυνατόν να πληρώσει ένας οργανισμός ελέγχου και πληρωμών, όταν υπάρχουν αυτά τα πράγματα; Όλοι λέμε κάποια στιγμή να κάνουμε ελέγχους και να νοικοκυρέψουμε τα πράγματα. Εκεί θα δείτε στο νομό σας ποιες ακριβώς είναι σε κάθε κατηγορία οι παραβάσεις. Θα είμαι στη διάθεση σας όποτε θέλετε -ξέρετε ότι έχουμε μία πάρα πολύ καλή συνεργασία σε αυτά τα ζητήματα- για να σας δώσω όποια επιπλέον στοιχεία θέλετε.
Έρχομαι τώρα στο θέμα της πληρωμής. Μια πληρωμή δεν έχει γίνει και δεν έχει γίνει λόγω της κακής λειτουργίας της ομάδας παραγωγών. Έχουμε μια ομάδα παραγωγών στη Γαστούνη, όπου ο συνεταιρισμός έχει πάρει τη μια πλευρά και η διαχειριστική επιτροπή την άλλη. Τους είπα ότι δεν πρόκειται να πληρωθούν εάν δεν καταλάβουν ότι πρέπει να λειτουργήσουν όπως ορίζει ο κοινοτικός κανονισμός και όπως ορίζουν οι διαδικασίες περί ελέγχου όλων των εγγράφων τα οποία ζητούμε και πρόκειται για 1.100 εκατομμύρια. Είναι αδιανόητο να μην πληρώνονται 1.100 εκατομμύρια οι παραγωγοί της Γαστούνης γιατί δεν λειτουργεί σωστά η διαχειριστική επιτροπή και το διοικητικό συμβούλιο του συνεταιρισμού. Καλέσαμε και τους Βουλευτές και τους παράγοντες και τους είπαμε ότι δεν πρέπει να πληρώσουν εάν πραγματικά δεν συμμορφωθούν όπως πρέπει.
Κύριοι συνάδελφοι, είναι στη διάθεσή σας όλα τα στοιχεία. Ήδη πάνε σε γενική συνέλευση για να μπορέσουν να λειτουργήσουν κατ' αυτόν τον τρόπο.
Έχουμε λοιπόν, το μεγάλο θέμα του βαμβακιού. Νομίζω ότι εκείνο που πρέπει να κάνουμε όλοι, όχι μόνο στο βαμβάκι αλλά και σε όλα τα προϊόντα είναι να μη χαρίζουμε ούτε ένα ευρώ στην Ευρωπαϊκή Ένωση, αλλά ούτε μπορούμε να παίρνουμε έστω και ένα ευρώ το οποίο δεν δικαιούμεθα. Αυτό σημαίνει ότι πρέπει να έχουμε σωστή λειτουργία. Κάποιοι λένε, ψηφίσατε κακό κανονισμό. Όποιον κακό κανονισμό και να ψηφίσαμε και να αποδεχθώ τη δική σας πλευρά ότι είναι κακός ο κανονισμός είναι κανονισμός εν ισχύ, είναι κανονισμός που πρέπει να τον εφαρμόσουμε. Πρέπει εμείς να εκμεταλλευτούμε αυτόν τον κανονισμό όπως έχει και με τρόπο που να έχουμε τις μεγαλύτερες εισροές και αυτό κάνουμε.
Επίσης, επειδή άκουσα πολλούς συναδέλφους να λένε σε ποιο άρθρο του κανονισμού υπάρχουν τα αγροπεριβαλλοντικά μέτρα, θα πρέπει να σας πω ότι υπάρχουν και έχουμε τη δυνατότητα να τα εφαρμόσουμε και γιατί έχουμε προβλήματα φυσικών πόρων και γιατί έχουμε πρόβλημα νερού και γιατί έχουμε υποβαθμίσει το έδαφος και θα πρέπει να παίρνουμε μέτρα για συγκεκριμένες περιοχές, αιτιολογημένα…
ΕΥΑΓΓΕΛΟΣ ΜΠΑΣΙΑΚΟΣ: Πού είναι η αιτιολογία; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας παρακαλώ, κύριε Μπασιάκο!
Αιτιολογημένα στα αγροτοπεριβαλλοντικά όπου υπάρχουν προβλήματα, έχουμε αυτήν τη δυνατότητα να παίρνουμε αγροπεριβαλλοντικά μέτρα και θα το κάνουμε. Αλλά θα πρέπει να σας πω ότι καταβάλλεται κάθε προσπάθεια να έχουμε συγχρόνως το μεγαλύτερο όφελος για τον παραγωγό.
Επίσης, θα πρέπει να σας πω ότι μιλώντας σήμερα με ένα παραγωγό και με όλους τους παραγωγούς ξεχωριστά βλέπουμε ότι όλοι μιλάνε υπέρ των μέτρων για την καλύτερη απόδοση των επιδοτήσεων. Όπως συμβαίνει στα διπλογραψήματα στο λάδι και παντού, όλοι θέλουν να παίρνουμε μέτρα ξεκινώντας όμως από το διπλανό, αφαιρώντας τον εαυτόν τους.
Αποφασίσαμε, λοιπόν, να πάρουμε μέτρα. Τα μέτρα τα οποία ξεκινήσαμε εδώ και δύο χρόνια έφεραν αποτελέσματα. Είχαμε φέτος μία χρονιά η οποία ήταν πάρα πολύ καλή σε ποσότητα βαμβακιού. Και ξέρουμε πολύ καλά ότι όλοι θέλουν να είναι μεγαλύτερη η ποσότητα. Αυτό είναι το πιο αρνητικό απ΄ όλα. Μεγαλύτερη ποσότητα θέλει και η Ευρωπαϊκή Ένωση. Όσο μεγαλύτερη ποσότητα έχει προς επιδότηση η Ευρωπαϊκή Ένωση, τόσο καλύτερα είναι γι' αυτήν γιατί πληρώνει λιγότερα λεφτά. Όσο μεγαλύτερη ποσότητα έχουμε στον εκκοκκιστή είναι πολύ καλύτερα γι΄ αυτόν γιατί μπορεί να παίρνει μεγαλύτερη επιδότηση. Το ίδιο και ο παραγωγός.
Όμως, θα πρέπει να καταλάβουμε ότι εκεί που δίνει τη μεγαλύτερη δυνατότητα ο κανονισμός να έχουμε τις περισσότερες εισροές και συγχρόνως το καλύτερο εισόδημα για τον παραγωγό, πρέπει να το εκμεταλλευτούμε και πρέπει να δώσουμε την καλύτερη δυνατή λύση. Και αυτό κάναμε και φέτος. 
Επειδή είπε κάποιος για περιορισμό των εκτάσεων, θα πρέπει να σας πω ότι δώσαμε πέρυσι τη δυνατότητα να καλλιεργηθούν τρία εκατομμύρια εννιακόσιες εβδομήντα τρεις χιλιάδες στρέμματα και οι παραγωγοί που έκαναν το ΟΣΔΕ μόνοι τους με τις ομάδες παραγωγών δήλωσαν τρία εκατομμύρια οκτακόσιες πέντε χιλιάδες στρέμματα. Αλλά θέλουν κάποιοι, το είπε και ο κύριος Υπουργός μονίμως να παρατυπούν, να παρανομούν. Και όπως ξέρετε, δεν μπορούμε να πιάσουμε ενενήντα πέντε χιλιάδες παραγωγούς να τους ελέγξουμε. Δειγματοληπτικά ελέγχουμε και σ' αυτό το δείγμα που ελέγξαμε, δείχνει πράγματι ότι υπάρχουν πολλές εκτάσεις με βαμβάκι οι οποίες δεν δηλώθηκαν και δηλώθηκαν με σιτηρά. Δηλώθηκαν τυχαία με σιτηρά; Όχι. Αλλά για να παίρνουν και την επιδότηση από τα σιτηρά.
Καταλαβαίνετε, λοιπόν, ότι εδώ σίγουρα τα βάζεις με μία κατεστημένη κατάσταση, μία κατάσταση που θέλουν να παίρνουν μονίμως επιδοτήσεις που δεν δικαιούνται. Και το ξέρετε πολύ καλά ότι όταν δηλώσουν πολλοί σιτηρά, τότε θα έχουμε και υπέρβαση στα σιτηρά. Γι' αυτό καταβάλουμε κάθε προσπάθεια να μη γίνει κάτι τέτοιο. 
Λένε πολλοί ότι ο ΟΠΕΚΕΠΕ δεν κάνει τίποτα. Θα πρέπει να σας πω ότι κανείς δεν ήρθε μέχρι τώρα να πει ότι το ΣΔΟΕ δεν κάνει καλά τη δουλειά του, ότι το Σώμα Δίωξης Οικονομικού Εγκλήματος μέχρι τώρα δεν έχει δείξει δείγμα γραφής ότι κάνει πολύ καλά τη δουλειά του. Το ξέρετε πολύ καλά, κύριοι συνάδελφοι, ότι φέτος στα εκκοκκιστήρια είχαμε και στο ΣΔΟΕ. Το ΣΔΟΕ, λοιπόν, έλεγχε τα εκκοκιστήρια. Δεν μπορείς όμως να συνεχίζεις μία κατάσταση η οποία δεν σε βγάζει πουθενά, οι μισοί Έλληνες να ελέγχουν τους άλλους μισούς Έλληνες. Πρέπει όλοι να τηρούμε τους κανόνες. Έχουμε υποχρέωση να τηρούμε τους κανόνες. Και σ' αυτούς τους κανόνες που έχουμε βάλει, εξετάσαμε και τις ενστάσεις. Θα επιδοτηθεί εκείνο το βαμβάκι που δικαιολογεί, πρώτον, την απόδοση μέσα από ιστορικά στοιχεία. 
Δεν μπορεί ένας παραγωγός εδώ να παράγει τριακόσια κιλά και ένας άλλο δίπλα να παράγει εξακόσια κιλά. Ούτε γεωτεχνικά ούτε εμπειρικά μπορεί να δικαιολογηθεί.
Όλοι μιλάμε για ελέγχους, όταν όμως κάνουμε ελέγχους, όλοι τους αμφισβητείτε.
Όσον αφορά τα ιστορικά στοιχεία, δικαιολογείται σίγουρα μια υπέρβαση 5%, 10% και 15%. Έχουμε δεχθεί υπέρβαση μέχρι και 30%. Και πρέπει να σας πω ότι οι καλλιεργητές μέχρι τριάντα στρέμματα είναι πενήντα δύο χιλιάδες και οι καλλιεργητές από μηδέν μέχρι πενήντα στρέμματα ξεπερνούν τους εξήντα χιλιάδες. Καταλαβαίνετε λοιπόν ότι πρέπει να ικανοποιήσουμε όλους τους καλλιεργητές.
Επίσης, θα πρέπει να σας πω ότι υπάρχουν εξήντα δύο χιλιάδες παραγωγοί που δεν έχουν κανένα πρόβλημα ούτε στην υπέρβαση ούτε στη δικαίωσή τους. Δεν πρέπει λοιπόν να υπερασπιστούμε το εισόδημα αυτών των εξήντα χιλιάδων παραγωγών όπου έχουν δικαίωμα να φέρουν τριακόσια κιλά και παραδίδουν διακόσια ογδόντα κιλά; Δεν θα πρέπει να ανταμείψουμε κάποτε τους έντιμους παραγωγούς; Πρέπει μονίμως να μιλούμε γι' αυτούς που κάνουν παρανομίες; 
Ξέρουμε καλά εκτός από ελάχιστες περιπτώσεις, ότι η καλλιεργητική φροντίδα όλων των βαμβακοπαραγωγών είναι ίδια. Πώς είναι δυνατόν, λοιπόν, ένα χωράφι να βγάζει εξακόσια κιλά και το άλλο δίπλα να βγάζει διακόσια ογδόντα κιλά; Παλαιότερα θα έλεγε κάποιος ότι δεν είναι καλή η καλλιεργητική φροντίδα. Όμως είναι όμοια η καλλιεργητική φροντίδα για όλους. Ρωτήστε όποιους θέλετε στις περιοχές που πηγαίνετε. Πηγαίνετε στα χωριά τώρα που έχουν αναρτηθεί οι πίνακες.
Επίσης να σας πω ότι κάποια στιγμή θα πρέπει όλοι μας να έχουμε τον κοινωνικό έλεγχο. Γι' αυτό τοιχοκολλήσαμε, γι' αυτό αναρτήσαμε όλες τις καταστάσεις των ενενήντα πέντε χιλιάδων παραγωγών σε όλα τα δημοτικά διαμερίσματα.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, έχω ζητήσει και τα επτά λεπτά της δευτερολογίας του κυρίου Υπουργού.
ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Υφυπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πέρυσι είχαμε κάνει περίπου εξήντα πέντε με εξήντα έξι χιλιάδες τηλέφωνα. Επειδή όμως δεν μπορούσες πάντα να βρεις τον παραγωγό στο τηλέφωνο -μπορεί να έβρισκες τον παππού, τη γιαγιά, το γιο, την κόρη- φέτος στείλαμε ενενήντα πέντε χιλιάδες προσωπικές επιστολές σε όλους τους βαμβακοπαραγωγούς. Και όλοι λέτε ότι δεν ξέρετε τα μέτρα. Στην επιστολή δεν αναφέρουμε μόνο ότι τους ευχαριστούμε για την εμπιστοσύνη που δείχνουν για να αναβαθμίσουμε την ποιότητα του βαμβακιού -γιατί και οι πόροι είναι σημαντικοί και μπορούν να αναπτύξουν την περιοχή αλλά και την εθνική οικονομία- αλλά και τι πρέπει να κάνουν τη νέα περίοδο. Γιατί επικαλείστε ότι δεν ξέρουν οι παραγωγοί; Έχουμε στείλει επιστολή στον κάθε παραγωγό. Τι περισσότερο θα μπορούσαμε να κάνουμε; Λένε κάποιοι "μα, δεν βγάλατε εγκύκλιο". Μα, με υπογραφή του Υπουργού υπάρχουν στα χέρια των παραγωγών επιστολές για το τι πρέπει να κάνουν με βάση τον κανονισμό, με βάση τα μέτρα και την κοινή υπουργική απόφαση.
Να σας πω ότι την Πέμπτη έχουμε μια, αν θέλετε, τελειωτική διαδικασία και με όλους τους εμπλεκόμενους, φορείς δηλαδή με την άτυπη διεπαγγελματική οργάνωση, τους εκκοκκιστές, τους παραγωγούς, τους μεταποιητές στο σύνολό τους, που εκεί θα σφραγίσουμε αυτά που έχουμε πει. 
Ο κύριος Υπουργός ανήγγειλε μια σειρά μέτρων. Για πρώτη φορά στα χρονικά της χώρας ομαδοποιήσαμε τις ποικιλίες του βαμβακόσπορου. Έχει αναγγελθεί τι βαμβάκι πρέπει να πάει σε κάθε περιοχή, τι νερό χρειάζεται, τι απόδοση τι βιολογικό κύκλο έχει η κάθε ποικιλία. Είχαμε πει ότι από φέτος πριν ξεκινήσει η σπορά, θα έχουμε έτοιμη την κοινή υπουργική απόφαση. Την Πέμπτη επιβραβεύεται και επισφραγίζεται η συγκεκριμένη τοποθέτησή μας. 
Επίσης, είπαμε ότι θα κάνουμε και τέσσερα πιλοτικά προγράμματα σε τέσσερις μεγάλες περιοχές, στον Έβρο, στην κεντρική Μακεδονία, στη Στερεά Ελλάδα και στη Θεσσαλία. Λέμε ότι θα προσπαθήσουμε για την ποιοτική αναβάθμιση του βάμβακος. Κάποιοι είπαν ότι είναι θεωρητικά αυτά που λέμε. Είναι τα ουσιαστικά. Μπορεί να είναι θεωρητικά αλλά μπορούν στην πράξη να αποδειχθούν τα πιο ουσιώδη όταν πράγματι είμαστε προτελευταίοι στην ποιότητα του βαμβακιού και μονίμως θέλουμε να παίρνουμε την επιδότηση.
Ποια είναι η ποσότητα; Το λέω αυτό γιατί άκουσα κάποιους να λένε "μα, τι θα πάρουν τα πενιχρά χρήματα της εμπορικής αξίας"; Δυστυχώς, συνέβη και αυτό, το βαμβάκι να έχει 56, 70 και 80 δραχμές, όταν ο παραγωγός εισπράττει 300 δραχμές. Όλοι έχουμε αγωνία αλλά είναι σίγουρο ότι η ποιοτική αναβάθμιση του βαμβακιού είναι αυτό που δείχνει το μέλλον στο βαμβάκι. Είναι δυνατόν εμείς, οι Έλληνες, που μπορούμε να βγάλουμε ποιοτικό βαμβάκι να είμαστε προτελευταίοι στην ποιοτική κατάταξη σε όλο τον κόσμο; 
Όλοι πονάμε το ίδιο τους αγρότες. 
(Θόρυβος στην Αίθουσα)
Κύριε Καραμπίνα, το αρδευτικό έργο της Άρτας -υποσχέθηκε ο κύριος Υπουργός- θα είναι στο Γ΄ Κοινοτικό Πλαίσιο Στήριξης. Άρα, το πρόβλημά σας λύνεται. 
Πρέπει όλοι, λοιπόν, να παλέψουμε για να αλλάξουμε τη νοοτροπία, να πούμε την αλήθεια. Πρέπει να προσαρμόσουμε την ελληνική γεωργία. Είναι δύσκολος δρόμος, αλλά αναγκαίος. Το να χτυπάμε τον αγρότη στην πλάτη και να του λέμε ότι έχει δίκιο, δηλαδή έχει δίκιο και αυτός που είναι σωστός παραγωγός και αυτός που είναι παράνομος και αυτός που διπλογράφει και αυτός που δεν διπλογράφει, είναι απαράδεκτο. Ομελέτα δεν γίνεται αν δεν σπάσουμε αυγά. Πρέπει να αποφασίσουμε όλοι ότι αυτή η νοοτροπία πρέπει να αλλαχθεί. Είναι αδιανόητο να μεταφέρεται εδώ ένα κλίμα ότι τα προϊόντα μας έχουν πρόβλημα. 
Σας ερωτώ, ποια διατροφική κρίση έχει δημιουργηθεί, έχει ξεκινήσει από τη χώρα μας; Όλες οι διατροφικές κρίσεις είναι εισαγόμενες. Σ' αυτό το καινούριο που έρχεται ο αγροτικός τομέας της χώρας μας έχει μέλλον. Έχουμε μπροστά μας έναν καινούριο ορίζοντα. Έχουμε μπροστά μας το γήπεδο του ανταγωνισμού της ποιότητας. Όλοι μαζί μπορούμε να πετύχουμε σ' αυτό. Δίκαιο έχει μόνο ο παραγωγός ο οποίος βλέπει προς το μέλλον, παράγει για την αγορά και παίρνει την επιδότηση και δεν παράγει για να παίρνει την επιδότηση αγνοώντας την αγορά. Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δυο παρατηρήσεις θα ήθελα να κάνω κύριε Πρόεδρε, με αφορμή τα όσα είπε προηγουμένως ο κύριος Υφυπουργός. Η μία είναι ειδικότερη. Η δεύτερη είναι πιο γενική. 
Χαίρομαι για όσα άκουσα απόψε για την απόφαση της Κυβέρνησης να επιβάλει τάξη, να επιβάλει δικαιοσύνη στους ελέγχους. "Μάλλιασε" η γλώσσα μου να το ζητώ αλλά προσέκρουα πάντοτε σε αδυναμία κατά το μεγαλύτερο ποσοστό και όχι σε κακή θέληση της Κυβέρνησης. 

Μου έκανε, όμως, εντύπωση ότι ο κύριος Υπουργός μίλησε για "αγκυλώσεις" και για "ομάδες παραγωγών" αναφερόμενος ιδιαίτερα στα Χανιά. Οι ομάδες παραγωγών δεν δημιουργήθηκαν στα Χανιά, αλλά και πουθενά στην Ελλάδα, διότι οι αμαρτωλοί συνεταιρισμοί δεν επέτρεψαν τη δημιουργία τους, παρά το γεγονός ότι υπήρχε το κοινοτικό πλαίσιο. Είχα την ευκαιρία, κατά τη διάρκεια των ετών που πέρασαν, να μιλήσω επανειλημμένως με Υπουργούς του ΠΑΣΟΚ οι οποίοι ομολογούσαν την αδυναμία τους να επιβάλουν την εφαρμογή της κοινοτικής πρόνοιας για ομάδες παραγωγών. 
Όλα τα δεινά οφείλονται στις αμαρτωλές συνεταιριστικές οργανώσεις. Δεν είναι όλες αμαρτωλές και διεφθαρμένες, αλλά υπάρχουν πάντως πολλές τέτοιες που δημιούργησαν αυτήν την απαράδεκτη κατάσταση στα Χανιά. Τη γνωρίζετε πολύ καλά αυτήν την κατάσταση. Ντρέπομαι να πω περισσότερα αυτήν την ώρα. Η Κυβέρνηση του ΠΑΣΟΚ είναι υποδουλωμένη στο κόμμα. Το κόμμα στηρίζει τις αμαρτωλές συνεταιριστικές οργανώσεις. 
Πολύ φοβούμαι ότι τα λόγια τα σωστά, τα οποία είπε ο κύριος Υφυπουργός, θα μείνουν χωρίς αντίκρισμα, όσο δεν τολμάτε να επιβάλετε στα δικά σας κομματικά όργανα αυτά τα οποία προηγουμένως είπατε περί της ανάγκης να υπάρχει δικαιοσύνη. Διότι όλη η καθυστέρηση που έγινε στα Χανιά -υπήρξε καθυστέρηση και την ξέρετε- οφείλεται αποκλειστικώς και μόνο στην κακή, στην αμαρτωλή λειτουργία των περισσοτέρων -σχεδόν όλων- συνεταιριστικών οργανώσεων. Αν δεν λύσετε κάποτε αυτό το πρόβλημα, αν δεν αποφασίσετε να αρπάξετε τον ταύρο από τα κέρατα, να ξεχωρίσετε, επιτέλους, το κόμμα, να πάψει αυτό το κόμμα να διευθύνει -που δυστυχώς διευθύνει- τα πάντα, δεν θα κάνετε τίποτα και στον τομέα της γεωργίας. 
Γι' αυτό είχαμε αυτές τις καθυστερήσεις. Γι' αυτό είχαμε συνεταιριστικές οργανώσεις, οι οποίες ετάχθησαν σκληρά εναντίον του σωστού μέτρου που ελήφθη, να πηγαίνουν, δηλαδή, επιδοτήσεις κατευθείαν στο πρόσωπο του αγρότη, χωρίς να υπάρχει καμιά παρακράτηση. Γι' αυτό είχαμε πίεση, επιβολή, εκβιασμούς εις τους αγρότες να μην πάνε να κάνουν χρήση αυτού του δικαιώματός τους. Στην ουσία το Υπουργείο -εγώ το δέχομαι- εμάχετο εναντίον των κλεπτών, των αμαρτωλών συνεταιρισμών, χωρίς να έχει τη δυνατότητα να επιβάλει το κράτος του νόμου και να τους συντρίψει. 
Εάν δεν αποφασίσετε κάποτε -το επαναλαμβάνω- να πιάσετε τον ταύρο από τα κέρατα, δεν θα κάνετε τίποτα και θα ταλαιπωρείται ο αγρότης, πληρώνοντας σφάλματα τα οποία δεν είναι δικά του. 
Επ' ευκαιρία θα ήθελα να σας πω ότι και αυτή η προσπάθεια της συνένωσης των συνεταιρισμών, η οποία, βέβαια, είναι σωστή ως αρχή, δεν μπορεί να υποκρύπτει την επιθυμία να κουκουλώσετε όλα τα σκάνδαλα τα οποία έγιναν. Σας προειδοποιούμε ότι, αν αυτή είναι η αθέλητη, η ανομολόγητη πρόθεση ορισμένων, δεν θα περάσει. Δεν πρέπει να περάσει. 
Αυτά σε ό,τι αφορά τις καθυστερήσεις, για να εξηγούμαστε και για να μη δίνουμε την εντύπωση ειδυλλιακής εικόνας από το Βήμα. Υπήρξαν καθυστερήσεις, υπήρξαν αταξίες, υπήρξαν και υπάρχουν ακόμα διπλοεγγραφές, υπάρχουν απάτες. Χαίρομαι αν είστε αποφασισμένοι να τις αντιμετωπίσετε. Κάντε, όμως, πρώτα τη δική σας αυτοκριτική και ύστερα να στρέφεστε προς τη Νέα Δημοκρατία. 
Κύριε Πρόεδρε, υπάρχει και μια δεύτερη, γενικότερη παρατήρηση: 
Ο κ. Δρυς μετεφέρθη -και υποθέτω ότι θα είναι ευτυχής γι' αυτό- από τον τομέα της οικονομίας στον τομέα της γεωργίας. Έχετε, βέβαια, και εδώ μεγάλα προβλήματα, αλλά όχι τα προβλήματα τα οποία έχει ο ατυχής κ. Χριστοδουλάκης, ο οποίος τα επωμίστηκε. Τα προβλήματα της οικονομίας. 
Κατά συνέπεια, θα πρέπει να γνωρίζει ότι σε τελική ανάλυση το πρόβλημα της κάθε κυβέρνησης είναι ο προγραμματισμός. Και προγραμματισμός σημαίνει πού ρίχνουμε το βάρος μας. Εάν, λοιπόν, δείτε τα κονδύλια του κρατικού προϋπολογισμού, τα οποία καλώς τα ξέρετε, αρχίζοντας από τα κονδύλια του ΕΛΓΑ για την προστασία της γεωργικής παραγωγής, τα ανύπαρκτα, τα ελάχιστα τα οποία χρειάζεται ο αγρότης για να προστατευτεί η παραγωγή του, και εάν τα συγκρίνετε με τα δισεκατομμύρια και τρισεκατομμύρια τα οποία κλέπτονται, χάνονται και σπαταλούνται σε άλλους τομείς του ευρύτερου δημόσιου τομέα, θα δείτε ότι σε τελική ανάλυση ο αγρότης είναι δικαιολογημένα παραπονούμενος, κύριε Πρόεδρε. 
Ακόμη, ο αγρότης είναι δικαιολογημένα παραπονούμενος και από το γεγονός ότι η Κυβέρνηση του ΠΑΣΟΚ για λόγους ιδεολογικούς, από ιδεολογική αγκύλωση, προστατεύει υπέρμετρα ορισμένους εργαζόμενους, οι οποίοι, βεβαίως, έχουν ανάγκη προστασίας, αλλά λογικής και ίσης. Αρκεί να δείτε ότι οι εργαζόμενοι στο Σκαραμαγκά φερ' ειπείν σας στοίχισαν παραπάνω από εκατό δισεκατομμύρια δραχμές, ότι όλη αυτή η υπέρμετρη προστασία του ευρύτερου δημόσιου τομέα τελικά αυξάνει την ανεργία στην ύπαιθρο και ότι ο φτωχός αγρότης της υπαίθρου δεν έχει τη δυνατότητα να πιέσει. Μη βλέπετε ότι συμβαίνει ορισμένες φορές να εκρήγνυται ο αγρότης, ο οποίος είναι το πιο συντηρητικό στοιχείο της Ελλάδος. Έρχονται κάποιες στιγμές που και αυτός τα βλέπει μαύρα και εκρήγνυται. Αυτό, όμως, γίνεται σπάνια. Δεν έχει τη δυνατότητα να πιέσει. Υπάρχει μια πλήρης ανισότης εις την κατανομή των γενικοτέρων πόρων. 
Η Κυβέρνηση του ΠΑ.ΣΟ.Κ. δεν έδειξε το ενδιαφέρον που έπρεπε για τη γεωργία. Η γεωργία, κύριε Υπουργέ, πρέπει να γίνει ανταγωνιστική. Βεβαίως, πρέπει να γίνει και δεν σας φταίει στο ότι δεν έγινε ο αγρότης, ο οποίος πράγματι είναι αγράμματος. Δεν γνωρίζει και περιμένει να έχει καθοδήγηση. Ίσαμε τώρα είχε τους κλέφτες των συνεταιρισμών και ένα κράτος το οποίο απέφευγε να λάβει μέτρα εξυγιαντικά. Για να μη μιλήσω για την Αγροτική Τράπεζα η οποία άλλοτε, την εποχή που άρχισα εγώ να πολιτεύομαι η Α.Τ.Ε. ήταν εκείνη η οποία ήταν πλήρως ενήμερη. Ο αγρότης δεν είναι μπαταξής. Ο αγρότης πληρώνει στην Ελλάδα ή τουλάχιστον πλήρωνε. Είχε 95% και 98% εξυπηρέτηση. Σήμερα τι έχει; Το κράτος είναι διεφθαρμένο και ανίκανο. Η Αγροτική Τράπεζα είχε υψηλότερα επιτόκια από ό,τι είχαν οι εμπορικές τράπεζες. Γιατί; Πάντως, αν τα δείτε όλα αυτά και προπαντός -και εκεί θα τελειώσω, κύριε Πρόεδρε- οι επενδύσεις στη γεωργία δεν έγιναν για τον εκσυγχρονισμό και ας ελπίσουμε ότι θα γίνουν τώρα. Όμως για να γίνει το ελληνικό γεωργικό προϊόν ανταγωνιστικό, πρέπει να υπάρξει καθοδήγηση και να υπάρξουν και επενδύσεις. Εγώ, βεβαίως, θέλω τις επιδοτήσεις, αλλά βεβαίως να στρέφεται όλο το διαθέσιμο ποσό στις επιδοτήσεις είναι λάθος. Πρέπει να στρέφεται στη βελτίωση της παραγωγής, σε έργα υποδομής στη γεωργία τα οποία δεν γίνονται. 
Μου κάνει εντύπωση που σας ρωτάει ο κ. Καραμπίνας τι έγιναν τα εγγειοβελτιωτικά της περιοχής του, της Άρτας. και δεν απαντάτε. Και γιατί δεν απαντάτε, γιατί απλούστατα στο Γ΄ Κοινοτικό Πλαίσιο Στήριξης, παρά την απεγνωσμένη προσπάθεια που κάνει η Νέα Δημοκρατία, τα εγγειοβελτιωτικά είναι στην τελευταία κατηγορία. 
Κύριε Πρόεδρε, παρά το γεγονός ότι ορισμένοι από εμάς, εγώ τουλάχιστον το έκανα σημαία, έκανα σταυροφορία χρόνια τώρα και φωνάζω για το Γ΄ Κοινοτικό Πλαίσιο Στήριξης. Είναι ντροπή όταν έχουμε τρισεκατομμύρια να δίνουμε για όλα τα φράγματα της Ελλάδας λιγότερα από 80 δισεκατομμύρια. Είναι ντροπή. Όταν δεν έχετε πιστώσεις για τη γεωργία πώς τολμάτε να μιλάτε για ενδιαφέρον για τη γεωργία; Γιατί να δίνονται τρισεκατομμύρια για τα ολυμπιακά έργα που δεν είναι όλα αποδοτικά και για τον αγρότη όταν πρόκειται για ένα μικρό έργο τα χρήματα να μην υπάρχουν; 
Κύριε Πρόεδρε, οι κυβερνήσεις δεν κρίνονται από τις επαγγελίες, κρίνονται από τα αποτελέσματα. Και δυστυχώς τα αποτελέσματα στον αγροτικό τομέα -και ίσως βοηθώ με αυτά που λέω, γιατί τουλάχιστον για τη διάθεσή σας δεν αμφιβάλλω- είναι απογοητευτικά. Το ΠΑ.ΣΟ.Κ. απογοήτευσε τον Έλληνα αγρότη και θα υποστεί ασφαλώς σκληρά την τιμωρία του στις επόμενες εκλογές ιδιαίτερα στις αγροτικές περιφέρειες. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ξεκινήσω πραγματικά από εκεί που τελείωσε ο Υφυπουργός ο κ. Αργύρης. 
Κύριε Αργύρη και προσωπικά, αλλά και η Νέα Δημοκρατία πιστεύουμε στο μέλλον της γεωργίας μας. Μιας γεωργίας όμως ανταγωνιστικής, μιας γεωργίας που θα βγάζει προϊόντα και η πολιτική της Κυβέρνησης θα φροντίσει ώστε οι αγρότες μας αλλά και όσοι ασχολούνται, οι μεταποιητές, να βάλουν πάνω σε αυτά τα θαυμάσια αγροτικά μας προϊόντα τη μεγαλύτερη προστιθέμενη αξία. Μιας γεωργίας που η αγροτική πολιτική της Κυβέρνησης θα φροντίσει ώστε να δημιουργηθούν οι προϋποθέσεις εκείνες για να βγάζουμε τα καλύτερα ποιοτικά προϊόντα, για να βγάζουμε πιστοποιημένα προϊόντα τα οποία να ζητά η αγορά και να δημιουργήσουμε μία αγροτική πολιτική γιατί μέχρι τώρα έχει δημιουργηθεί και η εντύπωση στον κόσμο, την καλλιεργεί η Κυβέρνηση, ότι δεν μπορούμε να κάνουμε τίποτε για τη γεωργία. Η Κοινή Αγροτική Πολιτική υπάρχει και δεν μπορούμε να κάνουμε εθνική πολιτική.
Μπορούμε να κάνουμε, κύριοι, εθνική πολιτική μέσα στα πλαίσια της Κοινής Αγροτικής Πολιτικής που καθορίζει η Ευρωπαϊκή Ένωση. Αλλά τι θέλει η εθνική πολιτική να κάνουμε; Να διαθέσουμε χρήματα. 
Θα σας πει η Ευρωπαϊκή Ένωση όχι, όταν αποφασίσετε να διαθέσετε χρήματα από τον κρατικό προϋπολογισμό για να δημιουργήσετε εργαστήρια εδαφολογικού ελέγχου ούτως ώστε να ξέρουμε σε τι εδάφη πρέπει να σπέρνουμε το κάθε προϊόν; 
Θα σας πει η Ευρωπαϊκή Ένωση οτιδήποτε, εάν δημιουργήσετε εργαστήρια τα οποία να ελέγχουν το πολλαπλασιαστικό υλικό και τις ποικιλίες τις οποίες έχουμε και από τις οποίες να επιλέγουμε τις καλύτερες παραδοσιακές ή νέες ποικιλίες για να βγάζουμε ποιοτικά προϊόντα; 
Θα σας πει οτιδήποτε η Ευρωπαϊκή Ένωση όταν συστήσετε αλυσίδα από εργαστήρια και από φορείς πιστοποίησης των αγροτικών προϊόντων της πρωτογενούς παραγωγής ούτως ώστε να περάσουμε και στη συμβολαιοποιημένη γεωργία για να έχουμε πιστοποιημένα, μεταποιημένα προϊόντα για να μπορούμε ακριβώς να διορθώσουμε και να βελτιώσουμε το ελλειμματικό εμπορικό μας ισοζύγιο; Αυτά είναι μέσα στα πλαίσια της πολιτικής που μπορούμε να φτιάξουμε, αλλά πρέπει να διαθέσουμε χρήματα. 
Όταν μία Κυβέρνηση δεν έχει την πολιτική βούληση να διαθέσει στον αγροτικό τομέα κονδύλια, τότε πράγματι λέει ότι δεν μπορούμε να κάνουμε τίποτα, εφόσον στις Βρυξέλλες χαράσσεται η πολιτική. 
Η πολιτική των τιμών μπορεί να χαράσσεται εκεί, όπως και τα γενικά πλαίσια της πολιτικής μπορεί να χαράσσονται εκεί, αλλά υπάρχουν τεράστια περιθώρια όταν αποφασίσετε να δημιουργήσετε ένα σχέδιο για τη στήριξη του αγροτικού τομέα της οικονομίας που εμείς το έχουμε αναγάγει σε εθνικό ζήτημα και που έχουμε πραγματικά την πολιτική βούληση να διαθέσουμε τα χρήματα που απαιτούνται, ούτως ώστε να κάνουμε τη γεωργία μας ανταγωνιστική και να μπορέσουμε να αναδείξουμε τα αγροτικά μας προϊόντα, τόσο σε ποιότητα ώστε να διατρέφεται με ποιότητα και υγεία ο ελληνικός πληθυσμός, όσο και να κατακτήσουν τις εξωτερικές αγορές για να βελτιώσουμε το ελλειμματικό εμπορικό μας ισοζύγιο και στα αγροτικά προϊόντα, αλλά και γενικότερα. 
Έτσι, λοιπόν, εμείς πιστεύουμε στο μέλλον της γεωργίας το οποίο όπως έδειξε η πολιτική σας, κύριε Αργύρη, εσείς μέχρι τώρα δεν το πιστεύετε, παρά μονάχα σε ορισμένες περιπτώσεις. Ίσως, ομολογείτε ότι πιστεύετε στο μέλλον της γεωργίας όταν σας πιάνουν κάποιες τύψεις, αναλογιζόμενοι τη μέχρι τώρα αποτυχία σας και τα αδιέξοδα στα οποία οδηγήσατε τον αγροτικό κόσμο. 
Θα έρθω, λοιπόν, στα θέματα τα οποία θίξατε. Επιδοτήσεις σιτηρών. Θα ήθελα να πω στον ισχυρισμό σας ότι σας καθυστέρησε η ενδελεχής μελέτη ούτως ώστε να μην έχετε τους καταλογισμούς της Ευρωπαϊκής Ένωσης. Να σας πω: Στα σιτηρά τις επιδοτήσεις δεν έπρεπε να τις δώσετε μέχρι 31/1/2002; Κάθε καθυστέρηση από εκεί και πέρα θα έχει και καταλογισμούς. Αλλά τι καταλογισμούς; Ενώ πρώτα τους καταλογισμούς τουλάχιστον τους είχατε και πληρώναμε στην Ευρωπαϊκή Ένωση, αλλά τα έπαιρναν οι αγρότες -κακώς, αλλά βεβαίως μικρό το κακό, γιατί τα έπαιρναν οι αγρότες- τώρα τους καταλογισμούς θα τους έχετε για χρήματα, όχι γιατί θα τα έχουν πάρει οι αγρότες, αλλά γιατί η αβελτηρία της δικής σας Κυβέρνησης, η καθυστέρηση και η μη καλή και σωστή λειτουργία των μηχανισμών σας, οδηγεί σε καθυστερήσεις και σας γίνονται οι αντίστοιχοι καταλογισμοί. 
Διαβάζω την κατάσταση, την οποία καταθέσατε και λυπάμαι, κύριε Υφυπουργέ. Δεν ξέρω αν εμείς πρέπει να ελέγξουμε τον ΟΠΕΚΕΠΕ ή πρέπει να τον ελέγξετε εσείς. Είναι τελείως ανακριβές το νούμερο του 98,9% των επιδοτήσεων σιτηρών. Και να μας εξηγήσει ο ΟΠΕΚΕΠΕ τι σημαίνει αυτό το 98,9%. Έχουν κάπου κατατεθεί ή πραγματικά έχουν μπει στους λογαριασμούς των αγροτών αυτές οι επιδοτήσεις; Διότι δεν είναι δυνατόν. Είναι τραγική η κατάσταση. 
Υπάρχουν περίπου δεκαέξι χιλιάδες πεντακόσιες αιτήσεις -διεκδικήσεις θα λέγαμε επιδοτήσεων- στο Νομό Θεσσαλονίκης και από αυτές υπάρχουν εκκρεμότητες στις επτά χιλιάδες μηδέν εβδομήντα πέντε (7.075). Στις περισσότερες έχουν γίνει ενστάσεις, αλλά σε πολλούς συνεταιρισμούς, αλλά και οι γεωπόνοι της διεύθυνσης Γεωργίας τους λένε να μην κάνουν ενστάσεις, διότι περιμένουν κάποια τέταρτη κατάσταση, η οποία δεν έφτασε ακόμη. Μιλάμε για το Νομό Θεσσαλονίκης. Αλλά και οι γειτονικοί νομοί, Πέλλας, Κιλκίς έχουν καθυστερήσεις, τις οποίες έχω δει και είναι πολύ μεγάλες καθυστερήσεις. Πώς είναι, λοιπόν, δυνατόν να συγκεντρώνεται αυτό το 98,9%; Ας μας κάνει αναλυτικές τις καταστάσεις και ας μας δώσει συγκεκριμένα -όπως θα σας το ζητήσω και με επίκαιρη ερώτηση- τι ακριβώς έχει δώσει στη Θεσσαλονίκη και τι έπρεπε να έχει δώσει; 
Όσο γι' αυτό που μου αναφέρατε προηγουμένως, ότι υπάρχουν επιπλέον κιλά ή οτιδήποτε άλλο, αν έχετε ανακαλύψει τέτοια πράγματα, μιλήστε συγκεκριμένα και να επιβληθούν κυρώσεις. Εγώ συμφωνώ ότι καμία παρανομία δεν πρέπει να υπάρχει και καμία παρανομία δεν πρέπει να χαρίζεται, γιατί είναι εις βάρος των νόμιμων και των σωστών παραγωγών. Αυτούς θέλουμε όλοι μας να στηρίξουμε.
Έρχομαι τώρα στη μείωση των καλλιεργειών για περιβαλλοντικούς λόγους. Είναι δυνατόν, κύριε Αργύρη, να μειώνουμε σε όλη την επικράτεια όπου δεν υπάρχουν και περιβαλλοντικά προβλήματα, και να μη μειώνουμε εκεί όπου πραγματικά παρατηρούνται περιβαλλοντικά προβλήματα; Διότι κάνετε την ίδια μείωση, σύμφωνα με αυτές τις επιστολές που στείλατε, με πέρσι, δηλαδή κατά 5%, και στη Θεσσαλία και στην υπόλοιπη Ελλάδα, όπου το περιβαλλοντικό πρόβλημα είναι μικρότερο…
ΕΥΑΓΓΕΛΟΣ ΜΠΑΣΙΑΚΟΣ: Και χωρίς μελέτες.
ΓΕΩΡΓΙΟΣ ΣΑΛΑΓΚΟΥΔΗΣ: Και ακριβώς, όπως τονίζει ο κ. Μπασιάκος και είναι γεγονός, χωρίς μελέτες.
Εγώ σας είπα προηγουμένως ότι έχετε τις ευθύνες για πέρσι, που μετά από τη δική μας την επιμονή, μετά από τον καταλογισμό των ευθυνών, συνειδητοποιήσατε κάποια στιγμή ότι πρέπει να λειτουργείτε και λίγο έγκαιρα. Και στείλατε αυτές τις επιστολές. Οφείλουμε να ομολογήσουμε ότι ήταν ένα καλό βήμα. Αν μάλιστα συνοδευόταν και από την τιμή και επιτέλους από την οριστική απόφασή σας για το πόσο θα πληρωθεί για το βαμβάκι και τι θα γίνει τελικά με τις πλεονάζουσες ποσότητες και τι ακριβώς ποσότητα θα πληρωθεί ο καθένας, θα ήταν καλύτερα.
Μας είπατε ότι κυκλοφορήσατε καταστάσεις. Σας λέω ότι οι καταστάσεις που έγιναν τουλάχιστον στο Νομό Θεσσαλονίκης δεν είναι σωστές. Ανεβάσατε τα κιλά από τριακόσια τριάντα σε τριακόσια εβδομήντα, αλλά αυτή η ποσότητα είναι ανεπαρκής και αδικείτε πραγματικά παραγωγούς οι οποίοι ήταν πιστοί στον ΟΣΔΕ και καλλιέργησαν τα ορισμένα στρέμματα, αλλά είχαν περισσότερη παραγωγή, ακριβώς γιατί φέτος η παραγωγή ήταν περισσότερη από τριακόσια εβδομήντα κιλά, αποδεδειγμένα και διαπιστωμένα, χωρίς να λέω υπερβολές.
Επομένως, εκείνο που έχει σημασία και δεν μας απαντήσατε είναι η τιμή, η ποσότητα που θα πληρωθεί σε ποια τιμή. Πρέπει εδώ να επιβεβαιωθείτε. Κάποτε λέγατε για μία τιμή και ότι δεν θα υπήρχαν επιλέξιμες και μη επιλέξιμες ποσότητες. Μετά είπατε για εμπορική τιμή, το πήρατε πίσω, ξαναείπατε για μία τιμή. Εγώ πιστεύω στη μία τιμή, αλλά νομίζω ότι ο κύριος Υπουργός μιλάει για δύο τιμές. Μιλάει επίσης και για μία ποσότητα η οποία εξαιρείται, αλλά δεν λέει γι' αυτήν πόσο θα πληρωθεί. Αυτή η ποσότητα όμως δεν είναι αφηρημένη. Αυτή η ποσότητα είναι σε κάποιους παραγωγούς. Ποιες, λοιπόν, είναι αυτές οι ποσότητες; Επιτέλους ξεκαθαρίστε το, γιατί λέτε ότι την Πέμπτη πάτε για σφράγισμα. Για να σφραγίσετε τι; Είναι και το σφράγισμα σε αυτό ή μόνο σε εκείνο που ανακοίνωσε προηγουμένως ο Υπουργός;
Επιπλέον δεν μας είπατε τι θα γίνει με τις αποζημιώσεις για τον παγετό. Αυτό το ξεχάσαμε. Κάτι είπατε για εκτιμήσεις, κάτι είπατε για προκαταβολές. Τι έγινε με αυτό το μεγάλο ζήτημα; Νομίζω ότι τώρα είναι ευκαιρία να μας απαντήσετε επιτέλους για τα δύο αυτά πολύ σημαντικά ζητήματα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε πέντε λεπτά για να κλείσετε την επερώτηση.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, παρακολούθησα με προσοχή τη συζήτηση, ιδιαίτερα δε τις παρατηρήσεις τις οποίες έκανε ο πρώην Πρόεδρος της Νέας Δημοκρατίας, ο κ. Μητσοτάκης. Για άλλη μια φορά όλα αυτά τα οποία είπε, απευθύνονται στη Νέα Δημοκρατία. Διότι εμείς κάνουμε μία σημαντικότατη προσπάθεια για τον εξορθολογισμό της καταβολής των αποζημιώσεων, για την έγκαιρη καταβολή των αποζημιώσεων, για την τιμωρία όλων όσων παραβιάζουν τους κανονισμούς.
Η Νέα Δημοκρατία δυστυχώς είναι ο μόνιμος υπερασπιστής όλων αυτών των φαινομένων τα οποία κατήγγειλε προηγουμένως ο κ. Μητσοτάκης. Ας πάρει θέση, λοιπόν, η Νέα Δημοκρατία και ας καταδικάσει όλες τις προσπάθειες οι οποίες γίνονται μέχρι σήμερα για την παραβίαση του Κοινοτικού Κανονισμού και της Κοινής Υπουργικής Απόφασης που αναφέρεται στο βαμβάκι. Ας καταδικάσει τον Πρόεδρο της Ομοσπονδίας Δημοκρατικών Συλλόγων Καρδίτσας, ο οποίος είναι κορυφαίο κομματικό στέλεχος της Νέας Δημοκρατίας, που προσπάθησε να εισκομίσει στο εκκοκκιστήριο όχι βαμβάκι, αλλά μαρμαρόσκονη!!!
Ας πάρει θέση η Νέα Δημοκρατία. Όχι γενικόλογες καταδίκες, αλλά …
ΕΥΑΓΓΕΛΟΣ ΜΠΑΣΙΑΚΟΣ: Τα στείλαμε στον εισαγγελέα.
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, σας παρακαλώ. 
ΓΕΩΡΓΙΟΣ ΔΡΥΣ (Υπουργός Γεωργίας): Δεύτερον, αναφέρατε ότι "δεν μας είπατε τίποτα για τις αποζημιώσεις των τελευταίων καταστροφών που είχαμε την τελευταία εβδομάδα του Δεκεμβρίου και την πρώτη εβδομάδα του Ιανουαρίου και μάλιστα έχετε καθυστερήσει". Κύριοι συνάδελφοι, λυπάμαι για την τόση άγνοια των κοινοτικών κανονισμών. Σας λέγω και θα σας παραδώσω ένα έγγραφο, το οποίο παρακαλώ να μελετήσετε- ότι τις ίδιες ημέρες όπου εγένοντο οι καταστροφές στην Ελλάδα, εγένοντο και σε δύο άλλες ευρωπαϊκές χώρες, στην Ιταλία και στην Ισπανία. Εμείς καταθέσαμε πλήρες πρόγραμμα στην Κοινότητα στις 28.2.2002. 
ΕΥΑΓΓΕΛΟΣ ΜΠΑΣΙΑΚΟΣ: Για τι ποσοστό; 
ΓΕΩΡΓΙΟΣ ΔΡΥΣ (Υπουργός Γεωργίας): Προηγουμένως στις 18 Ιανουαρίου ο Υπουργός Γεωργίας έθεσε στο Συμβούλιο Υπουργών Γεωργίας αίτημα έγκρισης, για την καταβολή των αποζημιώσεων στους αγρότες εξ αιτίας των απρόβλεπτων και ακραίων φυσικών καταστροφών. Ακούστε, κύριοι συνάδελφοι: Οι Ισπανοί συνάδελφοί μας, που κι αυτοί είχαν σημαντικότατες καταστροφές, κατέθεσαν πρόταση στο Συμβούλιο Υπουργών Γεωργίας στις 19 Μαρτίου του 2002. Ακόμα όμως δεν έχουν καταθέσει το σχετικό αίτημα στην Ευρωπαϊκή Επιτροπή, προς έγκριση. 
ΛΕΩΝΙΔΑΣ ΤΖΑΜΤΖΗΣ: Αυτοί δεν χρωστούν από το 1999. 
ΓΕΩΡΓΙΟΣ ΔΡΥΣ (Υπουργός Γεωργίας): Καταθέτω το έγγραφο στα Πρακτικά. 
(Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΛΕΩΝΙΔΑΣ ΤΖΑΜΤΖΗΣ: Κύριε Υπουργέ, δεν μπορείτε να μας λέτε άλλα εδώ μέσα. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Τζαμτζή, δεν νομίζω ότι σας τιμά αυτή η συμπεριφορά. Έχω αυτή την πολύ συναδελφική παρατήρηση να κάνω για σας. Τίποτε άλλο. 
ΛΕΩΝΙΔΑΣ ΤΖΑΜΤΖΗΣ: Κύριε Υπουργέ …
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή.
ΓΕΩΡΓΙΟΣ ΔΡΥΣ (Υπουργός Γεωργίας): Επειδή μας βλέπουν από την τηλεόραση, δεν νομίζω ότι αποτελείτε παράδειγμα προς μίμηση. Αποτελείτε παράδειγμα …
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ, συνεχίστε.
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Για 100 δισεκατομμύρια δραχμές.
ΓΕΩΡΓΙΟΣ ΔΡΥΣ (Υπουργός Γεωργίας): Απάντησα στο πρώτο σκέλος, που είπατε ότι καθυστερήσαμε να υποβάλουμε το πρόγραμμα. Σας είπα ότι υποβάλλαμε το πρώτο αίτημα στις 18 Ιανουαρίου 2002, δύο εβδομάδες μετά τις καταστροφές και υποβάλλαμε στις 28 Φεβρουαρίου του 2002 στην Επιτροπή το πλήρες πρόγραμμα προς έγκριση. Και οι συνάδελφοί μας, οι Ισπανοί, υπέβαλαν στο Συμβούλιο Υπουργών πρόταση, χωρίς να υποβάλουν στην Επιτροπή πρόγραμμα καταβολής αποζημιώσεων. Αυτό αποδεικνύει ότι εμείς είμαστε πολύ ταχύτεροι όσον αφορά τη διεκδίκηση των αιτημάτων μας από την Ευρωπαϊκή ΄Ενωση.
Το δεύτερο θέμα: Υποβάλαμε στην Ευρωπαϊκή Επιτροπή πρόγραμμα έγκρισης καταβολής αποζημιώσεων 100 δισεκατομμυρίων δραχμών. Και παρακαλώ, κύριε Μπασιάκο, να ζητήσετε….
ΕΥΑΓΓΕΛΟΣ ΜΠΑΣΙΑΚΟΣ: …
ΓΕΩΡΓΙΟΣ ΔΡΥΣ (Υπουργός Γεωργίας): Επαναλαμβάνω, 100 δισεκατομμύρια δραχμές. 
ΕΥΑΓΓΕΛΟΣ ΜΠΑΣΙΑΚΟΣ: …
ΓΕΩΡΓΙΟΣ ΔΡΥΣ (Υπουργός Γεωργίας): Για να ζητάμε έγκριση από την Ευρωπαϊκή Ένωση, νομίζω ότι ως επικεφαλής του αγροτικού τομέα της Νέας Δημοκρατίας πρέπει να ξέρετε ότι δεν αφορά τον ΕΛΓΑ. Νομίζω ότι αυτό το γνωρίζετε. Περιμένουμε την έγκριση της Ευρωπαϊκής Επιτροπής. Ελπίζω ότι αυτή θα έλθει πολύ γρήγορα και αμέσως θα προχωρήσουμε στην καταβολή των αποζημιώσεων. Κάνουμε ό,τι είναι δυνατόν για την έγκαιρη καταβολή των αποζημιώσεων. Δεν πρέπει να αδικείτε τη χώρα μας. Την Κυβέρνηση δεν την αδικείτε, αδικείτε τη Νέα Δημοκρατία με την εικόνα που δίνετε τώρα στον ελληνικό λαό. 
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Δεν δίνετε την καλύτερη εικόνα. 
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Τι ρωτάτε; Ό,τι ήταν να ρωτήσετε, το ρωτήσατε και ο κύριος Υπουργός απαντά σ' αυτά τα οποία ρωτήσατε.
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Δεν τον αφήνετε όμως να απαντήσει. Το καταλαβαίνετε; Συνεχώς τον διακόπτετε.
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Δεν σας συγχωρώ και παρακαλώ να καθίσετε κάτω, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, καθίστε κάτω. 
ΕΥΑΓΓΕΛΟΣ ΜΠΑΣΙΑΚΟΣ: …
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ καθίστε κάτω, κύριε Μπασιάκο. Σας παρακαλώ, καθίστε κάτω. Το καταλαβαίνετε αυτό που σας λέω;
ΕΥΑΓΓΕΛΟΣ ΜΠΑΣΙΑΚΟΣ: ….
ΠΡΟΕΔΡΕΥΩΝ (Παναγιώτης Σγουρίδης): Σας είπα, κύριε Μπασιάκο, ότι είστε γνωστός διακοψίας και προκαλείτε άλλη εικόνα μέσα στην Αίθουσα. Σας παρακαλώ. 
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, νομίζω ότι τόσο ο Υφυπουργός όσο και εγώ απαντήσαμε στο σύνολο των ερωτημάτων που έθεσε η Νέα Δημοκρατία. 
ΠΡΟΕΔΡΕΥΩΝ (Παναγιώτης Σγουρίδης): Στην επόμενη επερώτηση. 
(Θόρυβος στην Αίθουσα)
Κηρύσσεται περαιωμένη η συζήτηση επί της υπ' αριθμόν 38/30.1.2002 επερώτησης που κατετέθη από τους Βουλευτές της Νέας Δημοκρατίας προς τον Υπουργό Γεωργίας σχετικά με τα προβλήματα των αγροτών. 
Έχουν διανεμηθεί τα Πρακτικά της Παρασκευής 8 Μαρτίου 2002 και ερωτάται το Σώμα αν τα επικυρώνει. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 8 Μαρτίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.25΄, λύεται η συνεδρίαση για αύριο ημέρα Τετάρτη 27 Μαρτίου 2002 και ώρα 10.30΄, με αντικείμενο εργασιών του Σώματος νομοθετική εργασία σύμφωνα με την ημερήσια διάταξη που σας έχει διανεμηθεί. 
Λύεται η συνεδρίαση. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ









 


