(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΟΘ’

Τρίτη 5 Φεβρουαρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Α. Διαμαντοπούλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με την ικανοποίηση των αιτημάτων των κτηνοτρόφων του Νομού Ηρακλείου, σελ.
ii. σχετικά με την επίλυση των προβλημάτων στην αγροτική οδοποιία του Δήμου Αγιάσου Λέσβου, σελ.
β) Προς τον Υπουργό Ανάπτυξης σχετικά με την ακρίβεια στην αγορά και τα μέτρα καταπολέμησής της, σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του Νοσοκομείου «Ο ‘Αγιος Ανδρέας» στην Πάτρα, σελ.
δ) Προς τον Υπουργό Μεταφορών και Επικοινωνιών, σχετικά με τη σημερινή δραστηριότητα των «Μακεδονικών Αερογραμμών», σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Εθνικής ‘Αμυνας: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής ‘Αμυνας και άλλες διατάξεις», σελ.
2. Αποχώρηση της Κοινοβουλευτικής Ομάδας του Λαϊκού Ορθόδοξου Συναγερμού από τη συζήτηση  του σχεδίου νόμου του Υπουργείου Εθνικής ‘Αμυνας, σελ.

ΟΜΙΛΗΤΕΣ
Α. Επί των αναφορών και ερωτήσεων:
ΑΙΒΑΛΙΩΤΗΣ Κ., σελ.
ΒΛΑΧΟΣ Γ., σελ΄.
ΚΙΛΤΙΔΗΣ Κ., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΣΚΟΠΕΛΙΤΗΣ Σ., σελ.
ΣΚΟΥΛΑΣ Ι., σελ.
ΣΟΥΡΛΑΣ Γ., σελ.
ΧΑΤΖΗΔΑΚΗΣ Κ., σελ.

Β. Επί του σχεδίου νόμου του Υπουργείου Εθνικής ‘Αμυνας:
ΑΛΥΣΑΝΔΡΑΚΗΣ Κ., σελ.
ΓΕΙΤΟΝΑΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΑΡΧΙΜΑΚΗΣ Μ., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΟΥΣΟY-ΜΠΙΝΟΠΟΥΛΟΥ Α., σελ.
ΜΕΙΜΑΡΑΚΗΣ Ε., σελ.
ΜΠΑΝΙΑΣ Ι., σελ.
ΜΠΕΓΛΙΤΗΣ Π., σελ.
ΟΙΚΟΝΟΜΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Γ., σελ.
ΠΑΤΡΙΑΝΑΚΟΥ Φ., σελ.
ΠΑΥΛΙΔΗΣ Α., σελ.
ΡΕΓΚΟΥΖΑΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΦΛΩΡΙΝΗΣ Α., σελ.
ΦΟΥΝΤΟΥΚΙΔΟΥ Π., σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΟΘ΄
      Τρίτη 5 Φεβρουαρίου 2008
      Αθήνα, σήμερα στις 5 Φεβρουαρίου 2008, ημέρα Τρίτη και ώρα 18.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αστέριο Ροντούλη, Βουλευτή Λαρίσης, τα ακόλουθα:
      1) Ο Βουλευτής Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσε αναφορά με την οποία ο Δήμαρχος Μανταμάδου Λέσβου ζητεί τη χρηματοδότηση του δήμου του για την αγορά κτίσματος και τη μετατροπή του σε πολιτιστικό κέντρο.
      2) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ο Δήμος Μακρακώμης Φθιώτιδας ζητεί την ασφαλτόστρωση του επαρχιακού δρόμου Μακρακώμης - Φτελιάς Φθιώτιδας.
      3) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  η Γ.Ε.Ο.Κ. Α.Ε. Ψυγεία - Διαλογητήρια Καστοριάς αναφέρεται στα προβλήματα που αντιμετωπίζουν οι αγρότες του Νομού Καστοριάς.
      4) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Περιφερειακό Τμήμα Αχαΐας της Επιστημονικής ΄Ενωσης Τεχνολογικής Εκπαίδευσης Μηχανικών ζητεί την κατασκευή έργων στο νέο λιμένα Πατρών Αχαΐας, για την αποσυμφόρηση του κυκλοφοριακού προβλήματος.
      5) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  Σύλλογοι Γονέων και Κηδεμόνων και υπό ίδρυση Σύλλογοι Ειδικών Δημοτικών Σχολείων Πατρών Αχαΐας ζητούν την άμεση κάλυψη των κενών θέσεων του ειδικού εκπαιδευτικού προσωπικού που απαιτείται για την εύρυθμη λειτουργία των ειδικών σχολείων των Πατρών Αχαΐας.
      6) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Αρχαίας Κορίνθου ζητεί την ανέγερση νέου σύγχρονου κτιρίου, για τη στέγαση του σχολείου.
      7) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Νομαρχιακό Συμβούλιο και ο Νομάρχης Ηλείας ζητούν να καταβληθεί η έκτακτη οικονομική ενίσχυση  σε όλους τους συνταξιούχους που διαμένουν μόνιμα σε πυρόπληκτες περιοχές του Νομού Ηλείας.
      8) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  αγρότες του Νομού Πιερίας ζητούν να τους χορηγηθούν δικαιώματα καλλιέργειας.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Λεύκης Λασιθίου ζητεί τη διατήρηση, επάνδρωση και αναβάθμιση του Αστυνομικού Σταθμού  Χανδρά.
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος  Σητείας ζητεί την άμεση έγκριση της πολεοδομικής μελέτης του Σχεδίου Πόλης Περιοχής «ΚΟΛΟΝΕΛΟ».
      11) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία εκπαιδευτικοί ζητούν την υλοποίηση της υπουργικής  απόφασης για απόσπαση διάρκειας πέντε ετών στα ευρωπαϊκά σχολεία Βρυξελλών, Λουξεμβούργου και Μονάχου.
      12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Βασίλειος Αλεξίου ζητεί την επίσπευση των διαδικασιών αποζημίωσης των αγροτικών καλλιεργειών από τον ΕΛ.Γ.Α..
      13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Φοιτητικός Σύλλογος του Παιδαγωγικού Τμήματος Ειδικής Αγωγής του Πανεπιστημίου Θεσσαλίας. ζητεί να χορηγηθεί στους αποφοίτους του τμήματος ειδικής αγωγής κωδικός πανεπιστημιακής εκπαίδευσης.
      14) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Αγροτικός Διαδημοτικός Σύλλογος Βόρειας Φθιώτιδας ζητεί την επανεξέταση των όρων επιδότησης της καλλιέργειας της βιομηχανικής πατάτας για τους αγρότες της περιοχής του.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία υποστράτηγοι ε.α. ζητούν να τους χορηγηθεί ο αποστρατευτικός βαθμός του αντιστρατήγου ε.α..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 3273/13.12.07 και 3278/13.12.07 ερωτήσεις του Βουλευτή κ. Κυριάκου Βελόπουλου δόθηκε με το υπ’ αριθμ. 7017/4/7704 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Κ. Βελόπουλος, σε ό,τι μας αφορούν, σας γνωρίζουμε ότι το ευρύτερο και διεθνών διαστάσεων κοινωνικό φαινόμενο των ναρκωτικών, συνιστά μία από τις ιδιαίτερα σοβαρές απειλές που τίθενται σήμερα στα κράτη, στις κυβερνήσεις τους, στις κοινωνίες και τους πολίτες τους. Οι πολλές διαστάσεις του (καλλιέργεια, παραγωγή, παρασκευή, διαμετακόμιση, διακίνηση, διάθεση, χρήση, νοσηρότητα, εγκληματικότητα) προσβάλλουν βάναυσα την ανθρώπινη ζωή και αξιοπρέπεια, την κοινωνική συνοχή, τα ανθρώπινα δικαιώματα, το Κράτος Δικαίου και υπονομεύουν τις προσπάθειες για την κοινωνική πρόοδο.
      Για εμάς στο Υπουργείο Εσωτερικών, ο αγώνας εναντίον των ναρκωτικών είναι διαρκής και ασυνθηκολόγητος. Χωρίς «έλεος» για τους εμπόρους!
      Στο πλαίσιο αυτό η αντιμετώπιση του φαινομένου των ναρκωτικών, το οποίο έχει θέσει σε συναγερμό όλες τις πολιτισμένες χώρες και έχει προβληματίσει σοβαρά την Ελληνική Πολιτεία και Κοινωνία, και η προστασία των πολιτών και κυρίως της νεολαίας από αυτό αποτελεί, για το Υπουργείο μας, στόχο πρώτης προτεραιότητας. Για την επίτευξη του στόχου αυτού καταβάλλουμε κάθε δυνατή προσπάθεια με ιδιαίτερη ευαισθησία και υπευθυνότητα, σε συνεργασία με τα συναρμόδια Υπουργεία και άλλους φορείς, εξαντλούμε όλα τα μέσα σε εθνικό επίπεδο και αξιοποιούμε στο έπακρο τη διεθνή συνεργασία.
      Τα έντονα μέτρα που λαμβάνουν οι Υπηρεσίες μας αφορούν, κυρίως, την πρόληψη, αλλά και την καταστολή του φαινομένου των ναρκωτικών, την εφαρμογή της ισχύουσας νομοθεσίας με αυστηρότητα και χωρίς παρεκκλίσεις, καθώς και την εξάλειψη των κοινωνικών συνεπειών που προκαλεί αυτό. Ιδιαίτερη όμως βαρύτητα δίνουμε στον τομέα της πρόληψης, ενώ στον τομέα της καταστολής κύρια εmδίωξη των Υπηρεσιών μας είναι ο εντοπισμός και η σύλληψη των εμπόρων ναρκωτικών, ημεδαπών και αλλοδαπών.
      Περαιτέρω, βάσει της νέας πολιτικής, από τις αρμόδιες Υπηρεσίες μας καταρτίσθηκε νέο Ειδικό Σχέδιο Δράσης κατά των Ναρκωτικών (2005-2008), στα πλαίσια του Εθνικού Σχεδίου, της Ευρωπαϊκής Στρατηγικής για τα ναρκωτικά (2005-2012) και των Σχεδίων Δράσης της Ευρωπαϊκής Ένωσης για την καταπολέμηση των ναρκωτικών (2005-2008), το οποίο θα αποτελέσει τον κύριο άξονα όλων των προσπαθειών μας.
      Στο πλαίσιο αυτό υλοποιούνται περιφερειακά σχέδια δράσης κατά των ναρκωτικών, σύμφωνα με τα οποία οι αρμόδιες Υπηρεσίες κάθε νομού και φυσικά του νομού Θεσσαλονίκης, αποτυπώνουν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου, σύμφωνα με τις πληροφορίες τους, γίνεται διακίνηση ναρκωτικών ουσιών, ιδίως σε καταστήματα (μπαρ, καφετέριες, καφενεία), πλατείες, δρόμους, αλσύλλια, πάρκα, σχολικά συγκροτήματα, φροντιστήρια, χώρους άθλησης κ.λπ., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοπικό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κ.λπ.).
      Οι αρμόδιες Υπηρεσίες μας, συνεργάζονται στενά τόσο με τις Υπηρεσίες Προστασίας Ανηλίκων ώστε να διερευνούν σε βάθος τις υποθέσεις ναρκωτικών στις οποίες εμπλέκονται ανήλικοι, όσο και με τις Υπηρεσίες Δίωξης Ηλεκτρονικού Εγκλήματος όπως και την Ειδική Επιτροπή για το «ξέπλυμα» χρήματος, με σκοπό την καταπολέμηση του οργανωμένου εγκλήματος και της νομιμοποίησης εσόδων από το εμπόριο ναρκωτικών.
      Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται και από τη δράση των Υπηρεσιών Συνοριακής Φύλαξης και Δίωξης Λαθρομετανάστευσης, των πεζών και εποχούμενων περιπολιών, των Ομάδων Πρόληψης και Καταστολής της Εγκληματικότητας (Ο.Π.Κ.Ε.), καθώς και των αστυνομικών σκύλων ανίχνευσης ναρκωτικών ουσιών, ενώ στα πλαίσια της αναδιοργάνωσης των περιφερειακών αστυνομικών Υπηρεσιών που προωθούμε θα ιδρυθούν Τμήματα Δίωξης Ναρκωτικών σε κάθε πρωτεύουσα νομού. Επίσης, σημαντική είναι και η συμβολή των εναέριων μέσων του Σώματος, για την από αέρος εξερεύνηση περιοχών. Το πρόγραμμα από αέρος εξερεύνηση ς με ελικόπτερα της Αστυνομίας, δύσβατων και ύποπτων περιοχών καλλιέργειας ινδικής κάνναβης βρίσκεται σε πλήρη εξέλιξη με θετικά, μέχρι σήμερα, αποτελέσματα.
      Ειδικότερα, το σοβαρό θέμα της προστασίας των ανηλίκων από τη χρήση ναρκωτικών ουσιών αποτελεί για το Υπουργείο μας και τις αστυνομικές Υπηρεσίες θέμα εξέχουσας σημασίας και προτεραιότητας, το οποίο παρακολουθούμε με ιδιαίτερη ευαισθησία και προσοχή. Για το λόγο αυτό, μετά από σαφείς εντολές και οδηγίες που δόθηκαν στις περιφερειακές μας Υπηρεσίες και φυσικά αυτές της Θεσσαλονίκης, πρέπει να ληφθούν συγκεκριμένα μέτρα, στα οποία συγκαταλέγονται:
      Η εμφανής αστυνόμευση με τη διάθεση πεζών και εποχούμενων περιπολιών, καθώς και του αστυνομικού της γειτονιάς, για διαρκή εmτήρηση των σχολείων, ώστε να αποτρέπεται η παρoυσία διακινητών ναρκωτικών, τοξικομανών και λοιπών υπόπτων ατόμων και να προλαμβάνονται φθορές ή άλλες παράνομες ενέργειες στα σχολικά κτίρια.
      Η επιτήρηση πλατειών, φροντιστηρίων, αθλητικών και λοιπών χώρων, στους οποίους σπουδάζουν, αθλούνται, διασκεδάζουν και γενικότερα συχνάζουν οι νέοι.
      Η διενέργεια ελέγχων σε καταστήματα υγειονομικού ενδιαφέροντος, στα κυλικεία, στα καταστήματα που ευρίσκονται πλησίον των σχολείων και γενικά στα καταστήματα που συχνάζουν οι νέοι, ιδιαίτερα για την αποτροπή διάθεσης αλκοόλ στους ανηλίκους, δεδομένου ότι αυτό συνδέεται άμεσα με τη χρήση ναρκωτικών ουσιών.
      Η συνεργασία των διοικητών των τοπικών αστυνομικών Υπηρεσιών με διευθυντές και καθηγητές σχολείων, συλλόγους γονέων και κηδεμόνων και μαθητικά συμβούλια, καθώς και με περιοίκους και την τοπική αυτοδιοίκηση.
      Η διασφάλιση της ασφαλούς διαμονής και ψυχαγωγίας των μαθητών που πραγματοποιούν σχολικές εκδρομές, με τη διενέργεια συστηματικών ελέγχων σε ξενοδοχεία και λοιπά καταλύματα, τουριστικά γραφεία, λεωφορεία και κέντρα ψυχαγωγίας.
      Η διερεύνηση σε βάθος των υποθέσεων ναρκωτικών, στις οποίες εμπλέκονται ανήλικοι.  Η εκπαίδευση των αστυνομικών σε θέματα πρόληψης και ενημέρωσή τους για το περιεχόμενο της «Σύμβασης για τα δικαιώματα του παιδιού» και
      Η ενημέρωση των νέων από κατάλληλους αξιωματικούς με διαλέξεις και σεμινάρια σε σχολεία και άλλους φορείς, για θέματα σχετικά με τα ναρκωτικά και τον αλκοολισμό, τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ) και τους τρόπους προστασίας τους από αυτά.
      Επιπρόσθετα στην περιοχή του νομού Θεσσαλονίκης, πέραν των ανωτέρω δράσεων, με τις διατάξεις του π.δ. 48/2006 πραγματοποιήθηκαν ουσιαστικές παρεμβάσεις στη διαρθρωτική δομή των Υπηρεσιών της Γενικής Αστυνομικής Διεύθυνσης, προκειμένου να ενισχυθεί περαιτέρω η αποτελεσματικότητα και η επιχειρησιακή τους δυνατότητα. Σε συνδυασμό δε με την σημαντική ενίσχυση σε προσωπικό των Υπηρεσιών της αλλά και τη βελτιστοποίηση των δυνατοτήτων της Αστυνομίας που καθημερινά επιδιώκουμε αναμένουμε θετικότερα αποτελέσματα στην αντιμετώπιση της μάστιγας των ναρκωτικών, συνυπολογιζόμενου και του γεγονότος της πρόσφατης έναρξης λειτουργίας δύο (2) νέων Τμημάτων Δίωξης Ναρκωτικών στην Ανατολική και Δυτική Θεσσαλονίκη.
      Τέλος πρέπει να σημειώσουμε ότι η αντιμετώπιση του όλου θέματος της διακίνησης και της χρήσης των ναρκωτικών, το οποίο εντάσσεται στα σοβαρότατα κοινωνικά προβλήματα, είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας σε αρμονική συνεργασία με τους αρμόδιους φορείς και παράγοντες (πολίτες, τοmκή αυτοδιοίκηση, εκπαιδευτική κοινότητα, συλλόγους, κοινωνικές Υπηρεσίες κ.λπ.), δεδομένου ότι οι προσπάθειες πρέπει να επικεντρώνονται κυρίως της τομείς της ενημέρωσης και της πρόληψης.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      2. Στην με αριθμό 2637/29.11.07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Γ.Π.155813/31.12.07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2637/29-11-2007 ερώτηση που κατατέθηκε στη Βουλή από τη Βουλευτή κ. Χρύσα Αράπογλου με θέμα «σε παραλυσία η Δημόσια Υγεία», σας πληροφορούμε τα εξής:
      Πρωταρχική μέριμνα του ΥΥΚΑ είναι η ρύθμιση των εργασιακών σχέσεων του στελεχιακού δυναμικού του ΕΣΥ, μια διαδικασία που έχει ξεκινήσει πριν από πολλούς μήνες και συνεχίζεται.
      Υπολογίζουμε, να έχουμε συμφωνήσει ένα κείμενο κλαδικής συμφωνίας με την ΟΕΝΓΕ, με το οποίο θα μπορέσουμε να προσαρμόζουμε σταδιακά το σύστημα, χωρίς να υπάρχει ασυμβατότητα με το κοινοτικό και με το εθνικό δίκαιο (Προεδρικό Διάταγμα) και κατ' επέκταση να μην χρειάζεται και νέα παράταση για την εφαρμογή του σχετικού διατάγματος.
      Καλύπτουμε με τον τρόπο αυτό κενά και αδράνεια ετών, καθώς ήδη από το 1993 ήταν γνωστή η υποχρέωσή μας να προσαρμοστούμε στα νέα αυτά δεδομένα.
      Οι ρυθμίσεις μας εγγυώνται στο ακέραιο τις αποδοχές των ιατρών, αποτρέπουν την ελαστικοποίηση του ωραρίου και των εργασιακών σχέσεων και προβλέπουν την υιοθέτηση μιας σειράς ρηξικέλευθων μέτρων, όπως η χορήγηση ημερανάπαυσης (ρεπό) μετά από εφημερία και ο επαναπροσδιορισμός του πρωινού τακτικού ωραρίου, από 8ωρο σε 7ωρο, που σε συνδυασμό με την πρόσληψη των 4500 ακόμα ιατρών, θα επιτρέψουν την προσαρμογή μας στα προβλεπόμενα από το κοινοτικό και το εθνικό δίκαιο, συμβάλλοντας σ' ένα νέο εργασιακό περιβάλλον για τους νοσοκομειακούς γιατρούς.
      Όσον αφορά το οργανόγραμμα του Νοσοκομείου «ΠΑΠΑΓΕΩΡΓιΟΥ» σας γνωρίζουμε ότι έχει ξεκινήσει η έκδοση του Σχεδίου Τροποποίησης του εσωτερικού κανονισμού λειτουργίας του Νοσοκομείου το οποίο βρίσκεται σε εξέλιξη.
      Ο Υπουργός
      ΔΗΜΗΤΡΗΣ ΑΒΡΑΜΟΠΟΥΛΟΣ»
      3. Στην με αριθμό 1842/13-11-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 305/30-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
      Το Υπουργείο Αγροτικής Ανάπτυξης & Τροφίμων συνεργάζεται αφ’ ενός με τις αρμόδιες υπηρεσίες της Ευρωπαϊκής Ένωσης και των Κρατών-Μελών της και αφ’ ετέρου με τις Ελληνικές αρχές που εμπλέκονται στους ελέγχους, ώστε να προστατεύονται αποτελεσματικά τα προϊόντα ΠΟΠ και ΠΓΈ και ιδιαίτερα η ΦΕΤΑ.
      Με αφορμή την υποβολή από γερμανική επιχείρηση αίτησης καταχώρισης κοινοτικού σήματος στις αρμόδιες υπηρεσίες της Πολωνίας, η οποία περιήλθε σε γνώση μας πρόσφατα και το οποίο παραπλανητικά παραπέμπει στην ονομασία «ΦΕΤΑ», εστάλη έγγραφο από πλευράς των Υπηρεσιών του Υπουργείου Αγροτικής Ανάπτυξης & Τροφίμων προς το Υπουργείο Εξωτερικών, προκειμένου να ενημερωθούν οι πρεσβείες μας στο εξωτερικό για την αντιμετώπιση παρόμοιων περιστατικών. Στη συνέχεια, την 31η Ιουλίου 2007 εστάλη από το Υπουργείο Εξωτερικών το αριθμ. Φ.300/ΕΛΑΙΟΛ/ΑΣ 161 έγγραφο, με το οποίο ενημερώθηκαν όλες οι πρεσβείες μας, σχετικά με το καθεστώς προστασίας της ονομασίας «ΦΕΤΑ» και ζητήθηκε να κοινοποιούνται στο εξής στην αρμόδια υπηρεσία του Υπουργείου Αγροτικής Ανάπτυξης & Τροφίμων τυχόν περιστατικά καταχρηστικής χρησιμοποίησης της εν λόγω ονομασίας.
      Επιπλέον και μετά τη λήξη (15-10-2007) της μεταβατικής περιόδου χρήσης της ονομασίας «ΦΕΤΑ» για τυριά που παράγονται σε Κοινοτικές επιχειρήσεις (εκτός Ελλάδας), εστάλη έγγραφο του Υπουργείου Αγροτικής Ανάπτυξης & Τροφίμων προς τις πρεσβείες μας στις Κοινοτικές Χώρες με το οποίο ζητήθηκε η διενέργεια ελέγχου αγοράς από πλευράς των γραφείων Οικονομικών και Εμπορικών Υποθέσεων (ΟΕΥ), προκειμένου να διαπιστωθεί η συμμόρφωση των επιχειρήσεων που εδρεύουν σε κοινοτικό έδαφος, με τη σχετική Κοινοτική νομοθεσία. Σε κάθε περίπτωση διαπίστωσης παραβάσεων της κοινοτικής νομοθεσίας σχετικά με το θέμα, το Υπουργείο Αγροτικής Ανάπτυξης & Τροφίμων σκοπεύει να αντιδράσει αναλόγως.
      Τέλος η αρμόδια Δ/νση Βιολογικής Γεωργίας του Υπουργείου Αγροτικής Ανάπτυξης & Τροφίμων ενημερώνει τους συλλογικούς φορείς παραγωγών Φέτας, προκειμένου να προβούν από την πλευρά τους σε κάθε νόμιμη ενέργεια και συνεργάζεται με τα γραφεία ΟΕΥ καθώς και τις αρμόδιες για τα εμπορικά σήματα υπηρεσίες της Γενικής Γραμματείας Εμπορίου, ώστε να αντιμετωπιστεί συνολικά το θέμα των παραπλανητικών σημάτων, που επιχειρούν να εκμεταλλευτούν τη φήμη της ονομασίας «ΦΕΤΑ».
      Από τον Ιούνιο του 2006, που ο Οργανισμός Πιστοποίησης & Επίβλεψης Γεωργικών Προϊόντων (Ο.Π.Ε.Γ.Ε.Π.), έχει αναλάβει τον έλεγχο και την πιστοποίηση των Προϊόντων Ονομασίας Προέλευσης (Π.Ο.Π.) και των Προϊόντων Γεωγραφικής Ένδειξης (Π.Γ.Ε.), μέχρι σήμερα, ειδικά για τη «ΦΕΤΑ Π.Ο.Π.» ισχύουν τα εξής:
      - 292 επιχειρήσεις έχουν καταθέσει στον Ο.Π.Ε.ΓΕ.Π αιτήσεις ένταξης στο Σύστημα Πιστοποίησης και Ελέγχου.
      - Έχουν πραγματοποιηθεί έλεγχοι σε 252 εξ αυτών. 
      - Απεχώρησαν 12 επιχειρήσεις.
      - 21 επιχειρήσεις δεν πληρούν όλες τις προϋποθέσεις νόμιμης λειτουργίας.
      - Έχουν ενταχθεί στο Σύστημα Πιστοποίησης και Ελέγχου 110 επιχειρήσεις.
      Η διαδικασία βρίσκεται σε εξέλιξη για 133 επιχειρήσεις, ενώ κατέθεσαν αίτηση για πρώτη φορά και για τη νέα γαλακτοκομική περίοδο 7 επιχειρήσεις.
      Για να διατηρήσουμε την κατοχύρωση της φέτας, ως ελληνικό προϊόν Προστατευόμενης Ονομασίας Προέλευσης (ΠΟΠ), αλλά και για να αξιοποιήσουμε την αποκλειστικότητα διάθεσης του προϊόντος στην ευρωπαϊκή και διεθνή αγορά, βασική προϋπόθεση είναι η αυστηρή τήρηση των όρων και των προδιαγραφών παραγωγής, μεταποίησης, συσκευασίας, εμπορίας και επισήμανσης, από όλους τους εμπλεκόμενους: Παραγωγούς γάλακτος, τυροκόμους, συσκευαστές, διακινητές, εμπόρους.
      Ο Ο.Π.Ε.ΓΕ.Π στο πλαίσιο των αρμοδιοτήτων του:
      - Ελέγχει και διασφαλίζει ότι προϊόντα που τίθενται στην αγορά και φέρουν την καταχωρημένη ονομασία «ΦΕΤΑ Π.Ο.Π.», συμμορφώνονται προς τις απαιτήσεις της κείμενης κοινοτικής και εθνικής νομοθεσίας.
      - Πιστοποιεί τα εν λόγω προϊόντα και χορηγεί την άδεια χρήσης της ενδείξεως, του κοινοτικού συμβόλου και της σήμανσης πιστοποίησης του Ο.Π.Ε.ΓΕ.Π.
      - Ελέγχει στα σημεία χονδρικής και λιανικής πώλησης ή και διάθεσης, την ορθή χρήση της ενδείξεως «Π.Ο.Π», του κοινοτικού συμβόλου καθώς και της σήμανσης πιστοποίησης.
      - Εγκρίνει τα αιτήματα ενδιαφερομένων για την παραγωγή και τοποθέτηση στην αγορά «ΦΕΤΑΣ Π.Ο.Π.».
      - Ενημερώνει το Υπουργείο Αγροτικής Ανάπτυξης και Τροφίμων για τα αποτελέσματα των ελέγχων του, καθώς και τα μέτρα που έλαβε κατά τη διενέργεια αυτών.
      Στο Μητρώο Δικαιούχων Χρήσης Ενδείξεων Π.Ο.Π. και Π.Γ.Ε. που τηρείται στον Ο.Π.Ε.ΓΕ.Π καταχωρούνται τα στοιχεία και η έδρα των ενταγμένων στο Σύστημα Ελέγχου και Πιστοποίησης επιχειρήσεων, καθώς και η ημερομηνία έγκρισης, ανανέωσης ή και ανάκλησης του πιστοποιητικού. Η πρόσβαση στο Μητρώο είναι ελεύθερη σε κάθε ενδιαφερόμενο στην ηλεκτρονική διεύθυνση www.agrocert.gr .
      Ο Υφυπουργός
      Κ. ΚΙΛΤΙΔΗΣ»
      4. Στην με αριθμό 3733/28-2-08 ερώτηση του Βουλευτή κ. Σπυρίδωνα –Άδωνι Γεωργιάδη δόθηκε με το υπ’ αριθμ. Β-60/21-1-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτηση - με αριθμό πρωτ. 3733/ 28-02-08 που κατέθεσε στη Βουλή ο Βουλευτής Γεωργιάδης Σπυρίδων-Άδωνις, θέτουμε υπόψη σας τα εξής:
      1. Σύμφωνα με το άρθρο 2 του Ν. 3446/2006 (ΦΕΚ 49 Α΄) ο έλεγχος εφαρμογής της κείμενης νομοθεσίας για την κυκλοφορία των ελληνικών και αλλοδαπών φορτηγών αυτοκινήτων ιδιωτικής και δημοσίας χρήσης και τις διενεργούμενες με αυτά μεταφορές καθώς και η επιβολή προστίμων ανατίθεται στην Υπηρεσία Ειδικών Ελέγχων (ΥΠ.Ε.Ε.), στις Λιμενικές και Τελωνειακές Αρχές, στις Αστυνομικές Αρχές και στα Μικτά Κλιμάκια Ελέγχου.
      Σύμφωνα με τις διατάξεις της παραγράφου 5 του άρθρου 1 του Ν. 3446/2006 (ΦΕΚ 49 Α΄) ο έλεγχος των Μικτών Κλιμακίων Ελέγχου των ΝΑ ασκείται σε κάθε σημείο της περιοχής αρμοδιότητας της οικείας Νομαρχιακής Αυτοδιοίκησης ακόμη και στους λιμένες και πλησίον των συνοριακών σταθμών, καθόλη τη διάρκεια του εικοσιτετραώρου, ακόμη και τις αργίες. Αποτελεί, συνεπώς, ευθύνη της κάθε Νομαρχιακής Αυτοδιοίκησης η ως άνω λειτουργία των Κλιμακίων Ελέγχου.
      Με την αριθμ. πρωτ. Γ5/οικ28597/2256/14-5-2007 εγκύκλιο του ΥΠ.Μ.Ε. εδόθησαν οδηγίες προς τα Μικτά Κλιμάκια Ελέγχου για την εντατικοποίηση των διενεργούμενων ελέγχων στο πλαίσιο εφαρμογής των διατάξεων του Ν. 3446/2006, ΟΙ οποίοι πρέπει να είναι συνεχείς, ουσιαστικοί και συστηματικοί.
      2. Επίσης, ο οδικός τεχνικός έλεγχος, για τη διαπίστωση των παραλείψεων και ελαττωμάτων που τυχόν παρουσιάζουν τα κυκλοφορούντα στην χώρα μας βαρέα οχήματα, γίνεται ανεξαρτήτως της εθνικότητας των οδηγών ή της χώρας ταξινόμησης των οχημάτων και περιλαμβάνει τα συστήματα των οχημάτων που αναφέρονται στο Παράρτημα 1 της αριθμ. Φ2/55009/4626/2000 (ΦΕΚ 1028 Β΄) Κ.Υ.Α. των Υπουργών Οικονομίας και Οικονομικών και Μεταφορών και Επικοινωνιών (προσαρμογή της Ελληνικής Νομοθεσίας προς τις διατάξεις της Οδηγίας 2000/30/ΕΚ σχετικά με τον οδικό τεχνικό έλεγχο των οχημάτων επαγγελματικής χρήσης που κυκλοφορούν στην Κοινότητα), όπως τροποποιήθηκε με την αριθμ. 32397/3517 (ΦΕΚ Β΄ 303/11-2-2004) ΚΥΑ (προσαρμογή της Ελληνικής Νομοθεσίας προς τις διατάξεις της οδηγίας 2003/26/Εκ).
      3. Με κοινό στόχο την βελτίωση της Οδικής Ασφάλειας, έχει γίνει έγγραφη επικοινωνία με το Υ.ΠΕ.ΧΩ.ΔΕ σχετικά με την ανάγκη δημιουργίας κατάλληλων χώρων στο οδικό μας δίκτυο για την πραγματοποίηση των προβλεπομένων ελέγχων. Για τη σχετική μελέτη και ανάπτυξη των Σταθμών Ελέγχου Βαρέων Οχημάτων στο Εθνικό οδικό δίκτυο , θα απαντήσει , ως αρμόδιο, το συνερωτώμενο Υπ.ΠΕ.ΧΩ.Δ.Ε.
      4. Τέλος, πληροφορούμε ότι το Υπ.Μ.Ε. πρόκειται να προμηθευτεί μέσω της Γεν. Γραμματείας Προμηθειών του Υπ. Ανάπτυξης κινητές μονάδες τεχνικού ελέγχου (ΚΤΕΟ) βαρέων οχημάτων. Η σχετική διαγωνιστική διαδικασία βρίσκεται στο στάδιο ολοκλήρωσης.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      5. Στην με αριθμό 4110/9-1-08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 3560/ΙΗ/21-1-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4110/9-1-08, την οποία κατέθεσε ο Βουλευτής κ. Δημήτρης Κουσελάς σχετικά με την ένταξη στο Μηχανογραφικό Δελτίο του Φεβρουαρίου 2008 του νέου Τμήματος Λογοθεραπείας και των προταθεισών μετονομασιών Τμημάτων του ΤΕΙ Καλαμάτας καθώς και την ενίσχυση και αναβάθμιση του εν λόγω ΤΕΙ, σας γνωρίζουμε τα ακόλουθα:
      Ι. Για την ίδρυση νέου Τμήματος Τ.Ε.Ι. σύμφωνα με τον ιδρυτικό νόμο των Τ.Ε.Ι. 1404/1983 (ΦΕΚ 173 Α΄), όπως συμπληρώθηκε με το Ν.3549/2007 (ΦΕΚ 69 Α΄), και σύμφωνα με τα νέα κριτήρια που το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε.) έχει ορίσει στην από 7/16-5-2007 συνεδρίαση της Ολομέλειάς του, απαιτείται υποβολή πλήρους και τεκμηριωμένης πρότασης από τις Συνελεύσεις των ιδίων των Ιδρυμάτων. Η εν λόγω πρόταση θα πρέπει να περιλαμβάνει α) ειδικές μελέτες σκοπιμότητας και βιωσιμότητας, β) οικονομοτεχνική μελέτη και γ) ειδικότερα στοιχεία όπως την εκτίμηση του κόστους λειτουργίας, τη δυνατότητα προσφοράς κτιριακών εγκαταστάσεων από τις τοπικές κοινωνίες, τις επαγγελματικές δραστηριότητες και προοπτικές των πτυχιούχων του προτεινόμενου Τμήματος, καθώς και κάθε άλλη πληροφορία που μπορεί να την ενισχύει
      Εφόσον οι προτάσεις πληρούν τα απαιτούμενα από το Νόμο ανωτέρω κριτήρια, εισάγονται για γνωμοδότηση στο αρμόδιο Τμήμα του Εθνικού Συμβουλίου Παιδείας (Ε.ΣΥ.Π.), το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε.), από το οποίο εξετάζονται και αξιολογούνται. Μετά τη θετική γνωμοδότηση του Σ.Α.Τ.Ε. για την ίδρυση και λειτουργία του νέου Τμήματος, απαιτείται η έκδοση Προεδρικού Διατάγματος, το οποίο συνυπογράφουν οι Υπουργοί Εσωτερικών, Οικονομίας και Οικονομικών και Εθνικής Παιδείας και Θρησκευμάτων και τη νομιμότητα του οποίου επεξεργάζεται το Συμβούλιο της Επικρατείας (ΣτΕ).
      Όσον αφορά στο Τ.Ε.Ι. Καλαμάτας, το Σ.Α.Τ.Ε., στην από 6/2-2-2007 και εν συνεχεία στην από 8/6-6-2007 συνεδρίαση της Ολομέλειάς του, γνωμοδότησε θετικά για την ίδρυση Σχολής Επαγγελμάτων Υγείας - Πρόνοιας (Σ.Ε.Υ.Π.) και για την ίδρυση Τμήματος Λογοθεραπείας και Τμήματος Ακτινολογίας - Ραδιολογίας, καθώς επίσης και για τις μετονομασίες δύο Τμημάτων του Τ.Ε.Ι. Καλαμάτας, συγκεκριμένα, του Τμήματος Θερμοκηπιακών Καλλιεργειών και Ανθοκομίας σε Τμήμα Βιολογικών Θερμοκηπιακών Καλλιεργειών και Ανθοκομίας και του Τμήματος Τεχνολογίας Γεωργικών Προϊόντων σε Τμήμα Τεχνολογίας Τροφίμων. Οι εν λόγω γνωμοδοτήσεις εξετάζονται από το ΥΠ.Ε.Π.Θ..
      ΙΙ. Όσον αφορά τις αλλαγές στα Μηχανογραφικά Δελτία των υποψηφίων για εισαγωγή το ακαδημαϊκό έτος 2008-2009, σας γνωρίζουμε ότι αυτές θα ανακοινωθούν άμεσα.
      ΙΙΙ. Σχετικά με την περαιτέρω ενίσχυση και προκειμένου να αντιμετωπιστούν προβλήματα που προέκυψαν λόγω μη επαρκούς χρηματοδότησης των Τ.Ε.Ι., το ΥΠ.Ε.Π.Θ. προχώρησε σε διαδοχικές έκτακτες χρηματοδοτήσεις και σε αύξηση των προϋπολογισμών των Τ.Ε.Ι., με αποτέλεσμα η χρηματοδότηση των ιδρυμάτων μέσα στα τελευταία χρόνια να αυξηθεί κατά 50%.
      Ειδικότερα, για το Τ.Ε.Ι. Καλαμάτας, κατά το οικονομικό έτος 2007, η κρατική επιχορήγηση ανήλθε σε ποσό 1.070.000 ευρώ για δαπάνες σίτισης των σπουδαστών και 3.950.000 ευρώ για λειτουργικές δαπάνες.
      Τέλος, μέσω της αύξησης του αριθμού των εισακτέων στα περιφερειακά Ιδρύματα και της μείωσης του αριθμού των εισακτέων στα κεντρικά Ιδρύματα, έγινε προσπάθεια να ενισχυθούν τα περιφερειακά Τμήματα των T.E.I., ούτως ώστε να αντισταθμιστούν τα προβλήματα που παρουσιάστηκαν ύστερα από την εισαγωγή της βάσης του δέκα (10).
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      	6. Στην με αριθμό 2869/4-12-07 ερώτηση του Βουλευτή κ. Γεωργίου Πεταλωτή δόθηκε με το υπ’ αριθμ. 7017/4/7672/20-12-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Πεταλωτής, σας γνωρίζουμε ότι τα καινούργια υπηρεσιακά οχήματα, που έχουν κατανεμηθεί ή πρόκειται να κατανεμηθούν στις αστυνομικές Υπηρεσίες και για όσο χρόνο διαρκεί η παρεχόμενη εγγύηση καλής λειτουργίας από τις προμηθεύτριες εταιρείες, συντηρούνται και επισκευάζονται, κατά περίπτωση, στα κεντρικά ή τα εξουσιοδοτημένα συνεργεία τους. Οι επισκευές-συντηρήσεις πραγματοποιούνται σύμφωνα με τις οδηγίες των κατασκευαστών, τις αναφερόμενες στα βιβλία συντήρησής των διαδικασίες, αλλά και τις συμβατικά αναληφθείσες υποχρεώσεις εκ μέρους των προμηθευτριών εταιρειών.
      Μετά την παρέλευση του χρόνου ισχύος της εγγύησης καλής λειτουργίας, η οποιαδήποτε συντήρηση και επισκευή των υπηρεσιακών οχημάτων, πραγματοποιείται από τα υπηρεσιακά συνεργεία μεταφορικών μέσων της Διεύθυνσης Τεχνικών Εφαρμογών και της Υποδιεύθυνσης Τεχνικών Εφαρμογών Βορείου Ελλάδος, από τα κεντρικά και εξουσιοδοτημένα συνεργεία των προμηθευτριών εταιρειών και από ανεξάρτητα συνεργεία, εφόσον αυτά πληρούν τις προϋποθέσεις νόμιμης λειτουργίας, κατάλληλης υλικοτεχνικής υποδομής, εξειδίκευσης του προσωπικού των και της ασφαλούς φύλαξης των οχημάτων κατά το χρόνο επισκευής.
      Πέραν αυτών σας πληροφορούμε ότι, από το Αρχηγείο της Αστυνομίας, έχει εκδοθεί διαταγή προς όλες τις Υπηρεσίες του, σύμφωνα με την οποία οι διοικούντες αξιωματικοί, με προσωπική μέριμνα και ευθύνη τους, μία φορά το τετράμηνο, πρέπει να επιθεωρούν όλα τα μεταφορικά μέσα που ανήκουν στην Υπηρεσία τους ή χρησιμοποιούνται από αυτήν.
      Σε ό,τι αφορά τον τεχνικό έλεγχο των υπηρεσιακών οχημάτων, επισημαίνεται ότι, σύμφωνα με τις διατάξεις της ισχύουσας νομοθεσίας (π.δ. 49/1995 και υπ' αριθ. Φ2/64580/2288 από 27-07-1999 κοινή απόφαση των Υπουργών Εθνικής Οικονομίας και Μεταφορών και Επικοινωνιών), εξαιρούνται από τεχνικό έλεγχο τα οχήματα που ανήκουν στις Ένοπλες Δυνάμεις, καθώς και στις Υπηρεσίες Ασφαλείας και Δημόσιας Τάξης.
      Τέλος, σε ό,τι αφορά το επισυμβάν την 01-12-2007 τροχαίο ατύχημα, κατά το οποίο τραυματίσθηκε θανάσιμα ο άτυχος αστυφύλακας ΜΗΤΡΟΥΛΑΣ Λεωνίδας, σας ενημερώνουμε ότι από το Τμήμα Τροχαίας Αγίας Παρασκευής, το οποίο διενεργεί τη σχετική προανάκριση, έχουν ορισθεί δύο (2) πραγματογνώμονες. Παράλληλα όμως, από την Υπηρεσία, διετάχθη και η διενέργεια Ένορκης Διοικητικής Εξέτασης, η οποία ανατέθηκε σε ανώτερο αξιωματικό, για τη διερεύνηση της υπόθεσης και από διοικητικής πλευράς. Εφόσον από την έρευνα αυτή προκύψουν ευθύνες σε βάρος οποιουδήποτε εμπλεκομένου, αυτές θα καταλογισθούν.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 2469/27-11-07 ερώτηση του Βουλευτή κ. Πάνου Μπεγλίτη δόθηκε με το υπ’ αριθμ. 71142/19-12-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Π. Μπεγλίτης, αναφορικά με το αντικείμενο του θέματος, σας γνωρίζουμε κατά λόγο αρμοδιότητας τα εξής:
      Με τις διατάξεις του άρθρου 34 παρ.3 του ν.3448/2006 δόθηκε η δυνατότητα σε φορείς του δημοσίου, ΟΤΑ α' και β' βαθμού και λοιπά ΝΠΔΔ να προσλαμβάνουν με καθεστώς μερικής απασχόλησης άτομα άνεργα συνεπεία ομαδικών απολύσεων ή λόγω παύσης λειτουργίας των επιχειρήσεων όπου εργάζονταν. Στο πλαίσιο αυτό δόθηκε από την Επιτροπή του άρθρου 5 ν.325012004 έγκριση για την πρόσληψη σαράντα ατόμων στη Ν.Α. Κορινθίας και άλλων σαράντα στο Δήμο Κορινθίων, τα οποία θα εξακολουθήσουν να εργάζονται μέχρι το Φεβρουάριο του 2008.
      Με τις διατάξεις του νεώτερου ν.3536/2007 εξακολουθεί να παρέχεται η δυνατότητα απασχόλησης από τους ανωτέρω φορείς ανέργων συνεπεία ομαδικών απολύσεων ή παύσης λειτουργίας των επιχειρήσεων όπου εργάζονταν, ενώ υπάρχει πάντα και η δυνατότητα πρόσληψης ανέργων λοιπών κατηγοριών (τριάντα και άνω, κάτω των τριάντα, πριν τη συνταξιοδότηση).
      Σε κάθε περίπτωση, όμως, το ως άνω προσωπικό διέπεται από καθεστώς μερικής απασχόλησης (έως είκοσι ώρες εβδομαδιαίως),  και δεν επιτρέπεται να εργασθεί με  πλήρες ωράριο. Οι δε αποδοχές του προσωπικού αυτού καθορίζoνται από τις οικείες διατάξεις του ν.3205/2003 όπως ισχύει, ήτοι το μισθολόγιο με το οποίο αμείβεται και το λοιπό τακτικό Και έκτακτο προσωπικό των φορέων υλοποίησης του προγράμματος (εν προκειμένω, των ΟΤΑ), κατ' αναλογία με το χρόνο απασχόλησής του (4/7,5).
      Πέραν των ανωτέρω, το Υπουργείο Eσωτερικών δεν υλοποιεί κάποιο άλλο πρόγραμμα αντιμετώπισης της ανεργίας των ομαδικά απολυμένων.
      Αρμόδιο, κατά τα λοιπά, είναι το συνερωτώμενο Υπουργείο Απασχόλησης και Κοινωνικής Προστασίας, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπρoσωπεία.
      Ο Υφυπουργός
      Θ. ΝΑΚΟΣ»
      8. Στην με αριθμό 3706/28-12-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/7741/14-1-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι, κατόπιν της από 28-11-2007 απόφασης της Επιτροπής του άρθρου 2 της υπ' αριθ. 33/2006 Π.Υ.Σ., για την έγκριση πλήρωσης θέσεων δοκίμων πυροσβεστών, με την υπ' αριθ. 71085 Φ.300.2 από 14-12-2007 απόφαση του Αρχηγού του Πυροσβεστικού Σώματος, προκηρύχθηκε διαγωνισμός πρόσληψης 1260 δοκίμων πυροσβεστών γενικών καθηκόντων για όλη τη χώρα.
      Ο διαγωνισμός θα διενεργηθεί σύμφωνα με τις διατάξεις του π.δ. 19/2006, που αφορά τους όρους και τις προϋποθέσεις κατάταξης στο Πυροσβεστικό Σώμα, όπως αυτό τροποποιήθηκε-συμπληρώθηκε με το π.δ. 236/2007, με το οποίο βελτιώνεται το σύστημα προσλήψεων στο Πυροσβεστικό Σώμα, γιατί, πλέον των αντικειμενικών κριτηρίων που υπήρχαν στους προηγούμενους διαγωνισμούς και διατηρούνται και σε αυτόν, προστέθηκαν ουσιαστικά αξιοκρατικά κριτήρια που αφορούν αθλητικές και γραπτές εξετάσεις, με στόχο την επιλογή των πλέον κατάλληλων υποψηφίων, για την εξασφάλιση του αξιόμαχου του πυροσβεστικού προσωπικού και την εξυπηρέτηση του υπηρεσιακού συμφέροντος.
      Εκτός από τα αντικειμενικά κριτήρια που βαθμολογούνται, κρίνεται υπηρεσιακά αναγκαίο να αξιολογείται και η εν γένει προσωπικότητα των υποψηφίων, καθώς και η δυνατότητά τους να ανταποκριθούν στην άσκηση των πυροσβεστικών καθηκόντων. Για το σκοπό αυτό οι υποψήφιοι θα υποβληθούν, κατόπιν, ενώπιον της Επιτροπής Διενέργειας του Διαγωνισμού, σε δημόσια προφορική συνέντευξη, η οποία βαθμολογείται με συντελεστή που κυμαίνεται από 0,80 έως 1,20 επί της συνολικής βαθμολογίας, που έχει λάβει ο υποψήφιος στα αντικειμενικά κριτήρια και προσαυξήσεις, καθώς και στις γραπτές εξετάσεις. Ο δημόσιος χαρακτήρας της συνέντευξης οπωσδήποτε ενισχύει το αδιάβλητο της διαδικασίας.
      Πέραν αυτών σας πληροφορούμε ότι εξακολουθεί να έχει εφαρμογή το π.δ. 8612005, με το οποίο τροποποιήθηκε το π.δ. 170/76, που αφορά τον Κανονισμό Μεταθέσεων του Πυροσβεστικού Σώματος: Σημειώνεται δε ότι οι δόκιμοι πυροσβέστες, πριν από την έξοδό τους από τη Σχολή, θα δηλώσουν τόπο συμφερόντων και αφού μοριοδοτηθούν θα τοποθετηθούν στις Υπηρεσίες σύμφωνα με τα προβλεπόμενα στον Κανονισμό Μεταθέσεων. Η κάλυψη των κενών οργανικών θέσεων θα γίνει με βάση τις υπηρεσιακές και εmχειρησιακές ανάγκες. Στο σημείο αυτό πρέπει να επισημάνουμε ότι, με τις διατάξεις του π.δ. 236/2007 επιτυγχάνεται η πανελλήνια πρόσληψη, καθώς και η βελτίωση της λειτουργίας του Κανονισμού Μεταθέσεων, για το σύνολο των πυροσβεστικών υπαλλήλων και όχι μόνο γι' αυτούς που γίνεται τοπική πρόσληψη, ενώ παράλληλα εξασφαλίζεται το αναγκαίο προσωπικό για τη στελέχωση των υπηρεσιών της νησιωτικής χώρας.
      Αναφορικά με την ισότιμη πρόσβαση όλων των ενδιαφερομένων στο διαγωνισμό, σας πληροφορούμε ότι η παραλαβή των δικαιολογητικών των υποψηφίων γίνεται στις έδρες των Περιφερειακών Διοικήσεων Πυροσβεστικών Υπηρεσιών όλης της χώρας, εν συνεχεία και προκειμένου διασφαλιστεί το αδιάβλητο του διαγωνισμού και η ενιαία αντιμετώπιση όλων των υποψηφίων, αυτοί υποβάλλονται στις διαδικασίες του διαγωνισμού στην Αθήνα.
      Τέλος επισημαίνεται ότι, με το ισχύον σύστημα προσλήψεων στο Πυροσβεστικό Σώμα, εξασφαλίζεται διαφάνεια και αντικειμενικότητα και παρέχονται όλες οι εγγυήσεις αμεροληψίας, σύμφωνα με τη διακηρυγμένη αρχή μας για την απόλυτη ανάδειξη αξιοκρατικών διαδικασιών επιλογής του προσωπικού. Για την πληρέστερη ενημέρωσή σας, ως προς τις διαδικασίες τους προκηρυχθέντος διαγωνισμού, σας διαβιβάζουμε φωτοτυπία της σχετικής προκήρυξης για την κατάταξη των 1260 δοκίμων πυροσβεστών.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 2805/4-12-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Φ10053/1031/77/18-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της σχετικής ερώτησης, που κατέθεσε στη Βουλή ο βουλευτής κ. Κυριάκος Βελόπουλος αναφορικά με το παραπάνω θέμα και η οποία διαβιβάσθηκε στο Υπουργείο μας με το Υ/1Α/31/21-12-2007 έγγραφο της Γενικής Γραμματείας Επικοινωνίας και της Γενικής Γραμματείας Ενημέρωσης, σας γνωρίζουμε, ότι, με βάση τα στοιχεία που μας γνωστοποίησε το Ταμείο, το συνολικό ύψος των οφε1λόμενων ποσών ανέρχεται σε 12.653.215,73, εκ των οποίων:
      α) Οφειλές ύψους 6.503.169,00 ευρώ, που αφορούν ασφαλιστικές και εργοδοτικές εισφορές, έχουν ρυθμισθεί είτε με το πάγιο σύστημα ρύθμισης οφειλών του ν. 2676/99 είτε με τις διατάξεις των ν. 3232/04 ή 3518/06,
      β) Οφειλές ύψους 4.438.143,00, ευρώ που αφορούν ομοίως ασφαλιστικές και εργοδοτικές εισφορές, οι οποίες δεν έχουν ρυθμισθεί και για τις οποίες το Δ.Σ. του ΤΣΠΕΑΘ έχει προβεί, σύμφωνα με το ισχύον νομοθετικό πλαίσιο, στις δέουσες ενέργειες για την είσπραξή τους, δηλαδή σε καταλογισμούς και βεβαιώσεις των οφειλόμενων ποσών, καθώς και σε μηνύσεις και 
      γ) Ποσό 1.711.903,72 ευρώ, που προέρχεται από οφειλές αγγελιοσήμου των σταθμών Mega, ΑΝΤ1 Antenna FM, το οποίο δεν είναι δυνατό επί του παρόντος να εισπραχθεί, δεδομένου ότι υφίσταται εκκρεμοδικία στα διοικητικά δικαστήρια, λόγω αμφισβήτησης από την πλευρά των οφειλετών του ύψους των αναλογούντων προσθέτων τελών.
      Σημειώνεται, πάντως, ότι σύμφωνα με πάγια αρχή του δικαίου της κοινωνικής ασφάλισης, η τυχόν καθυστέρηση καταβολής των οφειλομένων εισφορών από τους εργοδότες ή η μη είσπραξη, από το Ταμείο των απαιτούμενων ποσών, εφόσον αυτό έχει προβεί στον καταλογισμό τους, δεν μπορεί να επιφέρει οποιαδήποτε στέρηση ή μείωση των δικαιωμάτων των ασφαλισμένων σε παροχές.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτα θα συζητηθεί η με αριθμό 690/15-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Αγροτικής Ανάπτυξης και Τροφίμων, σχετικά με την ικανοποίηση των αιτημάτων των κτηνοτρόφων του Νομού Ηρακλείου. 
      Αναλυτικότερα η ερώτηση του κυρίου συναδέλφου έχει ως εξής: 
      «Σε ημερίδα που διοργάνωσε ο Σύλλογος Κτηνοτρόφων του Νομού Ηρακλείου (10 Οκτωβρίου 2007), αναλύθηκαν τα μεγάλα προβλήματα που αντιμετωπίζουν οι κτηνοτρόφοι του νομού μας. Συγκεκριμένα ζητούν:
      1. Κάλυψη του κόστους παραγωγής λόγω των ανατιμήσεων στις ζωοτροφές και τα λιπάσματα.
      2. Κατοχύρωση των δικαιωμάτων των αιγοπροβάτων που αποκτήθηκαν μετά το 2002.
      3. Αναγνώριση όλων των παραδοσιακών τυριών σκληρών και μαλακών του πρόβιου και γίδινου γάλακτος της Κρήτης ως Προστατευόμενη Ονομασία Προέλευσης (Π.Ο.Π.) και Προστατευόμενη Γεωγραφική Ένδειξη (Π.Γ.Ε.)
      4. Ένταξη όλης της Κρήτης στη βιολογική κτηνοτροφία.
      5. Επιδότηση κόστους μεταφοράς των κτηνοτροφικών προϊόντων. 
      Κατόπιν τούτων, ερωτάται ο αρμόδιος Υπουργός:
      Ποιος είναι ο σχεδιασμός του Υπουργείου σας για την ικανοποίηση των αιτημάτων των κτηνοτρόφων του νομού μας;». 
      Στην ερώτηση του κ. Σκουλά θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Ορίστε, κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
      Στο συνάδελφο από την Κρήτη που θέτει στην κυριολεξία καίρια ζητήματα σε ό,τι αφορά την κτηνοτροφία, ιδιαίτερα στη Μεγαλόνησο, θέλω να απαντήσω ότι όσον αφορά το κόστος παραγωγής, το οποίο πρέπει να καλυφθεί λόγω των ανατιμήσεων των ζωοτροφών και των λιπασμάτων, είναι γνωστό ότι αυτά γίνονται αντικείμενο διαπραγμάτευσης στην ελεύθερη αγορά και όπου είναι επιτρεπτό να γίνει παρέμβαση από κρατικούς φορείς, γίνεται. 
      Εκείνο το οποίο ήταν κρίσιμο για την πολιτική ηγεσία του Υπουργείου Αγροτικής Ανάπτυξης, είχε να κάνει με το εισόδημα αυτό καθ’ αυτό των κτηνοτρόφων που έπρεπε να υποστηριχθεί για να είναι σε καλύτερη διαπραγματευτική θέση. Και γι’ αυτό, για πρώτη φορά στα χρονικά της χώρας μας, από τότε που βρισκόμαστε μέσα στην ευρωπαϊκή οικογένεια -από το 1981- εδόθη η εξισωτική ένα χρόνο πριν από τον προβλεπόμενο χρόνο, 150.000.000 ευρώ περίπου. 
      Εκείνο δε το οποίο κάναμε ήταν ότι για πρώτη φορά εδόθη και πραγματοποιήθηκε η μεγαλύτερη στην κυριολεξία πληρωμή όλων των εποχών του νεοελληνικού κράτους. Πριν από τις γιορτές δόθηκαν 600.000.000.000 δραχμές –και το λέω σε δραχμές για να το κατανοήσουμε έναντι και της ιστορίας προ ευρώ- μέσα σε πέντε μέρες. Μάλιστα, καταβάλαμε προσπάθεια και με το άτοκο δάνειο πενταετούς διάρκειας και πράγματι σε μεγάλο βαθμό οι αγελαδοτρόφοι, οι πτηνοτρόφοι και οι χοιροτρόφοι είναι ικανοποιημένοι. Έμεινε μόνο ένα μικρό πρόβλημα με την προβατοτροφεία και αιγοπροβατοτροφεία, αλλά νομίζω πως στο μέλλον θα καταβληθεί προσπάθεια ώστε να ικανοποιηθούν και αυτές οι κατηγορίες, όπως και οι προηγούμενες. 
      Όσον αφορά την κατοχύρωση των δικαιωμάτων, καταβάλλεται προσπάθεια και νομίζω ότι εντός των προσεχών ημερών -για το έτος 2002 στο οποίο αναφέρεστε- θα κλείσει και αυτή η πληγή που επί σειρά ετών ταλαιπωρούσε όχι μόνο τους κτηνοτρόφους, αλλά και πολλούς γεωργοκαλλιεργητές.
      Πρέπει να ξέρετε δε –και το ξέρετε καλύτερα από εμένα- ότι τρία προϊόντα της Κρήτης, η ξυνομυζήθρα, η γραβιέρα Κρήτης και το πηχτόγαλο Χανίων είναι στην κατηγορία Π.Ο.Π. και Π.Γ.Ε., δηλαδή, των προστατευομένων γεωγραφικής ένδειξης και βεβαίως είμαστε ανοιχτοί σε οποιαδήποτε άλλη αίτηση πρέπει να υποβληθεί, σύμφωνα με τον Κανονισμό. 
      Τώρα, το να ενταχθεί όλη η Κρήτη στη βιολογική κτηνοτροφία, είναι κάτι το οποίο ξεπερνά νομίζω τα δεδομένα της χρονικής στιγμής. Αυτό δεν μπορεί να γίνει διά νόμου, γίνεται μόνο κατόπιν αιτήματος των αγροτών και κτηνοτρόφων και σ’ αυτό είμαστε ανοιχτοί στο βαθμό που θα επιθυμούσαν να επιτευχθεί.
      Για την επιδότηση του κόστους μεταφοράς των κτηνοτροφικών προϊόντων, επίκειται η επίλυση και αυτού του ζητήματος, για πρώτη φορά και αυτό με τη μελέτη για την απόδοση του φόρου στα καύσιμα των αγροτών και γιατί όχι και των κτηνοτρόφων. Εξάλλου και το νομοσχέδιο για την κτηνοτροφία βρίσκεται ήδη  στην αρμόδια επιτροπή και θα έχουμε την τύχη να το συζητήσουμε στην αρμόδια επιτροπή.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Σκουλάς. 
      ΙΩΑΝΝΗΣ ΣΚΟΥΛΑΣ:  Κύριε Πρόεδρε, κύριε Υπουργέ, η κτηνοτροφία στην Κρήτη είναι στενά συνδεδεμένη, διαχρονικά θα έλεγα με την τοπική κοινωνία, με την οικονομία της περιοχής, με τον πολιτισμό. Ειδικά στα ορεινά χωριά είναι αυτή η κτηνοτροφία, η τοπική οικονομία. Η νέα γενιά των κτηνοτρόφων είναι αυτοί οι άνθρωποι που μένουν και φυλούν επάλξεις, είναι αυτοί που κρατούν ζωντανά τα χωριά της ενδοχώρας και ζουν και αναπαράγουν τον πολιτισμό, τα ήθη και τα έθιμα. 
      Όμως, αυτήν τη στιγμή στην Κρήτη το πρόβλημα της κτηνοτροφίας είναι τεράστιο. Οι κτηνοτρόφοι βρίσκονται κυριολεκτικά σε απόγνωση. Και γιατί βρίσκονται σε απόγνωση; Γιατί βλέπουν οι εκμεταλλεύσεις τους να οδηγούνται σε καταστροφή, χωρίς η Κυβέρνηση να λαμβάνει κανένα μέτρο. 
      Οι κτηνοτρόφοι έχουν να αντιμετωπίσουν καθημερινά ένα αυξανόμενο κόστος παραγωγής και από την άλλη, τα προϊόντα τους συνεχώς υποβαθμίζονται οικονομικά. Αυτό έχει σαν συνέπεια το εισόδημα να συρρικνώνεται κάθε μέρα. Ιδιαίτερα, η άνοδος των ζωοτροφών και της τιμής του πετρελαίου δημιουργούν ασφυκτικές πιέσεις στους κτηνοτρόφους. Η τιμή στο καλαμπόκι έχει διπλασιαστεί από πέρυσι που ήταν 15 λεπτά στα 31 λεπτά. Έχω εδώ το τιμολόγιο. 
      Ένας ακόμα δυναμικός τομέας της οικονομίας, η κτηνοτροφική οικονομία, βαδίζει το χείλος της καταστροφής. Πού βρισκόμαστε; Τέσσερα χρόνια τώρα ακούμε για ένα νομοσχέδιο «λήψη μέτρων για την κτηνοτροφία» το οποίο δεν έχει εμφανιστεί ακόμα. 
      Οι κτηνοτρόφοι της Κρήτης με σειρά κινητοποιήσεων έχουν γνωστοποιήσει τα προβλήματα, καταγγέλλουν και έχουν συγκεκριμένες προτάσεις. Αυτές είναι: Επιδότηση των μεταφορών. Η Κρήτη είναι νησί, πρέπει να το δούμε αυτό το πράγμα. Επιστροφή του Φ.Π.Α. των ζωοτροφών. Επιδότηση των καυσίμων. Κατοχύρωση των δικαιωμάτων μετά το 2002. Επίσης καταγγέλλουν ως εμπαιγμό και κυριολεκτούν, τα σχετικά με τα άτοκα δάνεια, για τον απλούστατο λόγο ότι από τη στιγμή που το πλαφόν ανά κεφαλή στα αιγοπρόβατα είναι 10 ευρώ το κεφάλι, αυτό σημαίνει ότι είναι σε άλλη μοίρα με τους συναδέλφους που έχουν βοοειδή, που είναι 400 ευρώ ή χοιρομητέρες που είναι 300 ευρώ. Επίσης, η σύνδεση της φερεγγυότητας του πελάτη με το σύστημα «Τειρεσίας» θα πρέπει να είναι πιο ελαστικά.  
      Τέλος, ένα μεγάλο κεφάλαιο είναι αυτό της βιολογικής κτηνοτροφίας, που όπως πληροφορούμαστε από το σάιτ του Υπουργείου την προγραμματική περίοδο 2007-2013 δεν υπάρχουν ή θα είναι μειωμένες οι επιδοτήσεις.
      Κύριε Υπουργέ, με την κατάρρευση της κτηνοτροφίας, ειδικά στην Κρήτη, θα έχουμε τεράστιο πρόβλημα κοινωνικής συνοχής. Ανοίγετε τους ασκούς του Αιόλου. Θα πρέπει να δείτε το πρόβλημα και να δώσετε λύσεις. Η Κυβέρνηση πρέπει να δώσει άμεσες, σοβαρές, θεσμικές και οργανωτικές παρεμβάσεις. Σε κάθε άλλη περίπτωση οι αντιδράσεις θα είναι δυναμικές, έτσι λένε οι κτηνοτρόφοι στο Ηράκλειο. Και το πανελλήνιο συλλαλητήριο βέβαια στη Θεσσαλονίκη στις 22 του μήνα θα είναι μόνο η αρχή.
      ΠΡΟΕΔΡΕΥΩΝ (Γεώργιος Σούρλας):   Ευχαριστούμε τον κ. Σκουλά. 
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστούμε στην κυριολεξία την κάθε κομματική πτέρυγα, τον κάθε συνάδελφο που αναδεικνύει ζητήματα για την κτηνοτροφία και τους κτηνοτρόφους και ιδιαίτερα, όταν επιδεικνύει ένα ιδιαίτερο ενδιαφέρον. Δεν μονοπωλούμε και δεν δεχόμαστε να μονοπωλείται η ευαισθησία γύρω από το θέμα της υπαίθρου, γύρω από τους αγρότες και τους κτηνοτρόφους και για κάθε συμπολίτη μας ο οποίος έχει κάποιο πρόβλημα.
      Η Κυβέρνηση αυτή έδειξε ότι στέκεται τα τέσσερα τελευταία χρόνια συγκριτικά –γιατί νομίζω χρειάζεται συνεχώς να το υπενθυμίζουμε σ’ αυτή την Αίθουσα ότι η πολιτική είναι ένα συγκριτικό μέγεθος- γιατί άλλες πτέρυγες ίσως κατά απόλυτο τρόπο προσεγγίζουν τα ζητήματα στη χώρα μας,  αλλά η πολιτική είναι ένα συγκριτικό μέγεθος και στη σύγκριση αυτή η παρούσα Κυβέρνηση και στην πρώτη της θητεία και τώρα έδειξε αμέριστο ενδιαφέρον για τους κτηνοτρόφους και γενικότερα, για τον αγροτικό κόσμο και ιδιαίτερα για τον κόσμο της υπαίθρου.
      Για την Κρήτη ειδικότερα, αγαπητέ συνάδελφε, αναμένουμε –τέτοια είναι η φροντίδα του Υπουργείου, της πολιτικής ηγεσίας του Υπουργείου Αγροτικής Ανάπτυξης και Τροφίμων- τη μελέτη του πανεπιστημίου γύρω από τη γενικότερη ανάπτυξη της κτηνοτροφίας στην Κρήτη, για να λάβουμε ιδιαίτερη μέριμνα για την Κρήτη. Όχι ότι αδικούμε άλλες περιοχές. Αναγνωρίζουμε, όμως, αυτή την ιδιαιτερότητα την οποία πριν από λίγο και εσείς αναδείξατε.
      Μην ξεχνάτε δε ότι τα έργα τα οποία γίνονται σε υποδομές στην Κρήτη, είναι αυτά που μπορούν να φέρουν την ελπίδα ξανά στον αγροτικό και κτηνοτροφικό κόσμο. Δεν είναι δυνατόν να οδηγούμαστε σε λογικές ακόμη και για τούτη τη βιολογική γεωργία των επιδοτήσεων, αγαπητέ συνάδελφε.
      Η τέταρτη προγραμματική περίοδος περιέχει πολλά μέτρα για αξιοποίηση. Ήδη γίνονται οι προσεγγίσεις πριν την έναρξη του Δ’ Κοινοτικού Πλαισίου Στήριξης για αξιοποίηση. Η Κρήτη έτυχε τέτοιας προσοχής από την Κυβέρνηση σε υποδομές που νομίζω ότι οι συμπολίτες σας στη μεγαλόνησο -που τόσο ιδιαίτερα έχω ευαισθησία και εγώ που σας μιλώ- το γνωρίζουν. 
      Να είστε βέβαιοι ότι θα γίνει αυτό που πρέπει να γίνει για την πραγματική γεωργία και κτηνοτροφία. Η εποχή των επιδοτήσεων πρέπει κάποτε βήμα-βήμα να φύγει και να μείνουν οι υποδομές.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ήθελα να σας παρακαλέσω να δείτε το θέμα της χορήγησης των άτοκων δανείων στους κτηνοτρόφους, που πολύ σωστά το αποφασίσατε. Ορισμένοι απ’ αυτούς δεν ενημερώθηκαν έγκαιρα για να πάρουν τα άτοκα δάνεια. Η προθεσμία εξέπνευσε. Να σκεφτείτε μήπως μπορέσετε να δώσετε μια παράταση.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε και με την άδειά σας, εφόσον εσείς το θέτετε, να πω το εξής. Είναι απορίας άξιον πως δεν ενημερώθηκαν όταν τόσος θόρυβος προκλήθηκε με τα άτοκα δάνεια.
      ΠΡΟΕΔΡΕΥΩΝ (Γεώργιος Σούρλας): Να σας πω ότι στη Μαγνησία με επισκέφθηκαν επτά άτομα το σαββατοκύριακο και υπέβαλαν την παράκληση αν μπορεί να δοθεί μια παράταση.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εμείς μελετούμε για την έκδοση νέας κοινής υπουργικής απόφασης, αλλά αυτό έχει να κάνει με άλλου είδους ευαισθησίες για ιδιαίτερες ομάδες, όπως ανέφερε ο συνάδελφος. Αυτό που θέτετε θα το επανεξετάσουμε και εμείς.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, η Βουλευτής κ. Άννα Διαμαντοπούλου ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Δεύτερη θα συζητηθεί η με αριθμό 3600/20.12.2007 ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων στην αγροτική οδοποιία του Δήμου Αγιάσου Λέσβου.
      Αναλυτικότερα η ερώτηση του κυρίου συναδέλφου έχει ως εξής:
      «Τεράστια προβλήματα στην αγροτική οδοποιία του Δήμου Αγιάσου του Νομού Λέσβου δημιούργησαν οι πρόσφατες βροχοπτώσεις με αποτέλεσμα οι ελαιοπαραγωγοί και οι κτηνοτρόφοι της περιοχής να μη μπορούν να πάνε στα χωράφια και στα κοπάδια τους.
      Ο δήμος με τα πενιχρά μέσα που διαθέτει προσπαθεί να αντιμετωπίσει τα προβλήματα και να αποκαταστήσει τη βατότητα του δικτύου. Όμως, είναι πολύ δύσκολο έως αδύνατο να γίνει κάτι τέτοιο γι’ αυτό και χρειάζεται να ενισχυθεί οικονομικά και υλικά.
      Ερωτάται ο κύριος Υπουργός:
      Θα ενισχυθεί οικονομικά και υλικά ο Δήμος Αγιάσου για να μπορέσει άμεσα να αποκαταστήσει τη βατότητα του αγροτικού δικτύου και λέμε άμεσα γιατί βρισκόμαστε σε περίοδο ελαιοσυγκομιδής;»
      Στην ερώτηση του κυρίου Σκοπελίτη θα απαντήσει και πάλι ο Υφυπουργός Αγροτικής Ανάπτυξης και Τροφίμων κ. Κιλτίδης.
      Ορίστε, κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αγαπητέ συνάδελφε, μάλιστα από μία ιδιαίτερα ευαίσθητη νησιωτική περιοχή, γνωρίζουμε όλοι ότι κάποτε ζήτησαν και πέτυχαν οι αγρότες μας να διαχειριστούν τα εγγειοβελτιωτικά έργα, τις υποδομές. Γνωρίζουμε όλοι ότι δεν έγινε και η καλύτερη κατά το δυνατόν διαχείριση. Δεν είναι η ώρα νομίζω σε μια ερώτηση να ανατρέξουμε στις αιτίες ή να αναζητήσουμε λύσεις επ’ αυτού, αλλά γνωρίζουμε όλοι πάντως ότι το πρόβλημα της είσπραξης από τα μέλη που ζήτησαν οι ίδιοι ότι θα εισπράττουν, δεν είχε το ευτυχές αποτέλεσμα που ανέμεναν. Έκτοτε παρατηρείται σε όλο τον αγροτικό χώρο μία ελλειμματική συντήρηση αυτών των δικτύων που γίνονται πέραν του δέοντος ευπρόσβλητα σε τυχόν φυσικές καταστροφές όπως και τα οδικά δίκτυα.
      Εμείς ευθαρσώς λέμε προς τους δύο συναδέλφους -για να μην αδικώ τους συναδέλφους κυρίους Μωραϊτη και Σκοπελίτη- ότι το Υπουργείο Αγροτικής  Ανάπτυξης και Τροφίμων έχει συγκεκριμένα οικονομικά μεγέθη, τα οποία εξαρτώνται από το Υπουργείο Οικονομίας και Οικονομικών. Δεν αναφέρονται σε μεγέθη τέτοια που να είναι ικανά να ανταποκριθούν σε φυσικές καταστροφές. Από τις δημόσιες επενδύσεις αξιολογούνται αυτά τα οποία πρέπει  να αποκατασταθούν ως βλάβες των εγγειοβελτιωτικών έργων ή του οδικού δικτύου. Υπεισέρχεται εκεί και το Υπουργείο Εσωτερικών με την πρόνοια την οποία επιδεικνύει διά μέσου των Ο.Τ.Α. κι εμείς κάνουμε αυτό το οποίο είναι δυνατόν να γίνει. Διότι πρόνοια για μεγαλύτερη παρέμβαση δεν υπήρξε ούτε κατά το παρελθόν, ούτε, ομολογώ, και τώρα. Κάνουμε αυτό που πρέπει. Να είστε βέβαιοι  ότι εκείνο το οποίο μπορεί να γίνει, θα γίνει. Σίγουρα, όμως, έχει να κάνει με την οικονομική δυνατότητα που προβλέπεται ειδικά γι’ αυτές τις περιπτώσεις. Το Υπουργείο  Εσωτερικών μπορεί να κάνει παρεμβάσεις για τις έκτακτες καταστροφές. Σε μας, στο Υπουργείο Αγροτικής Ανάπτυξης και Τροφίμων, είναι συγκεκριμένες οι διαδικασίες, συγκεκριμένα τα οικονομικά μεγέθη. Παρά ταύτα, εμείς -και ξέρετε καλύτερα από μένα-  έχουμε εντάξει το Δήμο  Αγιάσου στο μέτρο του Ο.Π.Α.Α.Χ. και από εκεί μπορεί να προκύψουν οφέλη, τα οποία έχουν να κάνουν και με αρδευτικά για πρώτη φορά. Στο Δ΄ Κ.Π.Σ. για πρώτη φορά προβλέπονται αρδευτικά έργα, όπως και έργα οδοποιίας και τα οποία πρέπει να φροντίσουν έγκαιρα οι δήμοι  να έχουν εκείνη την υποδομή, η οποία να μην είναι τόσο ευπρόσβλητη σε τυχόν φυσικές καταστροφές.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Υφυπουργό.
      Ο ερωτών συνάδελφος κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ:  Κύριε Υπουργέ, δεν χρειάζεται να επισημάνω –το ξέρετε, πιστεύω, πάρα πολύ καλά- ότι η ερώτησή μας αυτή έγινε –και ισχύει και αυτό και για σήμερα-  σε μία περίοδο που δοκιμάζεται ιδιαίτερα το εισόδημα του μικρομεσαίου αγρότη, είτε αυτός είναι κτηνοτρόφος, ή ελαιοκαλλιεργητής, όσον αφορά τη δική μου περιοχή. Το εισόδημα δοκιμάζεται εξαιτίας των τιμών. Σήμερα στη Μυτιλήνη πρέπει να ξέρετε –και πιστεύω ότι ξέρετε- ότι το πρόβειο γάλα το αγοράζουν οι τυροκόμοι  ιδιώτες 0,82 λεπτά, το δε λάδι αγοράζεται από αυτούς στα 2,65, ενώ το 2005 η τιμή ήταν 3,65. Και το εισόδημα δοκιμάζεται κύρια από τις τιμές αυτές, αλλά και από το υψηλό κόστος παραγωγής. Σε αυτό βέβαια συμβάλλουν, πέρα από την ακρίβεια στα μέσα και είδη καλλιέργειας στις ζωοτροφές κ.λπ., και τα έργα που δεν γίνονται, ή είναι λειψά στον τομέα που έχει σχέση με το κόστος παραγωγής. Ο Δήμος Αγιάσου είναι ένα μικρός δήμος και οι κάτοικοί του ασχολούνται με τη γεωργία. Από εκεί πηγάζει και το εισόδημά τους. Πέραν από το ότι υπάρχουν μεγάλες ανάγκες για την επέκταση ή τη δημιουργία καινούργιου δικτύου, δημιουργήθηκαν και σοβαρά προβλήματα από τις πρόσφατες βροχοπτώσεις στο ήδη υπάρχον. Ο δήμος με τα πενιχρά οικονομικά μέσα που διαθέτει, προσπαθεί –αλλά είναι αδύνατον, κύριε Υπουργέ-  να αντιμετωπίσει τα προβλήματα ιδιαίτερα σε μία περίοδο συγκομιδής του καρπού.  Γι’ αυτό ζητήσαμε άμεση παρέμβαση του Υπουργείου σας, ώστε να δοθεί μία οικονομική ενίσχυση σε αυτό το δήμο, σε αυτούς τους κατοίκους που αγωνίζονται σε μία παραμεθόριο νησιώτικη περιοχή να επιβιώσουν. Και αυτό πρέπει να γίνει. Δυστυχώς, κύριε Υπουργέ, δεν γίνεται. Μας παραπέμψατε στα διάφορα προγράμματα κ.λπ.. Το πρόβλημα χρειάζεται τώρα λύση. Μαζί με τα προβλήματα  που υπάρχουν σήμερα, προστίθεται ένα ακόμη πρόβλημα που επιδεινώνει παραπέρα την οικονομική ζωή των κατοίκων.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Ο κ. Υπουργός έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αγαπητέ συνάδελφε, εγώ δεν πρόκειται ποτέ να παρασυρθώ σε λαϊκίζοντα λόγο, έστω και σε απαντητικό κυβερνητικό λόγο. Είναι δεδομένη η τραγικότητα της υπαίθρου από την οποία προέρχομαι, στην οποία γεννήθηκα και μεγάλωσα. Είναι δεδομένη η λησμονιά των προηγούμενων δεκαετιών. Δεν επήλθε η ερήμωση μέσα σε μία νύχτα ή μέσα σ’ έναν χρόνο. Βεβαίως λαμβάνουμε τα μέτρα που πρέπει και πριν από λίγο σε άλλον αγαπητό συνάδελφο απάντησα ότι η πολιτική είναι ένα συγκριτικό μέγεθος και έτσι δεχόμαστε στην Κυβέρνηση και προσωπικά να κρινόμεθα. 
      Σε ό,τι αφορά τα έργα, καλό είναι να ασχολούνται και οι άνθρωποι της Τοπικής Αυτοδιοίκησης, χωρίς να τους μέμφομαι γιατί ξέρω τις δυσκολίες που αντιμετωπίζουν οι μικροί δήμοι. Έχω μπροστά μου τον πίνακα των τριών έργων που έχουμε εντάξει και έχουν να κάνουν δυστυχώς με οδοποιία και με εγγειοβελτιωτικά έργα που υπολείπονται δραματικά. Μάλιστα στα δύο η απορρόφηση είναι μηδέν. Λίγο-πολύ δηλαδή την απόσταση που μας χωρίζει πρέπει να τη διανύσουμε μαζί, να κάνει το Υπουργείο Αγροτικής Ανάπτυξης τη μισή απόσταση, αλλά πρέπει και οι αγρότες και η Τοπική Αυτοδιοίκηση να κάνουν τον άλλο μισό δρόμο. Εμείς και πάλι θα κάνουμε αυτό που πρέπει. 
      Σε ό,τι αφορά το οδικό δίκτυο, είναι καλό να αποκατασταθεί από τα κονδύλια του Υπουργείου Εσωτερικών. Στα εγγειοβελτιωτικά έργα σίγουρα είχαμε τη συγκυρία της μη έναρξης ακόμη του νέου προϋπολογισμού. Υπήρχε αυτή η οικονομική δυστοκία. Υποσχόμαστε ότι θα προστρέξουμε όπως πρέπει τουλάχιστον για τα εγγειοβελτιωτικά έργα.
      Σε ό,τι αφορά δε τις άλλες αιτιάσεις που αναφέρατε, να είστε βέβαιοι ότι η τέταρτη προγραμματική περίοδος, χωρίς να την εξαγγέλλουμε και να τη διατυμπανίζουμε ως πανάκεια, είναι αυτή που μπορεί να δώσει λύσεις. Πρέπει πάση θυσία να οδηγηθούμε στην πραγματική γεωργία και κτηνοτροφία, στην παραγωγική και ανταγωνιστική την οποία κι εσείς, απ’ ό,τι γνωρίζω, ως κόμμα προβάλλετε και προς αυτόν τον προσανατολισμό θα κινηθούμε με όλες μας τις δυνάμεις για να πετύχουμε αυτό που η πατρίδα μας δικαιούται και που η ύπαιθρος βεβαίως πρέπει να καρπωθεί.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Υποβάλλω την παράκληση του Υφυπουργού κ. Βλάχου στο Σώμα και πιο συγκεκριμένα στους ερωτώντες συναδέλφους κυρίους Λεβέντη και Αϊβαλιώτη και τους ερωτώμενους Υπουργούς κυρίους Χατζηδάκη και Παπαγεωργίου να προηγηθεί η συζήτηση της ερώτησης του κ. Νασιώκα.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε.
      Θα συζητηθεί τώρα η πρώτη με αριθμό 2878/141 ερώτηση δευτέρου κύκλου και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Έκτορος Νασιώκα προς τον Υπουργό Οικονομίας και Οικονομικών, σχετικά με την ακρίβεια στην αγορά και τα μέτρα καταπολέμησής της.
      Η ερώτηση του κυρίου συναδέλφου έχει ως εξής:
      «Την ίδια στιγμή που η αγορά ασφυκτιά και που τα λαϊκά στρώματα οδηγούνται στα όρια της φτώχειας και της εξαθλίωσης, η Κυβέρνηση είναι απούσα αφήνοντας τους περισσότερους βιομηχανικούς κλάδους και τους μεγαλοεισαγωγείς να κυριαρχούν με τα ολιγοπώλια, να μοιράζουν την αγορά κατά βούληση, να πωλούν σε εναρμονισμένες τιμές και να αποκομίζουν μονοπωλιακά κέρδη. Ενδεικτικό γεγονός της κατάστασης που επικρατεί σήμερα στην αγορά είναι ότι μόνο οι τράπεζες, σύμφωνα με την ICAP, από τους τόκους των καταναλωτικών, των στεγαστικών και σε λιγότερο βαθμό των επιχειρηματικών δανείων, για το 2006 κέρδισαν 3,7 δις έναντι 2,58 το 2005.
      Οι αποφάσεις επιβολής προστίμων από την Επιτροπή Ανταγωνισμού δεν πείθουν πλέον κανέναν για το αν θα καταβληθούν τα πρόστιμα, αν θα σταματήσουν τα ολιγοπώλια για τα οποία επιβλήθηκαν τα πρόστιμα και αν τελικά ο καταναλωτής θα αγοράσει φθηνότερα. Χαρακτηριστικό παράδειγμα αποτελεί η τιμή του γάλακτος που μετά την προκλητικά καθυστερημένη χρονικά απόφαση επιβολής προστίμων από την Επιτροπή Ανταγωνισμού συνεχίζει να πωλείται ακριβά, αυξάνεται συνεχώς η τιμή του στα ράφια των σούπερ μάρκετ, ενώ αγοράζεται σε εξευτελιστικές τιμές από τους κτηνοτρόφους.
      Ερωτάται ο κύριος Υπουργός και αιτείται:
      Ποια στοχευμένα μέτρα ελήφθησαν από το 2004 μέχρι σήμερα για την καταπολέμηση της ακρίβειας και ποια ήταν τα αποτελέσματα;».
      Κατόπιν συνεννοήσεως των Υπουργών Οικονομίας και Οικονομικών και Ανάπτυξης, κυρίων Αλογοσκούφη και Φώλια αντίστοιχα στην ερώτηση του κ. Νασιώκα θα απαντήσει ο Υφυπουργός Ανάπτυξης κ. Βλάχος.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, κυρίες και κύριοι συνάδελφοι, από το 1992 οι τιμές πώλησης σχεδόν στο σύνολο των αγαθών, των τροφίμων και ποτών διαμορφώνονται ελεύθερα με βάση την προσφορά και ζήτηση και τους κανόνες του υγιούς ανταγωνισμού σε όλα τα στάδια παραγωγής και εμπορίας. Στο πλαίσιο αυτό όλοι πρέπει να συνεισφέρουμε ώστε να δημιουργηθεί η θετική ψυχολογία στην αγορά. 
      Όλοι οι εμπλεκόμενοι φορείς της αγοράς οφείλουν να δείξουν υπευθυνότητα. Μέσα σ’ αυτό το κλίμα, μέσα σ’ αυτούς τους κανόνες της αγοράς το Υπουργείο Ανάπτυξης, ο τομέας εμπορίου, την πολιτική ευθύνη του οποίου έχω εγώ εδώ και τέσσερις μήνες, προσπαθούμε με συνεχείς παρεμβάσεις να προστατεύσουμε τον καταναλωτή από στρεβλώσεις, αγκυλώσεις της αγοράς. Οι στρεβλώσεις και αγκυλώσεις βεβαίως δεν είναι σημερινά φαινόμενα. Είναι φαινόμενα ετών και προσπαθούμε να παρέμβουμε. 
      Σε μια ανοιχτή αγορά λοιπόν που λειτουργεί με τους κανόνες της, με την προσφορά και ζήτηση, καταλαβαίνετε ότι οι παρεμβάσεις δεν είναι πάρα πολλές. 
      Παρ’ όλα αυτά και ιδιαίτερα το τελευταίο διάστημα, όπως γνωρίζετε, πήραμε πρωτοβουλίες και καλέσαμε όλες εκείνες τις βιομηχανίες τροφίμων -και όχι μόνο- που ανήγγειλαν, ως όφειλαν, δέκα μέρες πριν την επιβολή των νέων τιμών, να προσκομίσουν και, σε δεύτερη φάση, να προσέλθουν εκπρόσωποί τους στο Υπουργείο προκειμένου να μας παρουσιάσουν να μας εξηγήσουν, να μας αναλύσουν τα κοστολογικά στοιχεία που δικαιολογούν ή όχι αυτές τις ανατιμήσεις. Αυτές οι συναντήσεις είναι σε εξέλιξη. Βρισκόμαστε περίπου στο μέσο αυτών των επαφών και πιστεύω ότι σύντομα με την ολοκλήρωση όλων αυτών των συναντήσεων με τις επιχειρήσεις θα έχουμε μια πλήρη εικόνα έτσι ώστε να ενημερώσουμε και το Κοινοβούλιο και τους συναδέλφους αλλά και τις καταναλωτικές οργανώσεις και ειδικότερα τους καταναλωτές. 
      Σε κάθε περίπτωση μέσα απ’ αυτές τις συναντήσεις θέλουμε να στείλουμε το μήνυμα προς κάθε κατεύθυνση ότι κανείς δεν ανεξέλεγκτος. Όλοι οφείλουν να δίνουν εξηγήσεις για ό,τι γίνεται. Κανείς δεν έχει δικαίωμα, μέσα από κάποιες ανατιμήσεις που υπάρχουν στην αγορά λόγω των καυσίμων ή λόγω της έλλειψης δημητριακών, να γενικεύει αυξήσεις σε όλα τα προϊόντα. 
      Το πρώτο μήνυμα, λοιπόν, που θέλω να πω απ’ αυτές τις συναντήσεις είναι θετικό. Υπάρχουν εταιρείες που σταθεροποιούν τις τιμές τους. Υπάρχουν εταιρείες που προχωρούν σε μείωση μέσα στους πρώτους μήνες του 2008. Σε κάθε περίπτωση μέσα απ’ αυτή την προσπάθεια κρατήσαμε αυτό το πολυδιαφημισμένο κύμα, το «τσουνάμι», καθώς έγραψαν κάποιοι δημοσιογράφοι, ανατιμήσεων. Δεν ήρθε αυτό το «τσουνάμι». Ήρθαν ανατιμήσεις σε εκατοντάδες προϊόντα, σε εκατοντάδες κωδικούς. Ας σκεφτούμε όμως ότι οι κωδικοί  οι οποίοι υπάρχουν στα ελληνικά σούπερ μάρκετς είναι εβδομήντα οκτώ χιλιάδες. 
      Δεν θέλω μ’ αυτό να ωραιοποιήσω την κατάσταση. Πρόβλημα υπήρχε και υπάρχει. Όμως θέλω να δηλώσω υπεύθυνα την αποφασιστικότητα του Υπουργείου Ανάπτυξης για συνεχείς παρεμβάσεις στον έλεγχο των τιμών, στον έλεγχο της αγοράς, πάντα βέβαια μέσα στο πλαίσιο που μας επιτρέπει η κείμενη νομοθεσία. 
      Υπάρχει ένα δεύτερο θέμα που έθιξε ο αγαπητός συνάδελφος που έχει να κάνει με τις επιβολές προστίμων από την Επιτροπή Ανταγωνισμού. Θα καταθέσω τον πίνακα με τα πρόστιμα τα οποία βεβαιώθηκαν από την Επιτροπή Ανταγωνισμού και βεβαίως μέσα απ’ αυτό φαίνεται ποια πρόστιμα και μέχρι πότε εισπράχθηκαν από τις αντίστοιχες εφορίες. 
      Σταματώ εδώ. Ευχαριστώ πολύ.
      (Στο σημείο αυτό ο Υφυπουργός κ. Γεώργιος Βλάχος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, γνωρίζετε πάρα πολύ καλά ότι η ακρίβεια μαζί με την ανεργία είναι τα δύο μεγάλα προβλήματα που αντιμετωπίζει σήμερα η ελληνική κοινωνία. Και δυστυχώς δεν λειτουργεί στην Ελλάδα ο υγιής ανταγωνισμός ούτε υπάρχει κίνημα καταναλωτών. Και κανείς δεν λέει ότι οι στρεβλώσεις αυτές δεν υπήρχαν. 
      Αυτό που λέμε είναι ότι τα τελευταία χρόνια αυτή η ακρίβεια γιγαντώθηκε. Τα είδη ευρείας κατανάλωσης –ψωμί, γάλα, κρέας- τα τέσσερα χρόνια ακρίβυναν πάνω από 40%. Προχθές τα λιπάσματα ακρίβυναν 105%. Και γιγαντώνονται τα καρτέλ, διαφόρων ειδών καρτέλ μέσα σ’ αυτά τα χρόνια ούτως ώστε το διαθέσιμο εισόδημα των οικογενειών κατατρώγεται. Το αποθεματικό εξαντλήθηκε και υπερχρεώθηκαν. Είναι σε απόγνωση. Αυτό είναι το ζήτημα. Η απάντησή σας –αφού περιγράψατε το νομικό καθεστώς- είχε βάση ένα ιδεολόγημα ότι έχουμε απελευθέρωση αγορών άρα λειτουργεί ο ανταγωνισμός.
      Υπάρχει η Επιτροπή Ανταγωνισμού, η οποία βεβαίως έχει αμαρτωλό παρελθόν. Δεν θέλω να αναφερθώ σε αυτό, αλλά να πω ότι κολλάει σε γραφειοκρατίες. Δεν ενισχύθηκε και όταν βάζει πρόστιμα, για τα οποία επαίρεται η Κυβέρνηση, αυτά τα πρόστιμα συνήθως δεν πληρώνονται ή εκμηδενίζονται -έχω την κατάσταση, γιατί μου την έχετε δώσει- και στην ουσία στο τέλος πληρώνονται ελάχιστα σε σχέση με αυτά που επιβάλλονται. 
      Και βεβαίως δεν είναι πρόοδος ο Συνήγορος του Καταναλωτή, ιδιαίτερα με το χαρακτήρα που του δίνετε, αφού ορίσατε πρόεδρο σε ανεξάρτητη αρχή άνθρωπο ο οποίος είναι μέλος της Κεντρικής Επιτροπής της Νέας Δημοκρατίας, υπεύθυνος των εκλογών, σύμβουλος του Υπουργείου, νομικός σύμβουλος και συνεργάτης. 
      Με όλο αυτό, λοιπόν, δείχνετε ότι δεν αντιμετωπίζετε σε βάθος αυτό το πρόβλημα και ενώ ανεξέλεγκτα προχωρά η ακρίβεια, εμείς συζητάμε για το νομικό πλαίσιο. Υπάρχουν θέματα. Πρώτο παράδειγμα -απλά πράγματα: Γιατί ενισχύσατε το καρτέλ των τραπεζών με το να μειώσετε το συντελεστή φορολόγησης στα διανεμόμενα κέρδη στις τράπεζες; Τι ήταν; Επιχειρήσεις ήταν που έπρεπε να κερδοσκοπήσουν και άλλο, κύριε Υπουργέ; Αυτό είναι το πρώτο. 
      Δεύτερον, γιατί καταργήσατε το πλαφόν που βρήκατε στα καύσιμα αμέσως, όταν αναλάβατε αφού δεν μπορέσατε να ενεργοποιήσετε άλλους τρόπους ελέγχου;
      Τρίτον, γιατί δεν θεσμοθετείτε τον τιμάριθμο του φτωχού; Να πάρουμε τα είκοσι πιο βασικά είδη για τις μεσαίες και χαμηλού εισοδήματος οικογένειες και επ’ αυτών να χρηματοδοτήσουμε μισθούς και συντάξεις. Λέω μερικά παραδείγματα που δεν τα απαγορεύει η νομοθεσία, ενώ μπορούν να γίνουν και πολλά άλλα. 
      Περιγράφω, λοιπόν, αυτό το πρόβλημα, κύριε Υπουργέ, ως μία κραυγή της ελληνικής κοινωνία. Είναι πρόβλημα όχι μόνο των μικρών νοικοκυριών αλλά και των μεσαίων τώρα, πράγμα που φαίνεται κάθε μέρα.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Νασιώκα. 
      Κύριε Υπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε συνάδελφε, ασφαλώς δεν ισχυρίστηκα ότι δεν υπάρχει πρόβλημα. Δεν θα το πω ποτέ. Και ασφαλώς την κραυγή την οποία απευθύνετε, την ακούμε με μεγάλη προσοχή, όπως και τα στοιχεία, τα οποία επικαλείστε. Όμως πρέπει να μιλάμε συγκεκριμένα, γιατί ξέρετε ότι εάν αρκεστούμε σε κραυγές, δεν θα μπορέσουμε να βγάλουμε ποτέ άκρη.
      Έχουμε τις ποινές. Η Επιτροπή Ανταγωνισμού είναι μία ανεξάρτητη αρχή. Παρεμβάσεις καταλαβαίνετε ότι δεν γίνονται και δεν πρέπει να γίνονται. Με το πώς δουλεύει και πόσο χρόνο θέλει για να αποφασίσει, θα πρέπει να σας πω ότι και εμείς πολλές φορές έχουμε πρόβλημα. Έχουμε πρόβλημα με αυτές τις καθυστερήσεις, αλλά δεν μπορούμε να κάνουμε κάτι.
      ΕΚΤΟΡΑΣ ΝΑΣΙΩΚΑΣ: Δεν ενισχύσατε…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ακούστε, επειδή είπατε ότι δεν ενισχύσαμε, ενισχύσαμε. Έχουν δοθεί καινούρια στελέχη, τα οποία έχουν προσληφθεί μέσω της διαδικασίας Α.Σ.Ε.Π. από την επιτροπή και προβλήματα οικονομικά που είχαν οι εργαζόμενοι επιλύθηκαν όλα. Εμείς δεν έχουμε κάποια εκκρεμότητα με την Επιτροπή Ανταγωνισμού. Δεν μας ζήτησε κάτι και να είναι σε εκκρεμότητα. 
      Πρώτον, για περίπου τριάντα επιστημονικούς συνεργάτες τους οποίους ζήτησε, έχουν κατατεθεί τα επίσημα χαρτιά στο Α.Σ.Ε.Π. για να προχωρήσει η διαδικασία πρόσληψής τους, αλλά αυτό δεν έχει να κάνει με το Υπουργείο.
      Δεύτερον, ως γνωστόν, όταν ένα πρόστιμο ανακοινώνεται από την Επιτροπή Ανταγωνισμού, ο θιγόμενος έχει δικαίωμα να προσφύγει στο διοικητικό εφετείο. Προκαταβάλει το 20% και περιμένει την απόφαση του διοικητικού εφετείου. Με συγχωρείτε πάρα πολύ, αλλά ούτε στο διοικητικό εφετείο μπορούμε να κάνουμε παρεμβάσεις ως πολιτική ηγεσία, όποιος και να είναι στην Κυβέρνηση. Βλέπετε ότι έχουμε μειώσεις και σε κάποιες περιπτώσεις έχουμε μηδενισμό των προστίμων.
       Τι θέλετε να κάνουμε εμείς γι’ αυτό; Εάν προτείνατε κάτι και δεν το κάναμε, με πολύ χαρά να επανέλθουμε και να το κάνουμε, αλλά νομίζω ότι δεν έχουμε δικαιοδοσία να κάνουμε κάτι περισσότερο, ει μη μόνο να λύνουμε τα προβλήματα της Επιτροπής Ανταγωνισμού, να έχουμε μία πολύ καλή συνεργασία ως πολιτικά προϊσταμένη αρχή, που είναι το Υπουργείο Ανάπτυξης και συγκεκριμένα ο τομέας εμπορίου, προκειμένου να χτυπήσει το κακό στη ρίζα. Όσες φορές έχουμε στοιχεία, παραπέμπουμε στην Επιτροπή Ανταγωνισμού και θέλουμε πιο γρήγορες, πιο αποφασιστικές, πιο ριζικές αποφάσεις. Αυτό που ζητά η κοινωνία, το ζητάμε πρώτα εμείς.
      Όσον αφορά το καταναλωτικό κίνημα, για πρώτη φορά και μάλιστα την Παρασκευή, συνέρχεται το Εθνικό Συμβούλιο Καταναλωτή και Αγοράς, προκειμένου να ενισχύσουμε το καταναλωτικό κίνημα, να πιστοποιήσουμε οργανώσεις, να δυναμώσουν οι οργανώσεις για να δυναμώσει η φωνή των καταναλωτών, γιατί εμείς το καταναλωτικό κίνημα θεωρούμε ότι είναι ο πολύ καλός μας συνεργάτης στην αντιμετώπιση αυτών των φαινομένων. 
      Μόνοι μας δεν μπορούμε να καταφέρουμε πολλά. Μαζί με τους καταναλωτές και, αν θέλετε, και με τη συμπαράσταση των κομμάτων της Βουλής και των Μέσων Μαζικής Ενημέρωσης, μπορούμε να πετύχουμε περισσότερα. Δεν χρειάζεται να διαφημίζουμε την ακρίβεια. Χρειάζεται να έχουμε μέτρα από κάθε κατεύθυνση, προκειμένου να αντιμετωπίσουμε το πρόβλημα. Το πρόβλημα είναι υπαρκτό. Ο αγώνας είναι συνεχής και κάθε πρόταση είναι καλοδεχούμενη.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επανερχόμαστε στις αναφορές-ερωτήσεις πρώτου κύκλου και θα συζητηθεί η τρίτη με αριθμό 1818/13-11-2007 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του Νοσοκομείου «Ο Άγιος Ανδρέας» στην Πάτρα.
      Αναλυτικότερα η ερώτηση του κ. Λεβέντη έχει ως εξής:
      «Πολλά είναι τα προβλήματα που αντιμετωπίζει το Γ.Π.Κ. Νοσοκομείο «Ο Άγιος Ανδρέας» που χρήζουν άμεσης επέμβασης και αντιμετώπισης:
      Δημιουργία νέας πτέρυγας, ανακαίνιση του ισογείου και υπογείου και εξασφάλιση της αντισεισμικής θωράκισης του κεντρικού κτιρίου. Είναι αναγκαία η άμεση λύση του αποχετευτικού δικτύου τόσο για τα όμβρια νερά που συσσωρεύονται στο υπόγειο του νοσοκομείου, όσο και των λυμάτων που επιβαρύνουν εκτός των άλλων το ήδη καταπονημένο κτίριο.
      Οι ανάγκες της περιοχής επιβάλλουν νέο και σύγχρονο οργανισμό, που να καλύπτει τις ανάγκες του νοσοκομείου και να εξυπηρετεί τους πολίτες της περιφέρειας, με πρόβλεψη και σύσταση λειτουργίας νέων κλινικών. Οι ελλείψεις σε προσωπικό με βάση τον υπάρχοντα οργανισμό ξεπερνούν ήδη τις τριακόσιες θέσεις και οι οφειλόμενες άδειες και ρεπό ξεπερνούν τις πεντέμισι χιλιάδες ημέρες. Επίσης επιβάλλεται άμεση πρόσληψη ιατρού εργασίας και τεχνικού ασφαλείας. Εκτός της ενίσχυσης σε έμψυχο υλικό, το νοσοκομείο χρήζει χρηματοδότησης για αγορά σύγχρονου ιατροτεχνολογικού εξοπλισμού, με άμεση προτεραιότητα την εγκατάσταση και λειτουργία μαγνητικού τομογράφου.
      Κατόπιν αυτών, ερωτάται ο κύριος Υπουργός τι μέτρα προτίθεται να πάρει ώστε:
      Να ανακαινισθεί το κεντρικό κτίριο, να εξασφαλιστεί η αντισεισμική του θωράκιση και το αποχετευτικό του δίκτυο και να εξοπλιστεί με σύγχρονο ιατροτεχνολογικό εξοπλισμό;
      Να καλυφθούν όλες οι κενές οργανικές θέσεις ιατρικού, νοσηλευτικού και άλλου προσωπικού και να εγκριθεί νέος οργανισμός λειτουργίας που να καλύπτει τις σημερινές και τις δημιουργούμενες νέες ανάγκες του νοσοκομείου;»
      Στην ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Αγαπητέ συνάδελφε, είχα την τιμή πριν από δεκαπέντε περίπου μέρες να επισκεφτώ το Νοσοκομείο «Ο Άγιος Ανδρέας» και να θεμελιώσω εκεί και τη νέα πτέρυγα, στην οποίαν αναφέρεστε στην ερώτησή σας. Είχα την ευκαιρία έτσι να κουβεντιάσω και με τους εκπροσώπους των εργαζομένων, ώστε και αυτά τα θέματα να προσπαθήσουμε να τα αντιμετωπίσουμε, αλλά και από πρώτο χέρι, αν θέλετε, να σας ενημερώσω για την κατάσταση στην οποία βρίσκεται σήμερα το Γενικό Νοσοκομείο «Ο Άγιος Ανδρέας».
      Κατ’ αρχάς, η δημοπράτηση του έργου έγινε το 2007. Υπεγράφη η σύμβαση την ίδια χρονιά και η υποχρέωση παράδοσης του έργου είναι είκοσι τέσσερις μήνες με προϋπολογισμό 8,5 περίπου εκατομμύρια ευρώ και με τη δυνατότητα προσαύξησης επί του συμβατικού αντικειμένου 10% περίπου, ώστε να μπορέσουμε να αντιμετωπίσουμε και κάποια πρόσθετα προβλήματα που θα προκύψουν στη συνέχεια, όπως και προέκυψαν και που κατά την επίσκεψη στην Πάτρα που δόθηκε η ευκαιρία να τα κουβεντιάσω και ήδη να προχωρήσουμε επίλυσή τους.
      Η νέα πτέρυγα βρίσκεται δίπλα ακριβώς από το παλαιό νοσοκομείο και αναπτύσσεται κάθετα και γραμμικά στο υπάρχον νοσοκομείο. Είναι εμβαδού εξίμισι χιλιάδων περίπου τετραγωνικών μέτρων και έχει τρεις ορόφους, υπόγειο, ισόγειο και πρώτο όροφο.
      Έτσι εκεί θα στεγαστούν στο μεν υπόγειο ο αξονικός τομογράφος, η κεντρική απολύμανση, αποθηκευτικοί χώροι και η πρόβλεψη για την εγκατάσταση του μαγνητικού τομογράφου, για τον οποίο θα σας μιλήσω στη συνέχεια. Στο ισόγειο θα στεγαστεί το τμήμα επειγόντων περιστατικών, πλήρως ανεπτυγμένο, με τις πλέον σύγχρονες προδιαγραφές, και στον πρώτο όροφο τα χειρουργεία, έξι άσηπτα και ένα σηπτικό, και η μετεγκατάσταση από το υπάρχον νοσοκομείο της μονάδας εντατικής θεραπείας με τουλάχιστον έντεκα κλίνες και δυνατότητα να φτάσουν τις δεκαπέντε, διότι ο χώρος είναι αρκετός, υπάρχει και ο εξοπλισμός αυτήν τη στιγμή στην τελική του φάση.
      Όπως σας είπα, με τις πλέον σύγχρονες προδιαγραφές εκτελείται το έργο και υπάρχει δυνατότητα τις αντιμετώπισης και πρόσθετων έργων. Ποια είναι αυτά τα πρόσθετα; Εκεί ετέθη το θέμα της κατασκευής δύο επιπλέον ορόφων, ώστε να μπορέσει να μεταφερθεί ένα τμήμα των υγειονομικών υπηρεσιών που φιλοξενούνται στο παλιό στρατιωτικό νοσοκομείο και συγκεκριμένα η Ω.ΡΛ., η οφθαλμολογική και  η γυναικολογική κλινική.
      Ευτυχώς, αυτή η πρόβλεψη υπήρξε. Έτσι, η μελέτη και των στατικών και των ηλεκτρομηχανολογικών περιλαμβάνει αυτήν τη δυνατότητα. 
      Επίσης, με την επιπλέον δυνατότητα που έχουμε από πλευράς κάλυψης δαπάνης έχει ανατεθεί η εκπόνηση της οριστικής μελέτης στη Δ.ΕΠ.Α.ΝΟ.Μ., έτσι ώστε να προχωρήσουμε και στην κατασκευή των δύο επιπλέον ορόφων που θα καλύψουν πλήρως τις ανάγκες του νοσοκομείου. 
      Κύριε Πρόεδρε, θα συνεχίσω στη δευτερολογία μου, αφού ακούσω και τις θέσεις του κυρίου συναδέλφου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, το Νοσοκομείο «Άγιος Ανδρέας» είναι ένα ιστορικό νοσοκομείο που έχει προσφέρει και εξακολουθεί να προσφέρει πολύτιμες υπηρεσίες στην Πάτρα, αλλά και σε όλη τη δυτική Ελλάδα. Το ξέρετε πολύ καλά.
      Επισκεφθήκατε το νοσοκομείο, όπως το είχα επισκεφθεί και εγώ αρκετά νωρίτερα, το Νοέμβριο. Η ερώτηση που καταθέσαμε μαζί με το συνάδελφο από την Πάτρα, τον κ. Τσούκαλη, αφού επισκεφθήκαμε το νοσοκομείο, έχει ημερομηνία 13 Νοεμβρίου 2007 και ως τώρα δεν τύχαμε απαντήσεως. Γι’ αυτό ακριβώς έρχεται σαν επίκαιρη ερώτηση, γιατί νομίζουμε ότι τα προβλήματα είναι καίρια.
      Χαίρομαι που υπήρξε πρόοδος σ’ αυτό το διάστημα, αλλά βέβαια ακόμα πολύ απέχουμε από το να μπορέσουν αυτά να ολοκληρωθούν και να λειτουργήσουν. 
      Μέσα σε αυτά που είπατε, εγώ θα ήθελα να επισημάνω και κάποια άλλα σημεία, όσον αφορά το παλιό κτίριο, το οποίο έχει προβλήματα στατικότητας. Η αντισεισμική του θωράκιση πρέπει να εξασφαλιστεί.
      Επίσης, κύριε Υπουργέ, υπάρχει μεγάλο πρόβλημα με το αποχετευτικό δίκτυο. Στο πρώτο υπόγειο μπαίνουν τα όμβρια ύδατα και το πλημμυρίζουν, ενώ στο δεύτερο υπόγειο ξεχειλίζουν από τις σπασμένες αποχετεύσεις τα λύματα. Γίνεται εκεί ένα ανακάτεμα ομβρίων υδάτων και λυμάτων που δημιουργεί αφόρητη κατάσταση και είναι ντροπή για ένα νοσοκομείο ή και για οποιοδήποτε κτίριο, εάν θέλετε. Βεβαίως, υπάρχουν και σοβαροί κίνδυνοι για την υγεία και για τη στατικότητα του ίδιου του κτιρίου.
      Από αυτήν την άποψη, λοιπόν, είναι επιτακτική η ανάγκη να υπάρξουν εγγυήσεις ότι αυτά θα γίνουν σωστά και γρήγορα, γιατί, όπως όλοι μας καταλαβαίνουμε, δεν μπορεί κανείς αυτά να τα περιμένει, ούτε και να παίζει.
      Εκτός από αυτά, υπάρχουν και άλλα προβλήματα, σε πολλά από τα οποία αναφερθήκατε. Δεν μου επιτρέπει ο χρόνος να επεκταθώ περισσότερο, αλλά θα πρέπει να δούμε και το προσωπικό, το οποίο λείπει. Το νοσοκομείο έχει τεράστιες ανάγκες. Τουλάχιστον τριακόσιες κενές θέσεις ήταν, όταν το επισκεφθήκαμε εμείς και αναμενόταν να φύγουν εκατόν εβδομήντα άτομα μέσα στο 2007. 
      Χθες, ο κ. Αβραμόπουλος μας είπε εδώ ότι προσελήφθη προσωπικό. Δεν ξέρω, εάν κάποιο από αυτό το προσωπικό έφθασε μέχρι τον «Άγιο Ανδρέα» ή τα άλλα νοσοκομεία της Πάτρας, αλλά οπωσδήποτε είναι μεγάλες οι ανάγκες. Αυτά συμβαίνουν με τους αναχρονιστικούς, ξεπερασμένους οργανισμούς του 1986, γιατί από τότε έχουν αυξηθεί οι ανάγκες. Μιλάμε για αξονικό, για μαγνητικό, για μονάδες εντατικής θεραπείας και όλα τα άλλα τμήματα. Αυτά, πώς θα καλυφθούν; Μόνο σε ρεπό και άδειες χρωστάνε πεντέμισι χιλιάδες μέρες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κύριε συνάδελφε, επειδή είναι πολλά τα όσα θέσατε, επιγραμματικά θα απαντήσω ως εξής: Ως προς το θέμα του νέου οργανισμού, θέλω να πω ότι ήδη έχουν ολοκληρωθεί οι διαδικασίες, τελειώνει από εμάς και φεύγει για το Υπουργείο Οικονομικών, ώστε να είμαστε έτοιμοι πολύ σύντομα να αυξήσουμε τις θέσεις του προσωπικού που είναι απαραίτητο, αφού έτσι είναι, όπως το είπατε. Είναι ιστορικό Νοσοκομείο, συνδεδεμένο με τους Πατρινούς και την ευρύτερη περιοχή και προσφέρει ισότιμα τις υγειονομικές υπηρεσίες στην περιοχή, αφού εφημερεύει εναλλάξ με το Πανεπιστημιακό Νοσοκομείο του Ρίου.
      Στο θέμα του προσωπικού, θέλω να πω ότι έχουμε προχωρήσει πάρα πολύ και θα σας αναφέρω συγκεκριμένα νούμερα. Με τις οργανικές θέσεις του ιατρικού προσωπικού, που είναι εκατόν σαράντα εννιά, μαζί με τις δεκατέσσερις προσλήψεις που έγιναν εφέτος –αναφέρομαι πάντα σε γιατρούς του Ε.Σ.Υ.- και με άλλες δεκαεννέα, που βρίσκονται στη διαδικασία της κρίσης, νομίζω ότι όσον αφορά τον παλιό Οργανισμό, θα φθάσουμε πολύ κοντά στη συμπλήρωσή του. 
      Ως προς το νοσηλευτικό προσωπικό, που εμφανίζει και αυτό ένα έλλειμμα, θέλω να πω ότι είναι εξακόσιες τριάντα επτά οι οργανικές θέσεις. Υπηρετούσαν πεντακόσιοι πέντε, μαζί με τις πενήντα πέντε θέσεις, που ολοκληρώθηκαν από τον προηγούμενο διαγωνισμό μέσα στο 2007. Υπάρχει, ακόμη, ένας αριθμός δώδεκα περίπου ατόμων για τη μονάδα εντατικής θεραπείας που δημοσιεύθηκε στην Εφημερίδα της Κυβερνήσεως και αναμένεται ο διορισμός. 
      Επομένως, από πλευράς νοσηλευτικού και ιατρικού προσωπικού –δεν αναφέρομαι στο επικουρικό προσωπικό, αλλά έχω τα σχετικά στοιχεία του Υπουργείου- είναι δεκαεννέα θέσεις ακόμα, για να καλύψουμε τον απαιτούμενο αριθμό, ώστε να λειτουργούν πλήρως.
      Για τα λύματα και τα όμβρια, θέλω να πω ότι πράγματι υπήρχε πρόβλημα ως αποτέλεσμα της παλιάς κατασκευής. Περιλαμβάνεται στο αντικείμενο της εργολαβίας. Υπάρχει, όμως, μία υψομετρική διαφορά ενάμισι περίπου μέτρου, όπου σε συνεννόηση με τη Δημοτική Επιχείρηση Αποχέτευσης έχουμε αναλάβει εμείς την υποχρέωση να καλύψουμε αυτό το πρόβλημα που υπάρχει δηλαδή μέχρι τα κάγκελα του νοσοκομείου, τον αύλιο χώρο, και από εκεί, με φυσική ροή, και τα όμβρια και τα λύματα θα διοχετεύονται στο σύστημα της αποχέτευσης. Επομένως, κανένα πρόβλημα δεν υπάρχει.
      Αντισεισμική θωράκιση. Αν και δεν αναφέρθηκε πουθενά επίσημα ότι μπορεί να υπάρχει πρόβλημα, έχει γίνει ένας πρωτοβάθμιος αντισεισμικός έλεγχος και έχει ανατεθεί τώρα από την διοίκηση στο Πανεπιστήμιο οριστική μελέτη, ώστε να μην υπάρχει κανένα απολύτως πρόβλημα και υποψία ότι κάτι μπορεί να συμβαίνει. 
      Είναι περιποιημένο το νοσοκομείο, το είδατε, το είδα κι εγώ πριν από λίγες ημέρες και οι όποιες παρατηρήσεις και για την ράμπα των ασθενών, η οποία υπάρχει -δεν την προσέξατε, κύριε συνάδελφε- όπως και ο χώρος υποδοχής και ενημέρωσης, είναι κι αυτός φτιαγμένος με πάρα πολύ καλά υλικά, προσαρμοσμένος απόλυτα, έτσι ώστε δεν νομίζω ότι δημιουργεί έστω και αισθητικά, αρνητικό αποτέλεσμα. 
      Ο μαγνητικός τομογράφος, ο οποίος δεν προβλεπόταν, ήδη προβλέπεται στον προϋπολογισμό του νοσοκομείου. Και εμείς θα συμπληρώσουμε, ό,τι δεν μπορεί από μόνο του το νοσοκομείο. Οπότε, με την αποπεράτωση της νέας πτέρυγας, να μπορέσει να λειτουργήσει και να προσφέρει –όπως είπα- και ήδη προσφέρει άλλωστε, ισότιμα τις υπηρεσίες του στην ευρύτερη περιοχή της Αχαΐας. 
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Τέταρτη είναι η με αριθμό 867/18-10-2007 ερώτηση του Βουλευτή του Λαϊκού Ορθόδοξου Συναγερμού, κ. Κωνσταντίνου Αϊβαλιώτη προς τον Υπουργό Μεταφορών και Επικοινωνιών, σχετικά με τη σημερινή δραστηριότητα των «Μακεδονικών Αερογραμμών».
      Η ερώτηση του κ. Αϊβαλιώτη, έχει ως εξής:
      «Η Κυβέρνηση της Νέας Δημοκρατίας είχε προωθήσει –και σωστά- την δημιουργία των «Μακεδονικών Αερογραμμών» ως θυγατρική της «Ολυμπιακής» την περίοδο που τα Σκόπια ξεκινούσαν την εθνικιστική τους προπαγάνδα στις αρχές της δεκαετίας του ’90. Η κυβέρνηση των Σκοπίων έχει καθιερώσει την ονομασία «MAT-Macedonian Airlines» για τον αερομεταφορέα της χώρας αυτής, κάτι που πλέον έχει οδηγήσει στην χρήση μόνο του ονόματος «Macedonian Airlines», όπως ξέρουν όλοι όσοι έχουν δει τις αναγγελίες πτήσεων στα διεθνή αεροδρόμια καθώς και τις διεθνείς ιστοσελίδες.
      Ερωτάται ο Υπουργός Μεταφορών:
      1. Η σημερινή δραστηριότητα των «Μακεδονικών Αερογραμμών» είναι ανάλογη του σημαντικού εθνικού τους ρόλου;
      2. Πώς αντέδρασε η Κυβέρνηση στα πλαίσια του ICAO και της IATA για την χρήση εκ μέρους της σκοπιανής κυβέρνησης της ονομασίας «Macedonian Airlines» και πού βρίσκεται σήμερα το όλο θέμα;».
      Στην ερώτηση του κυρίου συναδέλφου θα απαντήσει ο Υπουργός Μεταφορών και Επικοινωνιών, κ. Χατζηδάκης.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, όπως σωστά αναφέρεται στην ερώτηση, ήταν η Κυβέρνηση της Νέας Δημοκρατίας της περιόδου ΄90 -΄93 που δημιούργησε τότε την εταιρεία «Μακεδονικές Αερογραμμές» και ήταν η Κυβέρνηση του ΠΑ.ΣΟ.Κ. στις 13 Νοεμβρίου 2003, που με απόφαση των μετόχων τότε της εταιρείας, αποφάσισε να αλλάξει η επωνυμία της εταιρείας «Μακεδονικές Αερογραμμές», να γίνει «Ολυμπιακές Αερογραμμές» και από τότε και μετά η εταιρεία αυτή δεν υπάρχει. Επομένως, θα έλεγα, καταχρηστικά ίσως, ότι το ερώτημα θα έπρεπε να απευθυνθεί στους συναδέλφους του ΠΑ.ΣΟ.Κ., που το Κόμμα τους κατήργησε την εταιρεία, και όχι στο Κόμμα της Νέας Δημοκρατίας.
      Από κει και μετά, βεβαίως παραμένει τυπικά το σήμα, ο ήλιος της Βεργίνας, και η ονομασία «Μακεδονικές Αερογραμμές», αλλά αυτό δεν αλλάζει το ουσιώδες, διότι καταργήθηκε η εταιρεία. 
      Από την πλευρά μας τώρα, με βάση την ενημέρωση που έχω από την Υπηρεσία Πολιτικής Αεροπορίας, θέλω να είμαι ξεκάθαρος στο ότι οι Ελληνικές Κυβερνήσεις δεν έχουν αποδεχθεί σε καμμία περίπτωση αιτήσεις της Σκοπιανής πλευράς να προσγειώνονται τα αεροπλάνα αυτής της εταιρείας στην Ελλάδα. 
      Δεν υπάρχει καμμιά αμφιβολία ότι υπάρχει ένα διεθνές θέμα σε σχέση γενικότερα με την ονομασία των Σκοπίων. Θα ήμουν ευτυχής, αν μπορούσα να λύσω ενωρίτερα το θέμα της ονομασίας της αεροπορικής εταιρείας των Σκοπίων, ως Υπουργός Μεταφορών, προτού λυθεί το θέμα σφαιρικά, αλλά νομίζω ότι η λογική λέει το αντίθετο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, πήγαινα με αποστολές του Ευρωπαϊκού Κοινοβουλίου στα Σκόπια, προσγειωνόμουν στο αεροδρόμιο «Μέγας Αλέξανδρος» -μια εξέλιξη που η Κυβέρνηση της Νέας Δημοκρατίας δεν μπόρεσε να προλάβει, ούτε μπόρεσε αυτό το όνομα να απαλείψει- και έβλεπα στη σειρά αραγμένα αεροσκάφη των Σκοπιανών με την επωνυμία «Macedonia airlines» πάνω στη ράχη τους. Ήταν καινούργια αεροπλάνα μπόινγκ 737 και  airbus. 
      Σήμερα απ’ αυτά που ακούω από τον κ. Χατζηδάκη, «Μακεδονικές αερογραμμές» δεν υπάρχουν. Εγώ το ερώτημα το κάνω προς την Κυβέρνηση. Τα έριξε στο ΠΑ.ΣΟ.Κ. Σύμφωνοι, έχει δίκιο. Όμως η Νέα Δημοκρατία είναι Κυβέρνηση τα τελευταία τέσσερα χρόνια. Τι έκανε η Κυβέρνηση για να αναστήσει αυτή την εταιρεία. Ήταν εθνική ανάγκη να υπάρχει η επωνυμία «Μακεδονικές αερογραμμές». Τι έκανε η Κυβέρνηση της Νέας Δημοκρατίας για να υπάρχει αυτό το διεθνές σήμα. 
      Τι έκανε; Ρωτάω, και στην ερώτησή μου απάντηση δεν πήρα- στα πλαίσια του ICAO και της IATA για τη διαγραφή του ονόματος που έχουν προωθήσει οι εθνικιστές των Σκοπίων «Macedonian Airlines» για την αεροπορική τους εταιρεία; Πως δεχόμαστε δηλαδή εμείς να υπάρχει αυτή η ονομασία διεθνώς, να πηγαίνει κάποιος στα διάφορα αεροδρόμια, να βλέπει παντού «Macedonian Airlines» και να είμαστε ευχαριστημένοι για το ότι, το ξέρω εγώ, τα αεροπλάνα των Σκοπιανών δεν προσγειώνονται στην Ελλάδα! 
      Μια και είναι εδώ ο κύριος Υπουργός, του είχα πει την τελευταία φορά που μιλήσαμε για την Ολυμπιακή, να μη φοβάται και να μην υποχωρεί έναντι του επιτρόπου, του κ. Μπαρό. Στο κάτω, κάτω ήταν και δεκατρία χρόνια Ευρωβουλευτής. Άρα, προφανώς, έχει καταλάβει πως λειτουργεί το σύστημα στην Ευρωπαϊκή Ένωση. 
      Έχω μπροστά μου την «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» η οποία αναφέρεται στην Ολυμπιακή. Μιλάει για πρόσληψη χρηματοοικονομικού συμβούλου και για συνολικό κόστος 1.000.000.000 ευρώ, για το εγχείρημα του χρηματοοικονομικού συμβούλου και της απόλυσης εκατό από τους τετρακόσιους ογδόντα πέντε πιλότους και εκατό έως εκατόν πενήντα ιπταμένων συνοδών από την Ολυμπιακή. 
      Μας περισσεύουν χρήματα και μάλιστα 1.000.000.000 ευρώ για να προσλαμβάνουμε χρηματοοικονομικούς συμβούλους; Είναι συνεπές το να απολύουμε κόσμο από την Ολυμπιακή και μάλιστα πιλότους, όταν τόσο καιρό λέγαμε ότι «κανείς δεν θα χάσει τη δουλειά του»; 
      Ας μας απαντήσει επιτέλους η Κυβέρνηση της Νέας Δημοκρατίας τι θα κάνει με την Ολυμπιακή και για ποιο λόγο οι «Μακεδονικές αερογραμμές» έχουν μπει στο χρονοντούλαπο της ιστορίας. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Μεταφορών και Επικοινωνιών κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δύο ερωτήσεις στη συσκευασία της μιας, κύριε Πρόεδρε. 
      Κοιτάξτε, για την Ολυμπιακή Αεροπορία έχουμε ξανασυζητήσει και δεν έχω να προσθέσω τίποτα. Κάναμε δύο τρεις συζητήσεις πριν από τα Χριστούγεννα. Ισχύουν στο ακέραιο αυτά που έχουμε πει.
      Από εκεί και πέρα κάθε εφημερίδα δικαιούται να γράφει αυτά που νομίζει. Αυτό δεν σημαίνει ότι αυτά τα οποία γράφονται στις εφημερίδες ανταποκρίνονται και στην αλήθεια. 
      Η Κυβέρνηση, όποτε αποφασίσετε να θέσετε ερωτήσεις για το θέμα της Ολυμπιακής, είναι εδώ για να σας απαντήσει με όλα τα στοιχεία και όλα τα έγγραφα τα οποία υπάρχουν. Και μόλις αυτήν την εβδομάδα αποδέχθηκα αίτημα του συναδέλφου του Συνασπισμού, του κ. Λαφαζάνη, να γίνει συνάντηση ειδική με εκπροσώπους του Συνασπισμού για να κουβεντιάσουμε όλα τα θέματα τα οποία αφορούν την Ολυμπιακή, με συγκεκριμένη ατζέντα και θεματολογία.
      Από εκεί και πέρα, δυστυχώς, η εταιρεία «Μακεδονικές Αερογραμμές» καταργήθηκε το 2003 και υπάρχει ένα νομικό και τεχνικό πρόβλημα από τότε, το οποίο είχε αναφερθεί και σε παλαιότερες συζητήσεις οι οποίες είχαν γίνει για το θέμα αυτό κατακρίνοντας το μοντέλο το οποίο τότε επελέγη για μια ακόμη ανεπιτυχή εξυγίανση της Ολυμπιακής. 
      Και επαναλαμβάνω για μία ακόμη φορά ότι το θέμα της εταιρείας των Σκοπίων είναι ένα από τα πολλά και διαφορετικά ζητήματα τα οποία μας απασχολούν σε σχέση με τα Σκόπια. Συνολικά πρέπει να δούμε το ζήτημα και έτσι θέλουμε να το αντιμετωπίσουμε. Και είμαστε αποφασισμένοι να μη φεισθούμε κόπων και προσπαθειών προς αυτήν την κατεύθυνση στη βάση των διακηρύξεων του Πρωθυπουργού, παρ’ όλο, που όπως σας είπα, θα ήμουν ευτυχής αν μπορούσαμε να βρούμε ειδικά σε αυτό το θέμα μία λύση νωρίτερα. Δεν ξέρω αν εσείς το θεωρείτε εφικτό. Εμένα δεν μου φαίνεται εφικτό, εξετάζοντας τη συνολικότερη πραγματικότητα την οποία έχουμε ενώπιόν μας.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Άμυνας.
      Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Η συζήτηση του νομοσχεδίου θα συνεχισθεί κατά τη σημερινή συνεδρίαση.
      Υπουργείου Εσωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου Εθνικής Άμυνας. 
      Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Στη συνεδρίαση της Τετάρτης 30 Ιανουαρίου 2008 συζητήθηκαν και ψηφίστηκαν τα άρθρα από 1 έως 27 του νομοσχεδίου, ως μία ενότητα. Στη σημερινή συνεδρίαση θα συζητηθούν τα άρθρα από το 28 μέχρι τέλους και οι τροπολογίες ως μία ενότητα, για να μην υπάρχουν αργότερα ερωτήσεις και ενστάσεις. 
      Κύριε Υπουργέ, είχατε αναγνώσει στην προηγούμενη συνεδρίαση ορισμένες νομοτεχνικές βελτιώσεις. Θα ήθελα να σας παρακαλέσω να καταθέσετε αυτές τις νομοτεχνικές βελτιώσεις για τα Πρακτικά και για τους συναδέλφους και να πείτε αν έχετε να προσθέσετε κάτι άλλο επί της ενότητας των άρθρων που θα συζητήσουμε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μετά το διάλογο θα προκύψουν οι όποιες τροποποιήσεις και θα τις κουβεντιάσουμε. 
      (Στο σημείο αυτό ο Υπουργός Εθνικής Άμυνας κ. Ευάγγελος Μεϊμαράκης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Κυρία εισηγήτρια, εσείς θα πάρετε το  λόγο. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, έχουμε που έχουμε λίγο χρόνο, αν επιτρέπεται από τον Κανονισμό της Βουλής, επί της διαδικασίας, εκτός χρόνου …
      ΠΡΟΕΔΡΕΥΩΝ (Γεώργιος Σούρλας): Δεν υπάρχει κάτι τέτοιο. Θα πάρετε το λόγο τώρα ως εισηγήτρια και θα σας δώσουμε και άνεση χρόνου να πείτε όσα θα λέγατε, αν παίρνατε το λόγο επί της διαδικασίας.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κύριε Πρόεδρε, για τις τροπολογίες θα μιλήσουμε τώρα; 
      ΠΡΟΕΔΡΕΥΩΝ (Γεώργιος Σούρλας): Όλα θα συζητηθούν ως μία ενότητα. Τροπολογίες και άρθρα είναι μία ενότητα στο χρόνο που ορίστηκε. Γι’ αυτό το τόνισα, για να μην υπάρχει αυτή η αμφιβολία.
      Ορίστε, κυρία Μανούσου, έχετε το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, στην τελευταία συνεδρίαση της Τετάρτης, στην κατ’ άρθρον συζήτηση παρακολουθήσαμε και δυστυχώς, όχι μόνο εμείς, αλλά και πάρα πολλοί πολίτες, να αναπτύσσονται, από την πλευρά κυρίως της Αξιωματικής Αντιπολίτευσης, θέματα, κάθε άλλο παρά συναφή με τις διατάξεις του νομοσχεδίου αυτού. Έγινα δέκτης πολλών παραπόνων, αλλά και έκφρασης απογοήτευσης από πολίτες. Δεν μπορούσαν να διανοηθούν ότι καταξιωμένος συνάδελφος, που ορίστηκε επί σειρά ετών θεματοφύλακας της σωστής και πιστής εφαρμογής του Κανονισμού της Βουλής, θα μπορούσε να μιλήσει επί δεκαπέντε λεπτά και να μην κάνει καμμία αναφορά στις διατάξεις του νομοσχεδίου που συζητούσαμε. Και έγινα δέκτης αυτών των παραπόνων, γιατί, κυρίες και κύριοι συνάδελφοι, αυτές οι διατάξεις αφορούσαν θύματα και αναπήρους πολέμου, πολεμιστές της Κύπρου, πολυτέκνους, άτομα με ειδικές ανάγκες, αξιωματικούς των Ενόπλων Δυνάμεων, αποστράτους, νέους που ενδιαφέρονται να υπηρετήσουν στις Ένοπλες Δυνάμεις με τη μορφή των Ο.Β.Α. ή ΕΦ.Υ.Ε.Σ. ή ΕΠ.ΟΠ.. Αυτοί οι άνθρωποι περίμεναν τριάντα χρόνια τις περισσότερες απ’ αυτές τις ρυθμίσεις και εισέπραξαν με τη στάση αυτή της Αξιωματικής Αντιπολίτευσης, κυρίως, μία έλλειψη στοιχειώδους σεβασμού και ενδιαφέροντος. 
      Παράκληση και αίτημα, κύριε Πρόεδρε: Το Προεδρείο, σήμερα, στη σημερινή συζήτηση, στο μέτρο του δυνατού, να προσπαθήσει να περιορίσει τη συζήτηση στο υπό συζήτηση νομοσχέδιο και στα θέματά του. Το τονίζω. Δεν είναι δική μου άποψη μόνο, αλλά σωρείας πολιτών. Γιατί, κύριε Πρόεδρε, πρέπει να τονίσουμε ότι η άσκηση νομοθετικής λειτουργίας σημαίνει ουσιαστική αντιστοιχία ανάμεσα στις πραγματικές ανάγκες μιας κοινωνίας και στις γενικές ρυθμίσεις που παράγουμε με το νομοθετικό μας έργο. Και το νομοθετικό αυτό έργο προκύπτει από ουσιαστική συζήτηση, σύμφωνα με τις διατάξεις του Συντάγματος και την ορθή εφαρμογή των διατάξεων του Κανονισμού της Βουλής.
      Μπαίνω τώρα στο υπό συζήτηση νομοσχέδιο. Θα αναφερθώ μόνο σε αυτές τις περιπτώσεις που υπήρχαν μεγάλες αντιδράσεις. 
      Για τους ΕΠ.ΟΠ. που θα αυξηθούν, ειπώθηκε ότι είναι δεκαπέντε χιλιάδες ρουσφέτια. Όχι, κύριοι συνάδελφοι της Αξιωματικής Αντιπολίτευσης, δεν είναι ρουσφέτια. Είναι η επιτακτική ανάγκη να δοθούν λύσεις σε θέματα των Ενόπλων Δυνάμεων, που προκύπτουν κυρίως από την προηγμένη τεχνολογία των οπλικών μας συστημάτων. Πιστεύουμε ότι με την αναβάθμιση του θεσμού αυτού, των ΕΠ.ΟΠ., συμβάλλουμε στο να επιτευχθεί μεγαλύτερη κινητικότητα, αποτελεσματικότητα, αλλά και επιχειρησιακή ικανότητα των Ενόπλων Δυνάμεων τόσο στον ελλαδικό χώρο, όσο και σε αποστολές εκτός συνόρων. 
      Έρχομαι στο άρθρο 36. Κύριε Υπουργέ -απευθύνομαι σ’ εσάς- μας συγκλόνισε πραγματικά η παρουσία της εκπροσώπου των συγγενών των αεροπόρων που έχουν χάσει τη ζωή τους. Δεν είναι μόνο ότι μας συγκλόνισε, αλλά μας έπεισαν κιόλας. Πιστεύω ότι θα πρέπει να γίνει δεκτό το αίτημά τους και να διευρυνθεί όσο το δυνατόν περισσότερο ο χρόνος έναρξης αυτής της διάταξης του άρθρου 36.
      Το άρθρο 37 αναφέρεται στον τρόπο των αμυντικών προμηθειών. Θα μείνω σ’ εκείνο το σημείο που μπορεί να προκύψει θέμα διαφάνειας στην αξιολόγηση. Και αυτές είναι οι διατάξεις για την ανάδειξη της συμφερότερης προσφοράς.
      Πρέπει να τονίσουμε ότι αυτές οι διατάξεις αποτελούν συμπλήρωμα στο νόμο του 2006 για τις αμυντικές προμήθειες. Με τις διατάξεις αυτές επιδιώκεται και επιτυγχάνεται κατά τον καλύτερο και ασφαλέστερο δυνατό τρόπο η διαφάνεια στους διαγωνισμούς. Αντί του μαθηματικού τύπου, που ίσχυε δηλαδή της ανηγμένης τιμής, που εχρησιμοποιείτο άλλωστε και εις το παρελθόν, θεσπίζονται τώρα έξι κριτήρια αξιολόγησης. 
      Κάθε κριτήριο βαθμολογείται ανεξάρτητα. Από το άθροισμα των σταθμισμένων βαθμολογιών όλων των κριτηρίων προκύπτει η συμφερότερη προσφορά. Πρέπει να τονιστεί ότι η μέθοδος αυτή αποτελεί τομή στη διαδικασία αξιολόγησης, γιατί με αυτόν τον τρόπο ο προμηθευτής δεν μπορεί να αλλοιώσει ή να νοθεύσει την προσφορά του και διότι αυτός ο τρόπος είναι καθιερωμένος διεθνώς.
      Στο σημείο αυτό, τονίζω, για άλλη μία φορά ότι τρία από τα έξι κριτήρια που μπαίνουν, που βαθμολογούν, αφορούν άμεσα την εγχώρια αμυντική μας βιομηχανία, η οποία, με αυτόν τον τρόπο και ενισχύεται έμπρακτα, αλλά και δημιουργούνται οι προϋποθέσεις για μακροχρόνια συνεργασία με τις μεγάλες ξένες κατασκευαστικές εταιρείες. 
      Επειδή μεγάλες αντιδράσεις υπήρξαν από την Αντιπολίτευση και κυρίως από την Αξιωματική Αντιπολίτευση, αντιδράσεις άνευ περιεχομένου και χωρίς θέσεις ή απόψεις, θα ήθελα να θέσω ορισμένα ερωτήματα και παρακαλώ, όταν λάβουν το λόγο, να μου απαντήσουν. 
      Συμφωνείτε, κυρίες και κύριοι της Αξιωματικής Αντιπολίτευσης, με την αντικειμενική αξιολόγηση; Θέλετε διαφάνεια στις εξοπλιστικές προμήθειες; Συμφωνείτε με την ενίσχυση της εγχώριας αμυντικής μας βιομηχανίας; Και εάν ναι, γιατί δεν συμφωνείτε με τις διατάξεις αυτού του νομοσχεδίου; Εάν όχι, εάν διαφωνείτε, ας μας πείτε τι έχετε να προτείνετε. 
      Με το ότι θεσπίζουμε ως κριτήριο την εγχώρια βιομηχανική συμμετοχή -δηλαδή το ότι ως συμφερότερη κρίνεται η προσφορά με την υψηλότερη εγχώρια βιομηχανική συμμετοχή- σε συνδυασμό με το έργο της εγχώριας βιομηχανίας -όπου ανατίθεται το μεγαλύτερης οικονομικής αξίας έργο- και τα αντισταθμιστικά επιπροσθέτως ωφελήματα, δίνουμε μία πραγματικά πολύ μεγάλη ώθηση στην εγχώρια αμυντική μας βιομηχανία.
      Δεν θα πρέπει να ξεχάσετε και θα σας το τονίζω συνέχεια ότι μέχρι τώρα είχαμε μία πλήρη αδιαφάνεια στις προμήθειές μας. Κομπάζατε ότι είχατε πετύχει 120% αντισταθμιστικά ωφελήματα και το αποτέλεσμα ήταν να μην πάρουμε ούτε ένα ευρώ σε αντισταθμιστικά ωφελήματα. Πρέπει να τονίσουμε ότι τώρα θα πρέπει παράλληλα και συγχρόνως με την υπογραφή της κύριας σύμβασης να έχει γίνει και η συμφωνία για τα αντισταθμιστικά ωφελήματα.
      Τελειώνοντας, για άλλη μία φορά θα πω ότι πριν αποφασίσετε να πείτε οτιδήποτε θα πρέπει να σκεφθείτε κύριοι της Αξιωματικής Αντιπολίτευσης με ποιο τρόπο χειριστήκατε εσείς το πορτοφόλι του Έλληνα φορολογούμενου. Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑ.ΣΟ.Κ. κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, την παροιμία «μας χρωστάγανε και μας πήραν και το βόδι» την ξέρετε; Και ο λαός το λέει αυτό γιατί λίγη σεμνότητα και ταπεινότητα δεν θα έβλαπτε όταν ερχόμαστε εδώ και έχουμε ήδη κατακλυστεί από εκατοντάδες τηλεφωνήματα διαμαρτυρίας και επιστολές και e-mail γι’ αυτήν την φαρσοκωμωδία που μας φέρνει εδώ το Υπουργείο. Και καθόμαστε εμείς σε αυτήν την Αίθουσα και προσπαθούμε να δείξουμε έστω και την υστάτη στιγμή μία κατανόηση, γιατί είναι κάποια θέματα που πρέπει να λυθούν. Και λέμε ότι θα ψηφίσουμε κάποια άρθρα, άλλα έρχεται εδώ ο εκπρόσωπος της Νέας Δημοκρατίας και «ζητάει και το βόδι» που λέει ο λαός. Έλεος! 
      Δηλαδή, ποιο στέλεχος των Ενόπλων Δυνάμεων μεσαίας ιεράρχησης, όπως είναι οι υπαξιωματικοί ανθυπασπιστές, στελέχη τα οποία στηρίζουν αυτήν τη στιγμή τις Ένοπλες Δυνάμεις δεν γελά με το νομοσχέδιο που έχετε φέρει. Σας κάναμε συγκεκριμένα ερωτήματα αυτές τις ημέρες. Σας φέραμε τροπολογίες με καλή διάθεση. Ερχόμαστε και λέμε ότι φέρνετε μία τροπολογία που την κάνετε άρθρο 37, για τις προμήθειες. Πάτε να καλύψετε τις προμήθειες πίσω από τα περίπτερα και έχετε το θράσος να έρχεστε σήμερα εδώ να μιλάτε για το ΠΑ.ΣΟ.Κ.; 
      Λοιπόν, πρέπει να σταματήσουν τα καλαμπούρια μέσα σε αυτήν την Αίθουσα και να γίνουν όλοι σοβαροί και να ξέρουμε πού μιλάμε και πού απευθυνόμαστε, ειδικά όταν μία παράταξη έχει δώσει δείγματα γραφής επί σειρά ετών. 
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, αυτή η επιθετικότητα και η ένταση δεν κάνει καλό.
      ΒΑΣΙΛΕΙΟΣ ΟΙΚΟΝΟΜΟΥ: Και εδώ πέρα στήθηκαν εξεταστικές επιτροπές και έψαχναν για λογαριασμούς από την Ελβετία μέχρι την Κύπρο και ανά τον κόσμο. Και γελάει ο κόσμος αυτήν τη στιγμή με τα αποτελέσματα τα οποία είχατε. Και μιλώ για τον Πρόεδρο της Εξεταστικής Επιτροπής ο οποίος μας έφαγε ένα καλοκαίρι εδώ στη Βουλή προσπαθώντας να βγάλει το μαγικό λαγό από το καπέλο της Νέας Δημοκρατίας. Μιλούσαν εδώ και ταλαιπωρούσαν το Σώμα και τον ελληνικό λαό για τα σκάνδαλα του ΠΑ.ΣΟ.Κ. στις Ένοπλες Δυνάμεις. Και αντί να ζητήσουν ένα μεγάλο συγγνώμη από τον ελληνικό λαό και από τη Βουλή, ακούμε σήμερα αυτά τα πράγματα. 
      Τέλος πάντων έχουμε επιδείξει μεγάλη αυτοσυγκράτηση. Θα επανέλθω τώρα στο νομοσχέδιο και στα άρθρα για να πω για άλλη μια φορά ότι το κεφάλαιο 5, που είναι για τους ειδικούς λογαριασμούς, δεν θα το ψηφίσουμε, γιατί ειδικούς λογαριασμούς θα πρέπει να μας εξηγήσει ο κ. Καραμανλής, αν εννοούσε και αυτούς του Υπουργείου Άμυνας. Όλα τα άλλα είναι εκ του περισσού. 
      Έρχομαι στο κεφάλαιο 6, στο άρθρο 33. Ωραία είναι τα ρουσφέτια που κάνετε, κύριε Μεϊμαράκη στην παράγραφο 2. Πενήντα πέντε θέσεις ειδικών επιστημόνων από τα γενικά επιτελεία. Ιδού η διακυβέρνηση, η οποία σέβεται την αξιοκρατία, την αξιοποίηση των στελεχών και παίρνει από τα γενικά επιτελεία τις θέσεις.
      Έχετε τις θετικές εισηγήσεις των Γενικών Επιτελείων, που τα αποψιλώνετε για τα πάτε σ’ αυτές τις τέσσερις γενικές διευθύνσεις που έχετε φτιάξει; Και αυτό θέλετε εμείς να το ψηφίσουμε; Ούτε μία στο δισεκατομμύριο, που λένε. 
      Τέλος, όσον αφορά το άρθρο 35, έχουμε πει ότι δεν θα το ψηφίσουμε και έχουμε πει συγκεκριμένα για ποιο λόγο. Τους ΕΠ.ΟΠ. τους ξεκίνησε το ΠΑ.ΣΟ.Κ. Η Νέα Δημοκρατία δεν είχε καταλάβει, τι κάναμε τότε. Δεν πειράζει. Περνούν τα χρόνια, μαθαίνουμε εν τω μεταξύ. 
      Ήταν ένα θεσμικό πλαίσιο, το οποίο προσπάθησε να διαμορφώσει την αντίληψη για μη επαγγελματικό στρατό, μείωση της θητείας από τους είκοσι μήνες στους δώδεκα, χωρίς να διαταράσσεται το αξιόμαχο των Ενόπλων Δυνάμεων, βάζοντας μέσα εξειδικευμένα στελέχη. Όλη αυτή η διάταξη είχε να κάνει συγχρόνως με την αναδιάρθρωση των Ενόπλων Δυνάμεων και με τον περιορισμό σπάταλων και κενών στρατοπέδων. 
      Δεν χρειάζονταν στρατόπεδα στην Πελοπόννησο, όπως, επίσης και οι μεραρχίες της Πελοποννήσου, της Θεσσαλίας, της Στερεάς Ελλάδος και των Αθηνών. Έτσι έκρινε το ΠΑ.ΣΟ.Κ. Ο κίνδυνος ήτο εξ ανατολών. Αυτό το δόγμα φτιάξαμε και αυτό το δόγμα υπηρετήσαμε. Και εκεί έπρεπε να γίνει μία εξοικονόμηση. 
      Φτιάξαμε λοιπόν τους ΕΠ.ΟΠ., εξειδικευμένο προσωπικό, είκοσι πέντε χιλιάδες. Είχαμε ένα σκεπτικό. Ρωτάμε ξανά. Ποιο είναι το σκεπτικό σας και κάνετε τις είκοσι πέντε χιλιάδες, σαράντα χιλιάδες, αν δεν είναι μόνο το να βάλουμε μέσα τα «δικά μας» παιδιά; 
      Κάναμε δύο επερωτήσεις εδώ. Θα μου πείτε «τα ξαναείπατε». Η επανάληψη είναι η αρχή της μαθήσεως. Κάναμε δύο επερωτήσεις, λοιπόν και είπαμε ότι κάνατε κομματικά ρουσφέτια στους δύο διαγωνισμούς των ΕΠ.ΟΠ., που έγιναν το 2005 και το 2006. 
      Βάλατε τη συνέντευξη και μπήκε από το παράθυρο το 30% των συμμετεχόντων, αλλοιώνοντας με την συνέντευξη τη σειρά κατάταξης. Το 30% στις δυόμισι χιλιάδες ΕΠ.ΟΠ., δηλαδή οι τετρακόσιοι με πεντακόσιοι αποτελούσαν ανατροπή μέσω της συνεντεύξεως. 
      Ξέραμε από ποιες περιφέρειες ήταν, ποιοι Βουλευτές είχαν χρεωθεί τα ρουσφέτια σας, όχι τα δικά σας, κύριε Μεϊμαράκη, του προηγούμενου Υπουργού. Γινόταν λοιπόν αυτό το απαίσιο παιχνίδι της ρουσφετολογίας στην πλάτη του ελληνικού στρατού και των Ενόπλων Δυνάμεων. Και εμείς είπαμε «σταματήστε τα πλέον αυτά». 
      Μιλάτε για δέκα πέντε χιλιάδες. Θα μειώσετε τη θητεία; Γιατί το κάνετε αυτό; Εμείς είχαμε ένα σκεπτικό. Ποιο είναι το σκεπτικό σας; Θα κάνετε επαγγελματικό το στρατό; Θα σταματήσετε τους κληρωτούς; Αυτό είναι το ερώτημά μας. Μόνο ρουσφετολογία σ’ αυτή τη χώρα; Αυτή η παράταξη μόνον μ’ αυτόν τον τρόπο ξέρει να κυβερνά; Υπό αυτήν την έννοια δεν το ψηφίζουμε, γιατί υπάρχει θολούρα, υπάρχει σκοτεινή προσέγγιση, όσον αφορά το θεσμό των ΕΠ.ΟΠ.. 
      Σας είπε και ο κ. Καρχιμάκης πως υπήρχαν δημοσιεύματα στο «ΕΘΝΟΣ» ότι σκοπεύατε να διώξετε τους χιλιάδες των ΕΠ.ΟΠ., γιατί –λέει- τους προσέλαβε το ΠΑ.ΣΟ.Κ, λες και το ΠΑ.ΣΟ.Κ ήταν έξω από την Κυβέρνηση και υπάρχει Κυβέρνηση ΠΑ.ΣΟ.Κ και Κυβέρνηση Νέας Δημοκρατίας. 
      Γελάτε, κύριε Καλαντζή, αλλά έτσι την έχετε «πατήσει» μέχρι στιγμής εις τας Βρυξέλλας, γιατί λέγατε οι «πράσινοι» των Αθηνών. Στις Βρυξέλλες δεν ξέρουν «πράσινους» ή «μπλε», ξέρουν την Αθήνα, ξέρουν το Εθνικό Κέντρο. Εσείς τους χρωματίζετε και γι΄ αυτό εσείς την «πατήσατε» τις προηγούμενες φορές. 
      Τώρα όσον αφορά το άρθρο 37, είναι τουλάχιστον γελοίο, είναι τουλάχιστον συκοφαντικό να ισχυρίζονται κάποιοι ότι η λειτουργία των Ενόπλων Δυνάμεων, των προμηθειών επί ΠΑ.ΣΟ.Κ –και όπως αυτά λειτούργησαν- δεν ήταν υπό το φως της διαφάνειας. 
      Βέβαια, έχει ο καθένας το δικαίωμα να πει «όχι, δεν ήταν έτσι». Βλέπω εδώ και τον κ. Βασιλάκο, ο οποίος θα «τα ακούσει» σήμερα, ως υπεύθυνος εξοπλισμών, βάσει των αυτών έργων και ημερών που έχετε τα τελευταία τέσσερα χρόνια. 
      Όμως, αν έχετε να πείτε για τον προηγούμενο, είχατε μεγάλη ευκαιρία στα δύο χρόνια Εξεταστικής Επιτροπής μέσα στη Βουλή. Ψάχνατε τους λογαριασμούς. Ήταν εδώ και ο πρώην Αντιπρόεδρος της Βουλής, ο οποίος έψαχνε επιμελώς. Δεν μπόρεσε να βρει κάτι. Σήμερα δεν πρέπει αυτή την καραμέλα να τη σταματήσετε; Σήμερα δεν πρέπει να ζητήσετε μία μεγάλη συγγνώμη; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Φέρνετε τροποποίηση για τις προμήθειες των Ενόπλων Δυνάμεων υπό μορφή τροπολογίας. Το κάνετε τελευταία στιγμή και το εντάσσετε μέσα στο νομοσχέδιο. Γελάει ο λαός! Αυτή τη στιγμή, αν υπήρχε συνδικαλισμός στις Ένοπλες Δυνάμεις, θα είχαμε απέξω πλακάτ και χιλιάδες να φωνάζουν. Δεν υπάρχει όμως, όπως συμβαίνει με τα Σώματα Ασφαλείας, που έχουν συνδικαλισμό. Εδώ δεν μπορεί να υπάρξει ο συνδικαλισμός ακόμα, αλλιώς θα είχαμε φανερή την αντίδραση των στελεχών των Ενόπλων Δυνάμεων. Κι έρχεστε εδώ πέρα και μιλάτε; Τουλάχιστον η σεμνότης και η ταπεινότης…
      ΑΔΑΜ ΡΕΓΚΟΥΖΑΣ: Σε ποιο σημείο διαφωνείτε; 
      ΒΑΣΙΛΕΙΟΣ ΟΙΚΟΝΟΜΟΥ: Σε ποιο σημείο διαφωνούμε; Σ’ όλα, κύριε Ρεγκούζα. 
      ΑΔΑΜ ΡΕΓΚΟΥΖΑΣ: Έτσι γενικά;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Οικονόμου. Κύριε Ρεγκούζα, μην διακόπτετε. 
      ΒΑΣΙΛΕΙΟΣ ΟΙΚΟΝΟΜΟΥ: Τα έχουμε πει επανειλημμένως, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Μην ανοίξουμε διάλογο τώρα. Ολοκληρώστε, παρακαλώ.
      ΒΑΣΙΛΕΙΟΣ ΟΙΚΟΝΟΜΟΥ: Πάντως, η διαδικασία προμηθειών με διαπραγμάτευση και διακρατικές συμφωνίες, που φέρνει ο νόμος του 2006 και γίνεται η τροποποίηση σήμερα και τελικά πάει ο Πρωθυπουργός και λέει: Αυτά τα τεθωρακισμένα, χωρίς να ρωτήσει καν τις Ένοπλες Δυνάμεις αν τα θέλουν, αυτό δεν είναι προμήθεια Ενόπλων Δυνάμεων. Και αν θέλει να κάνει πολιτική με την Αμερική και να παραγγείλει τα τριάντα F-16, ας εξασφαλίσει πρώτα τις προϋποθέσεις και ας εφαρμόσει το νόμο του, του 2006. Όμως όταν εσείς οι ίδιοι δεν εφαρμόζετε το νόμο σας, δεν μπορεί να έρχεστε σήμερα εδώ και να λέτε για «τροποποίηση του νόμου που θα κάνω» όταν ήδη έχετε κάνει προμήθειες Ενόπλων Δυνάμεων αξίας δισεκατομμυρίων ευρώ. Δεν είναι λίγο σχήμα οξύμωρο; Δεν είναι λίγο υποκρισία; Δεν είναι λίγο τρομερό αυτό για τη μέση λογική του ανθρώπου, το να έρχεστε σήμερα εδώ και να μιλάτε για διαφάνεια; 
      Εμείς, λοιπόν, δεν ψηφίζουμε ούτε το άρθρο 37, το οποίο ήταν τροπολογία και το φέρατε εδώ. 
      Κύριε Πρόεδρε, τις τροπολογίες θα τις συζητήσουμε τώρα;
      ΠΡΟΕΔΡΕΥΩΝ (Γεώργιος Σούρλας): Είπαμε ότι θα συζητηθούν συνολικά, ως μια ενότητα. Μα, εσείς είστε και εισηγητής. 
      ΒΑΣΙΛΕΙΟΣ ΟΙΚΟΝΟΜΟΥ: Έχουμε καταθέσει πέντε τροπολογίες. Ο κύριος Υπουργός ακόμη δεν μας είπε αν θα κάνει καμμία δεκτή. Θα πει τίποτα; Θα βγάλει το «μαγικό λαγό» από το μανίκι πάλι! Είναι ο «μάγος» της Βουλής! 
      ΠΡΟΕΔΡΕΥΩΝ (Γεώργιος Σούρλας): Το είπαμε αυτό δύο φορές…
      ΒΑΣΙΛΕΙΟΣ ΟΙΚΟΝΟΜΟΥ: Δεν ξέρω τι θέλει να κάνει, αλλά πρέπει να μας εξηγήσει τι θα κάνει. Υπάρχουν και άνθρωποι που περιμένουν να ακούσουν τι θα γίνει. 
      Εμείς έχουμε καταθέσει πέντε τροπολογίες. Τα έχουμε πει, να μην τα ξαναλέω. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Οικονόμου. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Κύριε Πρόεδρε, κύριε Υπουργέ, κύριοι Υφυπουργοί, κυρίες και κύριοι συνάδελφοι, φοβάμαι ότι δεν μπορώ να αποφύγω και πάλι την παρατήρηση…
      ΚΩΝΣΤΑΝΤΙΝΟΣ ΓΕΙΤΟΝΑΣ: Συγνώμη, κύριε Πρόεδρε, μου επιτρέπετε μία παρατήρηση;
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, πώς να επιτραπεί τώρα; Τώρα που μιλάει ο κύριος Αλυσανδράκης; Όταν τελειώσει ο κ. Αλυσανδράκης θα επιτραπεί. Να μην τον διακόψουμε τώρα. Δεν είναι σωστό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να διευκολύνω θέλω.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ πάρα πολύ. Εσείς, παλιός κοινοβουλευτικός και έχων διατελέσει Αντιπρόεδρος δεκαετίες ολόκληρες…
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ να διευκολύνω θέλω, κύριε Πρόεδρε. Μας έχουν διανεμηθεί νομοτεχνικές διορθώσεις σε άρθρα ψηφισμένα. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ πολύ. Εσείς τουλάχιστον πρέπει να διευκολύνετε. 
      Συνεχίστε, κύριε Αλυσανδράκη. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Θα με πιστώσετε σαράντα δευτερόλεπτα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα κρατήσω το χρόνο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Φοβάμαι, κύριοι συνάδελφοι, ότι δεν αποφεύχθηκαν ούτε και σήμερα οι χωρίς ουσία αντιπαραθέσεις σ’ αυτήν την Αίθουσα, αυτό που λέμε συνήθως «κοκορομαχίες». Και για να γίνει μια κοκορομαχία χρειάζονται συνήθως δύο κοκόρια. Με ένα δεν γίνεται. Ανεξάρτητα αν το ένα από τα δύο κοκόρια φωνάζει περισσότερο από το άλλο. Και τα δύο κοκόρια τι πετυχαίνουν; Να μην τοποθετηθούν επί της ουσίας. 
      Για το άρθρο 28 μας έδωσε διαβεβαίωση ο κύριος Υπουργός ότι είναι άλλο ο ειδικός λογαριασμός που αναφέρεται στο άρθρο κι άλλο ο ειδικός λογαριασμός των Υπουργείων και του Υπουργείου Πολιτισμού. Δεν έχουμε λόγο να το αμφισβητήσουμε. Θα ήταν φθηνό το επιχείρημα, αν απορρίπταμε αυτό το άρθρο  χρησιμοποιώντας ένα τέτοιο επιχείρημα. Εμείς έχουμε ένα πιο ακριβό επιχείρημα για να το απορρίψουμε, το ότι εδώ έχουμε μία εξαφάνιση Ταμείων και σε μέρες πονηρές, που βάλλεται ολόκληρο το ασφαλιστικό σύστημα, δεν μπορούμε να δούμε θετικά την εξαφάνιση Ταμείων.  Αυτή η παρατήρηση έχει να κάνει και με τα συναφή άρθρα 29, 30, 31 και 32.
      Πάμε τώρα στο άρθρο 33. Στο άρθρο 33, στην παράγραφο 2 βλέπουμε ότι αναφέρονται ενενήντα οκτώ θέσεις μόνιμου πολιτικού προσωπικού και πενήντα πέντε θέσεις ειδικού επιστημονικού προσωπικού, με σχέση εργασίας ιδιωτικού δικαίου αορίστου  χρόνου. Εμείς δεν καταλαβαίνουμε, γιατί αυτές οι πενήντα πέντε θέσεις δεν μπορεί να είναι μόνιμες θέσεις. Κάνουμε, δε, την υπόθεση εργασίας ότι και οι ενενήντα οκτώ θέσεις χρειάζονται κι οι πενήντα πέντε θέσεις χρειάζονται και ενδεχομένως, να χρειάζονται και περισσότερες.
      Έχουμε πάγια θέση, να μην δεχόμαστε θέσεις αορίστου χρόνου, όταν αυτές καλύπτουν μόνιμες ανάγκες.
      Το άρθρο 34, απ’ ό,τι φαίνεται, είναι υπόθεση των Εθελοντριών Στρατολογικού Σώματος. Δεν έχουμε, βέβαια, αντίρρηση στο να γίνει αυτή η ρύθμιση. Εκείνο, όμως, που δεν μπορεί να μην σχολιάσει κάποιος, είναι, γιατί χρειάστηκε να φτάσουμε σ’ αυτό το σημείο.
      Άρθρο 35. Για μας, όπως είπα και στην επί του συνόλου συζήτηση, το άρθρο 35, μαζί με ένα-δύο ακόμα, αξίζουν όσο ολόκληρο το νομοσχέδιο, γιατί εδώ είναι η καρδιά, εδώ είναι ένα βήμα ακόμα πριν από την μετατροπή του Ελληνικού Στρατού σε μισθοφορικό στρατό, για να μπαίνει στην υπηρεσία των ιμπεριαλιστικών τυχοδιωκτισμών ανά τον κόσμο. Και εδώ είχαμε μία καθαρή τοποθέτηση της Κυβέρνησης. Η Κυβέρνηση μας είπε: «Θεωρούμε ότι μπορούμε να πηγαίνουμε σε τέτοιες αποστολές».
      Κατά συνέπεια, μένει στον ελληνικό λαό να κρίνει κατά πόσο θέλει τα παιδιά του να σκοτωθούνε στην άλλη άκρη του κόσμου, υπερασπίζοντας τα συμφέροντα κατακτητών ή θέλει τα παιδιά του υπερασπιστές των λαϊκών ελευθεριών και της ακεραιότητας της πατρίδας τους.
      Δεν μπορώ, επίσης, εδώ να μην σημειώσω ότι αδιάφορο είναι το ΠΑ.ΣΟ.Κ. γι’ αυτήν την πλευρά που θέσαμε, για το μισθοφορικό και για τις αποστολές εκτός εδάφους και καλύπτεται πίσω από ενδεχόμενα ρουσφέτια. Και εμάς μας ενοχλούν, προφανώς, αν γίνονται ρουσφέτια, αλλά δεν θα προτάξουμε ρουσφέτια. Πολύ περισσότερο, δεν θα μείνουμε σε τυχόν ρουσφέτια σε αυτήν την περίπτωση.
      Άρθρο 36. Θα σημειώσω και εγώ την παράγραφο 4. Μας είπε ο κύριος Υπουργός ότι υπάρχουν γραφειοκρατικά, νομοτεχνικά προβλήματα για το 2006.
      Θεωρούμε, κύριε Υπουργέ -βεβαίως, εσείς μπορείτε να βρείτε καλύτερα τον τρόπο- ότι είναι μία κατάφωρη αδικία γι’ αυτούς που έχασαν τη ζωή τους στις περιπτώσεις που περιγράφονται στο άρθρο 36, να υπάρχει ημερομηνία 2006.
      Άρθρο 37 ή, η πρώην τροπολογία. Μπορεί η τροπολογία να μην ήταν τριάντα εννέα σελίδες, αφού περιλάμβανε και τα άρθρα που αλλάζουνε, αλλά στο κείμενο αυτό, το τελικό, που έχουμε μπροστά μας, είναι τρεισήμισι σελίδες, αρκετό, δηλαδή. Πιστεύω ότι στοιχειοθετείται η κριτική που κάναμε και εμείς και άλλοι, ότι θα μπορούσε αυτό να είχε έρθει ως ξεχωριστό νομοσχέδιο.
      Πέρα από αυτό, όμως, είπα και στην επί της αρχής συζήτηση ότι για μας, το κύριο θέμα με τις προμήθειες είναι η αναγκαιότητά τους, εάν, δηλαδή, αυτά τα όπλα, τα οπλικά συστήματα, που προμηθευόμαστε είναι για την εξυπηρέτηση των αναγκών της ελληνικής άμυνας ή είναι για την εξυπηρέτηση των αποστολών στην άλλη άκρη του κόσμου. Τουλάχιστον από την εικόνα που έχουμε, πολύ περισσότερα είναι για την εξυπηρέτηση των διεθνών υποχρεώσεων, όπως το λέει η Κυβέρνηση -των τυχοδιωκτικών αποστολών, θα λέγαμε εμείς- παρά για την άμυνα της χώρας.
      Από κει και έπειτα, βεβαίως, υπάρχει και το θέμα της διαφάνειας. Δεν μας είναι αδιάφορο. Όμως, έχοντας τη βασική μας κριτική για τις προμήθειες, αυτό αναγκαστικά μπαίνει σε δεύτερη μοίρα, χωρίς, όπως είπα, να μας είναι αδιάφορο. Δεν μπορούμε να ψηφίσουμε το άρθρο 37.
      Τώρα για τις τροπολογίες, κύριε Πρόεδρε, επιτρέψτε μία παρατήρηση από ένα νεοφερμένο. Πελάγωσα.
      ΠΡΟΕΔΡΕΥΩΝ (Γεώργιος Σούρλας): Σας ακούμε.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Πελάγωσα. Ένα πακέτο φύρδην-μίγδην, διάφορα πράγματα, χωρίς αρχή, μέση και τέλος. Τουλάχιστον, θα μπορούσε να υπάρχει μία κατάταξη. Δεν είμαι σίγουρος ότι τις έχω πάρει όλες.
      ΠΡΟΕΔΡΕΥΩΝ (Γεώργιος Σούρλας): Είναι οι τροπολογίες των Βουλευτών, κύριε Αλυσανδράκη. Τι να κάνουμε; Έτσι είναι αυτές. Αν πρόκειται περί υπουργικών τροπολογιών, τότε οι παρατηρήσεις σας θα είχαν πολύ ιδιαίτερο ρόλο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Πάντως για το Βουλευτή, είτε είναι υπουργικές τροπολογίες…
      ΠΡΟΕΔΡΕΥΩΝ (Γεώργιος Σούρλας):  Ο κάθε Βουλευτής που υπέβαλε την τροπολογία του, θα αφιερώσει και ένα μέρος του χρόνου  για να την υποστηρίξει. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Θα μπορούσε η υπηρεσία της Βουλής να τις έχει φτιάξει σ’ ένα σώμα. 
      ΠΡΟΕΔΡΕΥΩΝ (Γεώργιος Σούρλας): Δεν γίνεται σ’ ένα σώμα. Είναι με τη σειρά κατάθεσης, κύριε Αλυσανδράκη. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Δεν ευκολύνει, κύριε Πρόεδρε. Δεν θέλω να πω κάτι άλλο απλά επισημαίνω αυτό το γεγονός. 
      Τώρα, σκόρπια έρχονται διάφορα μισθολογικά, βαθμολογικά αιτήματα αξιωματικών και υπαξιωματικών. Είναι δύσκολο να αξιολογήσει κάποιος αν είναι πραγματικά ή σε κάποιες περιπτώσεις αν είναι και φωτογραφικά. Υπάρχει ένα πακέτο  τροπολογιών που αναφέρεται σε ανάκληση σε ενεργό υπηρεσία. Εμείς είμαστε αντίθετοι στην ανάκληση στην ενεργό υπηρεσία για λόγους που είναι ευνόητοι. Υπάρχει ένα άλλο πακέτο, που έχει να κάνει με τους εφέδρους υψηλής ετοιμότητας και αφού είμαστε αντίθετοι με τους εφέδρους υψηλής ετοιμότητας είμαστε αντίθετοι και στις τροπολογίες. 
      Τώρα, μία τροπολογία εάν δεν κάνω λάθος του κ. Γεροντόπουλου, που αναφέρεται στην προαγωγή των υπαξιωματικών στα δεκαεννέα χρόνια…
      ΠΡΟΕΔΡΕΥΩΝ (Γεώργιος Σούρλας): Κύριε Αλυσανδράκη, εάν μου επιτρέπετε,  επειδή είστε νέος και  έχετε δίκιο, αυτές τις υποστηρίζει ο Βουλευτής και απαντάει ο Υπουργός. Δεν είναι κακό που τις σχολιάζετε, αλλά δεν είναι και απαραίτητο. Άλλωστε το κόμμα σας και εσείς προσωπικά, δεν έχετε υποβάλει καμμιά τροπολογία απ’ ό,τι ξέρω. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Δεν είχα έτσι και αλλιώς κάποιο άλλο σχόλιο, κύριε Πρόεδρε.
      Ευχαριστώ για την προσοχή σας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Συνασπισμού Ριζοσπαστικής Αριστεράς, κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, συζητήσαμε σε δύο προηγούμενες συνεδριάσεις και επί της αρχής και μία σειρά άρθρα αυτού του νομοσχεδίου και τοποθετηθήκαμε, γιατί επί της αρχής εμείς καταψηφίζουμε. Μια δε από τις ισχυρότερες ενστάσεις μας είναι και τα άρθρα που έχουμε να συζητήσουμε απόψε. 
      Κατ’ αρχάς επειδή ελέχθη εδώ ότι συγκινήθηκαν οι πάντες όταν άκουσαν το θρήνο των συγγενών των αεροπόρων που έπεσαν, εμείς θέλουμε να πούμε ότι ασφαλώς και λυπούμαστε και συγκλονιζόμαστε όταν βλέπουμε ανθρώπους που έχουν χάσει δικούς τους, που έπεσαν σε οποιαδήποτε περίπτωση είτε ως αεροπόροι, είτε στην Κύπρο, είτε αλλού, και γι’ αυτό βέβαια όλους θα πρέπει να τους  υπολογίσουμε το ίδιο και θα πρέπει να περιληφθούν εδώ και αυτοί, που αγωνίστηκαν στην Εθνική Αντίσταση και στο Δημοκρατικό Στρατό και στην Κύπρο και οι αεροπόροι και οι πάντες. 
      Από εκεί και πέρα εμείς το είπαμε και επί της αρχής, συζητώντας ότι είμαστε κατά της αύξησης των στρατιωτικών δαπανών. Πιστεύουμε ότι πρέπει να περιοριστούν, ενώ μ' αυτό το νομοσχέδιο βλέπουμε να αυξάνονται σημαντικά οι στρατιωτικές δαπάνες. Εξηγήσαμε και θα αναφερθώ και στη συνέχεια και σε κάποιο σκέλος από αυτήν την άποψη. 
      Όσον αφορά τώρα τα άρθρα: Το άρθρο 28 προβλέπει τη μετατροπή των ταμείων σε ειδικούς λογαριασμούς και από αυτήν την άποψη, εμείς το καταψηφίζουμε γιατί δεν συμφωνούμε μ’ αυτήν τη μετατροπή. Οι ειδικοί λογαριασμοί είναι μία αμαρτωλή έννοια στον τόπο μας. Πάρα πολλές φορές βλέπουμε εμπλοκές, διαπλοκές και αδιαφάνειες στους ειδικούς λογαριασμούς και γι’ αυτό, θα πρέπει όλα αυτά να καταργηθούν. 
      Από εκεί και πέρα τα άρθρα τα  άλλα 29,30,31,32 μέχρι 34 τα οποία έχουν διάφορα διαδικαστικά θέματα τα ψηφίζουμε,
      Στο άρθρο 35 λέμε κατηγορηματικά όχι, γιατί μετατρέπει σε μεγάλο ποσοστό το στρατό σε μισθοφορικό στρατό. Αυξάνει κατά δεκαπέντε χιλιάδες ακόμη . Ελέχθη βέβαια ότι αυτοί θα είναι ενδεχομένως και όργανα του κάθε φορά κυβερνώντος κόμματος. Δεν θέλουμε να το πιστέψουμε, πλην όμως δυστυχώς, πολλές φορές τα πράγματα προς τα εκεί έχουν οδηγήσει και από αυτήν την άποψη εκτός όλων των άλλων εμείς είμαστε αντίθετοι στο να αυξηθούν αυτές οι δυνάμεις. Πιστεύουμε ότι και οι είκοσι πέντε χιλιάδες επίσης δεν μας είναι απαραίτητες, γιατί θα πρέπει οι Ένοπλες Δυνάμεις να υπάγονται σε ορισμένους κανόνες και όχι σε υποπεριπτώσεις. 
      Καταψηφίζουμε, λοιπόν, το άρθρο 35 και ψηφίζουμε το άρθρο 36.
      Ερχόμαστε στο περίφημο άρθρο 37, που αφορά τις προμήθειες των Ενόπλων Δυνάμεων, για το οποίο ζητήσαμε, κύριε Υπουργέ -και επιμένουμε ακόμη και τώρα- να αποσυρθεί και να έρθει σαν ένα ξεχωριστό νομοσχέδιο, αφού προηγηθεί μελέτη. Και όταν συζητάμε, τουλάχιστον, έξι μήνες και ένα χρόνο για τα περίπτερα, νομίζω ότι θα άξιζε να αφιερώσουμε λίγο περισσότερο χρόνο γι’ αυτό το μεγάλο κεφάλαιο, που είναι οι προμήθειες των Ενόπλων Δυνάμεων που αφορούν δισεκατομμύρια ευρώ κάθε χρόνο, όπου υπάρχει αδιαφάνεια, όπου υπάρχει διαπλοκή, όπου υπάρχουν μίζες, κύριε Υπουργέ.
      Σήμερα έχουμε τη «SIEMENS», ίσως αύριο να έχουμε κάποιο άλλο σκάνδαλο τύπου «LOCKHEED», που αφορούσε ένοπλες δυνάμεις και προμήθεια στρατιωτικού υλικού. Τέλος πάντων, εμείς από αυτήν την άποψη το καταψηφίζουμε βέβαια.
      ‘Όταν συζητιόταν το νομοσχέδιο που μετέπειτα έγινε ο ν. 3433/2006 για τις προμήθειες του αμυντικού υλικού των Ενόπλων Δυνάμεων, ο προκάτοχός σας, κύριε Υπουργέ, έλεγε ότι το νομοσχέδιο είναι καλά μελετημένο. Αποδείχθηκε, όμως, ότι ο νόμος ήταν αποσπασματικός, ελλιπής με πολλές ασάφειες, λάθη, «παράθυρα» και αντιφατικές διατάξεις και βέβαια έρχεστε τώρα, χωρίς να κάνετε ουσιώδεις βελτιώσεις και διατηρείτε όλα τα παραπάνω. 
      Τότε λέγατε ότι περιορίζονται σημαντικά οι περιπτώσεις απ’ ευθείας αναθέσεων στο νόμο 3433, τις ονομάσατε μάλιστα προμήθειες με διαπραγμάτευση. Πείτε μας, κύριε Υπουργέ, πόσους μειοδοτικούς διαγωνισμούς με τεχνική προδιαγραφή ή περιγραφή όπως τη λέτε, της υπηρεσίας, διενεργήσατε από την έναρξη εφαρμογής του ν. 3433 μέχρι σήμερα; Διενεργήθηκε έστω και ένας; Και ποιοι φορείς είναι αρμόδιοι για την εκπόνηση τεχνικών προδιαγραφών; Τα επιτελεία είναι ή δεν είναι αρμόδια; Αν ναι, έχετε ξεκαθαρίσει ποιος είναι ο διακριτός ρόλος της Γ.Δ.Α.Ε.Ε.; Γιατί μέχρι σήμερα δεν εκδώσατε την προβλεπόμενη στην παράγραφο 19 του άρθρου 56 υπουργική απόφαση για τον τύπο υπολογισμού των συνεκτιμόμενων στοιχείων και γιατί και στην τωρινή τροπολογία, η οποία τροποποιεί το άρθρο 36, προβλέπεται πάλι έκδοση ανάλογης υπουργικής απόφασης; Πέρασαν σχεδόν δύο χρόνια. Δεν μπορούσατε να τον συμπεριλάβατε αυτόν τον τύπο υπολογισμού στο κείμενο του νομοσχεδίου;
      Επίσης, ο ν. 3433, περιέχει απαράδεκτες διατάξεις τις οποίες διατηρείτε. Χαρακτηριστικά στο άρθρο 3, παράγραφος 1δ’, του ν. 3433, προβλέπεται πραγματοποίηση προμήθειας, με βάση την τεχνική προδιαγραφή ή και δείγμα του προμηθευτή. Δηλαδή εδώ ο προμηθευτής καθορίζει τι θα αγοράσει η υπηρεσία. «Γιάννης κερνάει και Γιάννης πίνει» δηλαδή, κύριε Υπουργέ; Τέτοια διάταξη μόνο στο καταργημένο αναχρονιστικό π.δ. 384/89 υπήρχε.
      Στο άρθρο 3 παράγραφος 2β’, του ν. 3433, μέσω της αμαρτωλής έννοιας της τεχνικής περιγραφής, υπάρχει συγκαλυμμένο «παράθυρο» ανεξαρτήτως προθέσεων για φωτογραφικές προμήθειες. Αφού οι περιορισμοί της παραγράφου 2α’ του άρθρου 3 για την απαγόρευση φωτογραφικών όρων δεν ισχύουν για την τεχνική περιγραφή -ισχύουν για την προδιαγραφή, αλλά όχι για την περιγραφή- δεν έχετε παρά να την καταργήσετε αυτήν την έννοια, κύριε Υπουργέ.
      Εξάλλου, η έννοια της τεχνικής περιγραφής είναι περιττή, αφού υπερκαλύπτεται από την έννοια της τεχνικής προδιαγραφής. Η έννοια αυτή δεν υπάρχει ούτε στην ευρωπαϊκή ορολογία ποιότητας, ούτε στο π.δ. 118/07 «Κανονισμός Προμηθειών Δημοσίου». Επιπλέον, η έννοιά της έχει ξεχαστεί και δεν περιλαμβάνεται ούτε στο άρθρο 60, παράγραφος 2, για το περιεχόμενο των συμβάσεων, ούτε και στο άρθρο 63, παράγραφος 5, για τις επιτροπές των ειδών προς παραλαβή.
      Στο άρθρο 17, παράγραφος 3α’ του ν. 3433, προβλέπεται ότι όλοι σχεδόν οι διαγωνισμοί, θα διενεργούνται με βαθμολογία με κριτήριο τη συμφερότερη προσφορά. Για να υλοποιηθεί, όμως, αυτό πρέπει να εκδοθεί υπουργική απόφαση του άρθρου 56, όπως προανέφερα. 
      Με την κατατεθείσα τροπολογία μάλιστα, δημιουργείται και πρόσθετο πρόβλημα, αφού μένει ασαφές ποιο είναι το κατώτερο όριο βαθμολόγησης κάθε μιας από τις δύο ομάδες κριτηρίων, αλλά και κάθε επί μέρους κριτηρίου των ομάδων. 
      Επίσης, στην παράγραφο 5α’ του αναμορφωμένου άρθρου 56 της τροπολογίας, γίνεται αόριστη αναφορά ότι κατά την τεχνική αξιολόγηση συνεκτιμώνται στοιχεία των προσφορών που υπερτερούν των ελαχίστων απαιτήσεων της προκήρυξης, μόνο για επί μέρους κριτήρια, που έχουν σαφώς καθοριστεί στην αντίστοιχη τεχνική περιγραφή από το οικείο γενικό επιτελείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ‘Ένα λεπτό παρακαλώ, κύριε Πρόεδρε.
      Δηλαδή εδώ, δεν προβλέπεται τίποτα για την περίπτωση της τεχνικής προδιαγραφής, η οποία αποτελεί διεθνώς τον κανόνα.
      Αυτό το λάθος, αν δεν το διορθώσετε, στην πράξη θα εξαναγκάσει τους αρμόδιους φορείς να διενεργούν διαγωνισμούς, μόνο με τις αμαρτωλές τεχνικές περιγραφές που επιτρέπουν τις φωτογραφικές διατάξεις.
      Σχετικά με τις αρμοδιότητες των επιτροπών ελέγχου και παραλαβής των προμηθειών, υπάρχουν διάσπαρτες αντιφατικές διατάξεις σε επτά διαφορετικά άρθρα. Και μάλιστα, θεωρούνται ότι όλα τα κρατικά εργοστάσια είναι ισότιμα. Και στο άρθρο 54, παράγραφος 15, δίνεται προτεραιότητα στα εργαστήρια των Ενόπλων Δυνάμεων. 
      Τα τελευταία, όμως, για τη μεγάλη πλειοψηφία του αντικειμένου τους, δεν είναι σήμερα διαπιστευμένα. Άρα, τα αποτελέσματα των μετρήσεών τους, μπορούν να αμφισβητηθούν σε σχέση μ’ ένα διαπιστευμένο εργαστήριο –ακόμα και μη κρατικό- και έτσι να δημιουργηθούν σοβαρές νομικές εμπλοκές. Θεωρούμε απαραίτητο να δοθεί πρώτη προτεραιότητα στα διαπιστευμένα κρατικά εργαστήρια.
      Στο άρθρο 44 του ν. 3433, παρατηρείται άγνοια της διεθνούς, αλλά και της επίσημης νατοϊκής ορολογίας, αφού αναφέρεται ο ανακριβής όρος «πιστοποιητικό ποιοτικού ελέγχου του εργοστασίου κατασκευής του υλικού». Ο όρος πρέπει να διορθωθεί σε «πιστοποιητικό συμμόρφωσης».
      Στο ν. 3433, αν και δεν υπάρχουν ως αντικείμενο οι εργολαβίες, οι εργασίες και η παροχή υπηρεσιών, εν τούτοις γίνονται αναφορές και στις τρεις παραπάνω έννοιες σε διάφορα άρθρα, πράγμα που επίσης αποδεικνύει ότι συντάχθηκε πρόχειρα. 
      Τέτοιου είδους αναφορές πρέπει να καταργηθούν.  Δεν το κάνετε, όμως, κύριε Υπουργέ. 
      Μετά από όσα σας ανέφερα, σας καλούμε να πάρετε πίσω την τροπολογία και να φέρετε στη Βουλή για συζήτηση ένα πραγματικά επεξεργασμένο νομοσχέδιο για τροποποίηση, το οποίο να έχουμε το χρόνο να το μελετήσουμε και βέβαια, επ’ αγαθώ –όπως καταλαβαίνουν όλοι- και των προμηθειών και της οικονομίας και των Ενόπλων Δυνάμεων.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Θα μου επιτρέψει το Σώμα να κάνω μία ανακοίνωση. Πριν από λίγη ώρα, για ένατη φορά, το βιβλιοπωλείο του συναδέλφου, του κ. Άδωνι Γεωργιάδη, εδέχθη επίθεση βανδάλων. Και το αναφέρω χωρίς κανένα άλλο σχόλιο, παρά μόνο για να δει και να συνειδητοποιήσει η ελληνική κοινή γνώμη το επίπεδο δημοκρατίας κάποιων, δημοκρατικής σκέψης και συμπεριφοράς κάποιων.
      Θα πω, όμως, μόνο τούτο. Ο Άδωνις Γεωργιάδης, είναι ένας εκ των καταστηματαρχών του κέντρου των Αθηνών, που όταν γίνονται τέτοιου είδους επεισόδια, χάνουν την ημέρα 45.000.000 ευρώ, ο δε Δήμος Αθηναίων –σύμφωνα με ανακοίνωση του κ. Κακλαμάνη- διέθεσε 25.000 ευρώ για την αποκατάσταση των ζημιών, που κάποιοι γνωστοί άγνωστοι έχουν κάνει.
      Έρχομαι στο υπό συζήτηση νομοσχέδιο.
      Κύριε Αλυσανδράκη, δεν ξέρω αν στην Αίθουσα υπάρχουν κοκόρια, περιστέρια, κ.λπ., αλλά θα πρέπει να σας πω ότι δεν υπάρχουν γκισέμια! Ξέρετε τι είναι τα γκισέμια; Τα γκισέμια, όσον αφορά τα κοπάδια, είναι κριάρια τα οποία τραβάνε μπροστά και δείχνουν το δρόμο. Και δυστυχώς, στο ελληνικό Κοινοβούλιο, στα καθεστωτικά κόμματα –που δεν είναι μόνο το κόμμα της Κυβέρνησης ή της Αξιωματικής Αντιπολίτευσης, αλλά και του Κομμουνιστικού Κόμματος Ελλάδας και του ΣΥ.ΡΙΖ.Α.- δεν υπάρχουν γκισέμια. Δεν υπάρχουν, δηλαδή, πολιτικοί άνδρες που θα διανοίξουν νέους δρόμους.
      ΑΔΑΜ ΡΕΓΚΟΥΖΑΣ: Κύριε Πρόεδρε, σας παρακαλώ! Όχι και καθεστωτικά κόμματα!
      ΑΣΤΕΡΙΟΣ ΡΟΝΤΟΥΛΗΣ: Σας ενοχλεί ο όρος «καθεστωτικό κόμμα»;
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, σας παρακαλώ πολύ.
      ΑΣΤΕΡΙΟΣ ΡΟΝΤΟΥΛΗΣ: Καθεστωτικά κόμματα είναι τέσσερα στην Αίθουσα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ! Κάνουν εύκολη κρίση.
      ΑΔΑΜ ΡΕΓΚΟΥΖΑΣ: Δεν είναι έτσι όπως τα λέτε. Τα κόμματα δεν είναι καθεστωτικά!
      ΑΣΤΕΡΙΟΣ ΡΟΝΤΟΥΛΗΣ: Υπάρχει, λοιπόν, μία…
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, σας παρακαλώ.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, συνεχίζω.
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Ροντούλη. Πώς θα συνεχίσετε; Σας παρακαλεί ο Πρόεδρος. Είστε φορτισμένος…
      ΑΣΤΕΡΙΟΣ ΡΟΝΤΟΥΛΗΣ: Μα, δεν είπα κάτι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είστε φορτισμένος –και έχετε δίκιο- από το θλιβερό επεισόδιο, το απαράδεκτο που το καταδικάζει η Βουλή των Ελλήνων. Ωστόσο, δεν μπορείτε να μιλάτε για καθεστωτικά κόμματα.
      ΑΣΤΕΡΙΟΣ ΡΟΝΤΟΥΛΗΣ: Μα δεν αναφέρθηκα σ’ αυτό το γεγονός, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Ροντούλη. Σας παρακαλώ πάρα πολύ.
      ΑΣΤΕΡΙΟΣ ΡΟΝΤΟΥΛΗΣ: Τρέχει ο χρόνος, όμως, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Θα σας δώσω και διπλάσιο χρόνο, αρκεί να κινηθείτε μέσα στα πλαίσια, όπως η Βουλή και το καθήκον εδώ επιβάλλει. Δεν πρόκειται περί καθεστωτικών κομμάτων. Πρόκειται περί κομμάτων που λειτουργούν νόμιμα, δημοκρατικά και για τα οποία αποφαίνεται ο ελληνικός λαός, όπως αποφάνθηκε και για το δικό σας κόμμα. 
      Σας παρακαλώ πάρα πολύ.
      ΑΣΤΕΡΙΟΣ ΡΟΝΤΟΥΛΗΣ: Καθεστωτικά κόμματα, είναι αυτά που στήριξαν το καθεστώς από το 1974 και μετά. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, μην επιμένετε στο ολίσθημά σας. 
      ΑΣΤΕΡΙΟΣ ΡΟΝΤΟΥΛΗΣ: Και υπ’ αυτήν την έννοια, είναι καθεστωτικά κόμματα.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, σας παρακαλώ πάρα πολύ!
      ΑΣΤΕΡΙΟΣ ΡΟΝΤΟΥΛΗΣ: Το καθεστώς, κύριε Πρόεδρε, είναι μια καθεστηκυία τάξη πραγμάτων.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, μπορούμε να αντιληφθούμε ποια ερμηνεία δίνετε στο καθεστώς! 
      ΑΣΤΕΡΙΟΣ ΡΟΝΤΟΥΛΗΣ: Είναι μια καθεστηκυία τάξη πραγμάτων. Αυτό λένε τα λεξικά.
      ΑΔΑΜ ΡΕΓΚΟΥΖΑΣ: Άλλο καθεστηκυία και άλλο καθεστώς. 
      ΑΣΤΕΡΙΟΣ ΡΟΝΤΟΥΛΗΣ: Μου επιτρέπετε να προχωρήσω, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Βεβαίως να προχωρήσετε, αλλά εφόσον κινηθείτε μέσα στα πλαίσια που επιβάλλει ο Κανονισμός και η ευπρέπεια της Βουλής. 
      ΑΣΤΕΡΙΟΣ ΡΟΝΤΟΥΛΗΣ: Έχασα δύο λεπτά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα σας δώσω τα δύο λεπτά, κύριε Ροντούλη. Θα μηδενίσω το χρόνο, αρκεί που δεχθήκατε ότι θα συνεχίσετε διαφορετικά. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πάρα πολύ, κύριε Πρόεδρε, για την ανοχή σας. 
      Υπάρχει, λοιπόν, μία εδραία πεποίθηση στον κόσμο και αν γινόταν ένα γκάλοπ, θα έδειχνε ξεκάθαρα ότι και τα δύο μεγάλα κόμματα που διαχειρίστηκαν τις τύχες της χώρας, αλλά και οι μικρότεροι -εκλογικά πάντα- πολιτικοί σχηματισμοί φέρουν τεράστια ευθύνη, για ό,τι συμβαίνει στο χώρο της άμυνας και ειδικότερα στον τομέα των προμηθειών. Οι μεν, γιατί επέτρεψαν τόσα χρόνια να ανδρωθεί ένα καθεστώς συναλλαγών κάτω από το τραπέζι και οι δε άλλοι, γιατί δεν τους ήλεγξαν κατά το δυναμικό τρόπο που έπρεπε να τους ελέγξουν, για να αποφευχθούν τέτοια φαινόμενα. 
      Έρχομαι επί της ουσίας, αγαπητέ κύριε Υπουργέ. Το σχέδιο νόμου κάνει λόγο για ΕΠ.ΟΠ., για ΕΦ.Υ.ΕΣ., για Ο.Β.Α. κλπ.. Και την προηγούμενη φορά διατύπωσα εκ μέρους του Λαϊκού Ορθόδοξου Συναγερμού μία ερώτηση, για την οποία δεν λάβαμε απάντηση. Σας παρακαλώ πάρα πολύ, λοιπόν, όταν θα μιλήσετε, να ξεκαθαρίσετε την εξής απλή ερώτηση: Υπάρχει μία προϊούσα επαγγελματικοποίηση των Ενόπλων Δυνάμεων. Εμείς δεν θα πούμε ότι ψηφοθηρείτε ή οτιδήποτε άλλο, διότι θεωρούμε ότι ο στρατός δεν είναι ξεκομμένος από την κοινωνία. Βεβαίως και θα πρέπει να συμβάλλει στην καταπολέμηση του φαινομένου της ανεργίας. Βεβαίως. Όμως…
      ΒΑΣΙΛΕΙΟΣ ΟΙΚΟΝΟΜΟΥ: Να τους πάνε στην Δ.Ε.Η.
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ, κύριε συνάδελφε! Δεν σας ενόχλησα στην ομιλία σας. Τι θέλετε; Σας ακούμε τόσα χρόνια!
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, σας παρακαλώ μη διακόπτετε! Δεν σας διέκοψε ο κ. Ροντούλης.  
      ΑΣΤΕΡΙΟΣ ΡΟΝΤΟΥΛΗΣ: Σας ακούμε τόσα χρόνια και φτάσατε στην κατάσταση που φτάσατε!
      ΒΑΣΙΛΕΙΟΣ ΟΙΚΟΝΟΜΟΥ: Σε μένα μιλάτε; 
      ΑΣΤΕΡΙΟΣ ΡΟΝΤΟΥΛΗΣ: Σε σας, γιατί συνεχίζετε την αλαζονεία και πάλι. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, ηρεμήστε και προχωρήστε. 
      ΒΑΣΙΛΕΙΟΣ ΟΙΚΟΝΟΜΟΥ: Θα του χαλάσουμε τη διαγωγή. Σας παρακαλώ να μην κάνετε κακές ερμηνείες, κύριε Ροντούλη. 
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, σας παρακαλώ, μη διακόπτετε. Δεν σας διέκοψε ο κ. Ροντούλης. Παρακαλώ να το σεβαστείτε. 
      ΑΣΤΕΡΙΟΣ ΡΟΝΤΟΥΛΗΣ: Τι με παρακαλείτε, κύριε Οικονόμου; Σας σεβάστηκα, σας παρακαλώ να με σεβαστείτε και εσείς. 
      ΒΑΣΙΛΕΙΟΣ ΟΙΚΟΝΟΜΟΥ: Ηρεμήστε, κύριε Ροντούλη!
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, μη διακόπτετε, σας παρακαλώ. 
      Συνεχίστε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Αφήστε με να διατυπώσω την ερώτηση στον κύριο Υπουργό. Εσάς σας είδαμε τόσα χρόνια και είδαμε και την κατάληξή σας! 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, συνεχίστε πιο ήρεμα.
      ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, η ερώτηση είναι η εξής απλή: Αυτή η προϊούσα επαγγελματικοποίηση των Ενόπλων Δυνάμεων γίνεται για να περιορίσουμε τη θητεία; Διότι υπήρξε μία τέτοια εξαγγελία, στα αρχικά τουλάχιστον ή στα προεκλογικά στάδια, για να περιοριστεί η θητεία στους έξι μήνες. Θέλουμε, λοιπόν, να ξεκαθαρίσετε το εξής: Αυτή η προϊούσα επαγγελματικοποίηση στοχεύει στη μείωση της θητείας; Αυτό είναι το ένα ερώτημα.
      Δεύτερο ερώτημα. Είστε βέβαιος –ως Κυβέρνηση, εννοώ- ότι θα μπορέσετε να συνδράμετε οικονομικά το όλο εγχείρημα; Δηλαδή, είναι βιώσιμος ένας στρατός, που θα στηρίζεται σε «χ» αριθμό χιλιάδων επαγγελματιών οπλιτών –θα το πω έτσι γενικά- ή θα υπάρξει πρόβλημα οικονομικής βιωσιμότητας του όλου συστήματος,  τη στιγμή που υπάρχουν και τεράστιες εξοπλιστικές δαπάνες; 
      Σύμφωνα με μελέτη του Ινστιτούτου Αμυντικών Αναλύσεων, κύριε Υπουργέ, θα πρέπει να σας πω το εξής: Δύο άτομα ΕΠ.ΟΠ., στοιχίζουν όσο στοιχίζει ένα τάγμα κληρωτών. Άρα, λοιπόν, το ερώτημα είναι μείζον: Θα μπορέσει το Υπουργείο ή η ελληνική πολιτεία, να χρηματοδοτήσει αυτήν την προϊούσα επαγγελματικοποίηση; Δεν αναφέρομαι στο σήμερα, αλλά και στο μέλλον. Αυτό, λοιπόν, είναι ένα μείζον ερώτημα. 
      Έρχομαι τώρα στην αγαπητή συνάδελφο, την εισηγήτρια από την πλευρά της Νέας Δημοκρατίας, η οποία διατύπωσε κάποια ερωτήματα προς τους συναδέλφους του ΠΑ.ΣΟ.Κ. Είπε, δηλαδή, να μας απαντήσουν οι της Αξιωματικής Αντιπολίτευσης κλπ.. Θα πρέπει να της θυμίσω ότι υπάρχουν κι άλλα κόμματα στην ελληνική Βουλή και καλό θα ήταν να απευθύνει και σας εμάς τα ερωτήματα, προκειμένου να πάρει απαντήσεις. 
      Λέμε, λοιπόν, ότι οι ερωτήσεις της κυρίας συναδέλφου αφορούν τα αυτονόητα. Βεβαίως και θέλουμε τη διαφάνεια. Ποιος δεν τη θέλει; Βεβαίως και θέλουμε προμήθειες, οι οποίες θα γίνονται με διεθνείς διαγωνισμούς. Βεβαίως και θέλουμε ένα ανοιχτό καθεστώς στις προμήθειες που αφορούν τον ελληνικό Στρατό. Όμως, να δούμε τι γίνεται στην πραγματικότητα. Γι’ αυτό θα πρέπει να σας πω τρεις αλήθειες. 
      Αλήθεια πρώτη. Υπήρξε ένας νόμος της Νέας Δημοκρατίας -του Φεβρουαρίου του 2006- περί προμηθειών. Ουσιαστικά, κύριε Υπουργέ, αυτός ο νόμος έμεινε ανενεργός και να σας πω γιατί. Διότι «πάγωσαν» τα εξοπλιστικά προγράμματα –αυτό είναι η πραγματικότητα- και όσα έγιναν, έγιναν με διακρατικές συμφωνίες. Αυτό δείχνει η πραγματικότητα. Άρα, λοιπόν, σας ερωτώ το εξής: Ο νόμος περί προμηθειών, τον οποίο μετά βαΐων και κλάδων και τυμπανοκρουσιών ψηφίσατε, σε τι χρησίμευσε; Ουσιαστικά έμεινε ανενεργός. Άρα, λοιπόν, προς τι τα ερωτήματα της κυρίας εισηγήτριας; 
      Δεύτερη αλήθεια. Δαπανούμε τεράστια ποσά για αμυντικούς εξοπλισμούς. Βεβαίως, όμως, δεν συμμεριζόμαστε τη στάση του ΣΥ.ΡΙΖ.Α., που δήλωσε εδώ μέσα –κατά λανθασμένο για μένα τρόπο και έχει λανθασμένη οπτική επί του ζητήματος- ότι δήθεν δεν υφίσταται απειλή και κάποιοι δημιουργούν την απειλή, διότι υφίσταται απειλή και η χώρα θα πρέπει να προστατευθεί και ιδιαίτερα μάλιστα στο ασταθές σύγχρονο γεωπολιτικό περιβάλλον των Βαλκανίων. Άρα, λοιπόν, βεβαίως δαπανούμε τεράστια ποσά για τους εξοπλισμούς. 
      Όμως, κύριε Υπουργέ, δαπανούμε που δαπανούμε αυτά τα τεράστια ποσά. Δεν θα έπρεπε να αναπτύξουμε στον επιθυμητό βαθμό την εγχώρια αμυντική βιομηχανία; Διότι ξέρετε τι δείχνουν οι μελέτες; Ασθμαίνουσα η εγχώρια αμυντική βιομηχανία, μόλις που καλύπτει το 20% των αναγκών σε προμήθειες του ελληνικού Στρατού. Αυτό το λένε οι μελέτες και αποτελεί μια πραγματικότητα. Άρα, λοιπόν, τη στιγμή που δαπανούμε τόσα τεράστια ποσά -λόγω, αν θέλετε, και της αντιπαραθέσεως, που λειτουργεί ως κίνητρο με την εκείθεν χώρα του Αιγαίου- τώρα θυμηθήκατε –πέρασαν κυβερνήσεις επί κυβερνήσεων- να αναπτύξουμε την εγχώρια αμυντική βιομηχανία; Και αφού το θυμηθήκατε τώρα, καλά κάνατε. Όμως, κάντε και μία αυτοκριτική τουλάχιστον. Γιατί τι έγινε τόσα χρόνια; Και δεν αναφέρομαι μόνο στις κυβερνήσεις της Νέας Δημοκρατίας, αλλά και στις κυβερνήσεις του ΠΑ.ΣΟ.Κ.. 
      Και βεβαίως, θα σας πω και μια τρίτη αλήθεια. Έχουμε μία ιδιαίτερη προτίμηση, σε αγορά οπλικών συστημάτων από το εξωτερικό. Και βεβαίως, αυτό το πράγμα θα ήταν κατανοητό, αν σε κάποιους τομείς δεν είχαμε ανταγωνιστικά προϊόντα της εγχώριας ελληνικής βιομηχανίας. Εδώ συμβαίνει το εξής παράδοξο. Ενώ υπάρχουν ανταγωνιστικά προϊόντα από δυναμικές εγχώριες εταιρείες, εμείς κλείνουμε τα μάτια και αντί να συνδράμουμε αυτήν την προσπάθεια, αγοράζουμε ξένα προϊόντα με το αιτιολογικό, αγαπητέ κύριε Υπουργέ, ότι είναι καλύτερα. Το αιτιολογικό αυτό θα είχε κάποια βάση, εάν η εγχώρια βιομηχανία μας δεν είχε και κάποιο προσανατολισμό προς το εξωτερικό, εάν δεν έκανε εξαγωγές. Όμως, γίνονται από ελληνικές εταιρείες μέχρι και εξαγωγές. Άρα, λοιπόν, γιατί δεν συνδράμουμε την προσπάθεια αυτών των δυναμικών ελληνικών εγχώριων εταιρειών; 
      Θα σας αναφέρω ως παράδειγμα το μνημόνιο στρατηγικής συνεργασίας, που υπεγράφη μεταξύ του Υπουργείου Αμύνης και της Ελληνικής Βιομηχανίας Οχημάτων. Ποια η μοίρα αυτού του μνημονίου, κύριε Υπουργέ; Έμεινε ανενεργό, έμεινε στα χαρτιά, ενώ αναγνωρίσαμε την ΕΛ.Β.Ο. ως στρατηγική εθνική αμυντική βιομηχανία, αναγνωρίσαμε ότι είχε το κατάλληλο ανθρώπινο δυναμικό, αναγνωρίσαμε ότι είχε τις κατάλληλες υποδομές, αναγνωρίσαμε ότι είχε το κατάλληλο know-how. Και ενώ τα κάναμε όλα αυτά, στο τέλος την αφήσαμε στην πάντα, τη στιγμή που καρκινοβατεί και έχει τεράστια προβλήματα.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για να κλείνω, αν και είπατε ότι θα μου δώσετε ένα λεπτό, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Σας έδωσα άλλα τρία λεπτά, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Όχι, ένα λεπτό θέλω, κύριε Πρόεδρε, για να μην καταχρώμαι το χρόνο των συναδέλφων.   
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Ροντούλη, έχετε ακόμα ένα λεπτό. 
      ΑΣΤΕΡΙΟΣ ΡΟΝΤΟΥΛΗΣ: Εμείς θέλουμε τα εξής πράγματα. Θέλουμε να συνδράμουμε την προσπάθεια εξυγίανσης που κάνετε. Μάλιστα, έχουμε να σας κάνουμε -γιατί είπε η εισηγήτριά σας ότι δεν ακούτε προτάσεις- και μία πρόταση. 
      Είναι δύσκολο να αναγνωρίσω, πως είναι δύσκολο το να κρίνουμε μία σύμβαση για ένα οπλικό σύστημα, διότι εμφιλοχωρούν και πολιτικοί παράγοντες. Δηλαδή, μπορεί να κάνουμε μία διακρατική συμφωνία, για παράδειγμα με τη Ρωσία ή με κάποια άλλη χώρα, αναμένοντας διπλωματικά ανταλλάγματα. Εκεί να το καταλάβω. 
      Όμως, η πρότασή μας είναι η εξής: Δεν θα πρέπει να υπάρξει μία επιτροπή, ένα ολιγομελές όργανο της Βουλής, που να λειτουργεί κεκλεισμένων των θυρών, ούτως ώστε όταν επιτυγχάνεται μία τέτοια συμφωνία -διακρατική συμφωνία, όπως εσείς λέτε- με διπλωματικά ανταλλάγματα, να λαμβάνει γνώση κεκλεισμένων των θυρών; Αυτό δεν το είδαμε, διότι και εκεί υπάρχει αδιαφάνεια. Για παράδειγμα, βγαίνετε και κλείνετε το μάτι στην κοινή γνώμη και λέτε «ναι, κάναμε αυτή την ενέργεια, γιατί προσδοκούμε σ’ άλλα πεδία της εξωτερικής πολιτικής υποστήριξη». Αυτό πώς το βλέπουμε στην πράξη; Τότε θα πρέπει να το δούμε στην πράξη αυτό το πράγμα, να το δούμε να υλοποιείται. 
      Και εγώ σας λέω, σέβομαι το απόρρητο. Δεν θα πρέπει, όμως, η επιτροπή να λαμβάνει κάποια γνώση; 
      Εγώ να αναγνωρίσω ότι κάνετε μία προσπάθεια να εκσυγχρονίσετε το σύστημα των προμηθειών. Αλλά μήπως αντί να το απλουστεύετε, το κάνετε περισσότερο σύνθετο; Και βεβαίως θα καταλάβω ότι το κάνατε περισσότερο σύνθετο, διότι πρέπει να δημιουργήσετε ειδικές συνθήκες επώασης αυτού του σπάνιου είδους που είναι οι έμποροι όπλων. Αλλά σε κάθε περίπτωση όμως, κύριε Υπουργέ, δεν πρέπει να παίζουμε με τη λογική και την κρίση του ελληνικού λαού. Νομίζω ότι η δική σας πολιτεία, δεν θα επιτρέψει κάτι τέτοιο. 
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ροντούλη.
      Εσείς είστε ήρεμος Βουλευτής και κόσμιος, πώς απόψε εξεγερθήκατε; 
      ΑΣΤΕΡΙΟΣ ΡΟΝΤΟΥΛΗΣ: Μα δεν είπα τίποτα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε τώρα στον κατάλογο των ομιλητών Βουλευτών.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το πρόβλημα, κύριε Πρόεδρε, δεν είναι εάν εξεγείρεται κάποιος Βουλευτής ή αν μιλάει σε υψηλούς τόνους. Το πρόβλημα είναι σ’ αυτήν την Αίθουσα ότι όταν κάνουμε κριτική σε κόμματα θα πρέπει να την κάνουμε την κριτική με βάση το έργο τους, την προσφορά τους και γι’ αυτά που είναι υπεύθυνα και όχι σε συνδυασμό με άλλα κόμματα. 
      Εμένα, κύριε Ροντούλη –για να αναφερθώ στον κ. Ροντούλη που μίλησε προηγουμένως- δεν με καλύπτει η άποψη εκείνη που λέει «το ΠΑ.ΣΟ.Κ. και η Νέα Δημοκρατία»…κλπ. Ό,τι έχετε να πείτε για το ΠΑ.ΣΟ.Κ. και εσείς και τα άλλα κόμματα, να το λέτε ευθαρσώς, τεκμηριωμένα. Το ΠΑ.ΣΟ.Κ. έχει μία μεγάλη προσφορά στον τόπο, είναι ένα μεγάλο κόμμα, κυβέρνησε επανειλημμένα με την ψήφο του ελληνικού λαού, είναι περήφανο για το έργο του, δεν είναι ασφαλώς για τα λάθη και τις παραλείψεις. Λάθη και παραλείψεις όμως δεν κάνει εκείνος που δεν κάνει έργο. Και συνεπώς, δεχόμαστε την κριτική σας, αλλά τη δεχόμαστε κατ΄ ευθείαν γι’ αυτά που είμαστε υπεύθυνοι και όχι μέσα από άσχετους συνδυασμούς ή συμψηφισμούς. 
      Έρχομαι, κύριε Πρόεδρε, στην ομιλία μου για το νομοσχέδιο. Κατ’ αρχάς σας οφείλω μία εξήγηση. Συγγνώμη για την αυθαίρετη διακοπή που έκανα και σε σας και στον κύριο συνάδελφο του Κομμουνιστικού Κόμματος Ελλάδος. Αλλά πραγματικά μας διανεμήθηκαν νομοτεχνικές βελτιώσεις από τον κύριο Υπουργό -και εκεί φοβήθηκα ότι θα γίνει παρεξήγηση- σε άρθρα που είναι ψηφισμένα. Και αυτό ήθελα να διευκρινίσω. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το διευκρινίσατε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί μπορούσε να γίνει παρεξήγηση, ότι ερχόμαστε εκ των υστέρων να τροποποιήσουμε άρθρα. Γι’ αυτό έκανα αυτή τη διακοπή …
      ΠΡΟΕΔΡΕΥΩΝ (Γεώργιος Σούρλας): Κρατάω το χρόνο να απαντήσω ότι αυτά ο κύριος Υπουργός τα είχε πει προφορικά στην προηγούμενη συνεδρίαση και είχε υποσχεθεί ότι θα τα καταθέσει και εγγράφως. Δεν έκανε τίποτα άλλο, λοιπόν, παρά να τα καταθέσει. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ζήτησε ο κύριος Πρόεδρος να το δώσω. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, γνωρίζετε καλύτερα από εμένα ότι από την ώρα που ψηφίζεται ένα άρθρο …
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Εάν μου επιτρέπετε, κύριε συνάδελφε, πριν ψηφιστεί, κατέθεσα τις τροπολογίες και το Προεδρείο μου ζήτησε να τα καταθέσω και εγγράφως. 
      ΠΡΟΕΔΡΕΥΩΝ (Γεώργιος Σούρλας): Το έκανε σήμερα αυτό.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Με συγχωρείτε, αν λείπατε όταν ψηφίστηκε την Τετάρτη και με συγχωρείτε εάν δεν είχατε έρθει, όταν καταθέτοντάς τα είπα ότι είναι αυτά τα οποία ανέπτυξα πριν τα ψηφίσουμε. Αυτό, λοιπόν, που έχετε στα χέρια σας και παρακαλώ να το δείτε από τα Πρακτικά, είναι οι τροποποιήσεις πριν ψηφιστούν τα άρθρα. Δεν θα έκανα κάτι που θα ήταν αντίθετο από τη διαδικασία και δεν με άφηνε και το Προεδρείο να το κάνω. 
      ΠΡΟΕΔΡΕΥΩΝ (Γεώργιος Σούρλας): Απλά τις καταθέτει σήμερα για την ενημέρωση του Σώματος. Θεωρείται λήξαν το θέμα. Κύριε Γείτονα, προχωράμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν υπάρχει κανένα θέμα.
      Κύριε Υπουργέ, εγώ απλώς διευκρινίζω γιατί έκανα τη διακοπή. Ήμουν εδώ, κύριε Υπουργέ, το αντελήφθην και ήθελα να διευκρινίσω στους συναδέλφους που θα έπαιρναν το λόγο ότι αυτές οι νομοτεχνικές βελτιώσεις, αφορούν ήδη ψηφισμένα άρθρα. Ήταν ως εκ περισσού για μένα η διανομή τους. 
      ΠΡΟΕΔΡΕΥΩΝ (Γεώργιος Σούρλας): Ο χρόνος τρέχει. Προχωρήστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πειράζει, κύριε Πρόεδρε, δεν θα εξαντλήσω το χρόνο μου. 
      ΠΡΟΕΔΡΕΥΩΝ (Γεώργιος Σούρλας): Θα ζητήσετε παράταση μετά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Άλλωστε είχα τοποθετηθεί εκτενώς στην προηγούμενη συνεδρίαση. Και επαναλαμβάνω αυτό που είχα πει. Ότι αυτό το νομοσχέδιο, ρυθμίζει πολλά επί μέρους θέματα, ακόμα και για περίπτερα. Βασικά εγώ πιστεύω ότι είναι ένα πρόχειρο νομοσχέδιο. Και το λέω αυτό, διότι ιδιαίτερα όταν μιλάμε για θέματα των Ενόπλων Δυνάμεων, τα οποία είναι ιδιαίτερα σοβαρά θέματα, ή όταν παίρνουμε πρωτοβουλίες, για θέματα που έχουν σχέση με τις Ένοπλες Δυνάμεις, χρειάζεται ουσιαστικά να λειτουργούμε όλοι με υψηλό αίσθημα ευθύνης. 
      Έρχομαι στην τροπολογία για τις προμήθειες, για τους εξοπλισμούς που ενσωματώθηκε στο άρθρο 37. Εδώ υπάρχουν δύο ζητήματα, κύριε Υπουργέ. Υπάρχει ένα θέμα κοινοβουλευτικής τάξης. Το επεσήμανα και την προηγούμενη φορά, αυτό που κάνετε είναι ο κοινοβουλευτικός κατήφορος. Δεν μπορεί η Κυβέρνηση να έρχεται συνεχώς είτε με άσχετες τροπολογίες είτε με πολύ σημαντικές τροπολογίες, όπως είναι αυτή, να τροποποιεί αιφνιδιαστικά σημαντικούς νόμους.
      Αυτό δεν συμβάλλει στη σωστή επεξεργασία των νομοθετημάτων από τη Βουλή, στην ποιότητα του νομοθετικού έργου. Που όλοι έχουμε δεσμευθεί και ιδιαίτερα μετά την Αναθεώρηση του Συντάγματος και την ψήφιση του νέου Κανονισμού της Βουλής, να αναβαθμίσουμε. Και επαναλαμβάνω ότι διαμαρτύρονται οι πολίτες -και ως ένα σημείο έχουν δίκιο- και όλοι οι χρήστες των νόμων ότι η ποιότητα του νομοθετικού μας έργου πάσχει. Δεν υπάρχει κωδικοποίηση, υπάρχουν αποσπασματικές διατάξεις, μη επεξεργασμένα άρθρα που αναγκάζονται οι κυβερνήσεις πολλές φορές -κι αυτό δεν αφορά μόνο τη δική σας Κυβέρνηση, κύριε Υπουργέ- εκ των υστέρων να τα τροποποιούν. Αυτή είναι η πρώτη μου παρατήρηση.
      Η δεύτερη παρατήρησή μου τώρα σε σχέση με το άρθρο 37. Άκουσα την εισηγήτρια του κόμματός σας, κύριε Υπουργέ, να μας ρωτά αν είμαστε υπέρ της διαφάνειας. Ποιος δεν είναι υπέρ της διαφάνειας; Έχει γίνει της μόδας τώρα, να διακηρύσσουμε ότι είμαστε υπέρ της διαφάνειας. Όλοι είναι υπέρ της διαφάνειας. Το ερώτημα που τίθεται, κύριε Υπουργέ, σε μένα, ο οποίος έχω μια εμπειρία, όχι από προμήθειες, αλλά από έργα, είναι γιατί έρχεστε να τροποποιήσετε ένα νόμο δικό σας, του 2006 και τον οποίο μας είχατε παρουσιάσει ως μεγάλη τομή. 
      Διάβασα με προσοχή την εισηγητική έκθεση της τροπολογίας. Δεν αντελήφθην ποια είναι η αιτία. Κάπου αναφέρεται γενικά και αόριστα η ανάγκη προσαρμογής στο Ευρωπαϊκό Δίκαιο. Από την άλλη μεριά, είναι γεγονός ότι ουσιαστικά δεν τον εφαρμόσατε αυτόν το νόμο. Δεν θα πω για τους λόγους. Εξηγήθηκαν από τον εισηγητή μας κ.λπ.. Για μας είναι μεμπτοί οι λόγοι. Το γεγονός όμως είναι ότι δεν έχουμε και μια αντικειμενική αξιολόγηση από την εφαρμογή αυτού του νόμου. 
      Πως έρχεστε, λοιπόν, σήμερα να τον τροποπιήσετε; Τι είναι εκείνο που σας ωθεί με μια τροπολογία, χωρίς να φέρετε ένα νέο νομοσχέδιο, να τροποποιήσετε ένα νόμο, που δεν εφαρμόστηκε. Στην αιτιολογική έκθεση δεν μας το εξηγείτε; Εγώ περιμένω μια εξήγηση. Τι είναι εκείνο που σας έκανε δικό σας νόμο, τον οποίο φέρατε μετά «πολλών επαίνων» –δικών σας επαίνων, όχι δικών μας, εμείς είπαμε από τότε ότι ο νόμος αυτός θα «κολλήσει»- να τον αλλάξετε; Δεν οφείλετε μια εξήγηση, μια απάντηση;
      Άρα με το άρθρο 37, υπάρχουν δύο ζητήματα. Το ένα της κοινοβουλευτικής τάξης και το άλλο της ουσίας.
      Έρχομαι στο άρθρο 35. Τροποποιούνται πάλι οι ρυθμίσεις για τους ΕΠ.ΟΠ.. Προστίθενται επιπλέον δεκαπέντε χιλιάδες, σύνολο λοιπόν σαράντα χιλιάδες. Εξηγείτε στην αιτιολογική έκθεση ότι η αύξηση θεωρείται απαραίτητη, προκειμένου να καλυφθούν αυξημένες ανάγκες των Ενόπλων Δυνάμεων και να αντιμετωπιστεί και πρόβλημα απομείωσης, λόγω αποχωρήσεων. Προκύπτουν τρία ζητήματα και εδώ.
      Πρώτον, θα συνεχίσετε να πάρετε αυτούς τους δεκαπέντε χιλιάδες με το φαύλο σύστημα της συνέντευξης; Θα ενισχύσουμε το αξιόμαχο των Ενόπλων Δυνάμεων ρουσφετολογικά; Αυτό είναι ένα σημαντικό ερώτημα, κύριε Υπουργέ, γιατί κάνετε τους είκοσι πέντε χιλιάδες, σαράντα χιλιάδες. Δεν είναι λίγο.
      Δεύτερον, λέτε ότι υπάρχει ρεύμα φυγής. Είχε ασκήσει κριτική το ΠΑ.ΣΟ.Κ. για τους οπλίτες, οι οποίοι ενώ θα έπρεπε να αξιοποιούνται ως επαγγελματίες –ουσιαστικά να δουλεύουν στην υψηλή τεχνολογία, ως εξειδικευμένοι- τους χρησιμοποιείτε για απλούς στρατιώτες σκοπιάς. Έχετε άρα παραιτήσεις. Τι γίνεται; Έτσι θα συνεχίσετε να χρησιμοποιείτε τους ΕΠΟΠ; Ποια είναι η στρατηγική σας σε σχέση με την ανάπτυξη και λειτουργία του προσωπικού των Ενόπλων Δυνάμεων;
      Και τρίτον. Διαβάζω στην έκθεση του Γενικού Λογιστηρίου για το σχετικό άρθρο ότι εάν γίνουν οι προσλήψεις των δεκαπέντε χιλιάδων, τότε η δαπάνη του κρατικού προϋπολογισμού, θα διαμορφωθεί στο ποσό των 300.000.000 ευρώ περίπου. Δεν μας έχετε πει, όμως, ούτε στην εισηγητική έκθεση το λέτε, ποιο είναι το χρονοδιάγραμμα ανάπτυξης της πρόσληψης αυτών. Δεν ξέρουμε ποιες θα είναι οι δαπάνες ετησίως του προϋπολογισμού και τι σκοπεύετε επιτέλους να κάνετε κάθε χρόνο.
      Είναι συγκεκριμένα ερωτήματα, τα οποία αφορούν δύο βασικά άρθρα, το άρθρο 35 και το άρθρο 37. 
      Χωρίς στείρες αντιδικίες, χωρίς να λέμε τα μεγάλα λόγια περί διαφάνειας, να κάνουμε πλειστηριασμούς υπέρ διαφάνειας κ.λπ., μέσα σ’ αυτήν την Αίθουσα υποτίθεται ότι και τριακόσιοι Βουλευτές είναι υπέρ της διαφάνειας και τα κόμματα όλα είναι υπέρ της διαφάνειας-  οφείλετε να δώσετε συγκεκριμένες απαντήσεις. Γιατί πρόκειται για τα άρθρα 35 και 37, τα οποία είναι σοβαρά. Το ένα έχει σχέση με τις μεγάλες δαπάνες που διαθέτει το κράτος για τους εξοπλισμούς και το άλλο έχει σχέση με την ανάπτυξη του προσωπικού των Ενόπλων μας Δυνάμεων. Δύο κρίσιμα ζητήματα.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Γείτονα.
       Το λόγο έχει ο Υπουργός  Εθνικής ΄Αμυνας κ. Μεϊμαράκης.
      Κύριε Πρόεδρε, του ΛΑ.Ο.Σ ζητήσατε το λόγο, αλλά θα μιλήσετε μετά τον Υπουργό.
      ΕΥΑΓΓΕΛΟΣ  ΜΕΪΜΑΡΑΚΗΣ (Υπουργός  Εθνικής Άμυνας):  Κυρίες και κύριοι συνάδελφοι, άκουσα με πολλή προσοχή τους κυρίους εισηγητές και τους ομιλητές και οφείλω να δώσω μερικές απαντήσεις και διευκρινίσεις στα άρθρα τα οποία συζητούμε, για να μπορούν και οι επόμενοι ομιλητές, να γνωρίζουν τις απόψεις της Κυβέρνησης.
      (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Επειδή ετέθη ξανά το θέμα του ειδικού λογαριασμού στο άρθρο που συζητούμε, καταθέτω στα Πρακτικά την απόφαση του Νομικού Συμβουλίου του Κράτους του 2001, που ορίζει ότι πρέπει  να ονομαστούν, βάσει του νόμου που είχε ψηφιστεί το 2001, τα ταμεία σε ειδικούς λογαριασμούς και που ξεκαθαρίζει κιόλας ότι οι συγκεκριμένοι ειδικοί λογαριασμοί, δεν έχουν σχέση με τους ειδικούς λογαριασμούς, στους οποίους αναφέρεστε. Ο νόμος που είχατε ψηφίσει, μας αναγκάζει να τους ονομάσουμε ειδικούς λογαριασμούς και που οφείλουμε να προσαρμοστούμε σ’ αυτά που είχαν ψηφιστεί το 2001. 
      (Στο σημείο αυτό ο Υπουργός Εθνικής Άμυνας κ. Ευάγγελος Μεϊμαράκης  καταθέτει για τα Πρακτικά την προαναφερθείσα απόφαση του Νομικού  Συμβουλίου του Κράτους, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Κατά συνέπεια, και για τους κυρίους εισηγητές και  για τον κ. Αλυσανδράκη και για τον κ. Λεβέντη….
      ΒΑΣΙΛΕΙΟΣ ΟΙΚΟΝΟΜΟΥ:  Ψηφίσατε το 2001…
      ΕΥΑΓΓΕΛΟΣ  ΜΕΪΜΑΡΑΚΗΣ ( Υπουργός  Εθνικής Άμυνας):  Σημασία έχει τι έχουμε ψηφίσει  και τι έχουμε καταψηφίσει, ή αν το κράτος έχει συνέχεια και πρέπει να εφαρμόζονται οι νόμοι, ανεξαρτήτως του ποια Βουλή τους έχει ψηφίσει;  Αν έχετε μία τέτοια καινοφανή άποψη και θεωρία, τότε με συγχωρείτε πάρα πολύ, είναι θέμα δικό σας, το πώς ερμηνεύετε την άποψή σας για τη δημοκρατία και τη συνέχεια του κράτους.
      Το δεύτερο που θα ήθελα να πω, είναι για τις θέσεις του ειδικού επιστημονικού προσωπικού. Οι θέσεις του ειδικού επιστημονικού προσωπικού, κυρίες και κύριοι συνάδελφοι,  είναι γνωστό ότι ορίζονται πώς αυτές θα προχωρήσουν  και το Α.Σ.Ε.Π. θα έχει το ίδιο την εποπτεία και δεν καταλαβαίνω γιατί δημιουργείται ολόκληρο ζήτημα, τη στιγμή κατά την οποία  αυτό είχε συζητηθεί  και στην επιτροπή.
      Για τους ΕΠ.Ο.Π: θέλω να πω σ’ όλους τους συναδέλφους -και να το ξεκαθαρίσουμε- ότι  υπήρχαν τα μόνιμα στελέχη των  Ενόπλων Δυνάμεων και υπήρχαν  και οι κληρωτοί. Πριν από χρόνια, με πρωτοβουλία του ΠΑ.ΣΟ.Κ., που αναγνωρίστηκε ως θετική από τη Νέα Δημοκρατία –και θα σας δώσω και δηλώσεις μου…
      ΒΑΣΙΛΕΙΟΣ ΟΙΚΟΝΟΜΟΥ: …..(Δεν ακούστηκε)….
      ΕΥΑΓΓΕΛΟΣ  ΜΕΙΜΑΡΑΚΗΣ ( Υπουργός  Εθνικής Άμυνας):  Εγώ δεν σας διέκοψα. Αν θέλετε, αφήστε με  να ολοκληρώσω. Αν δεν ήσασταν στην προηγούμενη Βουλή, ή αν δεν ήσασταν στην προηγούμενη επιτροπή,  δικαιούστε να μην το ξέρετε. Μπορείτε, όμως, να βρείτε τα Πρακτικά, γιατί εγώ είπα από τότε πώς θα προχωρήσουμε στις δεκαπέντε χιλιάδες  προσλήψεις των ΕΠ.ΟΠ.. 
      Υπήρχαν, λοιπόν, τα μόνιμα στελέχη, τα οποία εξελίσσονται με τη διαδικασία που ξέρουμε όλοι στην ιεραρχία, και οι κληρωτοί. Τότε, το ΠΑ.ΣΟ.Κ. μας είπε για πρώτη φορά την πρόσληψη των είκοσι πέντε χιλιάδων ΕΠ.ΟΠ. και οριοθέτησε επακριβώς τι θα κάνουν και τι θέση έχουν, στη συνολική δομή δυνάμεων. Αυτή η πρόσληψη τελείωνε το Μάιο του 2007.  Το Μάιο του 2007, λοιπόν,  έγινε μία συνεδρίαση, στην οποία αναφέρθηκαν πλήρως και αναλύθηκαν τα αποτελέσματα του θεσμού των ΕΠ.ΟΠ. και είπαμε ότι αυτός ο θεσμός, βοηθά και  εξυπηρετεί και μάλιστα μπορεί μέσα σ’ αυτό το σύνολο των Ενόπλων Δυνάμεων, όπως έχει περάσει από το τότε ΚΥ.Σ.Ε.Α., να συνεχιστεί  και να αυξηθεί. Αν θυμάμαι καλά, περίπου στις αρχές του 2007, είχε γίνει και μία επερώτηση, όπου σας είχαμε πει ότι το Μάιο θα έχουμε ολοκληρωμένη ανάλυση  και έτοιμα τα αποτελέσματα από αυτό που είχε κατατεθεί, διότι το Μάιο, ολοκληρώθηκε η διαδικασία για τους είκοσι πέντε χιλιάδες ΕΠ.ΟΠ..
      Ήλθαμε, λοιπόν, στην επιτροπή. Θυμάμαι τη συνεδρίαση, ήμασταν στην αίθουσα Γερουσίας και σας είπαμε ότι αυτό θα συνεχιστεί. Μάλιστα τότε, για πρώτη φορά σας είπα ότι θα πάρουμε άλλους δεκαπέντε χιλιάδες ΕΠ.ΟΠ. σταδιακά, όχι σ’ ένα χρόνο και τους δεκαπέντε χιλιάδες, ότι θα συζητήσουμε με το Υπουργείο Οικονομίας, για να δούμε και βάσει των δημοσιονομικών συνθηκών -που είναι δύσκολες- πώς μπορούμε να προχωρήσουμε και σας είχαμε πει ότι θα το νομοθετήσουμε. Μάλιστα θεωρώ ότι τότε είχατε συμφωνήσει. Δεν είχατε διαφωνήσει. 
      Επομένως απαντώντας σ’ όλους τους εκλεκτούς συναδέλφους εισηγητές και ειδικούς αγορητές, θέλω να ξεκαθαρίσω πρώτον ότι και τώρα οι ΕΠ.ΟΠ. έχουν τη θέση που είχαν όταν πρωτοδημιουργήθηκε ο θεσμός. Τα επαγγελματικά στελέχη, έχουν την ιεραρχία και την εξέλιξη, οι κληρωτοί έχουν αυτά που είχαν και οι επαγγελματίες οπλίτες συγκεκριμένης θητείας, έχουν το δικό τους χώρο και τις δικές τους αρμοδιότητες.
      Κατά συνέπεια, επειδή ρώτησε ο κ. Ροντούλης -και του οφείλουμε την απάντηση την οποία εγώ όμως έδωσα και στην επιτροπή- αν αυτό συνδέεται άμεσα με τη μείωση της θητείας των κληρωτών, πρέπει να σας πω, κύριε Ροντούλη, ότι συνδέεται μεν, δεν συνδέεται άμεσα δε. 
      Δεύτερον, ουδέποτε ισχυρίστηκε η Νέα Δημοκρατία ότι πρέπει να μην υπάρχουν κληρωτοί και να έχουμε μόνο μισθωτούς. Πάντα πρέπει να υπάρχουν και οι κληρωτοί για πολλούς άλλους λόγους που ο χρόνος δεν μου επιτρέπει τώρα να αναπτύξω.
      Σας λέω όμως το εξής, ότι ακριβώς επειδή η νέα τεχνολογία έχει μπει πλέον στη διαδικασία αυτή και επειδή ο κληρωτός δεν προλαβαίνει να εκπαιδευτεί και η πολιτεία να εισπράξει, αν θέλετε, αυτήν την επένδυση που έκανε στον κληρωτό, γι’ αυτό ακριβώς προτιμώνται οι ΕΠ.ΟΠ. και προσπαθούμε αυτήν την τεχνογνωσία που τους δίνουμε να την εισπράξει η πολιτεία, αυτήν την επένδυση την οποία κάνουμε να την εισπράξει η πολιτεία από τους πενταετούς θητείας ή επταετούς θητείας. Κατά συνέπεια, δεν συνδέεται το ένα με το άλλο. Συνδέεται μόνο ως προς το ότι πράγματι μπορούν κάποιες θέσεις που καλύπτονταν στο παρελθόν από κληρωτούς, τώρα να καλύπτονται από ΕΠ.ΟΠ.. 
      Μάλιστα, όπως σας είπα, επειδή κουβεντιάσαμε εδώ στην προηγούμενη συνεδρίαση το θέμα της υποχρεωτικής ηλικίας σε σχέση με την υποχρεωτική στράτευση, αυτό θα μας βοηθήσει ακόμα περισσότερο να έχουμε ένα στρατό ακόμα πιο αξιόμαχο σε επίπεδο κληρωτών ώστε να μπορούμε πράγματι και να τους εκπαιδεύσουμε σωστά και να εισπράξουμε ως πολιτεία τη συγκεκριμένη ωφέλεια.
      Ως προς το άρθρο 36, θα σας πω ότι συνεννοήθηκα, όπως σας είχα πει στην επιτροπή, με το Υπουργείο Οικονομίας και Οικονομικών. Αυτό ετέθη από όλους τους συναδέλφους και είπαμε να αλλάξει και να γίνει 24 Ιουλίου του 1974, δηλαδή, από την ημέρα της εγκαθίδρυσης της δημοκρατίας στην Ελλάδα. 
      Πέρα, λοιπόν, από την επένδυση στο ανθρώπινο κεφάλαιο που διαπραγματεύονται όλα αυτά τα άρθρα, το Υπουργείο έχει θέσει ως στόχο τη βελτίωση λειτουργίας και των υποδομών του, εφαρμόζοντας πλήρως στη βελτίωση λειτουργίας τις απαρέγκλιτες αρχές της διακυβέρνησης για διαφάνεια και αξιοκρατία.
      	Το τελευταίο διάστημα, εδώ και περίπου ένα χρόνο, η Γενική Διεύθυνση Αμυντικών Επενδύσεων και Εξοπλισμών του Υπουργείου, σε συνεννόηση και σε συνεργασία με όλους τους συλλογικούς φορείς της Ελληνικής Αμυντικής Βιομηχανίας, επεξεργάστηκε διάταξη νόμου για την τροποποίηση του άρθρου 56 του ν. 3433/2006 που αφορά τη διαγωνιστική διαδικασία για την προμήθεια αμυντικού υλικού με σκοπό την περαιτέρω διαφάνεια και αντικειμενικότητα και βέβαια την εξασφάλιση στο μέγιστο βαθμό του αδιάβλητου όλης της διαδικασίας. 
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      	Θα μου επιτρέψετε, κυρία Πρόεδρε, να έχω λίγο χρόνο ακόμα γιατί αναφέρθηκα σε όλα τα άρθρα και μου είχαν πει ότι θα μου δώσουν επιπλέον χρόνο.
      	Πιο συγκεκριμένα λοιπόν –και ας αφήσουμε τις γενικολογίες, κυρίες και κύριοι συνάδελφοι- με την τροποποίηση αυτή θεσπίζονται έξι κριτήρια αξιολόγησης τα οποία αξιολογούνται ανεξάρτητα με αντικειμενική, σαφώς καθορισμένη και μη αμφισβητούμενη διαδικασία. Κάθε προσφορά αξιολογείται ξεχωριστά, ανά κριτήριο και η τελική βαθμολόγηση εξάγεται συγκριτικά μεταξύ των διαγωνιζομένων ανά κριτήριο αξιολόγησης.
      	Κατά συνέπεια επιτυγχάνεται ο μέγιστος βαθμός ανταγωνισμού, αφού κάθε συμμετέχων σε διαγωνισμό πρέπει να καταθέτει προσφορές που αφ’ ενός μεν να είναι ανταγωνιστικές σε όσο το δυνατόν μεγαλύτερο βαθμό κριτηρίων, αφ’ ετέρου δε να υπερκαλύπτουν τις αντίστοιχες προσφορές των υπολοίπων συμμετεχόντων. Η ωφέλεια για το ελληνικό δημόσιο είναι προφανής, καθώς μ’ αυτόν τον τρόπο επιτυγχάνεται η βέλτιστη σχέση κόστους-ποιότητας. Ταυτόχρονα διασφαλίζεται με έμπρακτο τρόπο η διαφάνεια, αφού η κάθε προσφορά πρέπει να έχει ουσιαστικό υπόβαθρο, ιδίως σε ό,τι αφορά την συμπαραγωγή αλλά και την ποιότητα του υλικού. 
      	Κατοχυρώνεται εξάλλου η απαίτηση για σταθερές τιμές καθ’ όλη την διάρκεια εκτέλεσης των συμβάσεων και σας παρακαλώ αυτό να το λάβετε σοβαρά υπ’ όψιν.
      Παράλληλα συνδέεται ευθέως και αξιολογείται η τιμή προσφοράς με την ποιότητα του προσφερομένου υλικού χωρίς το αποτέλεσμα της αξιολόγησης να επηρεάζεται από άλλους τύπους όπως ίσχυε μέχρι σήμερα μέσω του μαθηματικού τύπου. 
      Αναθεωρούνται τα επί μέρους κριτήρια τεχνικής αξιολόγησης των προσφορών με βάση τις πλέον σύγχρονες απαιτήσεις. Για πρώτη φορά θεσπίζονται και αξιολογούνται κριτήρια που σχετίζονται ευθέως με την ανάθεση έργου στην εγχώρια βιομηχανία πέρα του κριτηρίου αντισταθμιστικών ωφελημάτων, ικανοποιώντας έτσι ένα πάγιο αίτημα της ελληνικής αμυντικής βιομηχανίας. 
      Αξιολογούνται ταυτόχρονα και ανεξάρτητα τόσο η εγχώρια βιομηχανική συμμετοχή  και μέσω αυτής η Ε.Π.Α., όσο και το έργο που ανατίθεται στην εγχώρια βιομηχανία δίνοντας κίνητρο στους συμμετέχοντες στους διαγωνισμούς να προσφέρουν όχι μόνο μεγάλης αξίας έργο στην εγχώρια βιομηχανία αλλά ταυτόχρονα ουσιαστική πραγματική και ισχυρή εγχώρια βιομηχανική συμμετοχή. 
      Και εδώ απαντά ξανά στον κ. Ροντούλη, όπως και στους άλλους συναδέλφους. Με ρωτήσατε για το μνημόνιο της ΕΛ.Β.Ο.. Είπαμε, λοιπόν, ότι δεν επιτρέπεται και δεν μπορεί να γίνεται απ’ ευθείας ανάθεση σε ελληνική εταιρεία. Και πρέπει να σας πω ότι είχαν προχωρήσει με την προηγούμενη πολιτική ηγεσία τέτοιες αναθέσεις βάσει του μνημονίου. Κατετέθησαν προσφυγές στην Ευρωπαϊκή Επιτροπή Ανταγωνισμού όπου η Ελλάδα βρέθηκε σε πάρα πολύ δύσκολη θέση. Βεβαίως εμείς προσπαθήσαμε, παριστάμεθα και λέγαμε ότι αυτό δεν πρέπει να χαρακτηριστεί ως αμυντικό υλικό. 
      Γι’ αυτό ακριβώς πρέπει να σας πω ότι εμείς και βέβαια θέλουμε να μπορούμε και να πρέπει να δώσουμε αν θέλετε με τον οποιονδήποτε τρόπο τέτοια ανάθεση στην οποιαδήποτε κρατική βιομηχανία όπως η ΕΛ.Β.Ο.. Από την άλλη μεριά όμως σαφώς πρέπει να σεβαστούμε λόγω και της συμμετοχής μας στον Ευρωπαϊκό Αμυντικό Οργανισμό τις διατάξεις οι οποίες διέπουν πλέον τον ανταγωνισμό και αφετέρου θα πρέπει κιόλας να πείσουν ότι είναι και σε ποιότητα καλύτεροι και σε τιμή καλύτεροι. Και αυτά δεν συντρέχουν συνήθως όλα μαζί. 
      Όμως ανεξαρτήτως απ’ αυτά τα οποία μπορούν να γίνουν, άσχετα με τις συγκεκριμένες διατάξεις όπως είναι και η διακρατική –στην οποία θέλω να αναφερθώ- οι συγκεκριμένες διατάξεις αφορούν το διεθνή διαγωνισμό. Δεν αφορούν, δηλαδή, την διακρατική συμφωνία με την οποία μπορεί πράγματι να συζητήσουν τα δυο κράτη χωρίς μεσάζοντες. Κατά τη γνώμη μου πολλές φορές και σε πολλά οπλικά συστήματα είναι καλύτερη αυτή η συγκεκριμένη διαδικασία από την οποιαδήποτε άλλη. Είναι και διαφανής, είναι και ανοιχτή. Διότι και η τιμή και το κόστος και η ποιότητα είναι στον αέρα. Και όλα αυτά είναι και στο διαδίκτυο, είναι και στην ιστοσελίδα του Υπουργείου. Και εν πάση περιπτώσει οποιαδήποτε πρόταση υπάρχει, για να μπορέσουμε να έχουμε ακόμη περισσότερη διαφάνεια είμαστε έτοιμοι να την  υιοθετήσουμε. 
      Αποσυνδέεται επίσης η αξιολόγηση του χρονοδιαγράμματος πληρωμών από τις παραδόσεις έτσι ώστε οι μεν παραδόσεις να επιτυγχάνονται νωρίτερα, οι δε πληρωμές όσο το δυνατόν μεταγενέστερα. 
      Θεσπίζεται επίσης για πρώτη φορά και αυτό είναι σημαντικό το κόστος κύκλου ζωής, παράμετρος ιδιαίτερα σημαντική στην αξιολόγηση και την απόκτηση των οπλικών συστημάτων. Στην νέα αυτή μορφή, λοιπόν, η διαγωνιστική διαδικασία αποκτά πιο ουσιαστική διάσταση. Αφ’ ενός διασφαλίζεται αυτή η ποιότητα του υλικού που προμηθεύονται οι Ένοπλες Δυνάμεις και αφ’ ετέρου διασφαλίζεται όσον το δυνατόν μεγαλύτερη συμμετοχή της εγχώριας αμυντικής βιομηχανίας. Με το νέο, λοιπόν, θεσμικό πλαίσιο εμείς πιστεύουμε ότι η Ελλάδα εναρμονίζεται πλήρως με την κοινοτική νομοθεσία και προχωρά ακόμα πιο τολμηρά εφαρμόζοντας πιο αυστηρούς κανόνες διαφάνειας και αντικειμενικότητας. Το νέο θεσμικό πλαίσιο είναι ολοκληρωμένο πλαίσιο παροχής κινήτρων για τη διασφάλιση της ποιότητας του αμυντικού υλικού. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε ξεπεράσει το χρόνο σας κατά πέντε λεπτά.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Έχετε δίκιο, κυρία Πρόεδρε. Ολοκληρώνω.
      Το θεσμικό αυτό πλαίσιο συμπληρώνεται επίσης με τη θέσπιση του μητρώου κατασκευαστών αμυντικού υλικού, το οποίο για πρώτη φορά γίνεται. Δεν είχε ξαναγίνει μέχρι σήμερα. Και η όποια κριτική δεν μπορεί να γίνεται στην παρούσα Κυβέρνηση γιατί δεν το έκανε. Ο κύριος στόχος στη δημιουργία του μητρώου είναι να καταγραφούν πλήρως και λεπτομερώς και να πιστοποιηθούν κιόλας οι δυνατότητες των ελληνικών εταιρειών που δραστηριοποιούνται στο χώρο της αμυντικής βιομηχανίας στην Ελλάδα. Και βεβαίως καταλαβαίνετε ότι με το συγκεκριμένο προεδρικό διάταγμα που προβλέπονται αυστηρά και αντικειμενικά κριτήρια ένταξης των εταιρειών στο μητρώο τόσο τυπικά όσο και ουσιαστικά καθώς και η τακτική του ενημέρωση, μας δίνει τη δυνατότητα να διασφαλίσουμε το αδιάβλητο εκείνο των διαδικασιών βάσει των οποίων συγκροτείται ο μηχανισμός επίλυσης τυχόν διαφορών και παρέχονται στους ενδιαφερομένους τα κατάλληλα μέσα. 
      Εγώ, κυρίες και κύριοι συνάδελφοι, πιστεύω ότι με την παρούσα διάταξη λύνουμε ουσιαστικά, ζωτικά προβλήματα, συμβάλλοντας ακόμη περισσότερο στη διαφάνεια.
      Τελειώνοντας, κύριε Λεβέντη, θέλω να σας πω ότι σε ορισμένες από τις παρατηρήσεις που μας κάνατε, αναφέρεστε στα άρθρα τα οποία σας έχω δώσει και τροποποιούνται. Δεν είναι στο άρθρο που τα τροποποιεί. Θα επανέλθω στη συζήτηση να σας τα πω πιο αναλυτικά, εάν μου δώσει το χρόνο η κυρία Πρόεδρος, αλλά οι παρατηρήσεις που μας κάνατε, είναι επί των άρθρων που σας διανείμαμε, γιατί αυτά τροποποιούνται, όχι επί του άρθρου που τροποποιείται.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, είχαμε αφήσει στη μέση μία συζήτηση που κάναμε την προηγούμενη Τρίτη σχετικά με τους εξοπλισμούς και θα σταθώ εκεί. Ενόχλησε λίγο…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Στο ραντεβού που είχε κλειστεί, δεν ήρθε, κύριε Καρατζαφέρη, την Παρασκευή.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Σας είδε τόσο άγριο, που σας φοβήθηκε, κύριε Υπουργέ. Μην δείχνετε τον κακό σας εαυτό. Κατά βάση είστε χαμογελαστός άνθρωπος και δεν υπάρχει λόγος γι’ αυτά που λέμε. Να βοηθήσουμε θέλουμε την πολιτεία. Μην το παίρνετε σε προσωπικό επίπεδο όχι μόνο εσείς αλλά και κάποιες άλλες ωραίες παρουσίες της Αίθουσας.
      Είπε πριν από λίγο ο αξιότιμος πρώην Αντιπρόεδρος της Βουλής κ. Γείτονας ότι εάν κάνουμε κριτική, να κάνουμε για το ΠΑ.ΣΟ.Κ. αυτοτελώς, εάν θέλουμε να μιλάμε, δηλαδή, για την πολιτεία του ΠΑ.ΣΟ.Κ. στους εξοπλισμούς.
      Όχι, φίλοι του ΠΑ.ΣΟ.Κ.. Εμείς δεν έχουμε να πούμε τίποτε για το ΠΑ.ΣΟ.Κ. στους εξοπλισμούς. Ό,τι είχατε να πείτε, τα είπατε εσείς, αποκλείοντας τον κ. Σμπώκο από τα ψηφοδέλτιά σας. Ως εκ τούτου, λοιπόν, ό,τι και να προσθέσουμε εμείς, εκ περισσού είναι. 
      Βέβαια θα ήθελα να πω, στον κύριο Υπουργό το εξής: Κύριε Υπουργέ, ξέρετε ότι όλοι οι πριν από εσάς Υπουργοί Εθνικής Άμυνας είναι εκτός Κοινοβουλίου. Ο κ. Βαρβιτσιώτης βρίσκεται στις Βρυξέλλες, ο κ. Αρσένης εκτός Βουλής, ο κ. Τσοχατζόπουλος εκτός Βουλής, ο κ. Σπηλιωτόπουλος εκτός Βουλής. Προσέξτε, λοιπόν, μήπως ακολουθήσετε κι εσείς αυτή τη μοίρα, η οποία μάλλον δύσμοιρη είναι για κάποιους που κάθονται σ’ αυτήν την ηλεκτρική καρέκλα. Για να μην καθίσετε σ’ αυτήν την ηλεκτρική καρέκλα της αποπομπής, θα έλεγα, κύριε Υπουργέ, ότι θα πρέπει να προσέξετε. 
      Και επειδή το θέμα είναι ιδιαίτερα σοβαρό, εγώ θα επαναλάβω για μία ακόμη φορά αυτό που σας είπα. Σας θεωρώ έντιμο άνθρωπο. Πιστεύω, όμως, ότι κάποιοι δουλεύουν κάτω από εσάς και το θέμα είναι ιδιαίτερα σοβαρό. Θα ξετυλίξω τις σκέψεις μου. Οι σκέψεις δεν είναι απευθείας βολή για την ηγεσία του Υπουργείου. Είναι για να βάλουν τα πράγματα σε μία τάξη, όπως επιθυμεί ο ελληνικός λαός, υπηρετώντας τη δική του εντολή σ’ αυτήν την Αίθουσα.
      Πρώτα-πρώτα για τι μιλάμε; Μιλάμε για το μεγαλύτερο προϊόν εξοπλισμού σε όλη την Ευρώπη. Μόνη της η Ελλάδα, όπως γνωρίζετε, είχε όσες προμήθειες έκαναν όλες οι άλλες χώρες της Ευρώπης στην Αμερική. Όλες μαζί! Τα νούμερα είναι του 2001. Μπορεί να αλλάζουν κατά ποσοστό. Μιλάμε, λέει, για ένα μεγάλο πελάτη. Μιλάμε, δηλαδή, για ένα τεράστιο αντικείμενο. Και όταν τεράστια είναι τα αντικείμενα, τότε γίνονται διάφορες διαδρομές υπόγειες, που είχαν ως αποτέλεσμα αυτό το οποίο είπα προλογικά για τους ανθρώπους που πέρασαν από εκεί.
      Πρώτα-πρώτα, αλλάξατε –Κυβέρνηση είστε, ό,τι θέλετε κάνετε- τον κ. Ζορμπά του οποίου την ακεραιότητα κανείς δεν αμφισβητεί, μ’ ένα νεαρό από τη Δ.Α.Π. Ν.Δ.Φ.Κ., ο οποίος έκανε μεγάλη καριέρα στο Λονδίνο, αδειάζοντας την τότε ηγεσία της παροικίας και βάζοντας φιλονεοδημοκρατικούς. Αυτή ήταν η πορεία του και αυτή η προσφορά τον έφερε αυτή τη στιγμή στο καίριο πόστο να περνάνε οι προμήθειες.
      Ακούστε τώρα, κύριε Υπουργέ. Δεν ξέρω εάν είναι της εγκρίσεώς σας. Στις 2 Αυγούστου πριν από δύο χρόνια ο κ. Βασιλάκος καλεί στο γραφείο του τον πρόεδρο της εταιρείας από όπου τώρα παίρνετε τα βλήματα τελικά, της «RHEINMETALL» και του λέει «Καλωσήρθατε. Καθίστε στο γραφείο να πάρετε το καφεδάκι σας. Θα σας δώσουμε την προμήθεια». Ούτε Κ.Υ.Σ.Ε.Α. ούτε διαγωνισμός ούτε τίποτε. 
      Εγώ, λοιπόν, επειδή δεν πίστευα στα μάτια μου και καθ’ α ρεπόρτερ, γιατί είχαν μία απορία που τα βρίσκω όλα αυτά τα πράγματα, κύριε Υπουργέ, έχω εδώ κάποια χαρτιά, τα οποία βεβαίως θα σας βοηθήσω να τα διαβάσετε, καταθέτοντας κάποια απ’ αυτά εις το αρχείο της Βουλής.
      Έχω εδώ, λοιπόν, την επιστολή της «RHEINMETALL», η οποία την παραμονή της προκηρύξεως των εκλογών, στις 15 Αυγούστου, στέλνει μια επιστολή εις τον κ. Βασιλάκο, που τον ευχαριστεί πάρα πολύ, που στις 2 του μηνός, δεκατέσσερις ημέρες πριν να πάμε σε εκλογές, την δέχτηκε στο γραφείο του και συμφώνησε να της δώσει την προμήθεια.
      Ιδού το χαρτί. Ιδού το χαρτί, η επιστολή της «RHEINMETALL», που ξέρει από πέρυσι ότι θα πάρει αυτή τη δουλειά, διότι εκλήθη από τον κ. Βασιλάκο, το Γενικό Διευθυντή Εξοπλισμών και της είπε ότι θα πάρει τη δουλειά. Και ευχαριστεί. Αυτό, λοιπόν, είναι το ένα χαρτί.
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δύο χρόνια ή ένα;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ένα χρόνο, θα το δείτε επάνω στην ημερομηνία.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Είπατε πριν από τις εκλογές, δηλαδή τον Αύγουστο του 2007;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ναι, ναι, ναι, θα το δείτε. Σας δίνω κι άλλα χαρτιά, κύριε Υπουργέ, για να έχετε την πλήρη γνώση.
      Γίνεται φασαρία, βεβαίως, γι’ αυτό που συμβαίνει και έρχεται μετά η «RHEINMETALL» και σας στέλνει ένα γράμμα, το οποίο το στέλνει στον Υπουργό Εθνικής Άμυνας, τον κ. Μεϊμαράκη, στο Γενικό Διευθυντή, τον κ. Βασιλάκο, στον Αρχηγό του Γ.Ε.Σ., τον κ. Βούλγαρη, στον Αντιστράτηγο κ. Τσακανίκα, στον Υποστράτηγο κ. Χαριτούδη, στο Διευθυντή του 4ου Ε.Γ. ΓΕΣ κ. Δεδελέγκα και λέει: εδώ κάτι είχαμε συμφωνήσει, κάτι είχαμε πει. Τι γίνεται; Πού πάει; Μετά τα δημοσιεύματα των εφημερίδων έρχεται με αγωνία και λέει: εδώ τι γίνεται; Υποσχεθήκατε κάτι στις 2 του μηνός που με φωνάξατε πάνω. Ισχύει ή δεν ισχύει; Επιστολή, λοιπόν. Άρα, υπάρχει και αλληλογραφία.
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Γίνεται, λοιπόν, πρώτο θέμα στις εφημερίδες και έρχεται ένα εξώδικο στο Υπουργείο Εθνικής Άμυνας, σε σας. Και το υπογράφει ποιος, κύριε Υπουργέ; Το δικηγορικό γραφείο του κ. Προκόπη Παυλόπουλου, διά του υιού του Μελέτη Παυλόπουλου. Δια του Υπουργού, λέω, Εσωτερικών, ο γιος του, ο διάδοχος στο δικηγορικό γραφείο λειτουργεί ως νομικός σύμβουλος-συμπαραστάτης της «RHEINMETALL» και σας στέλνει εξώδικο.
      Και ερωτώ, λοιπόν: ποιος υπηρεσιακός παράγων, όταν βλέπει ότι ενδιαφέρεται ο γιος του Υπουργού Δημοσίας Διοίκησης, πρωτοκλασάτου στελέχους, δεν το λαμβάνει υπόψη; Είναι κομψό;
      Γι’ αυτό, κύριε Υπουργέ, ήθελα να σας πω ότι κάποια πράγματα συμβαίνουν και είμαι σίγουρος ότι η δική σας εντιμότητα δεν μπορεί να τα καλύψει αυτά. Γνωρίζετε πάρα πολύ καλά ότι ο Γραμματέας του Υπουργικού Συμβουλίου, μη έχων καμμία θεσμική θέση, έχει συχνά σούρτα-φέρτα και αλληλογραφία με την υπηρεσία στην οποία προΐσταται ο κ. Βασιλάκος.
      Ποιο είναι το ενδιαφέρον; Είναι στρατιωτικός ο κ. Καρράς και ενδιαφέρεται; Και όταν μιλάγαμε εμείς στη Βουλή γι’ αυτό το θέμα, προσπάθησε να μαζέψει υπογραφές για την ανάθεση; Και για όλα αυτά που σας λέω, εγώ θα καταθέσω στοιχεία, κύριε Υπουργέ.
      Έρχομαι, λοιπόν, και ερωτώ: τι στο καλό συμβαίνει επιτέλους μ’ αυτήν την Κυβέρνηση; Όλοι οι έμποροι όπλων έχουν πιάσει κάποιο «μπάρμπα στην Κορώνη». Ο κ. Πατεράκης της «EUROFIGHTER» έκανε διακοπές όλο το καλοκαίρι με τον κ. Ρουσόπουλο. Ο κ. Μανωλόπουλος –αυτός είναι ο εκπρόσωπος εδώ και θα σας πω ποιος είναι ο Μανωλόπουλος- έχει νομικό συμπαραστάτη το γιο του Υπουργού Δημοσίας Διοίκησης. Ο άλλος έχει κουμπάρο κάποιον άλλο.
      Μήπως έχουν βρει, λοιπόν, τις «πόρτες»; Και αυτό δεν είναι πολύ επικίνδυνο για τη δημοκρατία; Γιατί, κύριε Καρχιμάκη, δεν πέφτουν οι σοβάδες, όταν μαρσάρει το 4Χ4. Πέφτουν οι σοβάδες της δημοκρατίας, όταν έχουμε αδιαφάνεια. Και αυτό είναι το πιο επικίνδυνο.
      ΜΙΧΑΛΗΣ ΚΑΡΧΙΜΑΚΗΣ: Οι σοβάδες πέφτουν με άλλο τρόπο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Το ξέρουμε πολλοί σ’ αυτήν την Αίθουσα.
      Και συνεχίζοντας, κύριε Υπουργέ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου)
      Θα μου δώσετε το χρόνο που δώσατε και στον κύριο Υπουργό, σας παρακαλώ, κυρία Πρόεδρε, γιατί είναι πολύ ενδιαφέροντα αυτά τα οποία θα θέσω.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καρατζαφέρη, δεν πάει έτσι.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακαλώ, κυρία Πρόεδρε, τώρα μη διαφωνήσουμε…
      ΠΡΟΕΔΡΕΥΟΥΣΑ (Έλσα Παπαδημητρίου): Θα σας δώσω, αν είναι να τελειώσετε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εν πάση περιπτώσει, θα σας διευκολύνω και θα αποσυρθεί το σύνολο της Κοινοβουλευτικής μου Ομάδας. Άρα, χαρίζουμε χρόνο εις την Αίθουσα. Αφήστε να πούμε μερικά πράγματα σοβαρά.
      ΠΡΟΕΔΡΕΥΟΥΣΑ (Έλσα Παπαδημητρίου): Χρειάζεστε πέντε λεπτά;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ποιος είναι ο Μανωλόπουλος; Ο Μανωλόπουλος είναι αυτός για τον οποίο σας είπα προχτές, κύριε Υπουργέ. Είναι ο άνθρωπος της «LITTON». Δόθηκε το 10%, η μίζα, το 1993 εις την εταιρεία «ΙΖΑΜΠΕΛ & ΜΑΤΙΝ». Και όταν ο Τζον Μακέιν, ο υποψήφιος Πρόεδρος –και παρακαλώ πάρα πολύ, στείλτε μία επιστολή, επικοινωνήστε με τον Τζον Μακέιν, έχει τη διάθεση να μιλήσει- ρωτήθηκε για το ποιος είναι στην «ΙΖΑΜΠΛΕΛ & ΜΑΤΙΝ», είπε να το ζητήσει η Κυβέρνησή σας. Ζητήστέ το, λοιπόν, να μάθουμε ποιος ήταν.
      Αυτός ο ίδιος άνθρωπος, που απεκαλύφθη από τις αμερικανικές αρχές ότι ήταν μπλεγμένος στις μίζες του 10% για τη «LITTON», είναι ο ίδιος άνθρωπος σήμερα που παίρνει τα πυρομαχικά. Ο ίδιος άνθρωπος. Τη γλίτωσε τότε, επανέρχεται τώρα. Γι’ αυτό σας λέω ότι είναι ορισμένα πράγματα, τα οποία πρέπει να πληροφορηθείτε. Είναι ο ίδιος άνθρωπος. 
      Μιλήσατε για διακρατικές. Δεν υπάρχουν διακρατικές, εργοστάσια είναι που ανήκουν σε ένα κράτος. Ως εκ τούτου, πάντα υπάρχει η ιδιωτική πρωτοβουλία. Και αυτοί έχουν αντιπρόσωπο. Και έρχομαι και σας λέω: Τα ίδια βλήματα, κύριε Υπουργέ, η Τουρκία τα πήρε μέσω της NAMSA. Η NAMSA, ξέρετε, είναι ένας διακρατικός οργανισμός του ΝΑΤΟ, στις Βρυξέλλες. Έκανε παγκόσμιο διαγωνισμό και τα πήραν οι Ιταλοί. Κάντε και εσείς το ίδιο. Μπορεί να τα πάρουν οι Ιταλοί, οι Γερμανοί, οι Αμερικάνοι, οι Ισραηλίτες, μπορεί να τα πάρει κάποιος άλλος,  οποιοσδήποτε. Γιατί δεν κάνατε ένα διαγωνισμό; Έκαναν οι Τούρκοι διαγωνισμό μέσω της NAMSA και δεν κάνει η Ελλάδα και πάμε στο μιλητό, σε Μανωλόπουλους; Όλα αυτά είναι ιδιαίτερα επικίνδυνα.
      Κύριε Υπουργέ της Εθνικής Άμυνας, επειδή την προηγούμενη εβδομάδα δείξατε μια ευαισθησία για το θέμα του κ. Κλαδά και διαφωνήσατε και μπράβο σας, θα ήθελα να μου πείτε εάν θα επιδείξετε την ίδια ευαισθησία για το δικό σας Κλαδά. Μιλάω για τον κ. Θωμά Ριζάκη. Ο κ. Θωμάς Ριζάκης -εδώ έχω επίσημο έγγραφο- λέει ότι έφυγαν από τις αποθήκες –μιλάμε για εκρηκτικά, για πυρομαχικά- τρεις τόνοι νιτρικής αμμωνίας χωρίς παραστατικά. Τρεις τόνοι νιτρικής αμμωνίας χωρίς παραστατικά! Και αύριο το πρωί θα πούμε πού τα βρήκαν οι τρομοκράτες! Εδώ είναι επίσημο έγγραφο, που θα σας το δώσω. Το υπογράφει ο ίδιος. Και έρχεται από πίσω το τελωνείο και λέει «επιτέλους, με την υπηρεσία του κ. Ριζάκη!». 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ποιος είναι ο κ. Ριζάκης; 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ο κ. Ριζάκης, πέραν του ότι είναι σύζυγος της γραμματέως σας…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ποιος;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ναι, της κ. Σιαφάκα. Ο κ. Ριζάκης είναι εις την υπηρεσία και θα σας το δώσω αμέσως για να το έχετε...
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ο σύζυγος της κ. Σιαφάκα είναι ο κ. Σιαφάκας, δεν είναι ο κ. Ριζάκης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν ξέρω ποιος είναι. Εδώ είναι τα στοιχεία, τα δημοσιεύματα και πάρτε τα, για να τα έχετε. Εδώ είναι τα δημοσιεύματα. Δικός σας είναι, εσείς τον βάλατε στα πυρομαχικά, στα εκρηκτικά. Θέλετε να το πάρετε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Βεβαίως και θα το πάρω.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ωραία, θα σας το δώσω, για να σας διευκολύνω.
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ο κ. Ριζάκης, λοιπόν, μιλάει. Εάν θέλετε, καλέστε τον κ. Ριζάκη στο γραφείο σας, για να σας τα πει.
      Επειδή όλα αυτά ψάχνοντας τα βρίσκει κανείς σε δημοσιεύματα και είναι περισσότερες από μια οι εφημερίδες που δημοσιεύουν και για τον γιο του κ. Παυλόπουλου και για το ρόλο του κ. Βασιλάκου, όλα αυτά εγώ σας τα παραδίδω, όπως παραδίδω και το ποιόν, όπως αναγράφεται εδώ, του κ. Μανωλόπουλου, τον οποίο προτιμήσατε εσείς για να πάρετε χωρίς διεθνή διαγωνισμό τα πυρομαχικά των 120mm. 
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εν πάση περιπτώσει, για να μην αφήσω κάτι αναπάντητο και από την πλευρά του ΠΑ.ΣΟ.Κ., μη βαυκαλίζεστε ότι δεν βρήκε τίποτε η εξεταστική των πραγμάτων επιτροπή. Τότε, που εδώ είχαμε την εξεταστική των πραγμάτων επιτροπή, ο Πούτιν έχασε μια τεράστια παραγγελία TOR από τις Ινδίες πολλών δισεκατομμυρίων ευρώ και τράβηξε το αυτί της Ελληνικής κυβερνήσεως και τους είπε «σταματήστε αυτήν τη διαδικασία, διότι εγώ χάνω λεφτά». Για λόγους, τους οποίους προφανώς έχετε αντιληφθεί από την εξέλιξη των πραγμάτων, αυτό το πράγμα πήγε στις καλένδες και γι’ αυτό μείναμε στην εξεταστική και δεν έγινε ποτέ ανακριτική των πραγμάτων επιτροπή. Το θέμα, λοιπόν, των εξοπλισμών είναι ιδιαίτερα λεπτό, για να το χειριζόμαστε με έναν τρόπο όχι ιδιαίτερα διαφανή.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρία Πρόεδρε, παρακαλώ το λόγο.
       ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρία Πρόεδρε, αυτά τα οποία είπε ο κ. Καρατζαφέρης χρήζουν απάντησης και οφείλω να απαντήσω.
      Κατ’ αρχάς, κύριε Καρατζαφέρη, όσον αφορά το θέμα της «RHEINMETALL» και τον κ. Βασιλάκο, θα σας πω το εξής: Είναι κακό που ο Γενικός Διευθυντής βλέπει και πρέπει να βλέπει -γιατί κάποιους θα πρέπει να δουν οι εκπρόσωποι των εταιρειών- τις εταιρείες με τις οποίες συζητάμε, για να δούμε τις προσφορές και το πώς μπορούν να προχωρήσουν, ώστε να έχουμε την καλύτερη δυνατή γνώση και προσφορά; Διότι, όπως το είπατε, θέσατε ότι είδε μόνο τη «RHEINMETALL». Κάνετε λάθος, είδε και τις άλλες εταιρείες, τις οποίες βεβαίως ενημέρωσε, αφού αυτές ζήτησαν ραντεβού. Πώς το φαντάζεστε δηλαδή –και εδώ είμαι, για να το κουβεντιάσουμε- θα ζητούν ραντεβού και δεν θα τους δεχόμαστε; Δεν θα τους βλέπουμε;
      Εγώ κάτι παράνομο και παράτυπο σ’ αυτά τα οποία αναφέρατε –το συγκεκριμένο ειδικά για τη «RHEINMETALL» και τον κ. Βασιλάκο- δεν βλέπω, πέραν του ότι έγινε ένα ραντεβού.
      Το δεύτερο. Θα μου επιτρέψετε να σας πω ότι είναι γνωστό και δεδομένο το ότι το ελληνικό δημόσιο θέλει πάντα να κάνει ορισμένες προμήθειες. Γι’ αυτές τις προμήθειες μπορεί να ενδιαφέρονται και δύο και τρεις και τέσσερις εταιρείες. Είναι δεδομένο ότι από έναν, καλώς ή κακώς, θα πάρεις. Και είναι δεδομένο ότι οι άλλοι οι οποίοι αποκλείονται, θεωρούν διαφορετικούς λόγους απ’ αυτούς για τους οποίους αποκλείστηκαν. Γι’ αυτό ακριβώς, οφείλουμε να θωρακίσουμε θεσμικά τις διαδικασίες αυτές, για να μπορούμε πράγματι τις προμήθειες που έχει ανάγκη το ελληνικό δημόσιο να τις κάνουμε, μέσα από τη διαφάνεια. Πώς, δηλαδή, διαφορετικά θα γίνει αυτό; Γι’ αυτό ακριβώς και σας λέω ότι η δική μας υπευθυνότητα είναι να εφαρμόσουμε τους νόμους και να φέρουμε νόμους που δεν θα έχουν τέτοια παράθυρα. Και αυτό κάνουμε και σήμερα, φέρνοντας το συγκεκριμένο νόμο.
      Όσον αφορά το ειδικότερο πάλι θέμα, το οποίο είπατε για την «RHEINMETALL». Αφού τα πυρομαχικά είναι για τα γερμανικά άρματα, δεν καταλαβαίνετε ότι το γερμανικό πυρομαχικό θα είναι το κατάλληλο για το γερμανικό άρμα; Και η συζήτηση η οποία προέκυψε –και υπάρχουν αυτά τα πρακτικά- είναι για το αν μπορούν πράγματι να ανοίξουν τη γραμμή παραγωγής στα Ε.Α.Σ.. Και συζητούμε εδώ και ένα χρόνο για να ανοιχτεί η γραμμή παραγωγής στα Ε.Α.Σ.. Είναι αυτό ψόγος, είναι αυτό κάτι κακό; Και να ξέρετε ότι ακριβώς δεν έχουμε προχωρήσει στις συζητήσεις αυτές, ένα χρόνο τώρα, διότι δεν έχουμε συμφωνήσει στο αν θα ανοιχτεί η γραμμή παραγωγής στα Ε.Α.Σ. και θα έχει τη μεγάλη αύξηση στην εγχώρια αμυντική βιομηχανία.
      Τέλος, καταθέσατε εδώ ένα έγγραφο για τον κ. Ριζάκη. Δεν τον ξέρω τον κύριο. Και θα σας παρακαλούσα πάρα πολύ, να μην πετάτε ονόματα στον αέρα ότι είναι σύζυγος ιδιαιτέρας μου, της κ. Σιαφάκα. Ο σύζυγος της κ. Σιαφάκα είναι ο κ. Σιαφάκας και δεν έχει δεύτερο όνομα. Αυτά ψάξτέ τα σε άλλες μεριές, σε άλλες παρατάξεις και όχι σε μας. 
      Εγώ δεν καταλαβαίνω, κύριε Πρόεδρε, κύριε Καρατζαφέρη, τι εννοείτε με αυτό και μάλιστα διαβάζω και το χαρτί για το οποίο οφείλω να πω ότι το καταθέσατε και δεν ξέρω τώρα, επειδή ακριβώς δεν υπάρχουν συγκεκριμένα στοιχεία ή συγκεκριμένες προτάσεις, θέλετε να δημιουργήσετε ένα κλίμα έντασης ή ένα κλίμα εντυπωσιασμού, καταθέτοντας διάφορα χαρτιά από διάφορες υπηρεσίες; Εδώ δεν αναφέρεται και αν είναι του Υπουργείου Εθνικής Αμύνης αυτό που καταθέσατε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Του Υπουργείου Γεωργίας. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Λέει ότι είναι Υπουργείου Οικονομίας και Οικονομικών, Γενική Γραμματεία Φορολογικών και Τελωνειακών Θεμάτων. Δεν ξέρω, μήπως είναι από το Τελωνείο, όπως αναφέρατε. 
      Θα  παρακαλούσα, λοιπόν, πρώτον, να μας πείτε τι είναι το μεμπτό και αν το κόμμα σας τελικά θέλει να μη βλέπουμε κανέναν, επίσης να μας το πείτε. Δεύτερον, να μας πείτε τι παραπάνω προτείνετε, ώστε αυτοί οι  θεσμοί να ενισχύσουν τη διαφάνεια και το αδιάβλητο και τρίτον, σας απαντώ γι’ αυτό, ότι δεν γνωρίζω τον κ. Ριζάκη. Και σας παρακαλώ να το πάρετε πίσω ότι είναι σύζυγος της ιδιαιτέρας μου ή να το αποδείξετε, γιατί δεν πιστεύω να θέλετε να είσθε κοινός συκοφάντης και δεν έχω και διάθεση τώρα, για να μπούμε σε μια τέτοια ένταση.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κυρία Πρόεδρε, το λόγο παρακαλώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αν έχει κανείς συγγενική σχέση με τον κ. Ριζάκη, είναι συκοφαντία, αυτό λέτε εσείς. Άρα, λοιπόν, τον έχετε κατατάξει. Εδώ μιλάμε για την υπηρεσία παραγωγής εκρηκτικών. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν άκουσα τι είπατε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εάν η υπηρεσία εκρηκτικών ανήκει στο Υπουργείο Γεωργίας ή στο  Υπουργείο Δικαιοσύνης, είναι άλλη υπόθεση. Ψάξτε να δείτε τους ανθρώπους σας.  
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αν είναι ένας της υπηρεσιακής ιεραρχίας, τι «άνθρωπός μας» λέτε; 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, ίσως δεν διαβάσατε την επιστολή. Εδώ λέει, λοιπόν «We would like to thank you for the invitation to the meeting of the second   August». Σας ευχαριστώ για την πρόσκληση και τη συνάντηση. Σας ευχαριστώ για την πρόσκληση. Είναι σαφέστατο, λοιπόν, ότι ο πρόεδρος της «RHEINMETALL» προσεκλήθη και του είπε, παίρνετε τη δουλειά. Αυτό λέει το κείμενο. Διαβάστε το, αν θέλετε και γι’ αυτό είναι και η δική μου, αν θέλετε…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το κείμενο της εταιρείας λέτε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πώς είπατε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το κείμενο της εταιρείας λέτε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Βεβαίως, σας ευχαριστώ πολύ…..
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μα, με συγχωρείτε πάρα πολύ, το κείμενο της εταιρείας, κύριε Καρατζαφέρη….
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Δεν σας διέκοψα, κύριε Υπουργέ, αφήστέ με να τελειώσω. Αντιλαμβάνομαι τη δυσμενή θέση στην οποία βρισκόσαστε, αλλά αφήστε με να τελειώσω.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σε καμμία δυσμενή θέση. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Ωραία, αφήστε με να τελειώσω.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας):  Σας ερωτώ, λοιπόν: Το οποιοδήποτε κείμενο της οποιασδήποτε εταιρείας το θεωρείτε εσείς ως το αξιόπιστο σημαντικό στοιχείο βάσει του οποίου απευθύνετε κατηγορία; 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Πολύ ωραία, έχετε δίκιο, κύριε Υπουργέ. Άρα, λοιπόν, είναι μία αναξιόπιστη εταιρεία και σ’ αυτήν την αναξιόπιστη εταιρεία εσείς αναθέτετε τον εξοπλισμό. Αυτό δεν μου λέτε; Αφ’ εαυτού η «RHEIΝMETALL» έστειλε αλληλογραφία; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Όχι, δεν σας λέω αυτό, κύριε Καρατζαφέρη.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Ακούστε, κύριε Υπουργέ, είναι δύσκολη η θέση σας…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Καθόλου. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού): Αυτή τη στιγμή λέμε ότι ο κ. Βασιλάκος είπε στην «RHEIΝMETALL» ότι «έχετε πάρει τη δουλειά» και έρχονται οι άνθρωποι και τον ευχαριστούν για τη συνάντηση και για τη δουλειά. Πέρα απ’ αυτό το θέμα που βγήκε στον Τύπο, εμφανίζεται ως νομικός  συμπαραστάτης της «RHEINMETALL», ο γιος του κ. Παυλόπουλου. Τι θέλετε να μου πείτε τώρα; Ότι δεν υπάρχουν κενά; Δεν υπάρχουν σκιές; 
      Δεν θέλω να πάω σε άλλες συγγενικές σχέσεις και να σας παραπέμψω, του νεαρού νομικού συμπαραστάτη η μνηστή τι σχέση έχει με υψηλόβαθμο στέλεχος της αντιπροσωπείας της «RHEINMETALL» στην Ελλάδα. Δεν θέλω να πάω εκεί.
      Σας λέω ότι το θέμα πάσχει. Και εν πάση περιπτώσει, πρέπει να δούμε τι πρέπει να κάνουμε. 
      Θέλετε πρόταση; Πρόταση: Φέρτε αύριο ένα νόμο να περνάει από διακομματική επιτροπή αξιολόγησης. Να είναι διακομματική η επιτροπή για τους εξοπλισμούς. Να είναι πέντε εκπρόσωποι των κομμάτων, να έχουν και την τελική ευθύνη και όχι o οποιοσδήποτε κ. Βασιλάκος να μεθοδεύει τις δουλειές, με τη συμπαράσταση του κ. Αργύρη Καρρά. 
      Επομένως, λοιπόν, κύριε Υπουργέ, το θέμα είναι ξεκάθαρο. Κάτι βρωμάει στις προμήθειες των Ενόπλων Δυνάμεων. Επειδή, εμείς θέλουμε να ξεκαθαρίσουμε ότι εδώ δεν θα συνεργήσουμε σε τέτοιες μεθοδεύσεις, σε ένα νόμο ο οποίος θα ξαναέρθει σαν το νόμο πριν από δεκαπέντε μήνες, για να καταπατηθεί πάλι από εσάς, ο Λαϊκός Ορθόδοξος Συναγερμός δεν θα συνεργήσει στη νομιμοποίηση αυτού που φέρνετε. Εμείς θα αποχωρήσουμε. Από εκεί και πέρα κάντε εσείς τη δουλειά σας και εμείς θα κάνουμε τη δουλειά μας. Και η δική μας δουλειά είναι να σας ελέγχουμε και να προλαβαίνουμε ατοπήματα και ανομήματα.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Επειδή έριξα μια ματιά στο κείμενο, θέλω να ρωτήσω τον κ. Καρατζαφέρη το εξής: Διαβάσατε την πρώτη φράση που ευχαριστούσε ο γράφων για την πρόσκληση της 2ας του τάδε μηνός. Μπορείτε να μας διαβάσετε από το κείμενο πώς αποδεικνύεται ότι κάποιος πήρε υπόσχεση για να του δοθεί η δουλειά; 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος  του Λαϊκού Ορθόδοξου Συναγερμού):  Ναι, κυρία Αντιπρόεδρε. Πίστευα ότι είστε Αντιπρόεδρος του Σώματος και όχι συνήγορος υπερασπίσεως της Κυβερνήσεως. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      (Στο σημείο αυτό αποχωρεί από την Αίθουσα η Κοινοβουλευτική Ομάδα του Λαϊκού Ορθόδοξου Συναγερμού).
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, μου δώσατε να αρχειοθετήσω ένα κείμενο για το οποίο καταγράψατε στα Πρακτικά πράγματα που δεν είδα εγώ -με τα αγγλικά που γνωρίζω- να περιλαμβάνονται σ’ αυτό το κείμενο. Νομίζω ότι οφείλω την παρέμβαση. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κατ’ αρχάς, δεν πιστεύω ότι η αποχώρηση που έκανε ο κ. Καρατζαφέρης βοηθά σε τίποτα αυτή τη στιγμή, γιατί ακριβώς φεύγει χωρίς να ακούσει τις απαντήσεις. 
      Πρέπει να σας πω ότι ήδη ενημερώνομαι από τον κ. Προκόπη Παυλόπουλο ότι: «Αυτά στα οποία αναφέρεται ο κ. Καρατζαφέρης, έχουν αναφερθεί σε δημοσίευμα του «ΒΗΜΑΤΟΣ», πριν τρία χρόνια περίπου και έχουν διαψευστεί από τότε ως παντελώς ψευδή και ουδέποτε επανήλθαν για το γιο μου σ’ αυτή την υπόθεση». Επομένως, έχει δοθεί απάντηση και στο δημοσίευμα και σ’ αυτά τα οποία αναφέρει ο κ. Καρατζαφέρης και νομίζω ότι έχει προχωρήσει κιόλας σε μήνυση κατά των συντακτών και όλων εκείνων οι οποίοι αναφέρονται. 
      Δεύτερον, με ενημερώνουν ότι ο κ. Ριζάκης είναι υπάλληλος χρόνια τώρα της ΠΥΡ.ΚΑΛ.. Όπως καταλαβαίνετε δεν έχει σχέση με το Υπουργείο Εθνικής Αμύνης. Έχει την αυτοτέλειά της και είναι ειδική αμυντική βιομηχανία. Ένας υπάλληλος, ο οποίος βρισκόταν στην παραγωγή εκρηκτικών, σ’ ένα κείμενο, το οποίο στην ουσία δεν είναι και επίσημο, μας λέει ότι μεταφέρθηκαν ή μετακινήθηκαν κάποια εκρηκτικά. 
      Θεωρώ εντελώς ανεύθυνο να υιοθετούνται όλα αυτά από Πρόεδρο κόμματος και να κατατίθενται στο Βήμα της Βουλής. 
      Θεωρώ επίσης, εντελώς ανεύθυνο αυτό που αναφέρθηκε στην επιστολή όπου, κυρία Πρόεδρε -απ’ ό,τι επίσης με ενημερώνουν- υπάρχει και δεύτερη επιστολή της «RHEINMETALL», η οποία αναιρεί την πρώτη. 
      Εν πάση περιπτώσει, το Υπουργείο δεν έχει καμμία διάθεση να μπει και να παίξει στα όποια επιχειρηματικά συμφέροντα που μπορεί να θέλει να κάνει οποιαδήποτε επιχείρηση, γιατί ακριβώς θέλει να δείξει ότι έχει πάρει ή αναλάβει την οποιαδήποτε προμήθεια, ώστε είτε να ανέβουν οι μετοχές της στο Χρηματιστήριο είτε να παίξει στο δικό της επιχειρηματικό παιχνίδι. 
      Το Υπουργείο Εθνικής Άμυνας στις συγκεκριμένες περιπτώσεις είναι πελάτης, δεν είναι επιχειρηματίας και δεν συμμετέχει στα επιχειρηματικά παιχνίδια. 
      Δεύτερον, καταθέτουμε ένα νομοσχέδιο για να φέρουμε ακόμα μεγαλύτερες ασφαλιστικές δικλίδες με τις οποίες θα μπορέσουμε να κλείσουμε τα οποιαδήποτε παράθυρα υπάρχουν. Επ’ αυτών, λοιπόν, οφείλουμε να τοποθετηθούμε. Εάν πράγματι υπάρχουν κι άλλες διατάξεις βάσει των οποίων μπορούμε να θωρακίσουμε ακόμη περισσότερο τους διεθνείς διαγωνισμούς, εμείς είμαστε εδώ να τις αποδεχθούμε. 
      Από κει και πέρα, όμως, θα έλεγα ότι οι πολίτες πράγματι βλέπουν ότι μέσα στη Βουλή Πρόεδρος κόμματος χωρίς ουσιαστικά στοιχεία, για λόγους εντυπωσιασμού και μόνο, καταθέτει ή πετάει διάφορα πυροτεχνήματα, καταθέτει κείμενα και χαρτιά τα οποία δεν έχουν καμμία βάση και νομική ισχύ και μετά αποχωρεί. 
      Λυπούμαι γιατί πιστεύω ότι το συγκεκριμένο νομοσχέδιο πρέπει να συζητηθεί με διαφορετικό τρόπο και να συμβάλουμε όλοι ώστε να υπάρχει περισσότερο φως στη δημοκρατία μας. Και εν πάση περιπτώσει η πολιτική ηγεσία του Υπουργείου Εθνικής Αμύνης και όλη η σημερινή Κυβέρνηση είναι ανοιχτή στον οποιοδήποτε έλεγχο και της Βουλής και της δικαιοσύνης γιατί δεν έχουμε να φοβηθούμε απολύτως τίποτα. 
      (Χειροκροτήματα από την πτέρυγα της Νέας Δημοκρατίας)
      Κινούμεθα βάσει της νομοθεσίας, βάσει της δικαιοσύνης, εξασφαλίζοντας πλήρως τα δικαιώματα και τον ιδρώτα του ελληνικού λαού.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Εκ του καταλόγου τώρα το λόγο έχει ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Και ο διάλογος που προηγήθηκε αποδεικνύει πόσο σκληρή είναι η πραγματικότητα γύρω από τους εξοπλισμούς. Και οι παραγωγοί και η διεθνής αγορά το ξέρουν όλοι ότι στο θέμα των εξοπλισμών είναι πάρα πολύ σκληροί και ανταγωνιστικοί και σε κάθε περίπτωση μετέρχονται κάθε θεμιτού και αθέμιτου μέσου κρατικές ή ιδιωτικές εταιρείες κυρίως ισχυρών, ανεπτυγμένων κρατών με πρώτες τις Η.Π.Α., τη Ρωσία που επανέκαμψε, χώρες ευρωπαϊκές και άλλες. Και είναι βέβαιο ότι και τα κέρδη τους θα είναι πολύ μεγάλα, γιατί γύρω από την αγορά δεν ισχύουν μόνο τα κριτήρια της ποιότητας ή τα κριτήρια του κόστους κατασκευής. Γνωρίζουμε πάρα πολύ καλά ότι  ισχυρές  χώρες και δυνάμεις γύρω από την παραγωγή και εμπορία των αμυντικών εξοπλισμών, ειδικά με χώρες που έχουν πολύ αυξημένα, για ειδικούς λόγους, όπως η δική μας, εξοπλιστικά προγράμματα, διαχειρίζονται και άλλες πολιτικές. Γνωρίζουμε πάρα πολύ καλά ότι και τα διεθνή συστήματα άμυνας και συνεργασίας έχουν σχέση και με τις προμήθειες του αμυντικού εξοπλισμού και γενικότερα με την παραγωγή και την εμπορία τους. Αυτό εξηγεί και γιατί στη συνεδρίαση της προηγούμενης εβδομάδας ο Κοινοβουλευτικός Εκπρόσωπος της Νέας Δημοκρατίας είπε «Γιατί κάθε δραστηριότητα γύρω από τους εξοπλισμούς και το Υπουργείο Εθνικής Άμυνας γεννά δεύτερη σκέψη;» Και γεννά δεύτερη σκέψη -θα πω διαχρονικά- γιατί ακριβώς είναι πολύ σκληρός αυτός ο χώρος, πολύ ανταγωνιστικός και αυτό το γνωρίζουν όλοι, είτε έχουν κάνει στο Υπουργείο Εθνικής Άμυνας είτε δεν έχουν κάνει είτε είναι παλαιότεροι είτε νεότεροι στη Βουλή. 
      Γνωρίζουμε επίσης πολύ καλά ότι οι πόροι τους οποίους δαπανά η χώρα μας είναι υψηλότατοι. Είχαμε φθάσει στο 5% του Α.Ε.Π.. 
      Με την πολιτική που ασκούσε το ΠΑ.ΣΟ.Κ. τα προηγούμενα χρόνια δημιούργησε και ισχυρές αποτρεπτικές δυνάμεις, αλλά είχε αρχίσει να κάμπτεται και η καμπύλη των εξοπλιστικών προγραμμάτων. Θυμάμαι ότι το 2004 υπήρχε ένας συναγωνισμός μεταξύ των δύο μεγάλων κομμάτων ότι όποιο κερδίσει θα κατεβάσει ακόμη περισσότερο την καμπύλη. Ο λαός ψήφισε τη Νέα Δημοκρατία  σε εκείνες τις εκλογές, όμως η καμπύλη, κύριε Υπουργέ, δεν κατέβηκε. Άρχισε και πάλι τον ανηφορικό δρόμο. Αυτό βεβαίως έχει να κάνει με την ένταση που επανήλθε στην περιοχή μας, ιδιαίτερα στην περιοχή του Αιγαίου, παρ’ ότι μετά από σαράντα εννιά χρόνια ο Έλληνας Πρωθυπουργός της σημερινής Κυβέρνησης, της χώρας, επισκέφθηκε την Άγκυρα σ’ ένα ταξίδι με πολλές αβεβαιότητες και με πολλές πράγματι αδιευκρίνιστες πτυχές. 
      Δεν θέλω να σχολιάσω περισσότερο αυτό το θέμα. Θέλω να πω, όμως, ότι και πάλι έχουμε μπει σε μια κούρσα εξοπλισμών στην περιοχή που απορροφά πάρα πολλούς σημαντικούς πόρους αναγκαίους για την ανάπτυξη της χώρας και, βεβαίως, για την αναγέννηση και τη στήριξη του ελληνικού κράτους. Αυτοί οι πόροι πέρα από το γεγονός ότι είναι πολύ υψηλοί και είναι αναγκαίοι, έχουν και μια υψηλή ευαισθησία, γιατί γύρω απ’ αυτήν κρίνεται και η αξιοπιστία του κεντρικού μηχανισμού του κράτους, όπως εκφράζεται στο Υπουργείο Εθνικής Άμυνας, στο Υπουργείο Ανάπτυξης, δηλαδή, στα Υπουργεία που ασχολούνται με προμήθειες υψηλού κόστους. 
      Δεύτερον, σχετίζονται με την αξιοπιστία του πολιτικού συστήματος. Και είναι πολύ επίκαιρο, κύριε Υπουργέ, αυτό το θέμα. Γι’ αυτό ακριβώς το ΠΑ.ΣΟ.Κ. από την πρώτη στιγμή από το Μάρτιο του 2004, ο Πρόεδρός της Γεώργιος Παπανδρέου και πολύ περισσότερο όταν συζητήθηκε η πρώτη πρότασή σας για την αλλαγή του θεσμικού πλαισίου την οποία αλλάζετε και πάλι σήμερα, με πολύ παρρησία και σαφήνεια γνωρίζοντας την πολυπλοκότητα του χώρου και χωρίς να κάνει δίκην προθέσεων, γιατί δεν είναι αυτό το ζητούμενο –το ζητούμενο είναι η όσον το δυνατόν μεγαλύτερη διαφάνεια, η καλύτερη αξιοποίηση των πόρων, η αξιοπιστία και το αξιόμαχο των Ενόπλων Δυνάμεων, η διάρκεια στο πολιτικό σύστημα και η αξιοπιστία του- πρότεινε οι μεγάλες αμυντικές προμήθειες να αξιολογούνται από ειδική κοινοβουλευτική επιτροπή. Αυτή είναι η απάντησή μας, κύριε Υπουργέ, στο ερώτημα που και πριν από λίγο καταθέσατε. Πείτε μας τι θέλετε και εμείς είμαστε ανοιχτοί να το συζητήσουμε και να το αποδεχθούμε. Αυτή είναι η πρότασή μας και θα είναι η αρχή για να φύγουν οι σκιές γύρω από το  Υπουργείο Εθνικής Άμυνας σε όποια εποχή και με όποια κυβέρνηση.
      Και δεν λέω ότι θα είναι το τέλος, θα είναι η αρχή, επιτέλους σ’ αυτό που συνομολογούμε όλοι και ιδιαίτερα η κοινωνία, ότι το κράτος όπως είναι δομημένο  σε κρίσιμους και ευαίσθητους τομείς, όχι γενικά και αόριστα, είναι αυτό με τις δομές και τις νοοτροπίες που κυριαρχούν, που παράγει τη διαφθορά. Κυριαρχεί η αδιαφάνεια και τροφοδοτεί την αναξιοπιστία του πολιτικού συστήματος, όταν η εκάστοτε κυβέρνηση και τα κόμματα της αντιπολίτευσης δεν μπορούν να αντιμετωπίσουν με αποτελεσματικότητα αυτή την οδυνηρή γκρίζα πραγματικότητα. Και αρχίζει το ένα κόμμα να κυνηγά το άλλο και όλα μαζί το πολιτικό σύστημα.
      Εμβρόντητος ο πολίτης βρίσκεται μπροστά σε καταγγελίες, οι οποίες είτε στοιχειωδώς αποδεικνύονται είτε είναι έωλες. Πάντως, όλοι μαζί τροφοδοτούμε την αναξιοπιστία του πολιτικού συστήματος και όλοι αυτοί που αναπτύσσονται γύρω από τις κρατικές προμήθειες χαίρονται ιδιαίτερα, διότι αυτοί ούτως ή άλλως τις δουλειές τους τις κάνουν. Αυτή είναι η μεγάλη αλήθεια και η πραγματικότητα, κύριε Υπουργέ, που πρέπει να αποδεχθείτε.
      Σας απαντάμε, λοιπόν, θετικά, γιατί η δική μας αγωνία είναι η ορθολογική αξιοποίηση αυτών των τεράστιων πόρων για τους αμυντικούς εξοπλισμούς, η ευαισθησία απέναντι στο φορολογούμενο Έλληνα πολίτη που ιδιαίτερα τα τελευταία χρόνια δοκιμάζεται από την οικονομική πολιτική της Κυβέρνησης και η αγοραστική του δύναμη πριονίζεται από την ακρίβεια και από τον πληθωρισμό, που και πάλι έχουν πάρει ανοδική εκρηκτική πορεία. Να, λοιπόν, η δική μας θετική απάντηση στο ερώτημά σας: «τι προτείνετε ότι πρέπει να κάνουμε για να υπάρξει διαφάνεια, καλύτερη αξιοποίηση των πόρων».
      Και θα κλείσω, κυρία Πρόεδρε, με μία αναφορά στις αμυντικές βιομηχανίες. Έκανε μία αναφορά ο κύριος Υπουργός και είπε ότι υιοθετούν τις καλύτερες προθέσεις, ότι λειτουργούμε μέσα στην Ευρωπαϊκή Ένωση, ότι υπάρχουν κανόνες και στάνταρτ, ιδιαίτερα από τους ευρωπαϊκούς αμυντικούς κανονισμούς. 
      Η εγχώρια αμυντική βιομηχανία συρρικνώνεται συνεχώς, κύριε Υπουργέ. Στα τέσσερα χρόνια που είστε Κυβέρνηση θα έλεγα ότι η καθοδική πορεία είναι επιταχυνόμενη. Αυτή είναι η πραγματικότητα. Αυτή η επιταχυνόμενη καθοδική πορεία, αυτή η συρρίκνωση οδηγεί και στην ανεργία, οδηγεί και στη συρρίκνωση του τζίρου πάρα πολλών, εκατοντάδων, χιλιάδων μικρομεσαίων επιχειρήσεων που λειτουργούν περιφερειακά στην αμυντική βιομηχανία και συγκρατούν πάρα πολλές θέσεις απασχόλησης, κρίσιμες για τις τοπικές και περιφερειακές αγορές και κοινωνίες. 
      Άκουσα τον Υφυπουργό -και το ξανατονίζω- να λέει ότι είναι περήφανος, γιατί υπέγραψε στους τέσσερις πρώτους μήνες της παρουσίας του στο Υπουργείο εξοπλιστικά προγράμματα 40.000.000 ευρώ για την εγχώρια αμυντική βιομηχανία. Θα του πω ότι δεν πρέπει να είναι υπερήφανος. Είναι ένα πολύ μικρό υποσύνολο των παραγωγικών αναγκών, που έχουν οι ελληνικές αμυντικές βιομηχανίες. Εμείς δεν είπαμε σε όποια προσφορά υπάρχει, με όποιο κόστος και όποιο τίμημα, χωρίς έλεγχο της ποιότητας και της αξιοπιστίας να δίνουμε προγράμματα. Όμως, από όσο γνωρίζω από τις επαναλαμβανόμενες ερωτήσεις στη Βουλή, μόνο η ΕΛ.Β.Ο. χρειάζεται 150.000.000 το χρόνο, για να αξιοποιεί όλο το παραγωγικό της δυναμικό. 
      Κλείνω, λοιπόν, κυρία Πρόεδρε, λέγοντας ότι επιτέλους πρέπει να ανοίξει μια σοβαρή συζήτηση. Μην ομιλούμε για αυξανόμενη προστιθέμενη αξία στην εγχώρια αμυντική βιομηχανία από τους αμυντικούς εξοπλισμούς, αφού είναι συνεχώς μειούμενη. Είμαστε ακριβώς στην αντίθετη πλευρά. Για να υπάρξει αυτό, πρέπει να υπάρξει επιτέλους ένας διάλογος και μια επιλογή. 
      Πρέπει να γίνει αυτή η συζήτηση στο Κοινοβούλιο, κύριε Υπουργέ ή στην Επιτροπή Εξωτερικών και Άμυνας, πώς θα συνδεθεί παραγωγικά η ελληνική αμυντική βιομηχανία με τον ευρωπαϊκό χώρο, σε ποιους τομείς, σε ποιες επιλογές και να δούμε πού θα μπορέσει και αυτή να είναι παραγωγική και αποδοτική. Χωρίς να είναι δηλαδή κοστοβόρα, να είναι παραγωγική να ενισχύει τις Ένοπλες Δυνάμεις, να συγκρατεί τις θέσεις απασχόλησης, να ενισχύει τις μικρομεσαίες επιχειρήσεις. 
      Αυτές είναι σοβαρές κουβέντες που πρέπει να ανοίξει η Κυβέρνηση, που πρέπει το  πολιτικό σύστημα της χώρας να αξιολογήσει και να καταλήξει, για να είμαστε αξιόπιστοι όλοι μας και πρώτα-πρώτα η Κυβέρνηση απέναντι στο κοινωνικό σύνολο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Μαγκριώτη. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καρχιμάκης. 
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, πραγματικά όταν συζητούσαμε για το νόμο για τις προμήθειες, δεν φανταζόμασταν ότι μπορείτε και χειρότερα. Οι τριάντα επτά σελίδες της τροπολογίας που τελικά ενσωματώσατε στο νομοσχέδιο σαν άρθρο αποδεικνύουν πως με το νόμο του 2006 δημιουργήσατε ένα θεσμικό πλαίσιο αδιαφάνειας, διευρύνοντας τις περιπτώσεις κατ’ εξαίρεσιν απευθείας αναθέσεων, τις οποίες βαφτίζετε είτε προμήθειες με διαπραγμάτευση είτε διακρατικές συμφωνίες, ένα θεσμικό πλαίσιο αδιαφάνειας, το οποίο η τροπολογία σας όχι μόνο δεν θεραπεύει, αλλά ενδυναμώνει και ισχυροποιεί. Και σας παρακαλούμε να μην επαναλάβετε τα συνήθη επιχειρήματά σας περί διακρατικών συμφωνιών, που αποκλείουν δήθεν τους μεσάζοντες. Μπορεί με το ανέκδοτο αυτό να γελάνε οι μεσάζοντες και όλοι όσοι εμπλέκονται στις άβατες για τη Βουλή διαπραγματεύσεις και συμφωνίες περί αντισταθμιστικών ωφελημάτων εκατομμυρίων ευρώ για τα F-16. Δεν γελάει όμως ο φορολογούμενος που τα πληρώνει. 
      Κύριε Υπουργέ, εμείς επιθυμούμε την καθαρή και διαφανή συζήτηση. Και συζήτηση δεν γίνεται προ τετελεσμένου. Αν πραγματικά επιθυμείτε το διάλογο, αν πραγματικά επιθυμείτε τη διαφάνεια και δεν ψάχνετε προσχήματα και επικοινωνιακές κορώνες, ενημερώστε τη Βουλή διεξοδικά για τις υπό σχεδιασμό και απόφαση προμήθειες κύριου υλικού, πριν πέσουν οι υπογραφές. Δεχθείτε και προωθήστε άμεσα την πρόταση του Γεώργιου Παπανδρέου για τη σύσταση μόνιμης κοινοβουλευτικής επιτροπής για τον έλεγχο και τη διαφάνεια στα εξοπλιστικά. Αν πραγματικά ενδιαφέρεστε για το δημόσιο συμφέρον, αν πραγματικά στόχος σας είναι η διαφάνεια, θα είχατε επιδιώξει το διάλογο και δεν θα παραχώνατε αδιαφανείς ρυθμίσεις για τις προμήθειες δισεκατομμυρίων ευρώ ανάμεσα στα περίπτερα και στους Οπλίτες Βραχείας Ανακατάταξης. 
      Κύριε Υπουργέ, αρνούμαστε βεβαίως να αποδεχτούμε αντιδεοντολογική πρακτική να νομοθετείτε με τροπολογίες, πρακτική που είχαμε σημαντικά περιορίσει επί Προεδρίας Αποστόλου Κακλαμάνη. 
      Αρνούμαστε να αποδεχτούμε τη βεβιασμένη τροποποίηση της τροποποίησης του ρυθμιστικού πλαισίου για τις αμυντικές προμήθειες που ουδέποτε εφαρμόστηκε, επειδή εσείς ποτέ δεν εκδώσατε τις απαιτούμενες υπουργικές αποφάσεις, δημιουργώντας κανονιστικό κενό και αφήνοντας εδώ και καιρό ασύδοτες τις προμήθειες των Ενόπλων Δυνάμεων. 
      Αρνούμαστε να ψηφίσουμε μία τροπολογία που δεν κλείνει τα παράθυρα των απευθείας αναθέσεων και τις ρυθμίσεις για προμήθειες διακρατικές και με διαπραγμάτευση, μία τροπολογία που ενισχύει τη συγκέντρωση εξουσίας στα χέρια της εκάστοτε πολιτικής ηγεσίας και της άσκησής της με υπουργικούς διορισμούς επιτροπών άνευ πραγματικού αντικειμένου, αλλά με αποφασιστική αρμοδιότητα στην πορεία της διαδικασίας κατακύρωσης, μία τροπολογία που φιμώνει ή καταργεί εργασίες σε καίριες επιτροπές, όταν οι αξιολογήσεις τους δεν είναι αρεστές, με φτηνές δικαιολογίες, κυρίες και κύριοι συνάδελφοι.
      Και ενώ είχε ψηφιστεί ο νόμος το 2006, ο κ. Βασιλάκος, ο οποίος είναι παρών σήμερα, ήρθε με απόφασή του να καταργήσει επιτροπή εμπειρογνωμόνων, της οποίας πρόεδρος ήταν στρατιωτικός δικαστής, με φτηνές δικαιολογίες. Μετά πώς μπορούμε εμείς να δεχτούμε όλα αυτά που μας λέτε περί επιτροπών εμπειρογνωμόνων, περί επιτροπών αξιολογήσεων, περί επιτροπών διαγωνισμού, όταν, όποια ώρα θέλετε και χωρίς αιτιολογία, ανατρέπετε τα πάντα προς όφελος πιθανόν, δεν ξέρουμε ποίου; 
      Είναι μία τροπολογία, λοιπόν, αυτή που φέρατε, η οποία εισάγει κριτήρια αξιολόγησης και έννοιες καινοφανείς και θολές, για τις οποίες πουθενά δεν προσδιορίζεται με καθαρότητα το περιεχόμενο και η χρησιμότητά τους, μία τροπολογία που αδυνατίζει το δικαίωμα προσφυγής των συμμετεχόντων, υποβαθμίζοντας τα αντικειμενικά κριτήρια προς όφελος των υποκειμενικών κριτηρίων.
      Το εντυπωσιακότερο, όμως, στοιχείο της όλης τροποποίησης είναι η απουσία κάθε τεκμηρίωσης. Θα έπρεπε αυτό το σχέδιο τροποποίησης να συνοδευόταν από μία αναλυτική αιτιολογική έκθεση, η οποία θα εμπεριείχε αντιπροσωπευτικά παραδείγματα, που θα καταδείκνυαν την ορθότητα των προβλεπομένων όρων και των συντελεστών που συνθέτουν τον τύπο υπολογισμού της συμφερότερης προσφοράς και που είναι η βασική ρύθμιση της τροπολογίας σας. 
      Τα προτεινόμενα δεν τα τεκμηριώνετε και τα αυτονόητα, αυτά που πρέπει άμεσα να γίνουν, δεν τα προτείνετε καν στην τροπολογία σας. Αν πραγματικά ενδιαφέρεστε για το δημόσιο συμφέρον και για ανταγωνιστικές προσφορές, που θα μειώνουν το κόστος της προμήθειας, θα μπορούσατε, ακόμα και στις διακρατικές συμφωνίες, να συντάσσετε μία λίστα όπου θα καλούνται τα κράτη, που θα έχουν ανάλογων προδιαγραφών οπλικό σύστημα, να συγκρουστούν για την προσφορά κατώτερων τιμών και να δοκιμαστούν επί του πεδίου. Δεν το κάνετε όμως. 
      Η διαδικασία υλοποίησης των προμηθειών με διαπραγμάτευση δεν είναι επαρκώς καθορισμένη στο νόμο και οι ασάφειες θα συνεχίσουν να προκαλούν αμφισβητήσεις και εμπλοκές, οι οποίες δεν θα ξεπεραστούν με τη λειτουργία του Ανωτάτου Συμβουλίου Προμηθειών. 
      Συγκεκριμένα ούτε προσδιορίζονται επαρκώς τα κριτήρια αξιολόγησης των προμηθειών για να συντρέχει εφαρμογή του σχετικού άρθρου ούτε καν προβλέπεται εξουσιοδότηση για να εξειδικευτούν παραπέρα τα κριτήρια. 
      Να μας πει ο κύριος Υπουργός, για παράδειγμα, τι σημαίνει επένδυση υψηλής τεχνολογίας και το παραγόμενο από αυτή προϊόν; Σε τι ποσοστό του συνόλου του οπλικού συστήματος πρέπει να ανέρχεται; Δεν θα μας απαντήσει. Κυρίως όμως δεν προβλέπεται πώς θα επιλέξει ο Υπουργός Εθνικής Άμυνας με ποιον ή ποιους προμηθευτές θα διαπραγματευτεί. 
      Η τροπολογία που προωθείτε δεν αντιμετωπίζει κανένα ουσιαστικό πρόβλημα, από όλα εκείνα που έχουν παρουσιαστεί και επανειλημμένα έχουν επισημάνει τα Γενικά Επιτελεία. 
      Επιπρόσθετα, υπάρχουν στοιχεία στην τροπολογία που δημιουργούν εύλογα ερωτηματικά. Γιατί δημιουργείτε πρόσθετες επιτροπές για θέματα τα οποία μπορούν να συναξιολογηθούν από ήδη προβλεπόμενες επιτροπές; Τι προεργασία έχετε κάνει για την ενσωμάτωση κριτηρίων κύκλου ζωής και ποια υποδομή έχει δημιουργηθεί στη Γ.Δ.Α.Ε., βάση δεδομένων, λογισμικά κ.λπ.; Θα δεχόμαστε δηλαδή στη λογική του κόστους  των κριτηρίων κύκλου ζωής ό,τι μας λένε οι εταιρείες, αφού δεν υπάρχει τίποτε; Αντιλαμβάνεστε ότι ενώ τα αντισταθμιστικά ωφελήματα και η ελληνική προστιθεμένη αξία καθορίζονται επακριβώς με προεδρικά διατάγματα και λοιπές διατάξεις, το κόστος κύκλου ζωής που αντιπροσωπεύει και το μεγαλύτερο τμήμα του κόστους που καλείται να πληρώσει ο χρήστης, το αφήνετε σε μια και μόνο μελέτη του Γενικού Επιτελείου. Γιατί; 
      Θα περίμενε κανείς, λοιπόν, την αυξημένη βαρύτητα της συγκεκριμένης παραμέτρου και την παραπέρα ανάλυση του κόστους ζωής να γίνει είτε με νόμο είτε με προεδρικό διάταγμα ή έστω με υπουργική απόφαση όπου θα δίνονταν συγκεκριμένες κατευθύνσεις για την επιβολή κλίμακας αυστηρών ρητρών επί όσων δεν θα πραγματοποιηθούν ή δεν θα επιτευχθούν κατά τη διάρκεια της επιχειρησιακής ζωής του οπλικού συστήματος. θα έπρεπε να αντιμετωπίζονται τουλάχιστον με την ίδια αυστηρότητα, με την οποία αντιμετωπίζονται οι εκπρόθεσμες παραδόσεις, οι αποκλίσεις από τις υποχρεώσεις που καθορίζουν την αξιοπιστία του οπλικού συστήματος, όπως ο μέσος χρόνος επισκευής ή ο μέσος χρόνος βλαβών. 
      Πώς δικαιολογείτε το φαινόμενο, να προβλέπονται πλήθος κυρώσεων σχετικά με την εκπρόθεσμη παράδοση οπλικού συστήματος που μπορεί να είναι κάτι το συμπτωματικό και να αναφέρεται σε συγκεκριμένη χρονική περίοδο, ενώ ο βαθμός αξιοπιστίας του αντικειμένου της προμήθειας, ο οποίος αποτελεί καθημερινό γεγονός και που ταλανίζει συνεχώς το χρήστη συνεχώς και αδιαλείπτως να μην λαμβάνεται καθόλου υπ' όψιν; 
      Είχατε με την τροπολογία αυτή μια ευκαιρία να αναλύσετε λεπτομερώς στο νόμο τη διαδικασία του leasing. Δεν μπήκατε καν στον κόπο να εξειδικεύσετε. Αυθαιρεσία και εδώ. Όμως, αντί θετικών ρυθμίσεων, εξαντλείστε σε ρυθμίσεις αδιαφάνειας που προσδίδουν στις επιτροπές διενέργειας διαγωνισμών απόλυτη αρμοδιότητα για την τελική αξιολόγηση μιας προσφοράς, έστω και αν υπάρχει αντίθετη αιτιολογημένη γνώμη των επιτροπών αξιολόγησης και εμπειρογνωμόνων. Ουσιαστικά δηλαδή, ευνουχίζετε τις επιτροπές, οι οποίες δουλεύουν για πολύ μεγάλο χρονικό διάστημα και ουσιαστικά δίνετε την ευθύνη σε μια επιτροπή που πιθανόν με διάφορες εντολές να επιστρέφει το συμβατικό αντικείμενο της προμήθειας για να αλλάξουν οι βαθμολογίες. Και αυτό ποιος το προσδιορίζει, ποιος το ελέγχει; Κανένας. 
      Αντιστρέφετε κάθε λογική διαφάνειας. Τροποποιείτε το δικαίωμα ένστασης του προμηθευτή στο δεύτερο βαθμό και θεσπίζετε ότι η άπρακτη παρέλευση της προθεσμίας απάντησης σε προσφυγή σημαίνει κατά τεκμήριο απόρριψή της και όχι αποδοχή, όπως ίσχυε μέχρι σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δηλαδή, όταν δεν έχουμε τι να απαντήσουμε στις προσφυγές δεν απαντάμε και η μη απάντηση θεωρείται απόρριψη, ενώ μέχρι σήμερα στο δημόσιο γνωρίζουμε το αντίθετο. Πώς να μην στεκόμαστε με καχυποψία απέναντι σε ρυθμίσεις όπως αυτή της τροπολογίας που με λίγα λόγια νομοθετείτε το εξής ανεπίτρεπτο: Να ανοίγουν οι οικονομικές προσφορές και να αποκαλύπτεται το μόνο αντικειμενικό κριτήριο της τιμής, πριν βαθμολογηθούν σωρεία υποκειμενικών κριτηρίων, όπως το χρονοδιάγραμμα πληρωμών, το κόστος κύκλου ζωής και το έργο εγχώριας βιομηχανίας. Ποια η λογική μιας τέτοιας ρύθμισης; Ανοίγετε την όρεξη στους επιτήδειους να  επιχειρούν να επηρεάσουν τις αρμόδιες επιτροπές να βαθμολογήσουν κατά τα συμφέροντά τους, αφού ο κάθε υποψήφιος προμηθευτής θα γνωρίζει ακριβώς τη βαθμολογία που του λείπει για να καταστεί μειοδότης.
      ΑΘΗΝΑΙΟΣ ΦΛΩΡΙΝΗΣ: Κυρία Πρόεδρε, τι γίνεται με το χρόνο;
      ΜΙΧΑΛΗΣ ΚΑΡΧΙΜΑΚΗΣ: Ο κύριος Υπουργός, μίλησε δεκαπέντε λεπτά.
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Καρχιμάκη, έχετε κάνει υπέρβαση του χρόνου σας κατά 50%.
      ΜΙΧΑΛΗΣ ΚΑΡΧΙΜΑΚΗΣ: Τελειώνω σ’ ένα λεπτό, κυρία Πρόεδρε.
      Η στροφή της τροπολογίας προς το αδιαφανέστερο επιβεβαιώνεται και από τις τροποποιήσεις σας στην εφαρμογή του κριτηρίου της χαμηλότερης τιμής, όπου στην περίπτωση ισοτιμίας προτείνεται διαδικασία κλήσης αυτών που ισοτιμούν σε διαπραγμάτευση, όπου δεν είναι δυνατή η διασφάλιση της διαφάνειας, ενώ θα μπορούσατε κάλλιστα να επιλέξετε τη διαφανή διαδικασία της υποβολής σε σφραγισμένους φακέλους. 
      Γιατί δεν το κάνετε; Τι θέλετε δηλαδή να επιτύχετε μ’ αυτό; 
      Θέλω να κλείσω αναφερόμενος σε μια συγκεκριμένη δέσμευση που είχε αναλάβει ο Υπουργός σε προηγούμενη συζήτησή μας. Είχε αναλάβει μια σαφή δέσμευση, της αναθεώρησης του άρθρου 30 του υπό τροποποίηση νόμου, του άρθρου με το οποίο νομοθετήσατε το σχιζοφρενικό δόγμα «και πληρώνουμε και μας εκβιάζουν», αφού με τη διάταξη αυτή ουσιαστικά ενθαρρύνουμε τον αποκλεισμό της εγχώριας αμυντικής βιομηχανίας, όταν ο προμηθευτής μάς απειλεί ότι δεν θα υλοποιήσει την προμήθεια.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καρχιμάκη, ολοκληρώστε.
      ΜΙΧΑΛΗΣ ΚΑΡΧΙΜΑΚΗΣ: Ολοκληρώνω.
      Φανταστείτε διάταξη! Θα μας εκβιάζει ο προμηθευτής ότι πρέπει να αποκλείσουμε την εγχώρια βιομηχανία, για να γίνει η προμήθεια. Τέτοια άρθρα έχει το νομοσχέδιο, αγαπητοί συνάδελφοι! 
      Καταναλώνετε, λοιπόν, το μεγαλύτερο μέρος της πολιτικής σας ενέργειας για να συγκαλύπτετε τη διαφθορά που παράγεται ή που θα παραχθεί με την ανοχή σας. 
      ΑΘΗΝΑΙΟΣ ΦΛΩΡΙΝΗΣ: Εμείς δεν θα μιλήσουμε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώσατε, κύριε Καρχιμάκη!
      Παρακαλώ τον κ. Ρεγκούζα να έρθει στο Βήμα. 
      ΜΙΧΑΛΗΣ ΚΑΡΧΙΜΑΚΗΣ: Τελειώνω.
      Ζητάτε συναίνεση, αλλά αρνείστε να ακούσετε προτάσεις. Είναι προφανές, λοιπόν, ότι εμείς στο θέατρο του παραλόγου σας δεν έχουμε κανέναν ρόλο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Για όνομα του Θεού! 
      ΜΙΧΑΛΗΣ ΚΑΡΧΙΜΑΚΗΣ: Μην φωνάζετε, κύριε Μπαντουβά. Δεν σας αρέσει να τα ακούτε. 
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Επτά λεπτά παραπάνω μιλήσατε. Τρώτε το χρόνο από τους συναδέλφους. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, να σέβεστε την Αίθουσα και το Προεδρείο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
      ΑΘΗΝΑΙΟΣ ΦΛΩΡΙΝΗΣ: Μιλήστε κι εσείς τώρα είκοσι λεπτά!
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλούμε τον κ. Παναγιωτόπουλο να σεβαστεί το χρόνο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε. Θα σεβαστώ απολύτως τους χρόνους, γιατί είναι πολλοί συνάδελφοι στην Αίθουσα οι οποίοι θέλουν να πάρουν το λόγο. 
      Κυρίες και κύριοι συνάδελφοι, είναι βαρύ το κλίμα στην παρούσα χρονική συγκυρία στη δημόσια ζωή του τόπου και απόψε, μ’ αυτά που ακούγονται σ’ αυτή την Αίθουσα, φοβάμαι ότι γίνεται βαρύτερο. 
      Οι εξοπλισμοί της χώρας είναι μείζον θέμα. Και είναι μείζον θέμα γιατί η Ελλάδα είναι μια χώρα, η οποία δυστυχώς έχει συγκεκριμένο γείτονα, ο οποίος …
      Κύριε Καρχιμάκη, όπως σας ακούσαμε κάντε μας την τιμή να μας ακούτε κι εσείς. 
      ΜΙΧΑΛΗΣ ΚΑΡΧΙΜΑΚΗΣ: Σας ακούω.
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε συνάδελφε, παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λέω, λοιπόν, ότι η Ελλάδα είναι μια χώρα η οποία έχει την ατυχία να έχει στα σύνορά της δίπλα μία άλλη χώρα, την Τουρκία, η οποία με απόφαση της Μεγάλης Τουρκικής Εθνοσυνέλευσης έχει θέσει το casus belli, δεν έχει αρθεί το casus belli και με κάθε ευκαιρία θέτει ζητήματα σε βάρος της εθνικής κυριαρχίας της χώρας μας. Την ίδια στιγμή ο απανταχού ελληνισμός εξακολουθεί να έχει τα μάτια στραμμένα στην συνεχιζόμενη κατοχή του βόρειου τμήματος της Κυπριακής Δημοκρατίας και στα τετελεσμένα της βίας και του αίματος που προκάλεσε στο Νησί η τουρκική εισβολή του 1974. 
       Οι εξοπλισμοί, λοιπόν, και η ετοιμότητα των ελληνικών  Ενόπλων Δυνάμεων αποτελούν μια εθνική προτεραιότητα και ανάγκη που επιβάλλεται από την πραγματικότητα, επιβάλλεται από τη θέληση και τη βούληση του συνόλου του ελληνικού λαού.
      Ο ελληνικός λαός στερείται, για να προχωρήσουμε σ’ αυτούς τους εξοπλισμούς, οι οποίοι στοιχίζουν δισεκατομμύρια ευρώ. Εάν τα κονδύλια αυτά δεν πήγαιναν στους εξοπλισμούς θα είχαμε τη δυνατότητα να προσφέρουμε περισσότερα στην ανάπτυξη της χώρας, θα είχαμε τη δυνατότητα να προσφέρουμε περισσότερα στην κοινωνική πολιτική. «Βούτυρο ή κανόνια;» ήταν ένα παλιό δίλημμα της Αριστεράς. «Και βούτυρο και κανόνια» είναι η απάντηση της Νέας Δημοκρατίας, αλλά πρέπει να βρούμε τους πόρους και να τους κατανείμουμε σύμφωνα με τις προτεραιότητες, σύμφωνα με τις κλίμακες των αναγκών, σύμφωνα με τους στόχους που θέτει η πολιτική ηγεσία του τόπου. Αυτό κάνει η Κυβέρνηση της Νέας Δημοκρατίας. 
      Σ’ όλη την Ευρώπη, αλλά θα έλεγα και σ’ ολόκληρο τον κόσμο - η ευρωπαϊκή οικογένεια, όμως, παραμένει το μόνιμο πεδίο αναφοράς μας και δικαίως- το θέμα των εξοπλισμών κατά καιρούς έχει δημιουργήσει ερωτήματα, σε σχέση με τις διαφανείς ή αδιαφανείς διαδικασίες και σε ορισμένες ευρωπαϊκές χώρες έχει δημιουργήσει και βαριές σκιές στον καθημερινό πολιτικό βίο.
      Είναι πολύ εύκολο, εντός της Αιθούσης του Κοινοβουλίου ή εκτός της Αιθούσης του Κοινοβουλίου, από τον κοινοβουλευτικό ή τον τηλεοπτικό άμβωνα, να αντιμετωπίζει ο ένας πολιτικός τον άλλον, να ρίχνουμε τη λάσπη στον ανεμιστήρα και να δημιουργούμε με ερωτήματα, υπαινιγμούς, υπαινικτικές αναφορές και εύκολες κατηγορίες, ένα κλίμα το οποίο θα αποβεί βαρύτερο από εκείνο που υπάρχει και επικρατεί σήμερα. Αυτό είναι πολύ εύκολο. Και είναι πολύ εύκολο αυτή η λάσπη να διαχέεται παντού.
      Όμως, αυτό δεν είναι λύση και κυρίως, κυρίες και κύριοι συνάδελφοι, δεν αποτελεί προσφορά στη δημόσια ζωή του τόπου, δεν αποτελεί προσφορά στο κοινοβουλευτικό, δημοκρατικό πολίτευμα. Αυτός που με ευκολία ρίχνει τη λάσπη στον ανεμιστήρα για να κυκλοφορήσει παντού και να πεταχτεί σε όλο τον πολιτικό κόσμο της χώρας αδιακρίτως, αδυνατίζει τους θεσμούς της δημοκρατίας, αδυνατίζει το κοινοβουλευτικό πολίτευμα. Αυτή είναι η αλήθεια.
      Οι ευθύνες στη δημόσια ζωή έχουν όνομα στην ούγια, έχουν όνομα συγκεκριμένο και καλό είναι, όποιος εύκολα βάζει στο στόμα του κατηγορίες, να τις αποδίδει σε συγκεκριμένα πρόσωπα και σε συγκεκριμένες καταστάσεις, για να υφίσταται και τις συνέπειες. Βουλευτική ασυλία δεν σημαίνει κοινοβουλευτική ασυδοσία, δεν σημαίνει κοινοβουλευτική ατιμωρησία, δεν σημαίνει πολιτική συκοφαντία εντός και εκτός του Κοινοβουλίου.
      Ας τα λάβουμε, λοιπόν, αυτά σοβαρά υπόψη, διότι σε αυτή την Αίθουσα ακούστηκαν πολλά. Θεωρώ ότι πέρασαν κάθε όριο κοινοβουλευτικής και πολιτικής ανοχής. Εθίγησαν πρόσωπα, μέλη οικογενειών κ.ο.κ. Λοιπόν, όποιος έχει στοιχεία, να μη δημιουργεί υπόνοιες και σκιές. Να τα καταθέσει και κυρίως, να ενεργοποιήσει, με τη διαδικασία της μηνυτήριας αναφοράς, που έχει κάθε Έλληνας πολίτης, τις νόμιμες και συνταγματικές διαδικασίες ενώπιον της ελληνικής δικαιοσύνης. Διότι, διαφορετικά, οι ψίθυροι, η δραστηριότητα των διαδρόμων και η έρπουσα παραπληροφόρηση, όπως σας είπα, εκθέτει αυτούς που τη δρομολογούν και πλήττει τη δημοκρατία στην καθημερινότητά της.
      Η Κυβέρνηση έχει ξεκαθαρίσει ότι επιθυμεί τη διαφάνεια σε όλα τα επίπεδα. Και επειδή αυτές τις μέρες το κλίμα γίνεται βαρύτερο και από όσα γράφονται και ακούγονται για το θέμα της «SIEMENS», η Κυβέρνηση θέλει και εκεί να υπάρξει άπλετο φως, πλήρης διαφάνεια, να αναδειχθεί το τι έγινε και πώς έγινε και σε κάθε περίπτωση, να προχωρήσει το ταχύτερο δυνατό η έρευνα των αρμοδίων εισαγγελέων και ανακριτών, μέσω της διαδικασίας δικαστικής συνδρομής.
      Ο ελληνικός λαός οφείλει να μάθει γρήγορα τι έγινε, εάν έγινε, από ποιους έγινε -να το πω πιο χοντρά- αν εισέρευσε πολιτικό μαύρο χρήμα, σε ποια ταμεία, σε ποιες τσέπες. Γιατί δεν ευθύνεται σε τίποτα ο εντολοδόχος του ελληνικού λαού, που είναι ο Έλληνας και η Ελληνίδα Βουλευτής, να πηγαίνει στο καφενείο να απολογείται για το γεγονός ότι υπήρξαν -αν υπήρξαν- ολίγα αρπακτικά στον δημόσιο βίο, τα οποία θέλησαν να μετατρέψουν τη χώρα σε «άγρια δύση» των παρανόμων και των «λαμογίων».
      Με αυτή τη λογική, η Κυβέρνηση επιχειρεί να βάλει και μια τάξη στο θέμα των εξοπλισμών, στο θέμα των προμηθειών που αφορούν τις Ένοπλες Δυνάμεις. Ο Υπουργός Άμυνας δεν κάνει τίποτα άλλο παρά να εκσυγχρονίζει το πλαίσιο των διαγωνισμών των Ενόπλων Δυνάμεων, ακολουθώντας -δεν ανακαλύπτουμε την Αμερική- την πεπατημένη όλων σχεδόν των άλλων ευρωπαϊκών κρατών. Αυτή είναι η αλήθεια.
      Αυτό κάνει σήμερα με το συγκεκριμένο νομοσχέδιο ο κ. Βαγγέλης Μεϊμαράκης. Καθαρές δουλειές, καθαρές κουβέντες. Πλήρης διαφάνεια, κριτήρια αντίστοιχα με αυτά που ακολουθούνται στις υπόλοιπες ευρωπαϊκές χώρες και τα οποία επιτρέπουν στη χώρα σε κάθε περίπτωση, υπό το άπλετο φως της νομιμότητας, να αποκτήσει τους απαραίτητους εξοπλισμούς και να δώσει τη δυνατότητα στις Ένοπλες Δυνάμεις να διενεργήσουν τις απαραίτητες προμήθειες, που θα διατηρήσουν το αξιόμαχο των Ελληνικών Ενόπλων Δυνάμεων.
      Για όλα τα άλλα, ο οποιοσδήποτε έχει να καταθέσει οτιδήποτε συγκεκριμένο, να το καταθέσει ενώπιον της Βουλής, ενώπιον της ελληνικής δικαιοσύνης. Ας αποφευχθούν, όμως, οι δηλητηριώδεις υπαινιγμοί, οι δηλητηριώδεις αναφορές των διαδρόμων της Βουλής, διότι δείχνουν ότι κάποιοι επιχειρούν να απλώσουν πέπλο σύγχυσης μπροστά στους ενόχους, για να αποκρύψουν τις πραγματικές ευθύνες και τους πραγματικούς υπευθύνους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Παρακαλώ τον κ. Γιάννη Μπανιά, Κοινοβουλευτικό Εκπρόσωπο του ΣΥ.ΡΙΖ.Α. να έρθει στο Βήμα. 
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, ο ειδικός αγορητής του Συνασπισμού Ριζοσπαστικής Αριστεράς κ. Λεβέντης δήλωσε και εξήγησε, ποια άρθρα υπερψηφίζουμε. Δεν θα τα επαναλάβω. Θα ήθελα, όμως, να επιμείνω και να υπογραμμίσω ότι καταψηφίζουμε όλα τα άρθρα του νομοσχεδίου που ενισχύουν τη στρατιωτικοποίηση της ζωής του τόπου μας, που αυξάνουν την κλιμάκωση των στρατιωτικών δαπανών, την ίδια ώρα που υπάρχουν ανοικτά στην κοινωνία μας μεγάλα προβλήματα για το λαό, μεγάλα οικονομικά και κοινωνικά προβλήματα και δεν αντιμετωπίζονται, με κύρια δικαιολογία το ότι δεν υπάρχουν οι αναγκαίοι οικονομικοί πόροι.
      Είναι ένα νομοσχέδιο με άρθρα που μετατρέπουν τελικά τον ελληνικό στρατό σε μισθοφορικό στρατό, προοδευτικά και βαθμιαία, που ενισχύουν την εξάρτηση της Ελλάδας από το ΝΑΤΟ και τα επιθετικά ιμπεριαλιστικά σχέδια των Ηνωμένων Πολιτειών της Αμερικής. 
      Καταψηφίζουμε τη δυνατότητα, ο ελληνικός στρατός να χρησιμοποιείται για να υποστηρίξει στρατιωτικές επεμβάσεις και επεκτατικές βλέψεις των Ηνωμένων Πολιτειών και των συμμάχων τους. Καταψηφίζουμε την αύξηση των στρατιωτικών δαπανών για να ενισχυθούν σχέδια στρατιωτικοποίησης της Ευρωπαϊκής Ένωσης και συμμετοχής και στήριξής της σε δυνάμεις κατοχής σε τρίτες χώρες.
      Άνοιξε, πραγματικά, μια ενδιαφέρουσα συζήτηση από πολλές πλευρές και με πολλούς τρόπους για το θέμα των εξοπλισμών. Συμφωνούμε. Οι εξοπλισμοί της χώρας μας είναι ένα μείζον θέμα. Δεν μπορούμε σήμερα, βέβαια, να εξαντλήσουμε αυτό το θέμα, όμως, επειδή έγιναν μερικές επισημάνσεις, θα ήθελα και εγώ να προσθέσω μερικές σκέψεις.
      Ας προβληματιστούμε, κυρίες και κύριοι Βουλευτές, σ’ ένα θέμα που απασχολεί νομίζω συνεχώς τον ελληνικό λαό, αλλά και απ’ ό,τι φαίνεται, μας απασχολεί έντονα και μέσα στο Κοινοβούλιο.
      Ελλάδα και Τουρκία, οι απειλές και η αντιμετώπισή τους. Να μιλήσουμε, λοιπόν, πραγματικά με μια σαφή γλώσσα, με μια καθαρή και ειλικρινή γλώσσα. Οι δυο αυτές χώρες είναι «σύμμαχες» με «λυκοσυμμαχία», αλλά εν πάση περιπτώσει είναι «σύμμαχες» στα πλαίσια του ΝΑΤΟ και ταυτόχρονα, κλιμακώνουν μέσα σ’ αυτά τα πλαίσια και εξαιτίας αυτής της συμμετοχής τους, συνεχώς τους εξοπλισμούς τους.
      Την ίδια ώρα κάνουν μεταξύ τους συμφωνίες, όπως έγινε πρόσφατα, για κοινές στρατιωτικές δράσεις εκτός των συνόρων τους, για επεμβάσεις δηλαδή σε τρίτες χώρες. Τα όπλα που συσσωρεύονται με αυτή τη συνεχή κλιμάκωση των εξοπλισμών και στις δυο χώρες, κατά περιόδους, χρησιμοποιούνται όταν επιβάλλονται δικτατορίες, σε αραιότερα χρονικά διαστήματα στην Ελλάδα, πολύ συχνά απ’ ό,τι βλέπουμε στη γειτονική μας Τουρκία εναντίον των λαών και των δημοκρατικών ελευθεριών.
      Ταυτόχρονα, όταν συμβαίνουν πολεμικά γεγονότα και μάλιστα με τραγικές διαστάσεις, όπως αυτές που ζήσαμε με την εισβολή του Αττίλα και την κατοχή του μισού περίπου εδάφους της Κύπρου από τα τουρκικά στρατεύματα, τότε το ΝΑΤΟ, η Ευρωπαϊκή Ένωση, η Διεθνής Κοινότητα, παριστάνουν τον Πόντιο Πιλάτο, νίπτουν τας χείρας τους, ξεχνούν ότι υπάρχουν οι σύμμαχοι και μάλιστα, σε μερικές περιπτώσεις, εάν χρειαστεί, είναι βέβαιο ότι θα κλείσουν και την «κάνουλα» των πυρομαχικών και των εξοπλισμών στην πιο κρίσιμη ώρα.
      Θα θέλαμε, λοιπόν, να μη μας μιλάτε, κύριοι της Κυβέρνησης, για αντιμετώπιση απειλών μέσα σ’ αυτήν την πραγματικότητα και με βάση αυτές τις επιλογές σας. Να μας πείτε, όμως, ποιον ωφελούν αυτοί οι συνεχόμενοι κλιμακούμενοι εξοπλισμοί. «Και βούτυρο και κανόνια», μας λέει η Νέα Δημοκρατία, βάσει αυτών που μας είπε λίγο πριν ο Κοινοβουλευτικός Εκπρόσωπος της Νέας Δημοκρατίας. Προφανώς, «βούτυρο» όχι για το λαό, αλλά για τις ξένες πολεμικές βιομηχανίες και ταυτόχρονα, «κανόνια» που στρέφονται συχνά εναντίον του ελληνικού λαού, αλλά και εναντίον λαών άλλων χωρών, εκεί όπου έχουμε τις δυνάμεις κατοχής από τις στρατιωτικές επεμβάσεις των Ηνωμένων Πολιτειών και των συμμάχων τους.
      Κυρίες και κύριοι συνάδελφοι, εμείς καταψηφίζουμε το άρθρο 37 του σχεδίου νόμου και για τον τρόπο που έρχεται, δηλαδή αιφνιδιαστικά, από το παράθυρο, με πλήρη αδιαφάνεια και κυρίως χωρίς κανένα περιθώριο ουσιαστικού ελέγχου –γιατί ένας ουσιαστικός έλεγχος θα μπορούσε να γίνει μόνο στη διάρκεια αναλυτικών συζητήσεων στην Επιτροπή- αλλά και για το περιεχόμενό του, δηλαδή για το γεγονός ότι ουσιαστικά φροντίζει για την κλιμάκωση των εξοπλισμών και για το πώς θα ρυθμίζονται τα ζητήματα των προμηθειών και της αύξησης των πολεμικών δαπανών.
      Το άρθρο 37 τροποποιεί πράγματι το ν. 3433, ο οποίος όμως ελάχιστα εφαρμόστηκε στο παρελθόν και αποδείχθηκε ότι αυτός ο νόμος στο βαθμό που εφαρμόστηκε, έχει ασάφειες, λάθη και «παράθυρα». Τελικά, όπως αποδεικνύεται, είναι ένας νόμος που δημιούργησε στην πράξη πολλά προβλήματα.
      Όλα αυτά, κύριοι της Κυβέρνησης, τα διατηρείτε και με τη σημερινή τροπολογία. Φυσιολογικό, λοιπόν, είναι ότι τα προβλήματα θα αναπαραχθούν και θα πολλαπλασιαστούν στο μέλλον. Δεν μας δώσατε δυνατότητα να συζητήσουμε όλα αυτά τα προβλήματα στην Επιτροπή. Αν είχατε φέρει στην Επιτροπή αυτήν την τροπολογία εν είδει νομοσχεδίου, όπως σας προτείναμε –και το πρότειναν και άλλα κόμματα του Κοινοβουλίου- θα είχαμε τη δυνατότητα να συζητήσουμε αναλυτικά και για το τι έγινε στο παρελθόν και για το τι φυσιολογικά αναμένεται να γίνει και στο μέλλον.
      Δεν απαντάτε σε αυτονόητα ερωτήματα: Περιορίστηκαν οι απευθείας αναθέσεις στο παρελθόν; Διενεργήθη έστω και ένας διαγωνισμός; Επιμένετε στις προμήθειες με βάση την τεχνική προδιαγραφή του προμηθευτή. Ξέρετε τι σημαίνει αυτό; Ουσιαστικά –και το έχουμε δει και σ’ άλλες περιπτώσεις- σημαίνει κατασπατάληση του δημοσίου χρήματος με «νόμιμο» τρόπο. Διατηρείτε φωτογραφικές διατάξεις για τις προμήθειες.
      Κύριε Υπουργέ, στην πολιτική επικαιρότητα όχι μόνο της χώρας μας, αλλά και της διεθνούς κοινότητας, έχουν έρθει μεγάλα σκάνδαλα που αφορούν ζητήματα αναθέσεων και προμηθειών, με πιο κεντρικό και κραυγαλέο το σκάνδαλο της «SIEMENS», αλλά και όλα τα σχετικά με την προμήθεια του C4 I στους Ολυμπιακούς του 2004. Σε αμερικάνικη εταιρεία δόθηκαν 254.999.000 ευρώ, με βασικό υπεργολάβο τη «SIEMENS». 
      Και τώρα, γινόμαστε μάρτυρες και μέσα στο Κοινοβούλιο, το ΠΑ.ΣΟ.Κ. να κατηγορεί τη Νέα Δημοκρατία, η Νέα Δημοκρατία να κατηγορεί το ΠΑ.ΣΟ.Κ., για αδιαφάνεια και σκάνδαλα. Εσείς τώρα μας λέτε ότι πρόκειται για μία άλλη απλή τροπολογία που είχαμε όλον τον καιρό να τη μελετήσουμε. 
      Δεν μας έλειψε, κύριε Υπουργέ, ο χρόνος για μελέτη, αλλά η δυνατότητα ελέγχου σε βάθος. Μας έλειψε η στοιχειώδης διαφάνεια που ταλαιπωρεί γενικότερα ολόκληρο τον ελληνικό λαό και σε πάρα πολλές άλλες περιπτώσεις.
      Τέλος, θα ήθελα, κύριε Υπουργέ, να θυμίσω ότι εκκρεμεί μία ρύθμιση, μία τροπολογία, όπως έχει ειπωθεί, για τον Αυτόνομο Οικοδομικό Οργανισμό Αξιωματικών, για τη σύσταση δηλαδή οργανικών θέσεων, που αποτελεί απαραίτητη προϋπόθεση για την κατάρτιση νέου σύγχρονου Οργανισμού, σε αντικατάσταση του παλαιού Κανονισμού Εσωτερικής Λειτουργίας του Α.Ο.Ο.Α. που είναι από το 1955. Είναι μία ρύθμιση που εκκρεμεί από διετίας στη Νομική Υπηρεσία του Υπουργείου Εθνικής Άμυνας.
       Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ κύριε Μπανιά.
      Το λόγο επί του καταλόγου έχει ο κ. Ρεγκούζας.
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, και απόψε στη Βουλή κάποιοι, τοποθετούμενοι απέναντι στις κυβερνητικές πρωτοβουλίες και γενικότερα, στην κυβερνητική πολιτική, επέλεξαν το μηδενισμό και την καταστροφολογία. Κάποιοι άλλοι επέλεξαν τη συνέχιση της δαιμονοποίησης της δημόσιας ζωής, των πρωτοβουλιών και της λειτουργίας του κράτους. Επίσης, κάποιοι, ακόμη στην προσπάθειά τους να ενισχύσουν την πολιτική τους παρουσία δίκην θεατρικής παράστασης, αποχώρησαν. 
      Όλες αυτές οι συμπεριφορές, δυστυχώς, ενισχύουν την αναξιοπιστία της πολιτικής, ζημιώνουν την πολιτική και τους πολιτικούς και ταυτόχρονα τραυματίζουν τη δημοκρατία. Και σαν τέτοιο γεγονός, τα τέτοια φαινόμενα πραγματικά μου δημιουργούν μεγάλη θλίψη. 
      Θεωρώ ότι ο πολιτικός λόγος για να είναι αξιόπιστος, αλλά και χρήσιμος για τους πολίτες, θα πρέπει να είναι συγκεκριμένος. Δεν ακούσαμε απόψε καμμία απολύτως πρόταση, καμία συγκεκριμένη πρόταση που να βελτιώνει την όποια νομοθετική πρωτοβουλία της κυβέρνησης. Ακούσαμε όμως αφορισμούς. Ακούσαμε αφορισμούς ότι δήθεν τα εξοπλιστικά προγράμματα θα πρέπει να συζητούνται από όλα τα κόμματα. Τα κόμματα είναι για να ελέγχουν, βεβαίως, την κυβέρνηση, όχι όμως η πολιτική να ασκείται απ’ όλα τα κόμματα. Και κάποιοι ακόμη θεωρούν ότι με τη στάση τους αυτή είναι χρήσιμοι στον τόπο. 
      Θεωρώ ότι πορευόμαστε σε άσχημους ατραπούς. Δεν έχουμε συνειδητοποιήσει το λαϊκό αίσθημα, δεν έχουμε συνειδητοποιήσει ότι η δημοκρατία είναι το καλύτερο πολίτευμα και αντί να το ενισχύσουμε, το αποδυναμώνουμε. Γιατί, τι άλλο θα μπορούσε να κάνει η πολιτική, όταν π.χ. μιλάει κανείς για διαφάνεια, μία διαφάνεια, για την οποία δεν συμβιβάζεται αυτή η Κυβέρνηση, δεν κάνει εκπτώσεις; Τη θεσμική ενίσχυση της λειτουργίας του κράτους είναι η απάντηση.
      Γιατί, λοιπόν, δεν συμβάλλουμε στη θεσμική ενίσχυση της λειτουργίας του κράτους με εποικοδομητικές προτάσεις πάνω στη νομοθετική πρωτοβουλία που έχει πάρει η Κυβέρνηση για το συγκεκριμένο νομοσχέδιο; 
      Γιατί προσπαθούμε να ακυρώσουμε κάθε καλό που μπορεί να γίνει στον τόπο; Ποιους άραγε ζημιώνουμε; Τα κομματικά οφέλη είναι υπεράνω του κομματικού συμφέροντος; Ο πολίτης τέτοια ερωτήματα κάνει. 
      Και, βέβαια, κάποιοι είπαν ότι φέραμε –λέει- νομοσχέδιο για τα περίπτερα. Ναι, για τα περίπτερα. Γιατί δεν αφορά πολίτες, δεν διαβιούν πολίτες, δεν χρήζει το καθεστώς αυτό ορθολογικοποίησης; Κάποιοι άλλοι μίλησαν για ρουσφετολογικές ρυθμίσεις. 
      Εξήγησε ο Υπουργός ο κ. Μεϊμαράκης ότι η αύξηση του αριθμού π.χ. των ΕΠ.ΟΠ. έχει σχέση με την υπηρέτηση δύο στόχων. Την επαγγελματική κατάρτιση των οπλιτών αυτής της κατηγορίας στη διαχείριση της νέας τεχνολογίας, χωρίς να αποδυναμώνεται η εκγύμναση των κληρωτών. Τι περισσότερο πρέπει να πει κανείς; 
      Επίσης, έγινε πολύς λόγος για τους ειδικούς λογαριασμούς. Μα, οι ειδικοί λογαριασμοί συγκροτούνται και διαχειρίζονται από συγκεκριμένη επιτροπή. Και οι ειδικοί λογαριασμοί έχουν μία ιδιαίτερη αξία. Δημιουργήθηκαν επ’ ευκαιρία της άσκησης πολιτικής γύρω από τους εξοπλισμούς. Γιατί οι εξοπλισμοί γίνονται κατά τέτοιο τρόπο που δεν μπορούν να συμπορευτούν με τη λειτουργία των υπολοίπων λογαριασμών, όπως είναι π.χ. κάποια ασφαλιστικά ταμεία.
      Σε τελευταία ανάλυση και οι ειδικοί λογαριασμοί των ασφαλιστικών ταμείων εντάσσονται στους εθνικούς λογαριασμούς. 
      Πού, λοιπόν, είναι το πρόβλημα; Επειδή τροφοδοτούνται και υπηρετούν με συγκεκριμένο σκοπό αυτοί οι ειδικοί λογαριασμοί, αυτό σημαίνει αδιαφάνεια; Όχι, βέβαια. 
      Έγιναν πολλές προσπάθειες να συκοφαντηθεί το άρθρο 37. Εγώ δεν είμαι από εκείνους που θα αναγνωρίσουν την τελειότητα αυτής της νομοθετικής ρύθμισης. Και νομίζω ότι κανείς σ’ αυτή την Αίθουσα δεν θα το ισχυριστεί αυτό. Όμως, οι νομοθετικές πρωτοβουλίες γίνονται για να βελτιώσουν το προηγούμενο νομοθετικό καθεστώς. «Ιδού πεδίον δόξης λαμπρόν» να κατατεθούν συγκεκριμένες προτάσεις για να βελτιώσουν το νομοθετικό πλαίσιο που θα υπηρετεί καλύτερα τη δημοκρατία, τη διαφάνεια και ταυτόχρονα θα διασφαλίζει το κοινωνικό συμφέρον. Δεν ακούστηκαν τέτοιες κουβέντες απόψε εδώ. Αντίθετα, καταστροφολογία, μηδενισμός, υπεκφυγές, θεατρικές παραστάσεις για ανύπαρκτα γεγονότα. Πού πάμε, όμως;
      Κυρία Πρόεδρε, πήρα το λόγο, γιατί στο συγκεκριμένο νομοσχέδιο έχω καταθέσει τρεις τροπολογίες. Θα ήθελα να πω δυο κουβέντες γι’ αυτές τις τροπολογίες.
      Η τροπολογία με γενικό αριθμό 120 και ειδικό 14, αφορά αυτούς που δεν συμπεριλήφθηκαν στη ρύθμιση, οι εν αποστρατεία ευρισκόμενοι συνταγματάρχες ταχυδρομικού και στρατιωτικοί γραμματείς διερμηνείς του Στρατού Ξηράς, κάτοχοι πτυχίου Ανωτάτου Εκπαιδευτικού Ιδρύματος, που είναι τέσσερις-πέντε όλοι αυτοί. Θα παρακαλέσω πολύ, η Κυβέρνηση να το δει με μεγάλο ενδιαφέρον, γιατί αυτοί οι τέσσερις-πέντε αξιωματικοί παίρνουν τις οικονομικές προαγωγές και δεν δημιουργούν δημοσιονομικό βάρος στην Κυβέρνηση. Θα ήθελα να παρακαλέσω, ειδικά αυτή η τροπολογία να γίνει δεκτή, γιατί η άρση της παραπάνω αδικίας αποτελεί κυρίως θέμα ηθικής τάξεως γι’ αυτούς τους ανθρώπους και υπηρετεί την αρχή της δικαιοσύνης και της ισότητας.
      Η τροπολογία με γενικό αριθμό 121 και ειδικό 15 αφορά μισθολογικές προαγωγές στρατιωτικών που δεν συμπεριλήφθηκαν. Οι συνταγματάρχες που προέρχονται από την Ανωτέρα Σχολή Μονίμων Υπαξιωματικών, εφόσον εισέρχονται σ’ αυτή με πανελλήνιες εξετάσεις και πληρούν τις προϋποθέσεις που ισχύουν και για τους άλλους αξιωματικούς, να ενσωματωθούν στην ίδια κατηγορία, γιατί ακριβώς αυτό είναι ένα διαχρονικό αίτημα και δίκαια δημιουργεί στεναχώρια και αίσθημα αδικίας στους ανθρώπους που στερούνται αυτής της εξομοίωσης με ομοιόβαθμους συναδέλφους τους.
      Η τροπολογία με γενικό αριθμό 122 και ειδικό 16 αφορά πάλι μια κατάφορη αδικία σε βάρος συνταγματαρχών και αντισυνταγματαρχών της Σ.Μ.Υ. και εξ εθελοντών σε σχέση με τους ομοιόβαθμους άλλων στρατιωτικών σχολών, οι οποίοι με λιγότερα χρόνια υπηρεσίας, απολαμβάνουν μεγαλύτερης σύνταξης, καθώς αποστρατεύονται με μεγαλύτερο μισθολογικό βαθμό. Συγκεκριμένα, συνταγματάρχης της Σ.Μ.Υ. και εξ εθελοντών με τριάντα πέντε χρόνια υπηρεσίας λαμβάνει μισθό και σύνταξη συνταγματάρχη συν 2/3 της διαφοράς του βασικού μισθού του ταξιάρχου, όταν συνταγματάρχης της Στρατιωτικής Σχολής Ευελπίδων με είκοσι οκτώ χρόνια υπηρεσία λαμβάνει μισθό υποστρατήγου και σύνταξη αντιστράτηγου.
      Οι τρεις αυτές τροπολογίες είναι δίκαιες και λογικές και θα παρακαλούσα την Κυβέρνηση να τις δει με ιδιαίτερη ευαισθησία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Ρεγκούζα.
      Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, κυρίες και κύριοι συνάδελφοι, το πρωί, ερχόμενος στη Βουλή, είδα τον κ. Καρχιμάκη και τον Πρόεδρο του ΛΑ.Ο.Σ. τον κ. Καρατζαφέρη να συζητούν με μυστικότητα και αναρωτήθηκα: Τι να λένε τόσο σοβαρά; Βλέποντας και παρακολουθώντας πριν λίγη ώρα τόσο τον Πρόεδρο του ΛΑ.Ο.Σ. τον κ. Καρατζαφέρη, όσο και τον κ. Καρχιμάκη, κατανόησα. Αυτό το οποίο είδαμε σήμερα είναι, πραγματικά, μια προσπάθεια εντυπωσιασμού από πλευράς του Προέδρου του ΛΑ.Ο.Σ. και μάλιστα με θεατρικό στυλ κατάθεσης εγγράφων, ανυπόστατων στοιχείων.
      Δόθηκαν ήδη απαντήσεις από τον Υπουργό για τα θέματα αυτά και νομίζω ότι μένει πλέον στους πολίτες που μας παρακολουθούν να βγάλουν τα συμπεράσματά τους. Συμπεράσματα για έναν άκρατο λαϊκισμό από την πλευρά του ΛΑ.Ο.Σ.  σε μια προσπάθεια αφενός μεν να πλήξει την Κυβέρνηση, αφετέρου να κερδίσει όσες περισσότερες ψήφους μπορεί.
      Από κει και πέρα, άκουσα, με μεγάλη προσοχή μάλιστα και τον κ. Καρχιμάκη στον αγώνα του, προσπαθώντας να τεκμηριώσει, κάτι να πει για σκάνδαλα, για οσμές σκανδάλων. Επειδή όμως δεν υπάρχει τίποτε απολύτως να καταγγείλετε, κύριε Καρχιμάκη, δεν μπορείτε να πείτε τίποτα περισσότερο και σταθήκατε σε παρανυχίδες και σε σχολιασμούς. 
      Κυρίες και κύριοι συνάδελφοι, το νομοσχέδιο αυτό δίνει λύσεις σε μια σειρά προβλημάτων που υπήρχαν μέχρι σήμερα. Προτάσεις πάνω σε αυτά δεν έχετε να καταθέσετε και φυσικά, προσπαθείτε με κάθε τρόπο να διασύρετε τη διαδικασία και να πείτε ότι ε, δεν είναι και ένα νομοσχέδιο τόσο σημαντικό. Το νομοσχέδιο είναι πολύ σημαντικό και τα θέματα που ρυθμίζει πάρα πολύ σημαντικά, ιδιαίτερα γι’ αυτούς τους πολίτες, στους οποίους έχουν ουσιαστικά εφαρμογή οι διατάξεις αυτού του νομοσχεδίου.
      Κύριε Υπουργέ, είμαστε στην τρίτη μέρα συνεδρίασης για το συγκεκριμένο νομοσχέδιο και θα ήθελα να επανέλθω για άλλη μια φορά σε συγκεκριμένα θέματα, τα οποία έχω θέσει από την πρώτη στιγμή. 
      Το πρώτο αφορά την τροπολογία την οποία κατέθεσα και εγώ, αλλά και άλλοι συνάδελφοι στη Βουλή για το συγκεκριμένο νομοσχέδιο και αφορά την αύξηση του ορίου ηλικίας παραμονής των ΕΦ.Υ.Ε.Σ. στο Σώμα. Δεν νομίζω ότι χρειάζεται να επιχειρηματολογήσω περαιτέρω. Έχουν ήδη γίνει και οι έλεγχοι από πλευράς σας και πιστεύω ότι θα πρέπει να γίνει αποδεκτή η συγκεκριμένη τροπολογία. Αυτό που θέλω να τονίσω είναι ότι το θέμα του ορίου ηλικίας είτε σαράντα τρία είναι, είτε σαράντα πέντε, εμένα με βρίσκει σύμφωνο. Θέλω να τονίσω ιδιαίτερα ότι αυτό θα δώσει πραγματικά λύση σε’ ένα πρόβλημα, το οποίο υπάρχει σήμερα.
      Το δεύτερο θέμα αφορά τους τρίτεκνους, τις ευεργετικές διατάξεις και τα μπόνους, τα οποία πρέπει να πάρουν οι τρίτεκνοι σε σχέση με την κατάταξή τους στο Σώμα των ΕΠ.ΟΠ., των Επαγγελματιών Οπλιτών. Ήδη έχετε ρυθμίσει -και είναι προς τιμήν του Υπουργείου- σειρά θεμάτων τα οποία αφορούν τους τρίτεκνους. Απομένει αυτό και θέλω να σας παρακαλέσω να ληφθεί η μέριμνα από πλευράς σας, ούτως ώστε και σ’ αυτό το θέμα οι τρίτεκνοι να απολαύσουν τις ευεργετικές διατάξεις.
      Το τρίτο θέμα αφορά τη δυνατότητα των τραυματιών πολέμου να έχουν τη δυνατότητα να μπορούν να εξεταστούν για τρίτη φορά. Σύμφωνα με το νόμο σήμερα η δυνατότητα αυτή δίνεται σε αυτόν ο οποίος έχει καταστεί ανάπηρος, έχει πρόβλημα να εξετάζεται δύο φορές. Όμως, υπάρχουν προβλήματα, υπάρχουν περιπτώσεις –ίσως δεν είναι πολλές- ανθρώπων αναπήρων πολέμου όπου το πρόβλημα το οποίο έχουν, έχει αναπτυχθεί. Θα πρέπει να δοθεί η δυνατότητα να μπορούν να εξεταστούν και να περάσουν από τις αρμόδιες επιτροπές και για τρίτη φορά. 
      Κύριε Υπουργέ, ακούσαμε να γίνεται αναφορά στις προμήθειες. Οι προμήθειες σήμερα με το συγκεκριμένο νομοσχέδιο έχουν ως κριτήριο τη συμφερότερη προσφορά, μια προσφορά η οποία έχει στόχο ακόμη και συναρτάται με την υψηλότερη εγχώρια βιομηχανική συμμετοχή, με τη μεγαλύτερη οικονομική αξία ανάθεσης έργου στην εγχώρια βιομηχανία, τα αντισταθμιστικά ωφελήματα, το χρονοδιάγραμμα πληρωμών καθώς επίσης και το κόστος κύκλου ζωής. 
      Στοιχεία καθοριστικά για να προχωρήσει μία διαδικασία προμήθειας και όχι μέσα από διαδικασίες μαθηματικών τύπων, οι οποίες έδιναν πολλές φορές τη δυνατότητα να γίνονται παρανομίες. Και αυτό που θέλω να επισημάνω είναι ότι σήμερα κανείς δεν μπορεί να μιλήσει για την Κυβέρνηση και για την ηγεσία του Υπουργείου Εθνικής Άμυνας, ιδιαίτερα όταν κατά το παρελθόν είχαμε τη Γενική Διεύθυνση Εξοπλισμών, η οποία πραγματικά έζεχνε. Όχι οσμές σκανδάλων υπήρχαν, αλλά φθάσατε στο σημείο, ακόμα και τον επικεφαλής της συγκεκριμένης Γενικής Διεύθυνσης  Εξοπλισμών να μην τον συμπεριλάβετε στο ψηφοδέλτιά σας
-και μιλάω για τον κ. Σμπώκο- διότι υπήρχαν καταγγελίες. Τα είπαμε σε αυτήν την Αίθουσα, μιλήσαμε και για τους patriot, μιλήσαμε και για τα TOR M1, μιλήσαμε και για άλλες προμήθειες, οι οποίες πραγματικά δεν τιμούν την παράταξη του ΠΑ.ΣΟ.Κ..
      Κύριε Υπουργέ, τις συγκεκριμένες τρεις προτάσεις που έχουμε καταθέσει, ζητώ να τις συμπεριλάβετε και να δώσετε λύση, γιατί πραγματικά θα λυθούν σοβαρότατα προβλήματα.
      Σας ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε τον κ. Τζαμτζή.
      Ο κ. Καρχιμάκης έχει το λόγο.
      ΜΙΧΑΛΗΣ ΚΑΡΧΙΜΑΚΗΣ:  Μου κάνει εντύπωση ότι ο συνάδελφος δείχνει να μας παρακολουθεί με ποιον μιλάμε, με ποιον συζητάμε. Πραγματικά είναι πρωτόγνωρο εδώ να τίθεται σε κρίση η όποια μας επικοινωνία με τον όποιο συνάδελφο, εκτός αν σας έχει μείνει κουσούρι από τις υποκλοπές! Δυστυχώς λυπάμαι για αυτή σας τη συμπεριφορά. Είναι ανεπίτρεπτο να συμπεριφέρεστε με αυτόν τον τρόπο. Καταθέσαμε εδώ και επιχειρήματα και προτάσεις και τις αντιρρήσεις μας. Σας παρακαλώ, λοιπόν, να προσέχετε τις εκφράσεις σας.
      ΙΟΡΔΑΝΗΣ  ΤΖΑΜΤΖΗΣ:  Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου):  Ως τι ζητάτε το λόγο, κύριε συνάδελφε;
      ΙΟΡΔΑΝΗΣ  ΤΖΑΜΤΖΗΣ: Επί προσωπικού, κυρία Πρόεδρε. Αναφέρθηκε σε μένα ο κύριος συνάδελφος.
      ΠΡΟΕΔΡΕΥΟΥΣΑ (Έλσα Παπαδημητρίου):  Να ακούσω πού έγκειται το προσωπικό σας θέμα.
      ΙΟΡΔΑΝΗΣ  ΤΖΑΜΤΖΗΣ:  Ο κύριος αναφέρθηκε στο ότι  εγώ μίλησα για κάτι που είδα το πρωί, τη συνάντησή του με τον κ. Καρατζαφέρη, όπου συζητούσαν με μεγάλη μυστικότητα. Αυτό το οποίο θέλω –γιατί αυτό δεν είναι η ουσία βεβαίως- …
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό δεν είναι ούτε η ουσία, ούτε προσωπικό…
      ΙΟΡΔΑΝΗΣ  ΤΖΑΜΤΖΗΣ:  Παρακαλώ, κυρία Πρόεδρε, μία κουβέντα.
      ΠΡΟΕΔΡΕΥΟΥΣΑ (Έλσα Παπαδημητρίου):  Όχι, κύριε Τζαμτζή, σεβαστείτε τη διαδικασία.
      ΙΟΡΔΑΝΗΣ  ΤΖΑΜΤΖΗΣ:  Δεν δικαιούνται να ομιλούν αυτοί που έχουν στο κόμμα τους γραφείο τεκμηρίωσης σκανδάλων και παρακολούθησης των πολιτικών.
      ΠΡΟΕΔΡΕΥΟΥΣΑ (Έλσα Παπαδημητρίου):  Η κ. Τζάκρη έχει το λόγο.
      ΘΕΟΔΩΡΑ  ΤΖΑΚΡΗ:   Κυρίες και κύριοι συνάδελφοι, στην παρούσα συνεδρίαση καλούμαστε να συζητήσουμε και να ψηφίσουμε ένα νομοσχέδιο «σκούπα» για διάφορα  θέματα αρμοδιότητας του Υπουργείου Εθνικής Άμυνας, από το καθεστώς αδειοδότησης και λειτουργίας των περιπτέρων, μέχρι τη συμφερότερη  προσφορά για την προμήθεια αμυντικού υλικού. Με λίγα λόγια συζητάμε για περίπτερα, κύριοι της Κυβέρνησης, και εσείς φέρνετε τις «κάτω από το χαλί»  προμήθειες των Ενόπλων Δυνάμεων.
      Ήταν μόλις πριν από δύο χρόνια, όταν φέρατε στη Βουλή νέο νομοσχέδιο για τις προμήθειες. Τότε, λοιπόν, αξίωνε η κυβέρνησή σας ότι έχει δημιουργήσει ένα νόμο με διάρκεια, ένα νόμο πρότυπο που θα διασφαλίζει την πλήρη διαφάνεια στους διεθνείς διαγωνισμούς και θα στηρίζει την εγχώρια αμυντική  βιομηχανία. Μετά από δύο χρόνια, λοιπόν, αυτός ο νόμος «ξεφουσκώνει» και φέρνετε σαν αντιστάθμισμα δεκάδες τροποποιούμενα άρθρα και μία νέα ουσιαστικά προσέγγιση για τις προμήθειες αμυντικού εξοπλισμού. Την αποτυχία του ν. 3433/2006 περί προμηθειών αλλά και της αμυντικής πολιτικής σας, αποδεικνύει περίτρανα το γεγονός ότι η Ελληνική Αμυντική Βιομηχανία βρίσκεται σήμερα υπό καθεστώς κατάρρευσης, με καμμία παραγγελία σε εξέλιξη και τους εργαζομένους σε τρομερή ανασφάλεια.
      Με ερωτήσεις μας προς το ΥΠ.ΕΘ.Α., τόσο εγώ, όσο και συνάδελφοί μου του ΠΑ.ΣΟ.Κ., έχουμε εκθέσει τον κίνδυνο «λουκέτου» στην ΕΛ.Β.Ο. Α.Ε. στη Θεσσαλονίκη, λόγω της απουσίας νέων κατασκευαστικών προγραμμάτων από το κράτος. Η χώρα μας, δε στα πλαίσια του ΝΑΤΟ, σημειώνει από τα χαμηλότερα ρεκόρ εγχώριας πολεμικής παραγωγής. Πώς εξηγείται, κύριε Υπουργέ, η τόσο μεγάλη βιασύνη και αγωνία σας να αλλάξετε πάλι το καθεστώς των προμηθειών;
      Γιατί αρνείστε τόσο επίμονα να φέρετε ένα νέο νομοσχέδιο στη Βουλή, όταν αυτό αποτελεί κοινό αίτημα της Αντιπολίτευσης; 
      Περαιτέρω με το παρόν σχέδιο νόμου χορηγούνται άδειες εκμεταλλεύσεως περιπτέρων σε νέες κατηγορίες όπως στα άτομα με αναπηρία, στους πολύτεκνους και κατά προτεραιότητα στους πολεμιστές της Κύπρου. Η προστασία των ευπαθών κοινωνικών ομάδων, των πολύτεκνων και των Α.Μ.Ε.Α. και η προσφορά στους αγωνιστές της Κύπρου ως ένδειξη τιμής από την Πολιτεία, είναι βασικό καθήκον του κράτους. Θα χειροκροτούσαμε την προσπάθεια αυτή αν επρόκειτο πράγματι για μία ουσιαστική και ολοκληρωμένη αρωγή στις ομάδες αυτές.
      Αλλά κύριοι της Κυβέρνησης, εσείς εμπαίζετε με τραγικό τρόπο αυτούς τους ανθρώπους και αυτό είναι χειρότερο από την απραξία και την αδιαφορία που συνήθως δείχνετε προς αυτούς.
      Συγκεκριμένα αναφέρω ότι στη Νομαρχία Αθηνών, την πιο πολυπληθή νομαρχία στην επικράτεια, οι νέες άδειες περιπτέρων που θα δοθούν στις νέες κατηγορίες απαριθμούνται σε εκατόν εξήντα τρεις, ενώ οι δικαιούχοι που θα διεκδικήσουν τις νέες άδειες ανέρχονται σε εκατοντάδες χιλιάδες. Σε πανελλαδικό δε επίπεδο ο αριθμός των περιπτέρων που θα δοθεί στα άτομα με ειδικές ανάγκες, τους πολύτεκνους και τους αγωνιστές της Κύπρου δεν ξεπερνά τα χίλια εκατόν ενενήντα δύο. Τάξατε προεκλογικά στα άτομα με αναπηρίες και στους τρίτεκνους ότι θα τους δίνατε άδεια για περίπτερα και τώρα επιχειρείτε να εφαρμόσετε αυτά που τους τάξατε. Αλλά τους δίνετε «ψίχουλα», εξαπατώντας για μία ακόμα φορά τον ελληνικό λαό. Έχετε αναλογιστεί, τι μεγάλη κοινωνική αναστάτωση δημιουργείται από τη μάχη που θα δοθεί για μία νέα άδεια περιπτέρου; 
      Παραλείψατε να μας πείτε, κύριοι της Κυβέρνησης, πώς θα διασφαλίσετε τη δίκαιη και διαφανή κατανομή των λιγοστών αδειών σε εκατοντάδες χιλιάδες δικαιούχους. Μήπως και στην περίπτωση αυτή θα δοθούν οι άδειες στους πιο εκλεκτούς από το σύνολο των ψηφοφόρων σας; Εμπαίζετε με αυταρχικό τρόπο τους πολύτεκνους και τα άτομα με αναπηρίες και αυτό το ονομάζετε «το κοινωνικό πρόσωπο της Κυβέρνησης». Με τη συνήθη τακτική σας αφήσατε τον καθορισμό των κριτηρίων για χορήγηση των αδειών έξω από αυτό το νομοσχέδιο, χωρίς να έχουμε τη δυνατότητα του κοινοβουλευτικού ελέγχου και εντάξατε αυτήν τη διαδικασία στα πλαίσια έκδοσης κοινής υπουργικής απόφασης από το Υπουργείο Οικονομίας και Οικονομικών και από το Υπουργείο Εθνικής Άμυνας. 
      Αναφορικά με τις μισθώσεις περιπτέρων και κυλικείων, σύμφωνα με το άρθρο 6, για να αντιμετωπιστούν μονοπωλιακά φαινόμενα, περιορίζεται πλέον το δικαίωμα μίσθωσης μόνο σε φυσικά πρόσωπα και μόνο για μία άδεια, αποκλείοντας έτσι τις εταιρείες. Ενώ αυτή η διάταξη κινείται προς την ορθή κατεύθυνση για την καταπολέμηση φαινομένων αισχροκέρδειας εκ μέρους των μισθωτών, ωστόσο θα πρέπει να παραμείνει ενεργή η δυνατότητα για σύσταση προσωπικής εταιρείας που θα μισθώνει μόνο μία άδεια περιπτέρου ή κυλικείου διότι πρέπει να βοηθήσουμε και να προστατεύσουμε και τα εισοδήματα αυτών των επαγγελματιών που βρίσκονται σε μειονεκτικότερη θέση από τους ιδιοκτήτες και να διασφαλίσουμε νομικά τις οικογενειακές μικροεπιχειρήσεις που προχωρούν στις εν λόγω μισθώσεις. 
      Επομένως προς την κατεύθυνση αυτή ορθώς επιμηκύνεται κατά ένα έτος ο χρόνος διάρκειας της σύμβασης μίσθωσης του περιπτέρου από πέντε σε έξι χρόνια, αν και θα μπορούσε αυτή η σύμβαση να παραταθεί για ακόμα μεγαλύτερο χρονικό διάστημα. 
      Αναφορικά με το άρθρο 6, θα πρέπει να προστεθεί παράγραφος που θα απαγορεύει σε τρίτους πλην των αναπήρων και των θυμάτων πολέμου να λειτουργούν κυλικεία ή μηχανήματα αυτόματης πώλησης στα κτήρια και στον αύλιο χώρο των υπηρεσιών που λειτουργούν τα εν λόγω κυλικεία, σύμφωνα με την τροπολογία που κατέθεσε το ΠΑ.ΣΟ.Κ..
      Στο πέμπτο κεφάλαιο και στο άρθρο 35, ορίζεται η πρόσληψη δεκαπέντε χιλιάδων νέων ΕΠ.Ο.Π. στα πλαίσια της δραστικής μείωσης των στρατεύσιμων και τις νέες απαιτήσεις που δημιουργούνται για χειρισμό προηγμένης τεχνολογίας οπλικών συστημάτων. Επίσης αναφέρεται ότι υπάρχει πρόβλημα απομείωσης από παραιτήσεις και απολύσεις για διάφορους λόγους.
      Κύριοι της Κυβέρνησης, πόσες φορές με επερωτήσεις του το ΠΑ.ΣΟ.Κ. δεν απέδειξε με στοιχεία τις φαύλες προσλήψεις των ΕΠ.Ο.Π., όπου το 30%-40% των δυόμισι χιλιάδων που προσλάβατε με προηγούμενους διαγωνισμούς, μπήκε ουσιαστικά «από το παράθυρο» με τη διαδικασία της συνέντευξης. Μία διαδικασία της οποίας τα πνευματικά δικαιώματα ανήκουν εξ’ ολοκλήρου σε σας, βάσει της οποίας οι άριστοι έρχονται τελευταίοι ενώ οι τελευταίοι γίνονται πρώτοι. 
      Έχει πολύ μεγάλο ενδιαφέρον να μας αναφέρετε τους λόγους για τους οποίους παραιτούνται ή απολύονται οι ΕΠ.Ο.Π.. Ο έντυπος τύπος αποκάλυψε όλη την αλήθεια, ότι εξωθείτε τους ΕΠ.Ο.Π. του 2001, του 2002 και του 2003 να παραιτηθούν από τις Ένοπλες Δυνάμεις. 
      Μας ζητάτε, λοιπόν, σήμερα να ψηφίσουμε ένα νομοσχέδιο που προωθεί πέραν των άλλων την πρόσληψη δεκαπέντε χιλιάδων νέων ΕΠ.Ο.Π. χωρίς να μας εξηγείτε πώς θα τους αξιοποιήσετε ειδικότερα και ποιες συγκεκριμένες ανάγκες των Ενόπλων Δυνάμεων θα κληθούν να ικανοποιήσουν 
      Σε ποιο αμυντικό σχέδιο της χώρας, κύριοι της Κυβέρνησης, εντάσσετε την πρόσληψη δεκαπέντε χιλιάδων νέων επαγγελματιών οπλιτών και σε ποιο σχέδιο αναδιάρθρωσης των Ενόπλων Δυνάμεων;
      Κυρίες και κύριοι συνάδελφοι, ο κ. Καραμανλής είπε στο πρόσφατο συνέδριο για την καταπολέμηση της διαφθοράς «Θα καταργήσω τους ειδικούς λογαριασμούς», συνεχίζοντας να κραδαίνει τη ρομφαία της διαφάνειας, ακόμα και μετά τη σωρεία των σκανδάλων που έχουν αποκαλυφθεί στις μέρες μας. Και έρχεστε με το παρόν νομοσχέδιο στα άρθρα 28-32 και μετατρέπετε σε τέσσερις νέους ειδικούς λογαριασμούς τα Ταμεία Αλληλοβοηθείας του Στρατού, του Ναυτικού και της Αεροπορίας, καθώς και το Ταμείο Προνοίας του Ναυτικού αντίστοιχα. Αυτά περί αξιοπιστίας των όσων λέτε.
      Κρίνετε απαραίτητο να μας αιτιολογήσετε, κύριοι της Κυβέρνησης, ποιο σκοπό εξυπηρετεί η κατάργηση ενός νομικού προσώπου δημοσίου δικαίου για να λειτουργήσει ως ειδικός λογαριασμός; 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Εσείς το καταργήσατε.
      ΘΕΟΔΩΡΑ ΤΖΑΚΡΗ: Αναφορικά τώρα με το άρθρο 15 που ορίζει την ενίσχυση του θεσμού των Εφέδρων Υψηλής Ετοιμότητας, των λεγόμενων ΕΦ.Υ.Ε.Σ., κρίνω επιβεβλημένο να αναφερθώ στα εξής, τα οποία έχω εκθέσει και με ερώτησή μου στο Υπουργείο Εθνικής Άμυνας: Όπως είναι γνωστό, οι ΕΦ.Υ.Ε.Σ. εντάσσονται στο στρατό εθελοντικά, υπογράφοντας τριετή σύμβαση. Μετά τη λήξη της τριετούς αυτής συμβάσεως, δύναται να την ανανεώσουν, μέχρι της συμπληρώσεως του ορίου των τριάντα πέντε ετών, εάν πρόκειται για οπλίτες και των 40 ετών, εάν πρόκειται για αξιωματικούς. 
      Για να γίνει σαφές πώς λειτουργεί το κομματικό μαγαζί της Κυβέρνησης, σας αναφέρω ότι πολλούς ΕΦ.Υ.Ε.Σ. δεκαπέντε μήνες μετά την πρόσληψή τους, και ενώ όλο αυτό το διάστημα τους διαβεβαίωναν, όπως ισχυρίζονται οι ίδιοι, ότι θα αυξηθούν τα όρια ηλικίας, έρχεται τώρα η Κυβέρνηση και τους απολύει, αφήνοντας, όμως, πολλούς κυβερνητικούς Βουλευτές, σύμφωνα με αναφορές και καταγγελίες των ιδίων των ΕΦ.Υ.Ε.Σ., να διαρρέουν υποσχέσεις για μελλοντική αύξηση του ορίου ηλικίας, κρατώντας τους ουσιαστικά ομήρους για τις επόμενες εκλογές. 
      Δεν είναι σοβαρά αυτά τα πράγματα. Εάν θέλατε πραγματικά να ενισχύσετε το θεσμό των ΕΦ.Υ.Ε.Σ., ούτως ώστε να μπορούν να προσφέρουν ουσιαστικά στην εθνική άμυνα και όχι να τους χρησιμοποιείτε ως δεξαμενή ψήφων, θα αξιολογούσατε θετικά την πρόταση για αύξηση του ορίου ηλικίας, δεδομένου του μεγάλου πρόσθετου κόστους εκπαίδευσης νέων ΕΦ.Υ.Ε.Σ. σε διαρκή βάση.
      Ενώ, λοιπόν, άτομα τριάντα πέντε ετών και σαράντα ετών έχουν εκπαιδευτεί και έχουν δημιουργήσει πολύτιμο απόθεμα ανθρωπίνου κεφαλαίου για τη χώρα, για το στράτευμα, έρχεστε και τους απολύετε, γιατί θεωρείτε ότι είναι μεγάλοι ηλικιακά και προσλαμβάνετε άλλους, που πρέπει να τους εκπαιδεύσετε ξανά και να επιβαρυνθεί το κράτος επιπλέον, μόνο και μόνο για να ικανοποιήσετε όσο περισσότερους ψηφοφόρους σας μπορείτε.
      Πρέπει, λοιπόν, κύριοι της Κυβέρνησης, να δείξετε ευαισθησία και υπευθυνότητα σε αυτούς τους ανθρώπους και να αυξήσετε και το χρόνο που καλούνται να υπηρετήσουν υπό των όπλων από τέσσερις μήνες τουλάχιστον σε έξι μήνες, ώστε να μπορούν κάποιοι από αυτούς να μπουν στο Ταμείο Ανεργίας.
      Επίσης ενώ οι ΕΦ.Υ.Ε.Σ. συνεισφέρουν μέσω κρατήσεων υπέρ του Μετοχικού Ταμείου Στρατού, δεν παίρνουν ως αντιστάθμισμα τις απολαβές που δικαιούνται. Αυτό είναι μία αδικία που πρέπει άμεσα να αποκατασταθεί.
      Κυρίες και κύριοι συνάδελφοι, επειδή η άμυνα της χώρας, ένας τομέας εθνικής στρατηγικής σημασίας, δεν μπορεί να αποτελεί μέσο επαγγελματικής αποκατάστασης των «εκλεκτών» της Κυβέρνησης και επειδή η αμυντική θωράκιση της χώρας απαιτεί ολοκληρωμένο και σοβαρό πρόγραμμα, καταψηφίζω επί της αρχής και επί του συνόλου το νομοσχέδιο αυτό.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΟΥΣΑ (Έλσα Παπαδημητρίου): Ευχαριστώ, κυρία Τζάκρη.
      Το λόγο έχει ο κ. Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κυρία Πρόεδρε.
      Κύριε Υπουργέ, φοβάμαι ότι απόψε χάσατε μία μεγάλη πολιτική ευκαιρία να συνδέσετε το όνομά σας μ’ ένα σοβαρό εκσυγχρονισμό και εξορθολογισμό της διαδικασίας προμηθειών στον τομέα των αμυντικών εξοπλισμών. Και χάσατε αυτήν την ευκαιρία και για πολιτικούς και για συμβολικούς λόγους, φέρνοντας στο πλαίσιο ενός πολυνομοσχεδίου ένα κρίσιμο ζήτημα που συνδέεται όχι απλά και μόνο με την αποτελεσματικότητα της αμυντικής θωράκισης της χώρας, αλλά και με τη διαφάνεια, τη χρηστή διοίκηση και πάνω απ’ όλα με την υπεράσπιση των εθνικών πόρων, των χρημάτων του Έλληνα φορολογούμενου.
      Είναι, κύριε Υπουργέ, ακατανόητη η σπουδή να ενσωματωθεί με τη μορφή μίας τροπολογίας σε ένα πολυνομοσχέδιο, το οποίο κατά την προσωπική μου άποψη περιέχει και θετικά σημεία, ένα κρίσιμο ζήτημα που δεν συνδέεται απλά και μόνο με τους αμυντικούς εξοπλισμούς. Συνδέεται, επίσης, με την οικονομική και κοινωνική ανάπτυξη της χώρας μέσα από την υπεράσπιση του εθνικού και δημόσιου χαρακτήρα της Ελληνικής Αμυντικής Βιομηχανίας. 
      Και συνδέεται επίσης μ’ ένα κρίσιμο μέγεθος, το οποίο, κυρίες και κύριοι συνάδελφοι, φοβάμαι ότι δεν συζητήθηκε, αλλά θα πρέπει να το επισημάνω: το πόσο με άλλα λόγια βαρύνουν στην εξωτερική μας πολιτική και στην υπεράσπιση των εθνικών συμφερόντων και των εθνικών θέσεων της χώρας οι αμυντικοί εξοπλισμοί.
      Και εδώ πρέπει να είμαστε όλοι ειλικρινείς. Μια χώρα όπως η Ελλάδα, που δαπανά πάνω από το 5% του Ακαθάριστου Εγχώριου Προϊόντος στους αμυντικούς εξοπλισμούς, δυστυχώς εδώ και τριάντα χρόνια δεν μπορεί να επηρεάσει την εξωτερική πολιτική και τις θέσεις των ευρωπαϊκών χωρών, αλλά και των Ηνωμένων Πολιτειών, σε θέματα που καίνε την Ελλάδα.
      Κύριε Υπουργέ, το 2004, το Νοέμβριο του 2004 ο προκάτοχός σας και η Κυβέρνηση του κ. Καραμανλή έσπευσε δι’ απευθείας ανάθεσης να παραλάβει F-16 από τις Ηνωμένες Πολιτείες. Δύο βδομάδες μετά από την παραγγελία η Κυβέρνηση των Ηνωμένων Πολιτειών, η κυβέρνηση του κ. Μπους αναγνώρισε με το συνταγματικό όνομα την Πρώην Γιουγκοσλαβική Δημοκρατία της Μακεδονίας.
      Έχει συμβεί και άλλες φορές, γιατί πρέπει να είμαστε ειλικρινείς, όταν συζητάμε για τα θέματα των αμυντικών εξοπλισμών και της εξωτερικής πολιτικής. Η Ελλάδα με αυτές τις τεράστιες αμυντικές δαπάνες δυστυχώς δεν μπορεί να επηρεάσει στα θέματα εξωτερικής πολιτικής τις ευρωπαϊκές χώρες, τη Ρωσία, τις Ηνωμένες Πολιτείες. Και είναι ένα κρίσιμο πολιτικό ζήτημα, το οποίο πρέπει να μας απασχολήσει όλους, βεβαίως σήμερα την Κυβέρνηση αλλά και τις πολιτικές δυνάμεις της χώρας.
      Ο κύριος Υπουργός αναφέρθηκε και στην επιτροπή, την οποία παρακολούθησα, στην ανάγκη εκσυγχρονισμού και συμβατότητας της προσέγγισής του για τη νέα διαδικασία προμηθειών με το Ευρωπαϊκό Δίκαιο. Μάλιστα μιλήσατε, κύριε Υπουργέ, για μια ευρωπαϊκή οδηγία, η οποία θα έρθει, αν θυμάμαι καλά, όπως είπατε, σε δυο-τρεις μήνες.
      Είχα την τιμή να είμαι μέλος, ως Ευρωβουλευτής, της Επιτροπής Άμυνας και Ασφάλειας του Ευρωπαϊκού Κοινοβουλίου. Και έψαξα πολύ για να βρω ποια είναι αυτή η οδηγία. Ομολογώ ότι δεν την βρήκα, μια οδηγία που ετοιμάζεται σήμερα στο Συμβούλιο Υπουργών.
      Εκτός αν, κύριε Υπουργέ, εννοείτε τον Κώδικα Συμπεριφοράς που συζητήθηκε στο πλαίσιο του European Defense Agency. Αλλά σε αυτήν την περίπτωση θα ήθελα να μου επιτρέψτε να σας διορθώσω. Αυτό το κείμενο του Κώδικα Συμπεριφοράς δεν έχει δεσμευτικό χαρακτήρα.
      Και θα μου επιτρέψτε να πω ότι βιαστήκατε πάρα πολύ να δεχτείτε ως δεσμευτικό το χαρακτήρα αυτού του Κώδικα Συμπεριφοράς για τη διαδικασία προμηθειών στο χώρο των αμυντικών δαπανών, όταν οι ευρωπαϊκές χώρες-παραγωγοί αμυντικού εξοπλισμού, η Γαλλία, η Γερμανία, η Μεγάλη Βρετανία, η Ιταλία, η Ισπανία, παραμένουν σταθερά στον εθελοντικό χαρακτήρα αυτού του Κώδικα Συμπεριφοράς για τις προμήθειες.
      Γιατί το λέω αυτό; Όχι ότι δεν πρέπει να εμπνευστούμε από το περιεχόμενο του Κώδικα Συμπεριφοράς. Είναι ένας Κώδικας πολύ σημαντικός και εγώ προσωπικά θα υποστήριζα να γίνει δεσμευτικός και για την Ελλάδα και για τις ευρωπαϊκές χώρες. Αλλά όσο οι ευρωπαϊκές χώρες, θέλοντας να υπερασπιστούν τις εθνικές τους βιομηχανίες παραγωγής αμυντικών εξοπλισμών, παραμένουν στον εθελοντικό χαρακτήρα αυτού του Κώδικα Συμπεριφοράς, δεν έχουμε κανένα συμφέρον να επισπεύσουμε προς αυτήν την κατεύθυνση.
      Το λέω αυτό, κύριε Υπουργέ, γιατί θα σας δεθούν τα χέρια, πέρα από το έλλειμμα πολιτικής για την αναζωογόνηση του εθνικού συστήματος αμυντικής βιομηχανίας. Και σήμερα το βλέπουμε να απαξιώνεται. Βλέπουμε ότι ο παραγωγικός του ιστός απαξιώνεται. Βλέπουμε τα ελληνικά αμυντικά συστήματα να απαξιώνονται. Είχα την ευκαιρία πρόσφατα να επισκεφτώ την ΠΥΡ.ΚΑΛ. στον Υμηττό. Δεν δέχεται παραγγελίες. Οι τελευταίες παραγγελίες είναι από το 2001.
      Εσείς είχατε την ευκαιρία και το συμφέρον, ως Ελλάδα και ως Υπουργός Εθνικής Άμυνας, να δεχθείτε αυτό το μη δεσμευτικό χαρακτήρα του Κώδικα Συμπεριφοράς, για να μπορέσετε με λυμένα τα χέρια να κάνετε ακόμα και απευθείας αναθέσεις στην Ελληνική Αμυντική Βιομηχανία του δημόσιου ή του ιδιωτικού τομέα.
      Γιατί είναι ένας χώρος που δεν αφορά μόνο την εθνική άμυνα. Αφορά, κύριε Υπουργέ, την οικονομική και κοινωνική ανάπτυξη της χώρας. Αφορά την έρευνα και την τεχνολογία. Αφορά τη σύνδεση της αμυντικής βιομηχανίας με τα πανεπιστήμιά μας, με τα ερευνητικά ινστιτούτα, με τα τεχνολογικά ιδρύματα. Ένα συγκριτικό πλεονέκτημα πολύ σημαντικό για μια χώρα που ξοδεύει τόσα πολλά στις αμυντικές δαπάνες.
      Κύριε Υπουργέ, άκουσα επίσης –το είπατε και στην επιτροπή, το είπατε και σήμερα κάποια στιγμή- για τα κριτήρια διαφάνειας. Εγώ θεωρητικά θα μπορούσα να συμφωνήσω. Μόνο που δεν θα συμφωνήσω σε κάτι που είναι πιο σοβαρό. Ότι αυτά τα κριτήρια θα τα υλοποιήσετε ή θα τα μορφοποιήσετε, αν θέλετε καλύτερα, θα τους προσδώσετε περιεχόμενο μέσα από υπουργικές αποφάσεις.
      Αυτό είναι ένα κρίσιμο μέγεθος. Δεν είναι μια αθώα διαδικαστική αρμοδιότητα που έχει ο εκάστοτε Υπουργός Εθνικής Άμυνας. Είναι πολιτικό ζήτημα.
      Γιατί, εάν αφήσουμε –και εγώ έχω καλή πρόθεση απέναντί σας και δεν έχω καμιά διάθεση να αμφισβητήσω τις προθέσεις σας- να ρυθμίζονται θέματα διαφάνειας με υπουργικές αποφάσεις, τότε υπονομεύετε και την ίδια τη δική σας προσπάθεια για τον εκσυγχρονισμό αυτής της διαδικασίας προμηθειών εξοπλισμών. 
      Βλέπετε, λοιπόν, κύριε Υπουργέ, ότι τα πράγματα είναι πολύ πιο σύνθετα και φοβάμαι ότι εκεί κάνετε ένα πολύ σοβαρό λάθος. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Τελειώνω, κυρίες και κύριοι συνάδελφοι, με ένα άρθρο, με το άρθρο 11 του σχεδίου νόμου και αναφέρομαι ιδιαίτερα στην τελευταία παράγραφο. Εγώ προσωπικά συμφωνώ, εάν θέλετε, με τα μέτρα θετικής διάκρισης για τους πολύτεκνους, για τους τρίτεκνους, για τα άτομα με ειδικές ανάγκες ως προς την εισαγωγή στις Ανώτατες και Ανώτερες Στρατιωτικές Σχολές. 
      Κύριε Υπουργέ, θα διαβάσω, με την ανοχή του κυρίου Προέδρου, το τελευταίο κομμάτι. Προβλέπετε θετικά μέτρα, μέτρα θετικής διάκρισης, για τους απογόνους κάποιων που συμμετείχαν στα γεγονότα –ακούστε, κυρίες και κύριοι συνάδελφοι!- στην Τηλλυρία και στη Λευκωσία το 1964, στην Κοφίνου και στους Αγίους Θεοδώρους το 1967. 
      Κύριε Υπουργέ, διαπράττετε όχι απλά ένα πολιτικό λάθος, αλλά και ένα ιστορικό λάθος. Βάλτε τους συμβούλους σας να αναζητήσουν τα γεγονότα εκείνης της περιόδου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας ζητώ μισό λεπτό ακόμα, γιατί είναι, πιστεύω, ένα πολύ σημαντικό ζήτημα που δεν έχει απλά σημασία μόνο για το σχέδιο νόμου που συζητάμε. Αλλά έχει ευρύτερη σημασία για τη θέση της Ελλάδας σήμερα απέναντι σε δραματικά ιστορικά γεγονότα μίας περιόδου, που ουσιαστικά βάθυνε το χάσμα μεταξύ της τουρκοκυπριακής και της ελληνοκυπριακής κοινότητας, που έσπειρε το σπόρο της διχόνοιας ανάμεσα στις δύο κοινότητες. Ουσιαστικά έρχεται σήμερα η πολιτική ηγεσία του Υπουργείου Εθνικής Άμυνας να βραβεύσει και να τιμήσει τα παιδιά, τους απογόνους των παραστρατιωτικών και στρατιωτικών τμημάτων που έδρασαν στην Κοφίνου και στα άλλα, πραγματικά παραβιάζοντας ανθρώπινα, αλλά και μειονοτικά δικαιώματα. 
      Κυρίες και κύριοι συνάδελφοι, πραγματικά επειδή είναι δραματικά τα γεγονότα στην Κύπρο εκείνης της περιόδου και επειδή πάλι βρισκόμαστε μπροστά σε εξελίξεις στο Κυπριακό, δεν έχουμε το ιστορικό δικαίωμα να τιμήσουμε τα παιδιά του Γεωργίου Γρίβα, δεν έχουμε το δικαίωμα να τιμήσουμε τις παραστρατιωτικές οργανώσεις που πραγματικά έδρασαν εκείνη τη δύσκολη ιστορική περίοδο του 1964-1967 στην Κύπρο.
      Κύριε Υπουργέ, σας ζητώ να ξαναδείτε αυτό το θέμα όχι μόνο πολιτικά σε σχέση με το σχέδιο νόμου, αλλά και σε σχέση με όλες τις συμπαραδηλώσεις μίας δύσκολης περιόδου της νεώτερης ιστορίας της Κυπριακής Δημοκρατίας. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Εθνικής Άμυνας κ. Μεϊμαράκης για μία σύντομη παρέμβαση. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κατ’ αρχάς θα ήθελα να σας πω ότι τώρα καταλαβαίνω γιατί τριάντα τρία χρόνια η ελληνική πολιτεία δεν απέδωσε τις τιμές που έπρεπε σε όλους εκείνους, πράγματι, που έχουν δώσει τη ζωή τους, που έχουν αφιερώσει τμήμα της ζωής τους σε εθνικές μάχες και εθνικούς αγώνες για την ελευθερία και τη δημοκρατία. Ξέρετε γιατί; Διότι μόλις πας να κάνεις κάτι, να προχωρήσεις ένα μέτρο, οι δυνάμεις της αδράνειας φέρνουν διάφορες δικαιολογίες, για να μην προχωρήσει ποτέ τίποτε. Σας το λέω αυτό, διότι αυτά, τα οποία εμείς προχωρήσαμε, είναι σε πλήρη συνεννόηση με την Κυπριακή Κυβέρνηση. Εστάλη και ο κατάλογος των ονομάτων, μας απήντησε η Κυπριακή Κυβέρνηση και τα αποδεχόμεθα όλοι. Διότι ακριβώς κατάλαβα αυτά τα δύο χρόνια ότι δεν είχε προχωρήσει η οφειλόμενη τιμή της πολιτείας σε όλους, γιατί δεν μπορούσαμε να συμφωνήσουμε εν τέλει στα ιστορικά γεγονότα και στα πρόσωπα. Βεβαίως η ελληνική πολιτεία δεν θέλει να τιμήσει κάποιον, ο οποίος μπορεί να είχε συμμετοχή στο πραξικόπημα του Σαμψών ή σε οτιδήποτε άλλο. 
      Τώρα, εδώ, αναφέρατε και την ΕΛ.ΔΥ.Κ., την οποία εμείς θέλουμε να τιμήσουμε. Εάν εσείς δεν θέλετε, καταψηφίστε το. Αυτό είναι άλλο θέμα. Εάν εσείς πιστεύετε ότι η ΕΛ.ΔΥ.Κ. τότε δεν έδρασε εθνικά, αλλά έδρασε αντεθνικά, είναι θέμα που θα το κρίνει ο ιστορικός του μέλλοντος και είναι μια δεκτή ιστορική αντίληψη και άποψη που έχετε επί του θέματος. Όμως, σας λέω ότι συμφωνήσαμε με την Κυπριακή Κυβέρνηση και, επιτέλους, μετά από τριάντα τρία ολόκληρα χρόνια καταφέραμε –γιατί κάποιος το κυνήγησε ως φάκελο, ως θέμα- και συμφωνήσαμε.
      	Το δεύτερο που ήθελα να σας πω, είναι το εξής: Εγώ δεν σας είπα για οδηγία, σας είπα για τον ευρωπαϊκό αμυντικό οργανισμό και αναφερόμουν στον Κώδικα Συμπεριφοράς. Δεν μπορεί να θέλεις να υποχρεώσεις τις μεγάλες χώρες να ακολουθήσουν τον Κώδικα Συμπεριφοράς και να τιμήσουν την υπογραφή τους, αν και εσύ που είσαι μικρότερη χώρα και πιέζεσαι απ’ αυτά, δεν τιμάς τη δική σου υπογραφή.
      	Τρίτον. Αποφασίστε τελικά. Δίνουμε για οπλικά συστήματα και προμήθειες -και έχει αυξηθεί ο δείκτης για έξοδα οπλικών προμηθειών- ή δεν δίνουμε, όπως μας καταγγέλλετε; Και τα δύο δεν μπορεί να γίνονται. Εγώ, λοιπόν, θα σας πω ότι πράγματι έχετε δίκιο στο ότι, όσον αφορά την ΕΛ.Β.Ο. Ε.Α.Σ. και τις αμυντικές βιομηχανίες, δεν έχουν δοθεί οι απαιτούμενες παραγγελίες, επομένως έχει μειωθεί ταυτόχρονα και ο δείκτης εξόδων για τα οπλικά συστήματα, κάτω του 3% και οφείλετε να το αποδεχτείτε. Και πράγματι δεν έχουν δοθεί, διότι δεν έχουν τις απαιτούμενες ανάγκες οι Ελληνικές Ένοπλες Δυνάμεις για να προχωρήσουμε στις παραγγελίες αυτές. Δηλαδή πώς θα παραγγείλουμε, χωρίς να έχουμε την ανάγκη, μόνο και μόνο για να έχουν τα Ε.Α.Σ. ή η ΕΛ.Β.Ο. δουλειά; 
      Σ’ αυτόν, λοιπόν, τον τομέα θα ήθελα να σας θυμίσω, κύριε Μπεγλίτη, ότι εσείς προχωρήσατε το 2003 στην ενοποίηση Ε.Β.Ο. ΠΥΡ.ΚΑΛ., η οποία ξεκινούσε το 2004 και προβλέπατε τις όποιες υποδομές έπρεπε να γίνουν, χωρίς να έχετε εξασφαλίσει τους πόρους στον προϋπολογισμό του 2003 και 2004 που θα έπρεπε να προχωρήσουν, για να γίνουν αυτές οι επενδύσεις. Κατά συνέπεια θα έπρεπε η νέα Κυβέρνηση να εφαρμόσει πλέον αυτά για τα οποία μας δεσμεύσατε. 
      	ΠΡΟΕΔΡΕΥΩΝ (Φίλιππος Πετσάλνικος):  Κύριε Υπουργέ, αν έχετε την καλοσύνη ολοκληρώστε σας παρακαλώ.
      	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, καλύτερα να κάνει μια γενικευμένη τελικά πρόταση το ΠΑ.ΣΟ.Κ. για την αμυντική βιομηχανία, να απαντήσουμε. 
      	ΠΡΟΕΔΡΕΥΩΝ (Φίλιππος Πετσάλνικος):  Δεν μπορούν να συζητηθούν όλα με αφορμή αυτό το νομοσχέδιο.
      	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ναι, αλλά ή δεν θα αφήνετε τους ομιλητές να αναπτύσσουν σ’ αυτά τα θέματα τις απόψεις τους, ή θα πρέπει να πάρουν τις απαντήσεις τους. Δηλαδή με συγχωρείτε…
      	ΠΡΟΕΔΡΕΥΩΝ (Φίλιππος Πετσάλνικος):  Όχι, από πλευράς χρόνου σας λέω.
      	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το κατανοώ και  έχετε δίκιο και δεν απαντώ. Αλλά επειδή θεωρώ ότι ο κύριος συνάδελφος επιχειρηματολόγησε και τεκμηρίωσε την άποψή του -και κατετέθη πράγματι μία ουσιαστική πρόταση επιτέλους και από την πλευρά της Αντιπολίτευσης, έστω και από μεμονωμένο συνάδελφο- θεώρησα υποχρέωσή μου, τουλάχιστον σε αυτά να απαντήσω.
      	ΠΡΟΕΔΡΕΥΩΝ (Φίλιππος Πετσάλνικος):  Δεν σας λέω ότι κακώς ομιλήσατε, αλλά σας παρακαλώ να ολοκληρώνετε. 
      	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Διότι σας επαναλαμβάνω ότι πρέπει τα Ε.Α.Σ. να βρουν τη δική τους στρατηγική μέσα στο πλαίσιο της ευρωπαϊκής αμυντικής βιομηχανίας. Δηλαδή, παραγγέλνει το ελληνικό Υπουργείο Αμύνης, έχουν δουλειά, δεν παραγγέλνει, δεν έχουν δουλειά. Και γι’ αυτό ακριβώς πρέπει να μας χειροκροτήσουν για εκείνο που ελέχθη προηγουμένως για τα πυρομαχικά. Διότι η παραγγελία αυτή και το άνοιγμα της γραμμής παραγωγής, θα εξυπηρετήσει και όλη την Ευρώπη. Και τη διαπραγμάτευση την κάνει η Ε.Α.Σ., ποιος θα την κάνει; Για να μπορεί η ίδια η Ε.Α.Σ. να έχει το δικαίωμα να ανοιχτεί στην ευρωπαϊκή αγορά.
      	Κύριε Πρόεδρε, επειδή η διάταξη αναφέρεται όσον αφορά τους διεθνείς διαγωνισμούς και τις παραμέτρους που πρέπει να υπάρχουν για να εξασφαλιστεί η διαφάνεια και όχι στην Ελληνική Αμυντική Βιομηχανία, θέλω να το κουβεντιάσουμε, δεν έχει να φοβηθεί τίποτα η Κυβέρνηση. Αντιθέτως μπορεί να πάρουμε κιόλας κάποια πράγματα απ’ αυτά, αλλά δεν μπορεί να μας κατηγορούν, να αφήνετε να αναπτύσσονται απόψεις ότι ξοδεύουμε πολλά, ότι κάνουμε παραγγελίες οπλικών συστημάτων και από την άλλη να μας λέτε κιόλας ότι δεν έχουν παραγγελίες οπλικών συστημάτων, ότι δεν έχουμε διαθέσει χρήματα στην Ελληνική Αμυντική Βιομηχανία και ότι δεν έχουμε κάνει και άλλες παραγγελίες. Πέραν των F 16 τα οποία είπατε το 2004, δεν υπάρχει άλλη παραγγελία υλικού αμυντικού σε τέτοιο ύψος και τέτοιο μέγεθος.
      	Μ’ αυτές τις σκέψεις, εμείς ευχαρίστως και σε επίπεδο επιτροπής και σε επίπεδο επερώτησης, είμαστε διατεθειμένοι να απαντήσουμε.
      	ΠΑΝΑΓΙΩΤΗΣ ΜΠΕΓΛΙΤΗΣ:  Κύριε Πρόεδρε, το λόγο παρακαλώ.
      	ΠΡΟΕΔΡΕΥΩΝ (Φίλιππος Πετσάλνικος):  Κύριε Μπεγλίτη, θα σας παρακαλέσω ειλικρινά να ολοκληρώσουμε τη συζήτηση του νομοσχεδίου -είναι μερικοί συνάδελφοι ακόμη να ομιλήσουν- γιατί είναι ήδη 10.10΄. 
      	ΠΑΝΑΓΙΩΤΗΣ ΜΠΕΓΛΙΤΗΣ: Μόνο για τριάντα δευτερόλεπτα σας παρακαλώ, κύριε Πρόεδρε. 
      	ΠΡΟΕΔΡΕΥΩΝ (Φίλιππος Πετσάλνικος):  Τριάντα δευτερόλεπτα, όμως, σας παρακαλώ.
      	ΠΑΝΑΓΙΩΤΗΣ ΜΠΕΓΛΙΤΗΣ: Η παρέμβαση του κυρίου Υπουργού χρήζει μιας διευκρίνισης, γιατί φοβάμαι ότι ασυνείδητα έκανε ένα λάθος. Δεν αναφέρθηκα στις τιμές που πρέπει να αποδοθούν στους αγωνιστές που έχασαν τη ζωή τους ή τραυματίστηκαν με την ένοπλη εισβολή, τη στρατιωτική εισβολή της Τουρκίας τον Ιούλιο του 1974 στην Κυπριακή Δημοκρατία. Αναφέρθηκα σε τραυματικά γεγονότα της προηγούμενης περιόδου του 1964-1967, που δυστυχώς δημιούργησαν τις συνθήκες, τις οποίες εκμεταλλεύτηκε η Τουρκία για τη στρατιωτική εισβολή στην Κυπριακή Δημοκρατία. Και θα σας παρακαλέσω κάποια στιγμή, όταν θα έχετε το χρόνο, να ρίξετε μια ματιά στην ιστορία εκείνης της περιόδου. Το γεγονός ότι η Κυπριακή Κυβέρνηση συναίνεσε -και επειδή γνωρίζω πολύ καλά ότι η Κυπριακή Κυβέρνηση απέδωσε τιμές σε εκείνη την περίοδο- φοβάμαι ότι εξηγεί σε ένα πολύ μεγάλο βαθμό, γιατί δεν λύνεται το Κυπριακό πρόβλημα ακόμη, κύριε Υπουργέ. 
      ΠΡΟΕΔΡΕΥΩΝ (Φίλιππος Πετσάλνικος): Ωραία, αλλά απόψε δεν μπορούμε να συζητήσουμε και να εξαντλήσουμε το Κυπριακό πρόβλημα. Θα σας παρακαλέσω να ολοκληρώσετε, κύριε Μπεγλίτη. 
      ΠΑΝΑΓΙΩΤΗΣ ΜΠΕΓΛΙΤΗΣ: Καλώς, κύριε Πρόεδρε, σταματώ εδώ. Ευχαριστώ πολύ. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Παρακαλώ το λόγο, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος):  Θέλετε να κάνετε παρέμβαση και εσείς επί του νομοσχεδίου; 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Για ένα λεπτό, κύριε Πρόεδρε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, σας παρακαλώ δεν είναι δυνατόν...
      ΠΡΟΕΔΡΕΥΩΝ (Φίλιππος Πετσάλνικος):  Υπάρχουν δικαιολογημένες διαμαρτυρίες, κύριε Υπουργέ. Έχετε την καλοσύνη να μιλήσετε στο τέλος, αφού ολοκληρωθούν οι τοποθετήσεις των συναδέλφων; Δεν θα συμβεί τίποτε εάν κάνετε την παρέμβασή σας μετά από τέσσερις συναδέλφους. Σας παρακαλώ ειλικρινά. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Μα, και εγώ δεν έχω μιλήσει καθόλου. 
      ΠΡΟΕΔΡΕΥΩΝ (Φίλιππος Πετσάλνικος): Εάν έχετε την καλοσύνη, αφήστε να ολοκληρώσουν οι συνάδελφοι. Περιμένουν με υπομονή να έρθει η σειρά τους να μιλήσουν. Μόλις ολοκληρωθούν οι τοποθετήσεις των συναδέλφων...
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Με συγχωρείτε, κύριε Πρόεδρε, αλλά νομίζω ότι δεν κάνω κατάχρηση του δικαιώματος. Δεν έχω μιλήσει καθόλου σήμερα και θέλω να απαντήσω στον κύριο συνάδελφο. 
      ΠΡΟΕΔΡΕΥΩΝ (Φίλιππος Πετσάλνικος): Δεν λέω ότι ζητάτε να καταχραστείτε το δικαίωμά σας. Είναι δική μου παράκληση να ολοκληρωθούν οι τοποθετήσεις. Είναι τέσσερις συνάδελφοι ακόμη που περιμένουν εδώ επί ώρες ακούγοντας όλους τους ομιλητές. Μόλις ολοκληρωθούν οι τοποθετήσεις τους, θα κάνετε τη δική σας παρέμβαση. Δεν πρόκειται να αλλάξει τίποτε. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Θέλω να απαντήσω στον κύριο συνάδελφο. 
      ΠΡΟΕΔΡΕΥΩΝ (Φίλιππος Πετσάλνικος): Έχετε την καλοσύνη να απαντήσετε μετά από τους ομιλητές; Στα Πρακτικά το ίδιο πράγμα θα καταγραφεί. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, η αξία του διαλόγου είναι στην αμεσότητα των απαντήσεων. 
      ΠΡΟΕΔΡΕΥΩΝ (Φίλιππος Πετσάλνικος): Αφού επιμένετε στην αμεσότητα των απαντήσεων για θέμα που είναι εκτός του νομοσχεδίου, κάντε και σεις την τοποθέτησή σας. 
      Ορίστε, έχετε το λόγο για δύο λεπτά. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα να πω, στα όσα ενδιαφέροντα και με σοβαρό τρόπο έθεσε ο κ. Μπεγλίτης, ότι αυτοί οι οποίοι επιβραβεύονται μ' αυτό το νομοσχέδιο, που κατά σύμπτωση το συγκεκριμένο άρθρο έχει ήδη ψηφιστεί και από την πτέρυγα στην οποία ανήκετε, της οποίας είστε μέλος...
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Και ο κ. Λιάνης μας συνεχάρη. 
      ΠΑΝΑΓΙΩΤΗΣ ΜΠΕΓΛΙΤΗΣ: Δεν σημαίνει τίποτα αυτό, κύριε Υπουργέ. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Γι’ αυτό διόρθωσα και τη λέξη «ανήκετε» και είπα «είστε μέλος». 
      Τα γεγονότα αυτά δεν αφορούν, όπως είπατε, ούτε σε παραστρατιωτικούς, ούτε σε αυθορμήτως αναμειχθέντες σε επεισόδια. Λέει ρητά ο νόμος ότι αυτό το προνόμιο απονέμεται στα τέκνα των μονίμων αξιωματικών, των εφέδρων αξιωματικών και των κληρωτών οι οποίοι συμμετείχαν στα γεγονότα της περιόδου ΄64 και ΄67. Συνεπώς δεν τίθεται θέμα επιβραβεύσεως τυχόν αυτών για του οποίους εσείς φοβάστε και το οποίο ενδεχομένως θα υπονόμευε την αντικειμενικότητα ή θα υπονόμευε τα κίνητρα αυτής της προσπάθειας. 
      Έτυχε σήμερα να επιστρέφω από την Κύπρο όπου ήμουν τις τελευταίες δύο ημέρες για την παράδοση στη χώρα μας και τον επαναπατρισμό δέκα λειψάνων πεσόντων της περιόδου του ΄74, της Ελληνικής Δυνάμεως Κύπρου, της περιόδου που ο νόμος εδώ περιχαρακώνει μεταξύ 20ης Ιουλίου και 20ης Αυγούστου του ΄74, τα οποία λείψανα έχουν τη δική τους οδύσσεια. Ταυτοποιήθηκαν μετά από τριάντα τέσσερα χρόνια ότι ανήκουν σε συγκεκριμένα πρόσωπα και αύριο επαναπατρίζονται στη χώρα μας και θα πάνε εκεί που πρέπει για να ταφούνε επιτέλους. 
      Πήγα στο μουσείο της ΕΛ.ΔΥ.Κ. σήμερα και είδα αυτήν την ιστορία που σήμερα επιβραβεύουμε εδώ, των γεγονότων του ΄64 και του ΄67 και είδα, κύριε Μπεγλίτη, μία μεγάλη φωτογραφία της εποχής εκείνης, όταν με τη κήρυξη της ανεξαρτησίας της Κύπρου, στις 16 Αυγούστου 1960,  ήρθαν, την ίδια μέρα με την υπογραφή της ανεξαρτησίας, οι δυνάμεις της ΕΛ.ΔΥ.Κ. στην Κύπρο. Ένας Κύπριος χωρικός, με την παραδοσιακή στολή, γονυπετής υπεδέχετο την ΕΛ.ΔΥ.Κ. με απίστευτη ευλάβεια. Ομολογώ, παρά το ότι μπορεί να φαντάζει ντεμοντέ αυτό που θα πω ή παρωχημένο, ή συντηρητικό ή όχι σύμφωνο με τις αρχές μιας άλλης νοοτροπίας, με συγκίνησε η ευλαβική υποδοχή της ΕΛ.ΔΥ.Κ. από τους Κυπρίους. 
      Ομιλούμε, λοιπόν, για την ΕΛ.ΔΥ.Κ., για επίσημους στρατιωτικούς, για μονίμους στρατιωτικούς και ασφαλώς όχι για κάποιες παραστρατιωτικές οργανώσεις. Συνεπώς μην ανησυχείτε. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η συνάδελφος Βουλευτής της Νέας Δημοκρατίας κ. Παρθένα Φουντουκίδου. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Κύριε Υπουργέ, άδικα κουραστήκατε. Ο κ. Μπεγλίτης είναι σε «προχωρημένη» ηλικία για να μπορεί να αλλάξει φιλοσοφία και απόψεις σε τέτοια θέματα. Και λυπάμαι γιατί δεν είναι ο μόνος που χρησιμοποίησε την έκφραση «παραστρατιωτικές οργανώσεις». «Παραστρατιωτικές οργανώσεις» ακούστηκε από πάρα πολλούς συναδέλφους εδώ και δεν καταλαβαίνω γιατί αυτή η ανασφάλεια που δυναμιτίζει το κλίμα. ‘Εχουμε δημοκρατία, εδραιωμένη, ισχυρή, πανίσχυρη δημοκρατία. Θυσιάστηκαν άνθρωποι γι’ αυτήν και είναι προς τιμήν των πολιτικών που φρόντισαν και την έχουν στερεώσει έτσι ώστε να μην κινδυνεύει από κανενός είδους παραστρατιωτική, όπως λέγετε, οργάνωση. Δεν υπάρχουν επίσημα παραστρατιωτικές οργανώσεις. Έτσι είπατε και για τους ΕΦ.Υ.Ε.Σ. και για τους ΕΠ.Ο.Π.. Εν πάση περιπτώσει καλό είναι να ξεκαθαρίσετε και τις απόψεις σας και μεταξύ σας μέσα σ’ ένα κόμμα γιατί αντικρούονται και αυτές.
      Περίσσεψε, λοιπόν, η υποκρισία και ο κυνισμός, η καχυποψία θα έλεγα. Και απλά ο λαός θα σας απαντούσε ότι εξ ιδίων κρίνετε τα αλλότρια. 
      Με αυτό το νομοσχέδιο οι δαιδαλώδεις διαδρομές των προμηθειών παίρνουν τέλος. Και στην εισήγησή μου την Τετάρτη –ήταν απών ο Υπουργός- τον συνεχάρην για αυτές τις πρωτοβουλίες. Τον συνεχάρην για τέσσερις βασικές και ουσιαστικές ρυθμίσεις που έχει αυτό το νομοσχέδιο. 
      Το θέμα με το περίπτερο για τη χορήγηση αδειών σε πολυτέκνους αναπήρους και πολεμιστές. Είναι κάτι που το παλεύω από τότε που εξελέγην Βουλευτής, από το 1989. Και πάντα η εκάστοτε πολιτική ηγεσία του Υπουργείου αναγνώριζε το δίκαιο του αιτήματος, αλλά κανένας δεν είχε τη γενναιότητα να προχωρήσει ένα βήμα παραπάνω. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Φουντουκίδου, παρακαλώ μια μικρή διακοπή.
      Δεν έχω καμμία διάθεση πραγματικά ούτε να σας αφαιρέσω το λόγο, πολύ περισσότερο να σας λογοκρίνω. Αλλά έχω την αίσθηση ότι συζητούμε τη δεύτερη ενότητα των άρθρων. Τα περίπτερα ήταν στην πρώτη ενότητα των άρθρων.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Ξέρω τι συζητάμε, κύριε Πρόεδρε. Άλλοι συνάδελφοι αναφέρθηκαν στο πρώτο άρθρο. Κάνω μια συνολική παρουσίαση. 
      ΠΡΟΕΔΡΕΥΩΝ (Φίλιππος Πετσάλνικος): Είχατε καταθέσει τις απόψεις σας…
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Κύριε Πρόεδρε, θα σας παρακαλέσω να μην παρεμβαίνετε κατά την διάρκεια της ομιλίας μου και όσον αφορά την επιχειρηματολογία μου.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, είμαι εισηγήτρια…
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κυρία συνάδελφε. Εσείς τι ρόλο παίζετε τώρα; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, είμαι εισηγήτρια και θα ήθελα να σας ενημερώσω…
      ΠΡΟΕΔΡΕΥΩΝ (Φίλιππος Πετσάλνικος): Δεν έχετε κανένα δικαίωμα αυτήν τη στιγμή να έχετε το λόγο. Και γι’ αυτό δεν γράφεται τίποτα από όσα λέτε στα Πρακτικά. 
      Κυρία Φουντουκίδου, η παράκλησή μου είναι να αξιοποιήσουμε το χρόνο που απομένει για τη συζήτηση πραγματικά αυτών των άρθρων. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Κύριε Πρόεδρε, και την προηγούμενη φορά μου μειώσατε το χρόνο κατά το ήμισυ. 
      ΠΡΟΕΔΡΕΥΩΝ (Φίλιππος Πετσάλνικος): Δεν θέλω ούτε να σας μειώσω ούτε να σας φάω το χρόνο. Την προηγούμενη φορά δεν είχε αρχίσει η εγγραφή του χρόνου και είχατε περισσότερο χρόνο. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Κύριε Πρόεδρε, είμαι τόσα χρόνια Βουλευτής και πρώτη φορά γίνεται παρέμβαση όσον αφορά τις απόψεις μου. Έχω επίγνωση του τι λέγω. 
      ΠΡΟΕΔΡΕΥΩΝ (Φίλιππος Πετσάλνικος): Κυρία συνάδελφε, δεν θέλω να σας μειώσω το χρόνο. Παράκλησή μου είναι. Εσείς μπορείτε να πείτε ό,τι θέλετε εδώ. Αλλά αυτά αναφέρθηκαν ήδη στην πρώτη ενότητα. Τώρα έχουμε τη δεύτερη ενότητα. Παράκλησή μου είναι. Μπορείτε να πείτε ό,τι θέλετε. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Ομιλώ για ένα ολοκληρωμένο νομοσχέδιο που έχει πάρα πολλές θετικές ρυθμίσεις. Και εδώ η λογική που επικράτησε είναι: Άσπρο εσείς, θετικές οι ρυθμίσεις; Μαύρο εμείς. Αντιπολίτευση για την αντιπολίτευση. Ε, αυτό λοιπόν δεν τιμά ούτε τους πολιτικούς, ούτε την  πολιτική. Μάλλον μας απαξιώνει. Αυτό, λοιπόν, ήθελα να ισχυριστώ, κύριε Πρόεδρε. Και είπα έναν ολοκληρωμένο συλλογισμό. Δεν θα παρεμβαίνετε, λοιπόν, στον τρόπο που εγώ θα διατυπώσω τις απόψεις μου. Θα σας παρακαλέσω να μην το επαναλάβετε.
      ΠΡΟΕΔΡΕΥΩΝ (Φίλιππος Πετσάλνικος): Συνεχίστε. Μ’ ενδιαφέρον θα ακούσω την ανάπτυξη των απόψεών σας για άρθρα που έχουν ήδη ψηφιστεί νωρίτερα. 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Λύνονται λοιπόν θέματα των Ενόπλων Δυνάμεων και επιτέλους δίνεται μια λύση.
       Ξέρετε τι λύνετε, κύριε Υπουργέ; Την αναβλητικότητα, την αναποτελεσματικότητα και την αδιαφορία. ‘Ετσι απαντά το νομοσχέδιο και έτσι απαντά η πολιτική ηγεσία του Υπουργείου Εθνικής ‘Αμυνας στα προβλήματα που χρονίζανε.
      Επιτέλους ενισχύετε την εγχώρια πολεμική βιομηχανία και μπαίνουν κανόνες διαφάνειας με την αντικειμενικοποίηση του συστήματος.
      Εγώ τοποθετήθηκα για το σύνολο του νομοσχεδίου και θα παραμείνω τώρα στην τροπολογία που έχω καταθέσει, που έχει γενικό αριθμό 125 και ειδικό 19 και αφορά, κύριε Υπουργέ, την πρόταση για την παράταση της ηλικίας και του χρόνου υπηρέτησης των ΕΦ.Υ.Ε.Σ.. Ο ΕΦ.Υ.Ε.Σ. είναι ένας θεσμός τον οποίο είχαμε στο προεκλογικό μας πρόγραμμα. Καθιερώθηκε και σε πάρα πολλές περιοχές της χώρας μας αγκαλιάστηκε από τους νέους. Νομίζω ότι συμφέρει στο κράτος, συμφέρει στην εθνική άμυνα η παρουσία τους διότι αυτήν τη στιγμή έχετε στη διάθεσή σας καλά εκπαιδευμένους πολίτες, τους έχετε στο χρόνο που τους χρειάζεστε, κοστίζουν πάρα πολύ λίγο στον κρατικό προϋπολογισμό.
      Όμως, επιτρέψτε μου να πω ότι δεν βοηθάτε στο να είναι ελκυστικό το επάγγελμα και η κατάταξη στους ΕΦ.Υ.Ε.Σ., διότι πρώτα απ’ όλα, δεν είναι ξεκάθαρο το θεσμικό πλαίσιο. Δηλαδή, δεν έχετε συγκεκριμένη σύμβαση. Η τριετής σύμβαση είναι μικρή, κύριε Υπουργέ. Μία δεκαπενταετής σύμβαση νομίζω ότι θα μπορούσε να δημιουργήσει συνθήκες που να είναι πιο ελκυστικές για τους νέους. Εννοώ μία μακροχρόνια σύμβαση, η οποία να έχει καθορισμένο χρονικό διάστημα που θα υπηρετούν σε κάθε περιοχή, ατομικά ο καθένας καταταγόμενος ποια περίοδο θα υπηρετεί και πού. Αυτό νομίζω ότι λύνει το πρόβλημα. Θα τους έχετε στο συγκεκριμένο τόπο που τους χρειάζεστε και όποτε εσείς τους χρειάζεστε. 
      Από την άλλη πλευρά, κύριε Υπουργέ, δεν μπορεί να λέμε στον πολίτη ότι εσύ είσαι ικανός να υπηρετήσεις την πατρίδα, άρα είσαι επίστρατος μέχρι τα πενήντα σου χρόνια και όταν είναι να τον επιτάξουμε ως ΕΦ.Υ.Ε.Σ., να τον απολύουμε στα τριάντα πέντε. Άκουσα προηγουμένως και με χαρά δέχομαι τη δέσμευσή σας να παρατείνετε το όριο ηλικίας, αλλά θα παρακαλούσα πάρα πολύ να το ξεκαθαρίσετε. Τα τριάντα οκτώ δεν είναι ικανοποιητικό. Θα πάει τουλάχιστον μέχρι τα σαράντα πέντε ή πενήντα έτη, έτσι όπως θεωρείτε όλους τους πολίτες αυτής της χώρας ικανούς να υπηρετούν την πατρίδα. Έχει τη λογική του, λοιπόν, αυτή η πρόταση που σας καταθέτω και θα παρακαλούσα, κύριε Υπουργέ, να το διευκρινίσετε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο Βουλευτής του ΠΑ.ΣΟ.Κ. κ. Γεώργιος Παπαδημητρίου.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, σε όσους έχουμε απομείνει πρέπει να μας αποδώσετε το εύσημο της ιώβειας υπομονής. Πρέπει να σας πω ότι υπάρχει ένας κατάλογος …
      ΠΡΟΕΔΡΕΥΩΝ (Φίλιππος Πετσάλνικος): Γι’ αυτό και οι παρεμβάσεις μου νωρίτερα, κύριε Παπαδημητρίου, γιατί αντιλαμβάνομαι αυτήν την ώρα …
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Αφήστε με να πω μία σκέψη και να έχουμε παράπονα. Εγώ συμβαίνει να είμαι και σε εμπύρετη κατάσταση και παρ’ όλα αυτά μένω. Είναι έντεκα οι εγγεγραμμένοι, η συζήτηση άρχισε λίγο μετά τις 19.00΄, αισίως φθάσαμε 22.30’ και δεν έχει εξαντληθεί ακόμα ο κατάλογος. Προφανώς, υπάρχει μείζον πρόβλημα, διότι οι συνάδελφοι στην Αίθουσα αυτή διακρίνονται σε πληβείους και πατρικίους. Παραπονούμαι, γιατί συμβαίνει να είμαι στη θέση του πληβείου και προφανώς η κατάστασή μου είναι και δεκτή και ομολογημένη νομίζω, γενικά αποδεκτή. 
      ΠΡΟΕΔΡΕΥΩΝ (Φίλιππος Πετσάλνικος): Πάντως εκτιμώ ότι αυτό που είπατε δεν απευθύνεται σε μένα, διότι οι παρεμβάσεις μου είχαν ως στόχο να δώσουν τη δυνατότητα, σε όλους εσάς, να ολοκληρώσετε, πράγματι, τη διαδικασία του διαλόγου, καταθέτοντας τις απόψεις σας.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, δεν απευθύνομαι σε σας. Πρόκειται για μία κατάσταση, η οποία είναι γνωστή. Δείτε πόσοι είναι παρόντες. Πρέπει να σας πω ότι τιμώ τους συναδέλφους που έχουν ακόμη την υπομονή να παραμένουν στην Αίθουσα. Κάποτε πρέπει το Προεδρείο να αντιμετωπίσει το πρόβλημα.
      Κύριε Πρόεδρε, από τα πολλά που είχα να πω θα περιοριστώ σε δύο ζητήματα, κυρίως γιατί δεν έχουν θιγεί. Το πρώτο αφορά κάτι το οποίο, κύριε Υπουργέ, θα έπρεπε νομίζω να είχε συγκεντρώσει την προσοχή σας. Η χώρα μας από τη δεκαετία του ’90 αποστέλλει ολοένα και συχνότερα ειρηνευτικές δυνάμεις σε άλλες χώρες είτε στο πλαίσιο αποφάσεων του Ο.Η.Ε. είτε του ΝΑΤΟ είτε, μετά το 2002-2003, με αποφάσεις της Ευρωπαϊκής Ένωσης. Δεν ξέρω πόσοι Έλληνες στρατιωτικοί υπηρετούν σήμερα στο πλαίσιο ειρηνευτικών αποστολών. Οι αποστολές είναι καταγεγραμμένες στο διαδίκτυο του Υπουργείου. Άλλες έχουν ολοκληρωθεί, άλλες εξελίσσονται. Δεν ξέρω ποιος είναι ο αριθμός όσων συμμετέχουν σε ειρηνευτικές αποστολές. Αυτό, όμως, νομίζω δεν έχει σημασία. Θα εξηγήσω, αμέσως, γιατί και θα καταλάβετε. 
      Κύριε Πρόεδρε, κύριοι συνάδελφοι, αυτοί οι συμπατριώτες μας που υπηρετούν για τη φήμη της χώρας και τη συμμετοχή της στη διεθνή κοινωνία και στην Ευρωπαϊκή Ένωση επωμίζονται πολλούς κινδύνους, γιατί πολλές φορές η παρουσία των αποστολών –σας αναφέρω το παράδειγμα του Αφγανιστάν, το οποίο προς το παρόν είναι ασφαλώς το πιο ακραίο- ενδέχεται να έχει δυσάρεστες συνέπειες. Θα έπρεπε λοιπόν να είχατε σπεύσει, κάτι που είχε επισημανθεί από το 2003, και θα έπρεπε να είχατε προβληματιστεί για τη θέσπιση ειδικών κανόνων σε θέματα τα οποία αφορούν στρατιωτικούς, μονίμους ή με ορισμένο χρόνο θητείας, σε ειρηνευτικές αποστολές. 
      Θα σας εξηγήσω τι εννοώ ακριβώς. Στη Γερμανία, η οποία είναι νέα σ’ αυτές τις αποστολές, για τους γνωστούς λόγους της μεταπολεμικής ιστορίας της, συνέβη ένα ατύχημα. Κατερρίφθη ένα ελικόπτερο το 2002 στην Καμπούλ του Αφγανιστάν. Τα ατύχημα αυτό, το οποίο ελπίζω να μην συμβεί ποτέ σε ελληνική ειρηνευτική αποστολή –το εύχομαι όπως το ευχόμαστε όλοι άλλωστε- οδήγησε το Γερμανό νομοθέτη στη θέσπιση ειδικών κανόνων το 2004 με αναδρομική εφαρμογή, ώστε να καταλάβουν όλα τα θύματα του ατυχήματος, και όσους επέζησαν με σωματικές βλάβες διαφοροποιημένου βαθμού και όσους έχασαν τη ζωή τους.
      Αυτός ο νόμος ρύθμιζε την αποκατάσταση της ζημίας, την αποκατάσταση της υγείας και των δυνατοτήτων,  οι οποίες θα τους επέτρεπαν να επανέλθουν στο χώρο δουλειάς τους ή να επιλέξουν άλλο χώρο υπηρεσίας, εφόσον εκρίνοντο μη ικανοί να υπηρετήσουν πια σε στρατιωτικές μονάδες, ή τέλος να μεταταγούν σε άλλες υπηρεσίες, εάν κρίνεται γενικότερα ότι δεν μπορούν να υπηρετήσουν στο στρατό. Δεύτερον, προέβλεψε ο νόμος αποζημίωση για τους συγγενείς των θυμάτων. Τρίτον, προέβλεψε την οργάνωση προγραμμάτων επιμόρφωσης, ώστε να καταστεί δυνατή η απόκτηση νέων δεξιοτήτων που θα επέτρεπαν στους τραυματισθέντες να υπηρετήσουν με αξιοπρέπεια σε άλλες υπηρεσίες στο στρατό ή αλλού στη διοίκηση και στον ευρύτερο δημόσιο τομέα. Είναι χαρακτηριστικό ότι οι πρώτες ρυθμίσεις του 2004 συμπληρώθηκαν αργότερα το 2007, το Δεκέμβριο που μας πέρασε, με νέες ρυθμίσεις. Νομίζω ότι εμείς –διαψεύστε με, κύριε Υπουργέ, γιατί νομίζω ότι έχω δίκιο- δεν έχουμε καμμία απολύτως σχετική ρύθμιση. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας):  Έχουμε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ:  Μακάρι να έχετε δίκιο. Η μόνη ρύθμιση την οποία βλέπω σ’ αυτό το νομοσχέδιο αφορά τη διεύρυνση της δεξαμενής από την οποία μπορείτε να αντλήσετε στελέχη για να οργανώσετε τις ειρηνευτικές αποστολές. Υπάρχουν, όμως και άλλα μείζονα προβλήματα, κύριε Υπουργέ.
      Πρώτα-πρώτα είναι το μισθολογικό τους, μετά προβλήματα της υπηρεσιακής τους κατάστασης. Προφανώς, αμείβονται σύμφωνα με τις αποφάσεις του οργανισμού, ο οποίος έχει την πρωτοβουλία για την αποστολή, παλαιότερα ο Ο.Η.Ε. και το ΝΑΤΟ και πρόσφατα η Ευρωπαϊκή Ένωση. Αλλά το πρόσθετο αυτό μισθολόγιο δεν έχει έρεισμα στον ελληνικό νόμο. Θα πρέπει να προβλέψετε κατά παραπομπή ότι για την περίπτωσή τους ισχύει η εκτός έδρας αποζημίωση που ισχύει κατά περίπτωση στις αποφάσεις και τους κανονισμούς του οργανισμού που έχει την ευθύνη της οργάνωσης της αποστολής.
      Δεύτερον και σοβαρότερο η συμμετοχή αξιωματικών και οπλιτών σε ανάλογες αποστολές δεν συνεκτιμάται για τη σταδιοδρομία τους. Ενδεχομένως, συνεκτιμάται εκ των ενόντων από τους υπηρεσιακούς φακέλους. Όμως, δεν υπάρχει ρύθμιση στο νόμο, η οποία να υποχρεώνει τα συμβούλια προαγωγών να συνεκτιμούν το γεγονός ότι οι συγκεκριμένοι στρατιωτικοί έχουν υπηρετήσει, πολλές φορές μάλιστα κατ’ επανάληψη, σε ειρηνευτικές αποστολές. 
      Κύριε Υπουργέ, έκανα αυτές τις επισημάνσεις για να αναδείξω ένα πρόβλημα, το οποίο είμαι βέβαιος ότι θα αντιμετωπίσετε. Ελπίζω γρήγορα να αναλάβετε σχετική πρωτοβουλία. Μπορεί να υπάρχουν εδώ και εκεί σκόρπιες διατάξεις, αλλά το πρόβλημα απαιτεί ολοκληρωμένη ρύθμιση σε όλες τις βασικές πτυχές που είχα την ευκαιρία να αναφέρω.
      Ένα τελευταίο πρόβλημα αναφέρεται στα περίπτερα. Οργανώνονται εκ νέου… 
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Εκτός θέματος λέει ο κύριος Πρόεδρος. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Τελειώνω δεν συμπλήρωσα τα οκτώ λεπτά.
      ΠΡΟΕΔΡΕΥΩΝ (Φίλιππος Πετσάλνικος):  Κυρία Φουντουκίδου, έχετε κάποιο πρόβλημα εσείς;
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Εσείς έχετε.
      ΠΡΟΕΔΡΕΥΩΝ (Φίλιππος Πετσάλνικος): Μη διακόπτετε τον ομιλητή, γιατί απόψε μου φαίνεται χωρίς λόγο παρουσιάζεστε με προβλήματα. Σας παρακαλώ! 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, να συνεχίσω; Τελειώνω σε μερικά δευτερόλεπτα. 
      ΠΡΟΕΔΡΕΥΩΝ (Φίλιππος Πετσάλνικος): Βεβαίως, κύριε Παπαδημητρίου.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Οργανώνετε εκ νέου την αδειοδότηση περιπτέρων. Ξέρετε ποιο είναι το πρόβλημα, κύριε Υπουργέ; Τα περίπτερα τα παραδοσιακά, τα οποία γνωρίζαμε στην δεκαετία του ’60, του ’70, ήταν πράγματι περίπτερα. Σήμερα, τουλάχιστον σε κεντρικά σημεία των πόλεων, έχουν αναδειχθεί σε μίνι-μάρκετ και η λειτουργία τους και η κατασκευή τους συνδέεται με πρόσθετες κατασκευές σε δημόσιους χώρους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας θυμίζω ότι πρόσφατα το Συμβούλιο της Επικρατείας έκρινε, από άποψη πολεοδομικής νομοθεσίας, ότι όλες αυτές οι κατασκευές είναι παράνομες και αυθαίρετες και πρέπει να αφαιρεθούν. Με ποιους όρους λοιπόν θα διαθέσετε τις άδειες εκ νέου; Υπό τις παραδοσιακές προδιαγραφές που προέβλεπε η νομοθεσία του ’50 και του ’60 ή υπό τις παράνομες –το τονίζω- προδιαγραφές με τις οποίες λειτουργούν σήμερα τα περίπτερα; 
      Δείτε, κύριε Υπουργέ, το πρόβλημα…
      ΠΡΟΕΔΡΕΥΩΝ (Φίλιππος Πετσάλνικος): Τελειώστε, κύριε Παπαδημητρίου. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: …γιατί θα πρέπει οι αδειούχοι να απολαύουν την άδεια σε συνθήκες ασφάλειας δικαίου. 
      Ευχαριστώ πολύ. 
      Κυρία Φουντουκίδου, τελείωσα όπως είδατε!
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Δεν είχε να κάνει με εσάς, αλλά με την παρατήρηση που μου έκανε ο κύριος Πρόεδρος. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος, Βουλευτής της Νέας Δημοκρατίας, κ. Αθηναίος Φλωρίνης.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, άκουσα -και στις τέσσερις συνεδριάσεις της επιτροπής, αλλά και εδώ, στην Αίθουσα της Ολομέλειας- πολλές επικριτικές τοποθετήσεις, κυρίως από τους συναδέλφους της Αξιωματικής Αντιπολίτευσης. Πραγματικά, διερωτώμαι γιατί αυτές οι επικριτικές τοποθετήσεις, τη στιγμή μάλιστα που αυτό το νομοσχέδιο αναφέρεται κυρίως στις Ένοπλες Δυνάμεις.
      Άκουσα τον κ. Οικονόμου να μιλάει πολλές φορές για αξιοκρατία. Δεν ξέρω που το πάει. Αν θέλει να κάνουμε μια συζήτηση εφ’ όλης της ύλης, να δούμε ποιος θα βγει κερδισμένος από αυτή την τοποθέτηση, τα είκοσι χρόνια του ΠΑ.ΣΟ.Κ. ή τα τέσσερα χρόνια της Νέας Δημοκρατίας; 
      Άκουσα τον κ. Μπεγλίτη, προηγουμένως, και πραγματικά «μου σηκώθηκαν οι τρίχες». Πρέπει οπωσδήποτε και μετά από τις διευκρινίσεις που του έγιναν και από τον κύριο Υπουργό και τον κύριο Υφυπουργό, να ζητήσει συγγνώμη, όχι μόνο από όλους τους ένστολους αλλά και από τα παιδιά αυτών των ανθρώπων, οι οποίοι θυσιάστηκαν για την ιδέα που λέγεται «πατρίδα». 
      Ακούω να μιλάνε πολλές φορές για την συνέντευξη. Νομίζω ότι η συνέντευξη είναι άκρως απαραίτητη. Τι πρέπει όμως να εξασφαλίσουμε; Πρέπει να εξασφαλίσουμε τον τρόπο με τον οποίο γίνεται η συνέντευξη. Πρέπει να επιτύχουμε να εξασφαλίσουμε έναν τρόπο αδιάβλητο, έναν τρόπο αξιοκρατικό. Αν θέλετε να μιλήσουμε για τις Ένοπλες Δυνάμεις, να κάνουμε μια συζήτηση εφ’ όλης της ύλης. 
      Κυρίες και κύριοι συνάδελφοι, το νομοσχέδιο το οποίο συζητούμε, χωρίς καμμία αμφιβολία, κινείται προς τη σωστή κατεύθυνση. Και κινείται προς τη σωστή κατεύθυνση γιατί επιλύει χρονίζοντα προβλήματα. Ικανοποιεί αιτήματα φορέων και συλλόγων που είχαμε την ευκαιρία να τους ακούσουμε πολλές φορές μέσα στις επιτροπές. 
      Ικανοποιεί μερικές από τις εκκρεμότητες και τις αδικίες σε βάρος των ενστόλων και των αποστράτων. Όμως η υπόσχεση που έδωσε ο κύριος Υπουργός προηγουμένως, ότι σε επόμενο νομοσχέδιο θα αρθούν και αυτές οι αδικίες, μας ικανοποιεί προς το παρόν. Τέλος, μ’ αυτό το νομοσχέδιο η Κυβέρνηση και το Υπουργείο Εθνικής Αμύνης δείχνουν, πραγματικά, το κοινωνικό τους πρόσωπο. 
      Όσον αφορά το νομοσχέδιο, η εισηγήτριά μας με κάλυψε πλήρως. Εγώ θα σταθώ μόνο στην παράγραφο 4 του άρθρου 36, εκεί που αναφέρεται ο χρόνος ισχύος των διατάξεων του άρθρου αυτού, που είναι η 1 Ιανουαρίου 2006. Νομίζω ότι είναι τελείως άδικο. Δηλαδή, κάποιος που σκοτώθηκε την παραμονή της Πρωτοχρονιάς δεν έχει δικαίωμα να απολαμβάνει αυτών των ευεργετημάτων; Είναι λάθος. Νομίζω ότι ο κύριος Υπουργός είπε εδώ ότι θα συμπεριληφθούν όσοι εφονεύθησαν μετά τον Ιούνιο του 1974. 
      Το άρθρο 37 αναφέρεται στις προμήθειες και τους εξοπλισμούς, για το οποίο γίνεται πολύς λόγος και υπάρχουν πολλές ενστάσεις. 
      Κυρίες και κύριοι συνάδελφοι, οι εξοπλισμοί ανέκαθεν αποτελούσαν «πεδίον δόξης λαμπρόν» για κάθε μορφής μοίρασμα της πίτας και συναλλαγές «κάτω από το τραπέζι». Εκατοντάδες εκατομμύρια ευρώ κατέληξαν στα χέρια επιτηδείων οι οποίοι πλούτισαν μέσα σε μία νύχτα και αναδείχθηκαν σε επιχειρηματικούς παράγοντες. Αυτά βέβαια αφορούν στις συμβάσεις της χρυσής εκείνης καλής εποχής για τους επιτήδειους. 
      	Η Νέα Δημοκρατία το 2006 ψήφισε το ν.3433 και με το άρθρο 37 ήλθε να βελτιώσει αυτό το νόμο. Για το άρθρο δε αυτό 37 έγινε ένας ανοικτός διάλογος και συνεργασία του Υπουργείου Εθνικής Άμυνας με συλλογικούς φορείς για τη διαγωνιστική διαδικασία και τον καθορισμό της μεθόδου αξιολόγησης προσφορών για την ανάδειξη της προσφοράς. Με τη νέα μέθοδο αξιολόγησης προάγεται οπωσδήποτε η διαφάνεια και εξασφαλίζεται η αντικειμενικότητα αλλά και στο μέγιστο βαθμό εξασφαλίζεται το αδιάβλητο της όλης διαδικασίας, αφού έτσι θεσπίζονται έξι κριτήρια αξιολόγησης, τα οποία είναι τα εξής: Η ανοιγμένη τιμή, η εγχώρια βιομηχανική συμμετοχή, το έργο που ανατίθεται στην ελληνική βιομηχανία, τα αντισταθμιστικά ωφελήματα, το χρονοδιάγραμμα πληρωμών και το κόστος κύκλου ζωής.
      	Κύριε Υπουργέ, έχω τη γνώμη ότι στο νομοσχέδιο θα πρέπει να προταθούν αυτά τα κριτήρια και μετά να γίνει η ανάλυση. Νομίζω ότι υπάρχει χρόνος ακόμη να κάνουμε αυτή τη διόρθωση, η οποία θα «σουλουπώσει» –θα το πω έτσι απλά- το όλο νομοσχέδιο. 
      Κυρίες και κύριοι συνάδελφοι, η νέα μέθοδος αποτελεί τομή πραγματικά στη διαδικασία αξιολόγησης γιατί για πρώτη φορά ο προμηθευτής δεν μπορεί να χαλκεύσει την προσφορά του. Επικροτούμε την προσπάθεια του Υπουργείου Εθνικής Άμυνας για την ενίσχυση της διαφάνειας στις προμήθειες και στηρίζουμε την όποια προσπάθεια επιχειρεί το Υπουργείο και η Κυβέρνηση για να περισώσει τη χαμένη ηθική των εξοπλιστικών δαπανών.
      Θα τελειώσω, αφού και πάλι παρακαλέσω τους συναδέλφους της Αξιωματικής Αντιπολίτευσης όταν τουλάχιστον αναφερόμαστε στο ένδοξο Σώμα των  Ελλήνων Αξιωματικών να είμαστε τουλάχιστον πιο προσεκτικοί. Οφείλουμε όλοι να δεχθούμε ότι αυτοί οι άνθρωποι είναι αυτοί που αγωνίζονται ημέρα νύχτα, δεν έχουν ούτε Κυριακή ούτε καθημερινή, ούτε Πάσχα  ούτε Πρωτοχρονιά, και αγωνίζονται ώστε εμείς να κάνουμε και τα γλέντια μας στο σπίτι την Πρωτοχρονιά, και το Πάσχα να πηγαίνουμε στην εκκλησία. Είναι οι άνθρωποι αυτοί οι οποίοι εξασφαλίζουν την εθνική ακεραιότητα της πατρίδας μας!
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ., κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Σ΄ αυτήν εδώ την Αίθουσα ο διάλογος πρέπει να είναι ζωντανός και νομίζω ότι οι απόψεις οι οποίες κατατίθενται πολλές φορές μέσα από τη συζήτηση και τις απαντήσεις οι οποίες δίνονται ξεκαθαρίζουν πολλά ζητήματα. Θεωρώ, λοιπόν, ότι ο κ. Μπεγλίτης έθεσε ένα πολύ σοβαρό ζήτημα, όμως οι διευκρινίσεις που δόθηκαν εκ μέρους της Κυβερνήσεως αποκαθιστούν πλήρως το θέμα του άρθρου. Όμως, ο κ. Μπεγλίτης δεν πρέπει να κατηγορείται γι’ αυτό. Ο κ. Μπεγλίτης είπε μία αλήθεια. Την περίοδο 1964-1967 στην ιστορία του Κυπριακού υπάρχουν μελανά σημεία. Έτσι, λοιπόν, σε αυτήν τη βάση πρέπει να δούμε τα ζητήματα και όχι στη βάση της αλληλοκατηγορίας και της εύκολης απόρριψης.
      Επίσης, εδώ στην Αίθουσα, ακούστηκε κατά κόρον ότι το ΠΑ.ΣΟ.Κ. έχει καταψηφίσει το νομοσχέδιο. Καταψηφίσαμε το νομοσχέδιο επί της αρχής για συγκεκριμένους λόγους. Καταψηφίσαμε επτά άρθρα από τα τριάντα επτά. Αυτό δεν λέει κάτι; Και σε αυτά τα οποία καταψηφίσαμε –κι έρχομαι στο δεύτερο μέρος των άρθρων που συζητούμε- υπήρχαν και συγκεκριμένες προτάσεις. Γιατί ακούστηκε από τους συναδέλφους της Νέας Δημοκρατίας ότι το ΠΑ.ΣΟ.Κ. δεν έκανε προτάσεις. Σαφώς και κάναμε προτάσεις.
      Για την κατάργηση των Ταμείων Αλληλοβοηθείας και του Ταμείου Πρόνοιας του Ναυτικού είπαμε αντί να γίνουν ειδικοί λογαριασμοί να γίνουν κωδικοί στους προϋπολογισμούς του Μετοχικού Ταμείου, ώστε να υπόκειται στον έλεγχο του δημόσιου λογιστικού.
      Είπαμε για το θέμα των ΕΠ.ΟΠ.. Ναι στην αύξηση του αριθμού των ΕΠ.ΟΠ., ενός θεσμού τον οποίο λοιδορήσατε όταν πρωτοιδρύθηκε ως θεσμός από το ΠΑ.ΣΟ.Κ. και τον οποίο αγκαλιάσατε μετά, γιατί πραγματικά μετατρέπει σε ημιεπαγγελματικό τον ελληνικό Στρατό -και το χρειαζόμαστε αυτό, γιατί υπάρχει το δημογραφικό πρόβλημα και εξαιτίας του δημογραφικού προβλήματος δύσκολα αναπληρώνονται οι θέσεις των Μονάδων- και θα χρειαστούμε επαγγελματικό στρατό και γιατί ο Στρατός έχει εξελιχθεί μέσα από ηλεκτρονικά όπλα, τα οποία όμως δεν μπορεί να τα χειρίζεται κάποιος που για δώδεκα μήνες και μόνον υπηρετεί στο Στρατό, αλλά ένας ο οποίος θητεύει για ένα μακρό χρονικό διάστημα εκπαιδευόμενος πάνω σ’ αυτά τα πανάκριβα οπλικά συστήματα, τα οποία είναι ηλεκτρονικά και το καθένα από μόνο του είναι ένας ηλεκτρονικός υπολογιστής. Να τους κάνετε, λοιπόν, δεκαπέντε χιλιάδες, βάσει όμως ενός σχεδιασμού. Και σας ρωτάμε ποιος είναι αυτός ο σχεδιασμός. 
      Εκτός τούτου, σας προτείναμε και το εξής. Καταργήστε τη συνέντευξη. Η συνέντευξη, κύριε Υπουργέ, παίρνει διακόσια μόρια. Οπότε τα αντικειμενικά κριτήρια που έχει ένας υποψήφιος μέσα από μια συνέντευξη, που τα διακόσια αυτά μόρια ξέρουμε πώς δίνονται -δίνονται μέσα από «μπιλιετάκια» από βουλευτικά γραφεία των Βουλευτών της Κυβέρνησης ή των θέσεων των διαφόρων Υπουργών- καλύπτουν τα αντικειμενικά μόρια τα οποία έχει ο οποιοσδήποτε άλλος υποψήφιος. Δεν υπάρχει αξιοκρατία. Επιτέλους, στον ελληνικό Στρατό ας υπάρξει αξιοκρατία! Το χρειαζόμαστε. Καταργήστε την συνέντευξη! Υπήρχαν τα ψυχοτεχνικά κριτήρια, υπήρχαν οι εξετάσεις στα αθλητικά, υπήρχαν και τα αντικειμενικά κριτήρια. Τα αντικειμενικά κριτήρια ήταν η βαθμολογία την οποία είχε  ο καθένας. Τίποτε άλλο περισσότερο. Αυτό σας είπαμε. 
      Κι έρχομαι στο επίμαχο άρθρο, για το θέμα των προμηθειών. Ο Κοινοβουλευτικός Εκπρόσωπος του ΠΑ.ΣΟ.Κ. κ. Καρχιμάκης έκανε συγκεκριμένες προτάσεις πάνω στα ζητήματα αυτά και είπε: «Διορθώστε τα». Δεν το κάνατε. Δεν ξέρω αν θα το κάνετε στη δευτερολογία σας, κύριε Υπουργέ. 
      Πάντως εσείς ψηφίσατε ένα νόμο και γι’ αυτόν επαίρεστε, τον ν. 3433/2006 για τις προμήθειες. Η μοναδική προμήθεια που κάνατε για τα F-16, ύψους 2,7 δισεκατομμυρίων ευρώ, έγινε με διακρατική συμφωνία. Η διακρατική συμφωνία είναι απευθείας ανάθεση, ας μην γελιόμαστε. Περιορίζει τον ανταγωνισμό. Αναθέτεται σε βιομηχανία συγκεκριμένου κράτους και η κυβέρνηση του κράτους αναλαμβάνει τη διεκπεραίωση και στο τέλος η κυβέρνηση του κράτους που διαπραγματεύεστε παίρνει και το 3% για τα γραφειοκρατικά. Και παράλληλα μια ξένη κυβέρνηση διαπραγματεύεται για λογαριασμό του ελληνικού λαού την τιμή, την ποιότητα, τη διαμόρφωση, το χρόνο παράδοσης και τη σημασία ενός τεράστιου εξοπλιστικού προγράμματος. Γιατί δεν προχωράτε σε διαγωνισμό ή, αν θέλετε, και σε διακρατικό διαγωνισμό; Κράτη που έχουν παρόμοιες βιομηχανίες να ανταγωνιστούν μεταξύ τους. 
      ΑΡΙΣΤΟΤΕΛΗΣ ΠΑΥΛΙΔΗΣ: Γίνονται αυτά, κύριε συνάδελφε;
      ΠΑΝΑΓΙΩΤΗΣ ΣΓΟΥΡΙΔΗΣ: Γιατί να μην γίνουν, κύριε Παυλίδη; 
      ΑΡΙΣΤΟΤΕΛΗΣ ΠΑΥΛΙΔΗΣ: Τι θα πει «διακρατικός διαγωνισμός»; Να γίνει ατζέντης τώρα ο Υπουργός της όποιας χώρας;
      ΠΑΝΑΓΙΩΤΗΣ ΣΓΟΥΡΙΔΗΣ: ΄Αποψή σας. Εγώ πιστεύω ότι μπορούν να γίνουν. Όποιος δεν θέλει να ζυμώσει δέκα μέρες κοσκινίζει! 
      Και εκ των υστέρων οι προμήθειες δίνονται με τα αντισταθμιστικά στις διακρατικές συμφωνίες. Γιατί, δεν υπάρχουν προμήθειες μέσα από τα αντισταθμιστικά; Άρα λοιπόν το θέμα των διακρατικών συμφωνιών δεν είναι άλλοθι. Και παράλληλα, οφείλω να σας πω ότι προχωρήσατε και σε μια ακόμη διακρατική συμφωνία με το θέμα των τετρακοσίων αρμάτων που παραγγείλατε από τη Ρωσία. Δεν ξέρω τι όφελος θα υπάρχει στο ελληνικό κράτος απ’ αυτή την προμήθεια, ούτε αν αυτό εντάσσεται σε μια γενικότερη στρατηγική. 
      Είναι σωστή η πρόταση την οποία έκανε και ο Πρόεδρος του ΠΑ.ΣΟ.Κ., ότι αυτά θα πρέπει να συζητούνται μέσα στην επιτροπή της Βουλής, ότι θα πρέπει να υπάρχει μια διακομματική επιτροπή της Βουλής, όπου όλες οι προμήθειες να περνάνε απ’ αυτή.
      Θα συμφωνήσω μαζί σας ότι θα πρέπει οι ελληνικές-εγχώριες πολεμικές βιομηχανίες να είναι ανταγωνιστικές. Ανταγωνιστικές, γιατί μπορούμε να είμαστε ανταγωνιστικοί στο θέμα της κατασκευής και οπλικών συστημάτων και πυρομαχικών.
      Και οφείλω να σας πω ότι η εταιρεία «ΓΕΡΜΑΝΟΣ», που κατασκευάζει τις τορπίλες και τις μπαταρίες στα υποβρύχια, είναι από τις πλέον ανταγωνιστικές βιομηχανίες στο είδος αυτό, παγκοσμίως.
      Όμως, δεν είναι σωστό αυτό που είπατε, κύριε Υπουργέ, ότι θα πρέπει, επειδή, για παράδειγμα, το ραϊμένταλ, είναι γερμανικό, τα πυρομαχικά του θα πρέπει να είναι γερμανικά. Δεν είναι σωστό αυτό. Πολλές φορές, τα πυρομαχικά τα οποία κατασκευάζουμε εμείς ή οι Ιταλοί ή οι Ισπανοί, είναι πολλές φορές καλύτερα από τη χώρα που κατασκευάζει το οπλικό σύστημα.
      Αυτά, κύριοι συνάδελφοι, γιατί θέλω να είμαι εντάξει στο χρόνο μου.
      Ευχαριστώ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μου επιτρέπετε ένα λεπτό, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλέσω, όχι. Έχουν μείνει δύο συνάδελφοι προτασσομένων δευτερολογιών.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ξέρετε τι γίνεται; Τα λένε και φεύγουν. Και πρέπει να πάρουν απάντηση.
      ΠΡΟΕΔΡΕΥΩΝ (Φίλιππος Πετσάλνικος): Ωραία, στα Πρακτικά θα καταγραφεί. Δεν έχουν δυνατότητα να σας ανταπαντήσουν μετά οι Βουλευτές που θέτουν τα ερωτήματα.
      Λοιπόν, ολοκληρώσατε κύριε Σγουρίδη;
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ωραία, ολοκληρώσατε.
      Εισερχόμαστε τώρα στις προτασσόμενες δευτερολογίες.
      Το λόγο έχει η κ. Φεβρωνία Πατριανάκου, Βουλευτής της Νέας Δημοκρατίας.
      Σας θυμίζω ότι ο χρόνος σας είναι τέσσερα λεπτά ως προτασσόμενη δευτερολογούσα.
      ΦΕΒΡΩΝΙΑ ΠΑΤΡΙΑΝΑΚΟΥ: Ευχαριστώ, κύριε Πρόεδρε.
      Σήμερα, γίναμε μάρτυρες μιας ακραίας και στείρας αντιπολιτευτικής αντιπαράθεσης και για μια ακόμη φορά συνειδητοποιήσαμε ότι η δημοκρατία δεν είναι αυτονόητο κεκτημένο, αλλά οφείλουμε καθημερινά να την προασπίζουμε, να την υπηρετούμε, να την προστατεύουμε με πράξεις και συμπεριφορές. Όλοι οι Έλληνες και ειδικότερα, όσοι ασκούμε δημόσια λειτουργήματα, οφείλουμε να περιθωριοποιούμε και να καταγγέλλουμε τέτοιες συμπεριφορές, απ’ όπου και αν προέρχονται.
      Το προς ψήφιση νομοσχέδιο διαπνέεται από κοινωνική ευαισθησία για τους πολεμιστές της Κύπρου, τα άτομα με αναπηρία, τους πολύτεκνους. Αποκαθιστά κοινωνικές αδικίες, ρυθμίζει χρονίζοντα θέματα των Ενόπλων Δυνάμεων, θεσπίζει κίνητρα για την περαιτέρω συμμετοχή και σύνδεση των πολιτών της παραμεθορίου με την αμυντική θωράκιση της χώρας, ενισχύοντας θεσμούς, όπως οι Έφεδροι Υψηλής Ετοιμότητας και οι Οπλίτες Βραχείας Ανακατάταξης.
      Όμως, ο λόγος για τον οποίο πήρα το λόγο σήμερα, είναι ότι η θέσπιση του άρθρου 37 είναι η επίκαιρη απάντηση του Υπουργείου Εθνικής Αμύνης -στο βαθμό, βεβαίως, που του αναλογεί- στο παλλαϊκό αίτημα των πολιτών για περισσότερη διαφάνεια σε όλες τις πτυχές του δημόσιου βίου και ειδικότερα, στις κρατικές προμήθειες.
      Θα προσπαθήσω να αναδείξω τις πτυχές αυτού του άρθρου, γιατί θεωρώ ότι αντιμετωπίστηκε με ισοπεδωτικές λογικές. Για λόγους διαφάνειας, διευρύνει το Σώμα αυτών που κρίνουν και εμπλέκει όσο το δυνατόν περισσότερα εξειδικευμένα άτομα στη διαδικασία της προμήθειας, θεσπίζοντας δυο νέες επιτροπές, την Επιτροπή Διαπραγμάτευσης Αντισταθμιστικών Ωφελημάτων και Επιτροπή Αξιολόγησης Αντισταθμιστικών Ωφελημάτων, αντικαθιστώντας την παλαιά μία ενιαία, όπου κατ’ ουσίαν, ο διαπραγματευτής και ο αξιολογητής ήταν ένας.
      Παράλληλα με την Επιτροπή Αξιολόγησης, η οποία έχει και το κύριο βάρος, λειτουργούν οι Επιτροπές Εμπειρογνωμόνων, με ανώτατο δικαίωμα κρίσης την Επιτροπή Διαγωνισμού, η οποία έχει και το δικαίωμα αναπομπής μίας απόρριψης προσφοράς, σε περίπτωση που δεν τεκμαίρεται ο αποκλεισμός του υποψηφίου, κατά την κρίση της, στις αρμόδιες επιτροπές.
      Για την ανακήρυξη μειοδότη, με βάση τη συμφερότερη τιμή, συνεκτιμώνται η σταθμισμένη βαθμολογία της Επιτροπής Αξιολόγησης, η οικονομική προσφορά, «η ελληνική προστιθέμενη αξία» -ενίσχυση της Αμυντικής Βιομηχανίας- τα αντισταθμιστικά ωφελήματα, το «κόστος κύκλου ζωής», όπως αξιολογήθηκαν από τις επιμέρους επιτροπές, αλλά και την αρμόδια.
      Η έκδοση εντολής διενέργειας μιας προμήθειας δίνεται πλέον από τον έχοντα την οικονομική δικαιοδοσία και επομένως, υπάρχει κεντρικός έλεγχος των προμηθειών από αρμόδια διαχειριστική αρχή. Οι απλές δηλώσεις αποδοχής των όρων του διαγωνισμού αντικαθίστανται πλέον από τους διαγωνιζόμενους από υπεύθυνες δηλώσεις, όπου οι εκπρόσωποί τους υπόκεινται στις συνέπειες του νόμου για ψευδή και ανακριβή στοιχεία.
      Τη μεγαλύτερη, όμως, υπηρεσία στη διαφάνεια του τρόπου προμηθειών αποτελεί ο καθορισμός με τον οποίο προκύπτει η πλέον οικονομικά συμφέρουσα προσφορά. Αν η προμήθεια διενεργείται με τη χαμηλότερη τιμή, επιλέγεται η προσφορά με τη χαμηλότερη τιμή, εφόσον είναι τεχνικά αποδεκτή και δεν παρεισφρείουν άλλου είδους κριτήρια που αλλοιώνουν τη φύση αυτού του διαγωνισμού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω σε μισό λεπτό, κύριοι Πρόεδρε.
      Αν η προμήθεια διενεργείται με βάση τη συμφερότερη τιμή, τα κριτήρια θεσπίζονται εκ νέου και καθορίζεται με ακρίβεια ο τρόπος βαθμολόγησης. Εναρμονίζονται, πλήρως, με τα κριτήρια που διέπουν τις υπόλοιπες κρατικές προμήθειες και εναρμονίζονται με το εθνικό και Κοινοτικό Δίκαιο.
      Κατά συνέπεια, με το άρθρο 37 τροποποιείται ο ν. 3433/2006 που θυμίζουμε ότι ψηφίστηκε και αυτός επί των ημερών της Νέας Δημοκρατίας, βελτιώνοντας τη διαδικασία διενέργειας των προμηθειών του Υπουργείου Εθνικής Αμύνης, υπηρετώντας τη διαφάνεια, την τεχνική αρτιότητα, το σεβασμό στη διαχείριση του δημόσιου χρήματος,  υπηρετώντας εν ολίγοις τον ελληνικό λαό.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Φίλιππος Πετσάλνικος): Και θα κλείσουμε τον κατάλογο των ομιλητών με τον κ. Ορέστη Παυλίδη. Έχετε τέσσερα λεπτά, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Πρώτον, θα ήθελα το λόγο επί του Κανονισμού. Με αποκαλέσατε Ορέστη.
      (Γέλωτες στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος): Έχετε απόλυτο δίκιο. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Θέλω να σας πω ότι με αποκαλούν και Αριστείδη, αλλά δεν με ενοχλεί. 
      ΠΡΟΕΔΡΕΥΩΝ (Φίλιππος Πετσάλνικος): Το Ορέστης σας ενόχλησε, όμως.
      ΑΡΙΣΤΟΤΕΛΗΣ ΠΑΥΛΙΔΗΣ: Όταν με αποκαλούν Ορέστη εξοργίζομαι, διότι ο εξάδελφος μου Ορέστης Παυλίδης υπήρξε ποδοσφαιριστής επί τριάντα μήνες ενώ εγώ είμαι Βουλευτής επί τριάντα χρόνια. Επιτέλους, μάθετε εσείς ο Φίλιππος ότι λέγομαι και εγώ Αριστοτέλης. Συγχωρεμένος, πάντως!
                                 (Χειροκροτήματα) 
      ΠΡΟΕΔΡΕΥΩΝ (Φίλιππος Πετσάλνικος): Πάντως αποκλείεται να σας μπέρδευα με έναν ποδοσφαιριστή, κύριε Παυλίδη. Με βετεράνο στο Κοινοβούλιο μπορεί να σας μπερδέψω ή να σας χαρακτηρίσω βετεράνο! 
      ΑΡΙΣΤΟΤΕΛΗΣ ΠΑΥΛΙΔΗΣ: Άλλος είναι βετεράνος του ποδοσφαίρου, άλλος είναι βετεράνος της Βουλής. Επιλέγετε, όμως, το βετεράνο του ποδοσφαίρου! Γιατί; 
      ΠΡΟΕΔΡΕΥΩΝ (Φίλιππος Πετσάλνικος): Ήδη, όμως, αναλώσαμε σαράντα τέσσερα δευτερόλεπτα. 
      Ορίστε, έχετε το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πήρα το λόγο για να υποστηρίξω την τροπολογία της συναδέλφου κ. Πόπης Φουντουκίδου, με γενικό αριθμό 125, που αναφέρεται στους ΕΦ.Υ.Ε.Σ.. Είναι ευφυής σύλληψη η οργάνωση των ΕΦ.Υ.ΕΣ.. Ειδικώς στα νησιά μας δύναται να έχει αντικείμενο, υπό τη βασική προϋπόθεση ότι θα υπάρχει κίνητρο. Ένα εκ των κινήτρων είναι αυτό που τώρα επιχειρείται.
      Το δεύτερο θα είναι ίσως η δυνατότητα, μέχρι της ηλικίας στρατεύσεως, να δύνανται να καταταγούν αλλά να εκπαιδεύονται αυστηρά. Κύριε Υπουργέ, αυστηρά εκπαίδευση όμως, και όχι να είναι διέξοδος στην αναζήτηση απασχόλησης.
      Το δεύτερο θέμα στο οποίο θα αναφερθώ, κύριε Πρόεδρε, έχει γενικό τίτλο: «κρατικές προμήθειες». Οι κρατικές προμήθειες σε όλα τα μέρη του κόσμου πάντοτε, από αρχαιοτάτων χρόνων και εδώ παραδείγματος χάριν στην Αθήνα, υπήρξαν αντικείμενο συγκρουομένων απόψεων και συμφερόντων, βεβαίως. Για συμφέροντα μιλάμε, οικονομικά συμφέροντα. 
      Το «φάρμακο» ποιο είναι; Ο έχων την ευθύνη για τη διεξαγωγή διαδικασιών περί της προμήθειας. Παλαιότερα είχαμε το Γενικό Κανονισμό Προμηθειών του  Υπουργείου Εμπορίου και τον Ειδικό Κανονισμό για τα επιμέρους θέματα, πλην του Υπουργείου Εθνικής Αμύνης. Στο Υπουργείο Εθνικής Αμύνης υπάρχει μία ιδιαιτερότητα. Εκεί κάθε λίγο και λιγάκι, λόγω των μεταβαλλομένων καταστάσεων, αιτιολογείται να φέρνουμε και τροποποιητικές διατάξεις για το σύστημα.
      Και δεν συμφωνώ με την άποψη, διακρατικές ή μη διακρατικές. Οι περιστάσεις θα το επιβάλλουν. Αλλά δεν είναι σωστό να κάνουμε γενική αναφορά «ο κύριος Υπουργός Αμύνης πονηρά καταθέτει στη Βουλή τροπολογία». Ίσως θα έπρεπε να μην είναι τροπολογία. Υποθέτω ότι κάποιος ειδικός λόγος σας οδήγησε να επιλέξετε αυτή τη διαδικασία. Αλλά το να έρχεται τροπολογία και να λέμε αυτόματα ότι οι πάντες είναι ύποπτοι, δεν το δέχομαι.
      Και θέλω να θυμίσω στους συναδέλφους του ΠΑ.ΣΟ.Κ., καθόσον αφορά σε ορισμένες περιπτώσεις του βίου των εν κυβερνήσει, το εξής: Τη θυμάσθε την ιστορία της ΠΥΡ.ΚΑΛ. και τον εφοδιασμό των Ιρακινών με τα προϊόντα της ΠΥΡ.ΚΑΛ. που κόστισαν κάμποσα δισεκατομμύρια επί ημερών ΠΑ.ΣΟ.Κ. και τα οποία δεν επληρώθηκαν; Εγώ κατακράτησα δύο καράβια του Ιράκ για να ξοφλήσουν μέρος αυτών, ως Υ.Ε.Ν.. 
      Κύριε Υπουργέ, εγώ συμφωνώ με την τροπολογία. Σας είπα ότι θα ήθελα να είναι μία άλλη διαδικασία. Είμαι βέβαιος ότι υπάρχει ένας ειδικός λόγος να το επισπεύσετε. Όμως, δεν με διακατέχει το συναίσθημα της υποψίας. Εγώ εμπιστεύτηκα και Υπουργούς του ΠΑ.ΣΟ.Κ. Τώρα, αν παρακάτω συμβαίνει κάτι, βεβαίως υπεύθυνος θα είσθε εσείς. Πήγαμε στα δικαστήρια ενόσω ήμασταν αντιπολίτευση και καταδικάσαμε διοικητή τραπέζης, διότι θυγατρική εταιρεία της τραπέζης διελύθη, έγινε σκορποχώρι η ακτοπλοϊκή εταιρεία της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ξέρετε το δικαστήριο τι είπε για το λόγο που καταδικάστηκε, ο μη έχων την ειδική ευθύνη, κύριε Πρόεδρε; Ζημίωσε –λέει- το κράτος. Κατακλέβανε, δηλαδή, οι κάτω απ’ αυτόν. Και η ευθύνη απεδόθη στην κεφαλήν. Πάντα ταύτα ισχύουσι για όλους μας. Αυτό είναι μία γενική τοποθέτηση που την είχα πάντοτε. Η γενική, πάντως, υποψία εμένα δεν μου πάει.
      Μία αναφορά θα κάνω τώρα σε προηγούμενη ιδέα. Εκάματε μία χειρονομία προς τα θύματα, και αναπήρους πολέμου. Καθώς και προς όσους στην Κύπρο, ετραυματίσθηκαν εκείνη την τραγική περίοδο. Μετασχόντες όμως σε μάχες, υπήρχαν και κάποιοι που είναι εν ζωή και είναι αφανείς, άγνωστοι.
       Εδώ, έχουμε το συνάδελφο κ. Φλωρίνη ο οποίος είναι αεροπόρος, πτέραρχος. Έχει φίλο και συνάδελφο το Δημήτρη Χατζηπαναγιώτη, πτέραρχο εν αποστρατεία, που με άλλους συναδέλφους κατάφερε, κύριε Πρόεδρε, με τα ΝΟR ATLAS, με περιορισμένα όργανα, κατ’ εκείνη την κρίση, να φύγει από αεροδρόμιο –από Ελευσίνα, αν δεν κάνω λάθος- και να πάνε και να προσγειωθούν στην Κύπρο, πολυβολούμενοι μάλιστα από φίλια τμήματα σ’ εκείνη τη σύγχυση. Και δεν το ξέρει κανένας στο Κοινοβούλιο!
      Εισηγούμαι για το Χατζηπαναγιώτη, σε συνεργασία με το συνάδελφο κ. Φλωρίνη –ο οποίος έχει μία ειδική γνώση- και για άλλους, κάποια στιγμή, να υπάρχει μία απλή αναγνώριση αυτής της ηρωικής πράξεως είτε στο γραφείο σας, στο Υπουργείο είτε εδώ στη Βουλή, από τα μέλη της Επιτροπής Εξωτερικών και Άμυνας! Το περίπτερο, εντάξει, να δοθεί για τους έχοντες ανάγκη ειδικής στηρίξεως στο εισόδημά τους. Όμως, υπάρχουν και κάποιοι άλλοι και είναι δική μας υποχρέωση να αναγνωρίσουμε τι προσέφεραν στην πατρίδα, με κίνδυνο τη ζωή τους.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Το κάναμε αυτό πριν από λίγους μήνες για πρώτη φορά.
      ΠΡΟΕΔΡΕΥΩΝ (Φίλιππος Πετσάλνικος): Κύριε Παυλίδη, ολοκληρώστε, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ: Εντάξει, κύριε Πρόεδρε.
      Ευχαριστώ, λοιπόν, για την αποδοχή της προτάσεως.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υφυπουργός Εθνικής Άμυνας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, ήθελα να κλείσω αυτή τη συζήτηση με μία ανακεφαλαίωση των βελτιώσεων που θα επιφέρουμε έπειτα από τις παρατηρήσεις, τις προτάσεις και τις συστάσεις των συναδέλφων.
      Πριν αναγνώσω τις βελτιώσεις οι οποίες θα επέλθουν και τις οποίες αποδεχόμεθα έπειτα από τις προτάσεις των συναδέλφων, θα ήθελα να πω ότι άκουσα και εγώ, από τη θέση μου, τις προσπάθειες που έκανε ο κ. Καρατζαφέρης να ενσπείρει ένα κλίμα «πανκαχυποψίας», επιτιθέμενος σε πρόσωπα τα οποία είναι υπηρεσιακά στελέχη και δεν μπορούν να απαντήσουν μέσα σ’ αυτήν την Αίθουσα και επικαλούμενος παλαιότερα δημοσιεύματα εφημερίδων, για να θεμελιώσει δήθεν σκάνδαλα ή υπόνοιες σκανδάλων.
      Η γνώμη μου είναι έπειτα από τις απαντήσεις που εδόθησαν ότι το μόνο που αξίζει να διερευνηθεί ως πιθανόν αδίκημα απ’ όσα κατήγγειλε ο κ. Καρατζαφέρης, είναι, κύριε Υπουργέ, αν η ιδιαιτέρα σας έχει διαπράξει το αδίκημα της διγαμίας! Όλα τα άλλα θεωρώ ότι εντάσσονται στην προσπάθεια να ενσπείρουμε υποψίες, η οποία είναι εύκολη. Εδώ και πολλά χρόνια είναι πανεύκολο να ενσπείρει κανείς υποψίες, έτσι όπως έχει διαμορφωθεί το κλίμα.
      Θα ήθελα, τώρα να μου επιτρέψετε, κύριε Πρόεδρε, έπειτα από όσα ακούστηκαν και όσα διαμορφώσαμε, να προτείνω για το άρθρο 37 τις εξής νομοτεχνικές βελτιώσεις:
      1. Το περιεχόμενο των υποπαραγράφων 5 και 6 της παραγράφου 16 ανακατανέμεται και επαναδιατυπώνεται -αυτή η επαναδιατύπωση έχει να κάνει με το ότι πρέπει να κάνουμε συστηματικότερη και περισσότερο ευδιάκριτη τη θέσπιση των έξι νέων κριτηρίων για την αξιολόγηση της προσφορότερης τιμής- ως εξής: 
      «5. Κατά την αξιολόγηση των προσφορών για την τελική επιλογή του προμηθευτή με κριτήριο τη συμφερότερη προσφορά, εφαρμόζεται μέθοδος αξιολόγησης που καθορίζεται με Απόφαση του Υπουργού Εθνικής Άμυνας, κατόπιν εισηγήσεως της Γ.Δ.Α.Ε.Ε., στην οποία λαμβάνονται υπ’όψιν αποκλειστικά τα ακόλουθα κριτήρια: 
      α. Η ανηγμένη (συγκριτική) τιμή 
      β. Η Εγχώρια Βιομηχανική Συμμετοχή (Ε.Β.Σ.) 
      γ. Το Έργο της Εγχώριας Βιομηχανίας (Ε.Ε.Β.)
      δ. Αντισταθμιστικά ωφελήματα 
      ε. Χρονοδιάγραμμα πληρωμών 
      στ. Κόστος Κύκλου Ζωής». 
      6. Ειδικότερα σε ό,τι αφορά τα κριτήρια αξιολόγησης: 
      α. Η ανηγμένη (συγκριτική) τιμή 
      (1) Ανηγμένη (συγκριτική) τιμή είναι ο λόγος της τιμής προσφοράς προς τη συνολική βαθμολογία της τεχνικής αξιολόγησης 
      (2) Για την εξαγωγή της βαθμολογίας της τεχνικής αξιολόγησης λαμβάνονται υπ’όψιν τα παρακάτω επιμέρους κριτήρια: 
      (α) Η συμφωνία των προσφερομένων υλικών με τα τεχνικά χαρακτηριστικά των προδιαγραφών και των τεχνικών περιγραφών που καθορίζονται στην προκήρυξη. 
      (β) Η παρεχόμενη εγγύηση καλής λειτουργίας. 
      (γ) Η ποιότητα εξυπηρέτησης μετά την πώληση και η παρεχόμενη τεχνική βοήθεια εκ μέρους του προμηθευτή. 
      (δ) Ο χρόνος παράδοσης των υλικών. 
      (ε) Οι απαιτήσεις συντήρησης και η ποιότητα των προσφερομένων υλικών. 
      (στ) Η αρχική υποστήριξη.
      (ζ) Η εν συνεχεία υποστήριξη.
      (η) Η δυνατότητα ένταξης-ενσωμάτωσης των προσφερομένων υλικών στις Ένοπλες Δυνάμεις (Εγκατάσταση-Λειτουργία) όταν απαιτείται.
      (θ) Η δυνατότητα ανάπτυξης-αναβάθμισης των προσφερομένων υλικών ή τμημάτων αυτών όταν απαιτείται και η εξασφάλιση της προμήθειας σε βάθος χρόνου (security of supply).    
      (ι) Κάθε άλλο στοιχείο ανάλογα με τη φύση των υπό προμήθεια υλικών ή και των ιδιαίτερων αναγκών του φορέα των Ενόπλων Δυνάμεων που ορίζεται στην προκήρυξη. 
      (3) Τα επιμέρους κριτήρια της τεχνικής αξιολόγησης κατατάσσονται σε δύο ομάδες: Στην Ομάδα Τεχνικών Προδιαγραφών, Ποιότητας και Απόδοσης και στην Ομάδα Τεχνικής Υποστήριξης και Κάλυψης. Στην Υπουργική Απόφαση που προβλέπεται στην παράγραφο 5 του παρόντος άρθρου καθορίζονται τόσο οι συντελεστές βαρύτητας κάθε ομάδας όσο και η κατανομή των επιμέρους κριτηρίων σε κάθε ομάδα. 
      (4) Η σταθμισμένη βαθμολογία του κάθε επιμέρους κριτηρίου των ως άνω ομάδων είναι το γινόμενο του επιμέρους συντελεστή βαρύτητας του κριτηρίου επί τη βαθμολογία του. Οι επιμέρους συντελεστές βαρύτητας, των οποίων το άθροισμα για κάθε ομάδα ισούται με τον καθορισθέντα συντελεστή βαρύτητας της ομάδας, καθορίζονται από τα Γενικά Επιτελεία και περιλαμβάνονται στην προκήρυξη. 
      (5) Το άθροισμα των σταθμισμένων βαθμολογιών όλων των επιμέρους κριτηρίων και των δύο ομάδων αποτελεί τη συνολική βαθμολογία της τεχνικής αξιολόγησης της προσφοράς. Αποδεκτές είναι όσες η βαθμολογία τους κυμαίνεται μεταξύ 75 και 100 βαθμών. Προσφορά με συνολική βαθμολογία τεχνικής αξιολόγησης μικρότερη των 75 βαθμών απορρίπτεται ως απαράδεκτη. 
      (6) Κατά την τεχνική αξιολόγηση συνεκτιμώνται στοιχεία των προσφορών που υπερτερούν των ελαχίστων απαιτήσεων της προκήρυξης, μόνο για επιμέρους κριτήρια που έχουν σαφώς καθοριστεί στην αντίστοιχη τεχνική περιγραφή από το οικείο Γενικό Επιτελείο, όπως αυτή συμπεριλαμβάνεται στην προκήρυξη. Τα επιμέρους αυτά κριτήρια σε καμμία περίπτωση δεν αφορούν σε ουσιώδεις όρους, όπως αυτοί ορίζονται στο άρθρο 27 (παράγραφος 2) του παρόντος νόμου. 
      (7) Ως συμφερότερη κρίνεται η ανηγμένη (συγκριτική) τιμή που παρουσιάζει τον μικρότερο λόγο της τιμής προσφοράς προς τη συνολική βαθμολογία της τεχνικής αξιολόγησης. 
      (β) Ως προς το κριτήριο της Εγχώριας Βιομηχανικής Συμμετοχής (Ε.Β.Σ.), συμφερότερη κρίνεται η προσφορά με την υψηλότερη Εγχώρια Βιομηχανική Συμμετοχή (Ε.Β.Σ.). 
      (γ) Ως προς το κριτήριο του Έργου της Εγχώριας Βιομηχανίας (Ε.Ε.Β.), συμφερότερη κρίνεται η προσφορά σύμφωνα με την οποία ανατίθεται το μεγαλύτερης οικονομικής αξία έργο στην εγχώρια βιομηχανία. 
      (δ) Ως προς το κριτήριο των Αντισταθμιστικών Ωφελημάτων, η συμφερότερη προσφορά εξάγεται με βάση την αξιολόγηση, όπως ορίζεται στην προβλεπόμενη στο άρθρο 27 παράγραφος 16 του παρόντος νόμου Υπουργική Απόφαση για τα Αντισταθμιστικά Ωφελήματα. 
      ε. Ως προς το κριτήριο του Χρονοδιαγράμματος Πληρωμών, συμφερότερη κρίνεται η προσφορά με το ευνοϊκότερο για την Υπηρεσία χρονοδιάγραμμα πληρωμών. 
      στ. Ως προς το κριτήριο του Κόστους Κύκλου Ζωής, συμφερότερη κρίνεται η προσφορά με το μικρότερο κόστος κύκλου ζωής των προς προμήθεια υλικών, εφόσον ο τρόπος υπολογισμού αυτού καθορίζεται από το οικείο Γενικό Επιτελείο που περιλαμβάνεται στην προκήρυξη.
      2. Η υποπαράγραφος 6 αναριθμήθηκε σε υποπαράγραφο 7 της παραγράφου 16. 
      3. Η υποπαράγραφος 7 αναριθμήθηκε σε υποπαράγραφο 8 της παραγράφου 16. 
      4. Η υποπαράγραφος 8 αναριθμήθηκε σε υποπαράγραφο 11 της παραγράφου 16.   
      5. Οι υποπαράγραφοι 11 έως και 13  αναριθμούνται αντιστοίχως σε 12 έως και 14 της παραγράφου 16. 
      6. Στο δεύτερο εδάφιο της υποπαραγράφου 8 της παραγράφου 16 η λέξη: «οικονομοτεχνικά» απαλείφεται. 
      Στο άρθρο 38 απαλείφεται η καταργούμενη διάταξη του άρθρου 12 παράγραφος Α1 και 4 του ν. 2552/1997 (Φ.Ε.Κ. 266 τεύχος Α΄).
      Επίσης, κύριε Πρόεδρε, όπως είπε και ο κύριος Υπουργός ήδη στην ομιλία του, δέχεται η Κυβέρνηση ώστε στην παράγραφο 4 του άρθρου 36 που αναφέρεται στην έναρξη ισχύος των διατάξεων που αφορούν στον ανώτατο βαθμό αυτών που αποβιώνουν κατά την εκτέλεση υπηρεσίας που συνεπάγεται αυξημένο κίνδυνο και προδήλως και αναμφισβήτητα λόγω αυτού, να τεθεί αντί 1-1-2006 η έναρξη να είναι από 24-7-1974, από την ημερομηνία δηλαδή της αποκαταστάσεως του δημοκρατικού πολιτεύματος. Να σημειωθεί ότι ο συγκεκριμένος βαθμός δεν προκύπτει μετά από κρίση των Συμβουλίων των Γενικών Επιτελείων, σύμφωνα με το ν.2439/1996 «Περί ιεραρχίας και εξέλιξης των Ενόπλων Δυνάμεων», αλλά πρόκειται για βαθμό που προκύπτει κατ’ απονομήν. 
      Και τέλος, κύριε Πρόεδρε, η τροπολογία που προτάθηκε από πολλούς συναδέλφους και αφορά στην αύξηση των ορίων ηλικίας των κατατασσομένων στους ΕΦ.Υ.Ε.Σ. -γιατί εδώ πρόκειται για αύξηση του ορίου ηλικίας των κατατασσομένων και όχι για χρονική διάρκεια της θητείας τους- για μεν τους οπλίτες δέχεται η Κυβέρνηση να πάει στο τριακοστό όγδοο έτος από το τριακοστό πέμπτο έτος της ηλικίας τους που είναι σήμερα και για τους αξιωματικούς και ανθυπασπιστές στο τεσσαρακοστό τρίτο έτος από το τεσσαρακοστό έτος της ηλικίας τους που είναι σήμερα. Αυτό αφορά σε τροποποίηση του άρθρου 2 του ν.3366/2005 και υπάρχει και έκθεση επί συναφούς τροπολογίας που είχε υποβάλει ο συνάδελφος κ. Τζαμτζής του Γενικού Λογιστηρίου του Κράτους, από την οποία έκθεση προκύπτει ότι δεν προκαλείται δαπάνη σε βάρος του κρατικού προϋπολογισμού απ’ αυτήν την αύξηση επαναλαμβάνω, του ορίου ηλικίας κατατασσομένων και προτείνουμε να γίνει δεκτή αυτή η τροπολογία και να μπει ως…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, δεν προτείνετε εσείς να γίνει δεκτή. Το ερώτημα είναι αν εσείς την κάνετε δεκτή. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Εμείς το δεχόμαστε.
      ΠΡΟΕΔΡΕΥΩΝ (Φίλιππος Πετσάλνικος): Επομένως κάνετε δεκτή την τροπολογία.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Και μπαίνει ως ξεχωριστό άρθρο στο τέλος του νομοσχεδίου πριν από το άρθρο για τις καταργούμενες διατάξεις. 
      Ήθελα επίσης να περιληφθεί στα  Πρακτικά και η εξής διατύπωση, η εξής άποψη. Είναι διευκρινιστική επειδή ακούστηκαν πολλά για τις προμήθειες.
      ΠΡΟΕΔΡΕΥΩΝ (Φίλιππος Πετσάλνικος): Αυτό που αναγιγνώσκετε τώρα δεν έχει να κάνει με συγκεκριμένη διάταξη. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Όχι. 
      ΠΡΟΕΔΡΕΥΩΝ (Φίλιππος Πετσάλνικος): Είναι μια ερμηνευτική ας το πούμε δήλωση. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Βοηθάει στην κατανόηση των άρθρων που ψηφίζουμε. Θα έλεγα ότι θα μπορούσε να είχε συμπεριληφθεί στην εισηγητική έκθεση, αλλά προκύπτει απ’ όσα ακούστηκαν.
      Για τις προμήθειες των μεσοπρόθεσμων και μακροπρόθεσμων προγραμμάτων εξοπλισμών απαιτείται η αρχική έγκριση, έγκριση αναγκαιότητας-σκοπιμότητας πραγματοποίησης αυτών που παρέχεται ως ανωτέρω με μέριμνα των Γενικών Επιτελείων και του Γ.Ε.ΕΘ.Α. κατόπιν έγκρισης από τη Γ.Δ.Α.Ε.Ε. και πιστοποίηση εξασφάλισης χρηματοδότησης από τη Γ.Δ.Ο.Σ.Υ., την οποία εγκρίνει ο έχων την οικονομική δικαιοδοσία. Είναι μια εξήγηση της διαδικασίας με την οποία προχωρούν οι προμήθειες μεσοπρόθεσμων και μακροπρόθεσμων προγραμμάτων. 
      Αυτές είναι οι τροποποιήσεις, οι βελτιώσεις, που κάνει δεκτές η Κυβέρνηση, έπειτα από τη συζήτηση που κάναμε και σήμερα των άρθρων από 28 και επέκεινα.
      (Στο σημείο αυτό ο Υφυπουργός Εθνικής Άμυνας κ. Κωνσταντίνος Τασούλας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      
      (Να φωτογραφηθούν οι σελίδες 253-256)
      
ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Κύριε Πρόεδρε, το λόγο.
      ΠΡΟΕΔΡΕΥΩΝ (Φίλιππος Πετσάλνικος): Νωρίτερα είχε ζητήσει το λόγο ο ειδικός αγορητής του ΣΥ.ΡΙΖ.Α..
      Κύριε Λεβέντη, δέχεστε να προηγηθεί η εισηγήτρια της Νέας Δημοκρατίας;
      ΑΘΑΝΑΣΙΟΣ ΛΕΒΕΝΤΗΣ: Ας προηγηθεί μπας και καταλάβουμε τίποτα.
      ΠΡΟΕΔΡΕΥΩΝ (Φίλιππος Πετσάλνικος): Ας προηγηθεί η εισηγήτρια της Νέας Δημοκρατίας κ. Αριάδνη Μανούσου.
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Ευχαρίστως, κύριε Πρόεδρε, να δώσω οποιαδήποτε διευκρίνιση, φτάνει να μου τεθούν ορισμένες ερωτήσεις από το Προεδρείο, παρακαλώ.
      ΠΡΟΕΔΡΕΥΩΝ (Φίλιππος Πετσάλνικος): Το Προεδρείο δεν έχει ερωτήσεις.
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Μέσω υμών, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Η μοναδική μου ερώτηση είναι εάν όντως θα περιοριστείτε στα τέσσερα λεπτά, γιατί τώρα χάνετε χρόνο.
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Στα τέσσερα λεπτά θα περιοριστώ. Τέσσερα μου δίνετε, τέσσερα θα εκμεταλλευτώ.
      ΠΡΟΕΔΡΕΥΩΝ (Φίλιππος Πετσάλνικος): Τέσσερα δίνει ο Κανονισμός, δεν δίνω εγώ.
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Επειδή ζήτησε ο κύριος συνάδελφος διευκρινίσεις, ας μιλήσει πρώτα εκείνος για να μπορέσω να δω τις ερωτήσεις του και να του απαντήσω. Γιατί μου ζήτησε να του δώσω διευκρινίσεις. Δεν έχω ακούσει καμμία δική του ερώτηση. 
      Παρακαλώ, κύριε Πρόεδρε, να διευθετηθεί αυτό το θέμα.
      ΠΡΟΕΔΡΕΥΩΝ (Φίλιππος Πετσάλνικος): Κυρία Μανούσου, ο κ. Λεβέντης είπε ότι παρακαλεί να προηγηθείτε εσείς ως εισηγήτρια από πλευράς της Πλειοψηφίας γιατί η Κυβέρνηση φέρνει αυτό το νομοσχέδιο, γιατί ίσως να διευκολυνθεί ακούγοντας εσάς σε ορισμένα ερωτήματα που έχει. 
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Ποια ερωτήματα;
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό. Αν έχει ερωτήσεις,  θα απευθυνθεί προς τους Υπουργούς. Αυτό είπε. Και όντας και πολύ ευγενικός και ιπποτικά φερόμενος, παρ’ ότι είχε ζητήσει νωρίτερα το λόγο, είπε ότι παραχωρεί τη θέση του σε σας. Ξεκινήστε, όμως, την τοποθέτησή σας. Χάσαμε ήδη ένα ολόκληρο λεπτό.
      ΑΡΙΑΔΝΗ ΜΑΝΟΥΣΟΥ -ΜΠΙΝΟΠΟΥΛΟΥ: Συν την ομιλία τη δική σας, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Όχι. Ένα λεπτό θα σας το προσθέσω.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, στην πρωτολογία μου αφιέρωσα ένα αρκετά μεγάλο μέρος του χρόνου μου για να μεταφέρω στο Προεδρείο τη δυσφορία και την απογοήτευση ορισμένων ομάδων ανθρώπων, για τους οποίους είχαμε ρυθμίσεις στο νομοσχέδιο, τα Α.ΜΕ.Α., τα θύματα πολέμου, τους πολυτέκνους. Και δήλωσαν την απογοήτευσή τους γιατί όταν δόθηκε ο λόγος στον επί σειρά ετών επί κυβερνήσεως ΠΑ.ΣΟ.Κ. Πρόεδρο της Βουλής -ο οποίος σημειωτέον πιστεύω ότι είναι ο θεματοφύλακας της πιστής εφαρμογής του Κανονισμού της Βουλής και ομίλησε επί δεκαπέντε λεπτά- δεν έκανε καμμία αναφορά σε κανένα μέρος και σε καμμία διάταξη του σημερινού νομοσχεδίου. Αυτό το εξέλαβαν ως έλλειψη σεβασμού και παντελή έλλειψη ενδιαφέροντος από την πλευρά της Αξιωματικής Αντιπολίτευσης, γιατί όλες αυτές τις μέρες οι άνθρωποι κάθονται και περιμένουν στις τηλεοράσεις τους, στα θεωρεία να ακούσουν τις απόψεις μας για τα θέματα που εκκρεμούν επί τριάντα χρόνια. Όταν προηγουμένως η συνάδελφος κ. Φουντουκίδου προσπάθησε να αναφερθεί στους πολυτέκνους και στα άτομα με ειδικές ανάγκες, της αφαιρέθηκε ο λόγος. Οι άνθρωποι αυτοί περιμένουν να ακούσουν. 
      Έχουμε τροπολογίες εδώ που δείχνουμε πραγματικά πόσες καταστάσεις έχουν μείνει αρρύθμιστες επί σειρά ετών, είτε αποστράτων είτε εν ενεργεία στρατιωτικών. Ο κύριος Υφυπουργός αναφέρθηκε σε μία, δύο τροπολογίες που θα κάνει δεκτές. Δεν αναφέρθηκε στις άλλες. Όλες αυτές οι τροπολογίες που έχουν κατατεθεί, αφορούν τις Ένοπλες Δυνάμεις. Είναι δέκα στο σύνολο. Επειδή όλα τα αιτήματα είναι δίκαια, θα πρέπει να τα βάλουμε στο τραπέζι, να τα συζητήσουμε με καλή διάθεση. Γιατί τα περισσότερα αιτήματα απ’ αυτά δεν άπτονται οικονομικών επιβαρύνσεων.
      Μια ηθική ικανοποίηση ζητούν οι στρατιωτικοί αυτοί και θα ήθελα πάρα πολύ από αύριο κιόλας να δούμε αυτά τα θέματα με μεγαλύτερη άνεση χρόνου, ούτως ώστε να βάλουμε μια τροπολογία στο σύνολο για να τα ρυθμίσουμε. 
      Όσον αφορά την τροπολογία των ΕΦ.Υ.Ε.Σ. που έχει κατατεθεί από τον κ. Τζαμτζή και την κ. Φουντουκίδου, νομίζω ότι θα πρέπει η ηλικία των τριάντα οκτώ και σαράντα τριών που ζητάει ο κ. Τζαμτζής να πάρει μεγαλύτερη αύξηση και να πάει στα σαράντα με σαράντα πέντε που ζητάει η κ. Φουντουκίδου.
      Όσον αφορά τις τροπολογίες που αφορούν τα περίπτερα, πιστεύω, και η τροπολογία που κατατέθηκε από την Αξιωματική Αντιπολίτευση για τα κτήρια που υπάρχει εκμετάλλευση κυλικείου από οποιονδήποτε τρίτο σε εξωτερικούς χώρους, δεν χρειάζεται να γίνει δεκτή, γιατί αυτό μπορεί να ρυθμιστεί με υπουργική απόφαση. Να καθορίσει, δηλαδή, υπουργική απόφαση ότι και ο αύλιος χώρος του νοσοκομείου ανήκει και αυτός στο νοσοκομείο. Δεν χρειάζεται διάταξη νόμου γι’ αυτό. 
      Όσον αφορά πάλι αυτό που είπε η κ. Κανελλοπούλου να ισχύει μόνο για τις καινούργιες άδειες ο άρτιος αριθμός, νομίζω ότι το έχετε κάνει δεκτό. 
      Κύριε Υπουργέ, πιστεύω εν κατακλείδι ότι σήμερα έγινε μια συζήτηση μονόπλευρη. Η Αντιπολίτευση δεν θέλησε για άλλη μια φορά να συζητήσει επί της ουσίας και κυρίως για το άρθρο 37. Δείχνει για μια ακόμα φορά την αδυναμία της να καταθέσει έστω και τις στοιχειώδεις προτάσεις της και τη στοιχειώδη κριτική της. 
      Σας ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Η Αντιπολίτευση δηλώνει την αδυναμία της να παρακολουθήσει τη λογική σας. 
      ΑΡΙΣΤΟΤΕΛΗΣ ΠΑΥΛΙΔΗΣ: Όχι η Αντιπολίτευση. Εσείς!
      ΑΘΑΝΑΣΙΟΣ ΛΕΒΕΝΤΗΣ:  Και εγώ το θεωρώ προσβολή της νοημοσύνης μας και της νοημοσύνης του ελληνικού λαού να ακούμε επί ένα τέταρτο να απαγγέλλει ο κύριος Υπουργός τροπολογίες, ρυθμίσεις, άρθρα σε ένα νομοσχέδιο το οποίο ήταν ήδη ένα ολόκληρο νομοσχέδιο και ήρθε σαν τροπολογία και  πάνω σε αυτήν την τροπολογία έρχεται μια άλλη εκτενέστατη τροπολογία την οποία κανένας δεν μπόρεσε να καταλάβει. Δεν μας έχει διανεμηθεί. Ακούμε, εντός παρενθέσεως, εκτός παρενθέσεως, παράγραφος τάδε, υποπαράγραφος τάδε που προστίθεται στο εδάφιο τάδε. Μα, είναι δυνατόν να παρακολουθήσουμε, κύριε Υπουργέ, αυτά τα πράγματα; Εγώ θα ήθελα να ξέρω αν εσείς τα ακούγατε αυτά έτσι, τι θα μπορούσατε να συγκρατήσετε ώστε να μου ζητήσετε εμένα να το ψηφίσω τώρα ή να το απορρίψω. Ασφαλώς και θα το καταψηφίσουμε, γιατί είμαστε αντίθετοι σε όλη τη λογική και γιατί θα έπρεπε αυτό να έχει έλθει σαν ξεχωριστό νομοσχέδιο. Αλλά εδώ βλέπουμε και ένα είδος προσθήκης ενός καινούργιου νομοσχεδίου σε αυτά που μας διαβάσατε απόψε. Δεν μπορώ να καταλάβω με ποια λογική κινείστε και πού οδηγούμαστε για να βρούμε τη συμφερότερη προσφορά. Αλλά με όλες αυτές τις μανούβρες, κύριε Υπουργέ, η συμφερότερη προσφορά ξέρουμε ποια θα είναι, αυτή την οποία θα επιδιώξουν και θα επιτύχουν οι οικονομικοί κολοσσοί ιδιαίτερα οι μεγάλες βιομηχανίες των όπλων οι οποίες έχουν τον τρόπο τους να επιβάλλονται. Και όλα αυτά τα περί  ακροτελεύτιου και τα άλλα που μας είπατε νομίζω ότι δεν απηχούν τίποτα άλλο, παρά τη διάθεσή σας να μείνουν σε αδιαφάνεια όλες αυτές οι προμήθειες, που έτσι και αλλιώς είναι μια αμαρτωλή ιστορία από το παρελθόν και που συνεχίζεται. Και φοβάμαι ότι επαυξάνεται μ' αυτό που σήμερα εσείς εδώ μας διαβάσατε. 
      Εμείς θα θέλαμε να προτείνουμε, κύριε Υπουργέ, να υπάρξει ένας υποχρεωτικός, ουσιαστικός έλεγχος -από ειδική διακομματική επιτροπή της Βουλής- των σημαντικών εξοπλιστικών προγραμμάτων, όταν, παραδείγματος χάριν, έχουν μία άλφα αξία, 10.000.000 ευρώ και πάνω -βάζω ένα όριο που μπορεί να συζητηθεί- στη φάση της σκοπιμότητας προμήθειας, πριν την τελική έγκρισή της από την ηγεσία. Πρώτα-πρώτα, η σκοπιμότητα και μετά θα πάμε να δούμε τι θα πάρουμε. 
      Επιπλέον, τα μέλη της παραπάνω επιτροπής να έχουν δικαίωμα ελέγχου, τόσο του σχεδίου σύμβασης πριν την υπογραφή της όσο και της πορείας υλοποίησης της σύμβασης. 
      Η παραπάνω ειδική επιτροπή της Βουλής να μπορεί  με απόφασή της να φέρνει εισήγηση για έγκριση ή μη της σκοπιμότητας προμήθειας αμυντικού εξοπλισμού αξίας πάνω από ένα ποσοστό στην Ολομέλεια της Βουλής και η Ολομέλεια της Βουλής να αποφασίζει. 
      Όμως, φοβάμαι ότι όλα αυτά είναι πολύ μακριά από τη νοοτροπία σας, από τη λογική σας και προπαντός από την πρακτική σας και μάλιστα έτσι όπως εκδηλώθηκε και κορυφώθηκε με την αποψινή σας απαγγελία, κύριε Υπουργέ.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος):   Η κ. Παρθένα Φουντουκίδου-Θεοδωρίδου έχει ζητήσει μία διευκρίνιση.
      Θέλετε διεκρίνιση, κυρία Φουντουκίδου;
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ:  Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο για δύο λεπτά.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Όλως προσφάτως κοινοποιήθηκε σε κάποιους «ΕΦ.Υ.Ε.Σ.» ότι λόγω συμπλήρωσης του τριακοστού πέμπτου έτους της ηλικίας δεν μπορούν να ανανεώσουν τη σύμβασή τους ή δεν μπορούν να συνεχίσουν να υπηρετούν στο Σώμα. Θα ήθελα να διευκρινίσουμε, κύριε Υπουργέ, τι θα γίνει με αυτούς. Θα εφαρμοστεί η αύξηση του ορίου ηλικίας; Ίσως θα πρέπει να έχει τότε αναδρομική ισχύ η διάταξη και με ποιον τρόπο θα γίνει αυτό. Το θεωρώ δίκαιο, γιατί δεν έχει περάσει ούτε μήνας που έλαβαν τις κοινοποιήσεις.
      Το άλλο που θα ήθελα να πω είναι το εξής. Μόλις σήμερα πήρα –και δυστυχώς δεν πρόλαβα να καταθέσω μία τροπολογία- μία επιστολή από το Σύνδεσμο Βορειοελαδιτών Πολεμιστών της  Ελληνικής Δύναμης Κύπρου 1974. 
      Θα διαβάσω ένα απόσπασμα, για να φθάσω στο αίτημά τους, και το θέτω υπ’όψιν του κυρίου Υπουργού. «Μόνοι και αβοήθητοι  σώσαμε την τιμή της πατρίδας με τίμημα βαρύ, εκατόν εξήντα δύο Ελλαδίτες αξιωματικοί, υπαξιωματικοί και οπλίτες νεκροί και αγνοούμενοι. Μόνοι και αβοήθητοι μείναμε και όταν επιστρέψαμε στην πατρίδα, μετά από δεκαεπτά μήνες και έξι μήνες μετά την εισβολή  στην πρώτη γραμμή, μέσα στα ορύγματα με το δάκτυλο στη σκανδάλη και στις ατομικές σκηνές. Κανένας δεν μας είπε το ελάχιστο «ευχαριστώ», κανένας δεν έσκυψε πάνω στα προβλήματά μας. Το «ευχαριστώ» τους για τις υπηρεσίες που προσφέραμε στην πατρίδα ήταν να μας στείλουν τους τελωνειακούς, όταν έδεσε το αρματαγωγό που μας μετέφερε, και να μας κάνουν έλεγχο στην τρύπια φόρμα που φορούσαμε και σε μία κούτα τσιγάρα. Και το χειρότερο: στον εικοστό ένατο μήνα της θητείας μάς έστειλαν σε μονάδες να υπηρετήσουμε άλλους δύο μήνες. Απολυθήκαμε από τις τάξεις του στρατού και δεν τολμούσαμε να πούμε ότι πολεμήσαμε στην Κύπρο για την πατρίδα. Και αν τολμούσαμε να το πούμε, μας αποκαλούσαν πραξικοπηματίες». 
      Το αίτημα –η επιστολή συνεχίζει σε αυτό το ύφος- είναι: 
      Να δικαιούνται ως έφεδροι πολεμιστές κατ’ εξαίρεση διορισμό στο δημόσιο για τα παιδιά τους. 
      Να αναγνωριστεί η στρατιωτική θητεία στην Κύπρο ως διπλάσιος χρόνος σύνταξης και όχι αναγνώριση μόνο ενός μηνός, όπως ισχύει σήμερα, και να δικαιούνται πολεμικού επιδόματος 15% επί του εκάστοτε βασικού μισθού, όπως γίνεται και με το ν.1799/1942.
      Σας  ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος):  Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Καρχιμάκης.
      Ορίστε, κύριε Καρχιμάκη, έχετε το λόγο για τέσσερα λεπτά.
      ΜΙΧΑΛΗΣ ΚΑΡΧΙΜΑΚΗΣ:  Κύριε Πρόεδρε, ακούστηκαν εδώ κάποιες απόψεις σε σχέση  με αδυναμία υποβολής προτάσεων. Νομίζω ότι καταθέσαμε συγκεκριμένες προτάσεις, κάναμε κριτική, αναφερθήκαμε σε συγκεκριμένα σημεία του άρθρου 37, της περιβόητης τροπολογίας. 
      Θέλω συγκεκριμένα να αναφερθώ στο κόστος κύκλου ζωής.  Αντιλαμβανόμαστε όλοι μας –και θα το επαναλάβω για άλλη μία φορά- ότι ενώ τα αντισταθμιστικά ωφελήματα, η ελληνική προστιθέμενη αξία, καθορίζονται επακριβώς με προεδρικά διατάγματα και με λοιπές διατάξεις, το κόστος κύκλου ζωής, που αντιπροσωπεύει και το μεγαλύτερο  τμήμα του κόστους που καλείται να πληρώσει ο χρήστης, το αφήνετε μόνο σε μία μελέτη Γενικού Επιτελείου. Δεν έχετε κάνει καμμία προεργασία για ενσωμάτωση κριτηρίων κύκλου ζωής.
      Και, βεβαίως, ποια υποδομή έχει δημιουργηθεί στην Κ.Δ.Α.Ε. με βάση δεδομένων, με λογισμικά; Αυτό το γεγονός σημαίνει ότι εδώ θα δεχόμαστε για όλα αυτά τα κριτήρια ό,τι μας λένε οι εταιρείες. 
      Περιμέναμε, λοιπόν, η αυξημένη βαρύτητα αυτής της αυξημένης παραμέτρου και η παραπέρα ανάλυση του κόστους κύκλου ζωής να γίνει είτε με νόμο είτε με προεδρικό διάταγμα ή έστω με υπουργική απόφαση, όπου θα δίνονταν συγκεκριμένες κατευθύνσεις για την επιβολή κλίμακας αυστηρών ρητρών επί όσων δεν πραγματοποιηθούν ή δεν επιτευχθούν κατά τη διάρκεια της επιχειρησιακής ζωής του οπλικού συστήματος. 
      Θα έπρεπε να αντιμετωπίζονται οι αποκλίσεις από τις υποχρεώσεις που καθορίζουν την αξιοπιστία του οπλικού συστήματος, όπως ο μέσος χρόνος επισκευής, ο μέσος χρόνος βλαβών, που μπορεί να είναι και κάτι συμπτωματικό και να αναφέρεται σε συγκεκριμένη χρονική περίοδο. Ο βαθμός αξιοπιστίας του συγκεκριμένου αντικειμένου, δηλαδή της προμήθειας, είναι εκείνος που αποτελεί το καθημερινό γεγονός και που ταλανίζει το χρήστη συνεχώς και αδιαλείπτως και αυτό δεν λαμβάνεται υπ’όψιν. 
      Πρέπει, λοιπόν, να καθοριστούν επακριβώς τα κριτήρια του κύκλου κόστους ζωής του οπλικού συστήματος, είτε με νόμο είτε με προεδρικό διάταγμα, προκειμένου να υπάρχει μία αντικειμενική προσέγγιση, αλλιώς θα έχουμε σ’ αυτό το συγκεκριμένο σημείο ή σ’ αυτό το συγκεκριμένο κριτήριο μία ελαστική, θα έλεγα, αντιμετώπιση η οποία θα οδηγεί ίσως σε αποτελέσματα τα οποία θα μπορούν να κριθούν αδιαφανή σε σχέση με την προμήθεια.
      Επίσης θα ήθελα να μιλήσω για το θέμα των αμυντικών βιομηχανιών. Επειδή, κύριε Υπουργέ, είπατε ότι το Υπουργείο σας λειτουργεί στο πλαίσιο της συνέχειας της διοίκησης και το επαναλάβατε μία-δύο φορές, θέλω να πω ότι το ΠΑ.ΣΟ.Κ. είχε εγκρίνει στρατηγικό και επιχειρησιακό σχέδιο και είχε προβλέψει ανάθεση προγραμμάτων ύψους περίπου 1.000.000.000 ευρώ την περίοδο 2004-2008. Τα προγράμματα αυτά ήταν εγκεκριμένα από το Ε.Μ.Π.Α.Ε. και ο προηγούμενος Υπουργός Εθνικής Άμυνας κατά τη διάρκεια επίσκεψής του στα ελληνικά αμυντικά συστήματα επιβεβαίωσε και δεσμεύτηκε ότι αυτά τα προγράμματα θα ανατεθούν. Έχουμε διαπιστώσει όμως ότι αυτά τα προγράμματα δεν έχουν ανατεθεί. Εσείς οι ίδιοι παραδεχθήκατε εδώ μέσα, στη Βουλή, ότι στα τέσσερα χρόνια έχουν ανατεθεί 109.000.000 ευρώ παραγγελίες, όταν η μισθοδοσία της εταιρείας ανέρχεται σε 80.000.000 με 85.000.000 ευρώ ετησίως. Πρέπει να γνωρίζετε ότι η εταιρεία μετά το 2004 παρουσίαζε χαμηλή απασχόληση, αύξηση ταμειακών ελλειμμάτων και βεβαίως μείωση των προγραμματισμένων επενδύσεων. 
      Αυτό, λοιπόν, που χρειάζεται είναι ένα εξειδικευμένο στρατηγικό και επιχειρησιακό σχέδιο, εκτεταμένες επενδύσεις σε τεχνογνωσία και εξοπλισμό και παραπέρα επέκταση σε ειρηνικά προϊόντα για την εξυγίανση και την ανάπτυξη της εταιρείας. Αυτά πρέπει να γίνουν. Προτάσεις υπάρχουν. Νομίζω ότι μπορούν να εκτελεστούν αυτά τα προγράμματα, αρκεί να υπάρχει πολιτική βούληση.
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός θα κάνει μία τελευταία ενημερωτική παρέμβαση.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μιας και ολοκληρώθηκε η συζήτηση του νομοσχεδίου, θα ήθελα κατ’αρχάς να ευχαριστήσω όλους τους κυρίους συναδέλφους για τις προτάσεις που μας υπέβαλαν. Θα ήθελα να κάνω και μία-δύο παρατηρήσεις τώρα που βρισκόμαστε πλέον στο τέλος.
      Κατ’αρχάς θα σας πω ότι θεωρώ πραγματικά πως η Κυβέρνηση και η παρούσα πολιτική ηγεσία του Υπουργείου Εθνικής Άμυνας δρουν με τη μεγαλύτερη δυνατή διαφάνεια που υπάρχει τα τελευταία χρόνια από το 1974 μέχρι σήμερα και εξηγούμαι: Για πρώτη φορά πέρσι φέραμε το Ε.Μ.Π.Α.Ε., που είναι το μεσοπρόθεσμο και μακροπρόθεσμο πρόγραμμα προμηθειών οπλικών συστημάτων, στην Επιτροπή Εξωτερικών και Άμυνας και έγινε δύο φορές τρίωρη συζήτηση, στην οποία αναλύσαμε όλα τα οπλικά συστήματα για τα οποία θα προχωρήσουμε μέχρι το 2015. 
      Θεωρώ φυσιολογικό οι συνάδελφοι Βουλευτές που μετέχουν σήμερα στην Ολομέλεια της Βουλής να μην μετείχαν ίσως στην επιτροπή. Θεωρώ φυσικό επίσης κάποιοι συνάδελφοι που μετείχαν τότε στην επιτροπή να μην είχαν ενημερωθεί επαρκώς διότι έφευγαν κατά τη διάρκεια της συζήτησης.
      Κανείς, όμως, δεν μπορεί να κατηγορήσει την παρούσα Κυβέρνηση ότι κινείται στο σκοτάδι. Αντιθέτως, επαναλαμβάνω ότι για πρώτη φορά από το 1974 ενημερώθηκε πλήρως η κοινοβουλευτική επιτροπή για το μεσοπρόθεσμο και μακροπρόθεσμο πρόγραμμα αγοράς οπλικών συστημάτων. 
      Δεύτερον, ο ίδιος σας είπα το 2006 ότι είμαι στη διάθεση όλων των κομμάτων και των εκπροσώπων τους, όχι τόσο των Βουλευτών όσο και εξειδικευμένων, διότι εγώ δεν θεωρώ τον εαυτό μου εξειδικευμένο σε αυτά, για μια συνεχή επαφή. Να είστε, δηλαδή, σε συνεχή επαφή με τα επιτελεία και τους ανθρώπους που χειρίζονται τους φακέλους για να σας παρέχουμε την κάθε δυνατή πληροφόρηση που θα θέλετε και η οποία θα πρέπει να είναι και δημόσια. 
      Εγώ δεν θεωρώ ότι διαρρέουν χαρτιά ή διαρρέουν, όπως ελέχθη προηγουμένως, τα γράμματα με τις εταιρείες. Δημόσια είναι. Ό,τι θέλετε ελάτε να σας τα δώσω εγώ. Δεν είναι ανάγκη να έρχεστε εδώ και να λέτε «Α, το γράμμα της «RHEINMETALL», ή της τάδε εταιρείας». Ελάτε να σας τα δώσουμε. Άλλωστε, γράμματα είναι. Μην κάνετε τον εξπέρ. Δεν είναι ανάγκη να γράφουν οι εφημερίδες ότι είναι διάτρητο το Πεντάγωνο. 
      Το Πεντάγωνο, κυρίες και κύριοι, σε ό,τι αφορά εξοπλισμούς, είναι ανοιχτό και διάφανο. Σαφώς για τις υπηρεσιακές μας κινήσεις έχουμε την εχεμύθεια που απαιτείται, γιατί δεν μπορεί να ξέρουν όλοι τα σενάρια που θα έχουμε σε κάθε, ο μη γένοιτο, πρόβλημα που θα προκύψει. Αλλά για ό,τι αφορά τις προμήθειες δεν χρειάζεται να κάνετε μεγάλες προσπάθειες. Ζητήστε τα να σας τα δώσουμε. Πόσες φορές μας έχετε ζητήσει με ερωτήσεις και επερωτήσεις κατάθεση εγγράφων; Μόνο όταν είναι μεγάλος ο φάκελος σας λέμε: «Ελάτε πάνω να ενημερωθείτε».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Να σας πω το γιατί; Διότι, κυρίες και κύριοι συνάδελφοι, οι συμβάσεις είναι τρεις χιλιάδες σελίδες η μικρότερη. Είναι τόνοι, είναι ολόκληροι φάκελοι. Ελάτε, λοιπόν, επάνω με τους δικηγόρους σας, με τους τεχνικούς σας, με τους μεταφραστές σας, με ό,τι θέλετε. Είναι πολύ ανοιχτή η διαδικασία. Πιο ανοιχτή δεν έχει ξαναγίνει.
      Επίσης, κύριε Πρόεδρε, το 2006 είπα στα κόμματα της Βουλής και συνεννοήθηκα με την κυρία Πρόεδρο της Βουλής, επειδή ήταν ανοιχτό το θέμα της αγοράς νέων μαχητικών αεροσκαφών, οι εκπρόσωποι Βουλευτές των κομμάτων της αντιπολίτευσης και της κυβερνητικής πλειοψηφίας, με έξοδα του Υπουργείου Εθνικής Αμύνης να πάνε στις τέσσερις, πέντε χώρες που κατασκευάζουν μαχητικά αεροπλάνα. 
      Πήγατε ή δεν πήγατε, κύριοι συνάδελφοι; Όλοι πήγαν. Δεν θυμάμαι αν είχε στείλει αντιπροσωπεία το Κ.Κ.Ε.. Το ΠΑ.ΣΟ.Κ. πήγε όμως. Συμμετείχε. Ενημερωθήκατε. Σας είπαν τις προμήθειες. Σας έκαναν την επίδειξη.
      ΜΙΧΑΛΗΣ ΚΑΡΧΙΜΑΚΗΣ: Τι σημαίνει αυτό; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σημαίνει ότι είμαστε ανοιχτοί. Έχει ξαναγίνει κατ’ αρχάς αυτό ποτέ; 
      Δεύτερον, ο ίδιος σας είπα το 2006 ότι πριν υπογραφεί σύμβαση αγοράς μείζονος αμυντικού υλικού, θα τη φέρω στη συζήτηση στη Βουλή. Μπορούμε ατύπως να έχουμε την επιτροπή που λέει ο κ. Λεβέντης. Μπορούμε τυπικά, όμως, να ορίσουμε κοινοβουλευτική επιτροπή, η οποία θα αποφασίζει για τις προμήθειες; Τότε τι θα κάνει η εκτελεστική εξουσία;
      ΑΘΑΝΑΣΙΟΣ ΛΕΒΕΝΤΗΣ: Για τη σκοπιμότητα.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Για τη σκοπιμότητα αποφασίζουν τα επιτελεία, κύριε Λεβέντη. Εγώ θα αποφασίσω για τη σκοπιμότητα; Εσείς θα αποφασίσετε, δηλαδή, εάν θέλουμε ερπυστριοφόρα ή αν θέλουμε οχηματαγωγά ή αν θέλουμε τανκς με πυροβόλο ή μικρότερο; Εάν εσείς τα ξέρετε, εγώ ως πολιτική ηγεσία θέλω να σας πω ότι δεν θεωρώ τον εαυτό μου τόσο γνώστη όλων αυτών των θεμάτων και εμπιστεύομαι τα επιτελεία. Επιτέλους, κάποιους θα εμπιστευθούμε, πιο ειδικούς. Είναι, όμως, δυνατόν η Βουλή, είναι δυνατόν οι Βουλευτές να εξειδικεύσουμε τις γνώσεις μας τόσο πολύ για να προτείνουμε το εξειδικευμένο όπλο ή οπλικό σύστημα και να αποφασίσουμε;
      Εν πάση περιπτώσει, κυρίες και κύριοι συνάδελφοι, για να εξηγούμεθα, η πολιτική ηγεσία αναλαμβάνει και τις ευθύνες της. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, ολοκληρώστε, παρακαλώ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ολοκληρώνω, κύριε Πρόεδρε, αλλά μιλάω για κάποια σοβαρά ζητήματα. 
      Η πολιτική ηγεσία αναλαμβάνει τις ευθύνες της, διότι εδώ πρέπει να σας πω το εξής: Πρώτον, μεγαλύτερη ευθύνη έχουμε εάν δεν έχουμε τον ανάλογο και αντίστοιχο οπλισμό για τη χώρα, από το να έχουμε την αγορά του οποιουδήποτε άλλου οπλικού συστήματος. 
      Δεύτερον, σας είπα και την προηγούμενη Τετάρτη ότι ένας Υπουργός για να υπογράψει την αγορά του οπλικού συστήματος θα υπάρχει η μελέτη σκοπιμότητας και αναγκαιότητας που έχουν τα επιτελεία, θα πάει στο Νομικό Συμβούλιο του Κράτους, όπως τις έχω στείλει όλες από τότε που ανέλαβα, θα πάει οπωσδήποτε στο Ελεγκτικό Συνέδριο, ανεξαρτήτως ποσού, όπως έχουν πάει από το 2006 και μετά και αφού και οι δικοί νομικοί μας σύμβουλοι μας πουν, θα υπογράψουμε.
      Όλοι οι άλλοι που λέμε γιατί παίρνεις από κει ή γιατί παίρνεις από εκεί, σκεφτόμαστε ότι πολλές φορές μπορεί να…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα σας παρακαλούσα όμως όντως να ολοκληρώσετε τώρα, γιατί έχουμε φτάσει στα εξίμισι λεπτά.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, θα μου επιτρέψετε, διότι…
      ΠΡΟΕΔΡΕΥΩΝ (Φίλιππος Πετσάλνικος): Έχω την αίσθηση ότι είχατε τη δυνατότητα αυτές τις βασικές σας σκέψεις να τις αναπτύξετε και κατά τη διάρκεια της συζήτησης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αφήσατε να αναπτυχθούν απόψεις που πρέπει να απαντηθούν.
      ΠΡΟΕΔΡΕΥΩΝ (Φίλιππος Πετσάλνικος): Δεν άφησα να αναπτυχθούν καθόλου απόψεις, άφησα την ελευθερία του λόγου μέσα στα όρια του χρόνου που προβλέπει ο Κανονισμός σε όλους τους συναδέλφους. Αλλά ειλικρινά πρέπει να ολοκληρώσουμε τη συζήτηση τώρα.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ωραία.
      Εμείς, λοιπόν, πιστεύουμε ότι σήμερα τους θεσμούς τους θεμελιώνουμε ακόμη περισσότερο με κατεύθυνση προς τη διαφάνεια για τους εξοπλισμούς. Γιατί πράγματι αυτό είναι και το μεγαλύτερο ζήτημα.
      Και σας είπα ότι αν υπάρχουν προτάσεις, είμαστε παρόντες να τις υιοθετήσουμε. Η πρόταση που λέτε για να συζητούμε τα οπλικά συστήματα και να κουβεντιάζουμε ως επιτροπή, γίνεται. Και μπορείτε και τώρα, αν θέλετε, να προσδιορίσουμε, κύριε Πρόεδρε, με πρωτοβουλία του Προεδρείου, την επόμενη εβδομάδα συνεδρίαση της επιτροπής. Ή, αν θέλετε, εδώ είμαστε, να ορίσετε εκπροσώπους να έρθουν την ερχόμενη εβδομάδα στο Πεντάγωνο, στο Υπουργείο Εθνικής Αμύνης, να σας ενημερώσουμε και να συζητήσουμε για ό,τι θέλετε.
      Αλλά έκκληση κάνω, κατ’ αρχάς –γιατί υπάρχουν και όρια- να μην υιοθετείτε το οποιοδήποτε δημοσίευμα γράφεται, που μπορεί να εξυπηρετεί και κάποιες άλλες σκοπιμότητες καμμιά φορά. Και να μην εκστομίζετε «πυροτεχνήματα» τέτοια, τα οποία δημιουργούν λανθασμένες εντυπώσεις για όλο το πολιτικό σύστημα.
      Η Κυβέρνηση, λοιπόν, πιστεύει, κύριε Πρόεδρε, ότι με το συγκεκριμένο άρθρο εξασφαλίζει ακόμα περισσότερο τη διαφάνεια και γι’ αυτό ζητά να ψηφιστεί.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 28 έως 38 και των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 32 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 33 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 34 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 35 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 35 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 36 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 36 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 37 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 37 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 38 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 38 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτή η υπ’ αριθμόν 115/9 τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η υπ’ αριθμόν 115/9 τροπολογία έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΧΑΛΗΣ ΚΑΡΧΙΜΑΚΗΣ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Το ακροτελεύτιο άρθρο του νομοσχεδίου έγινε δεκτό κατά πλειοψηφία.
      Συνεπώς το νομοσχέδιο του Υπουργείου Εθνικής Άμυνας: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 18 Ιανουαρίου 2008 και της Τετάρτης 23 Ιανουαρίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά των συνεδριάσεων της Παρασκευής 18 Ιανουαρίου 2008 και της Τετάρτης 23 Ιανουαρίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.29΄ λύεται η συνεδρίαση για αύριο ημέρα Τετάρτη 6 Φεβρουαρίου 2008 και ώρα 10.30΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους», σύμφωνα με την ημερήσια διάταξη.
      
      Ο ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
