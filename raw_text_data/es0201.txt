      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΟΕ’

Τετάρτη 1 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Κ. Σημίτη και Ε. Σχοιναράκη-Ηλιάκη,. σελ.
2. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Περάματος και το 2ο Γυμνάσιο Αλμυρού Μαγνησίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 2 Φεβρουαρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Επικρατείας: «Σύσταση «Εθνικού Οπτικοακουστικού Αρχείου»-Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις», σελ.
2. Αίτηση ονομαστικής ψηφοφορίας επί του σχεδίου νόμου του Υπουργείου Επικρατείας, σελ.

ΟΜΙΛΗΤΕΣ
Επί του σχεδίου νόμου του Υπουργείου Επικρατείας:
ΑΡΑΠΟΓΛΟΥ Χ., σελ.
ΒΟΥΛΤΕΨΗ Σ., σελ.
ΓΕΙΤΟΝΑΣ Κ., σελ.
ΓΚΙΟΥΛΕΚΑΣ Κ., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΚΑΣΤΑΝΙΔΗΣ Χ., σελ
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΠΟΛΥΔΩΡΑΣ Β., σελ.
ΡΟΥΣΟΠΟΥΛΟΣ Θ., σελ.
ΧΡΥΣΗΣ Β., σελ.
ΧΥΤΗΡΗΣ Τ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΕ΄
      Τετάρτη 1 Φεβρουαρίου 2006
      Αθήνα, σήμερα την 1η Φεβρουαρίου 2006, ημέρα Τετάρτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Χρύση,  Βουλευτή Δωδεκανήσου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ 
1) Οι Βουλευτές B΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά με την οποία η Ομοσπονδία Ελληνικών Κοινοτήτων στη Γερμανία ζητεί την αναστολή εκτέλεσης της οδηγίας Bolkenstein.
2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία το Σωματείο Νοσηλευτικού Προσωπικού Β΄ Δ.Υ.Πε. Αττικής καταγγέλλει τη συμπεριφορά  του Διοικητή του Νοσοκομείου «Γ. ΓΕΝΝΗΜΑΤΑΣ» προς το προσωπικό της ψυχιατρικής κλινικής.
3) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Γόννων Λάρισας ζητεί έκτακτη οικονομική ενίσχυση για να εξοφλήσει δαπάνες, που δημιουργήθηκαν λόγω της χιονόπτωσης.
4) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Αγιάς Λάρισας ζητεί έκτακτη οικονομική ενίσχυση για να αποκαταστήσει τις ζημιές, που προκάλεσε η χιονόπτωση στην περιοχή του.
5) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Σύλλογος Εκτροφέων Γαλοπούλας Νομού Λάρισας ζητεί να δοθεί  έκτακτη οικονομική ενίσχυση στους εκτροφείς γαλοπούλας, που η παραγωγή τους έμεινε αδιάθετη λόγω της γρίπης των πουλερικών.
6) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Αγιάς Λάρισας ζητεί έκτακτη οικονομική ενίσχυση για να αντιμετωπίσει τις ζημιές που προκάλεσε η χιονόπτωση στην περιοχή του.
7) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η κ. Ευαγγελία Παυλού ζητεί την επίλυση επαγγελματικού της προβλήματος.
8) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία Επιτροπή Εκπροσώπησης των Πτηνοτροφικών Επιχειρήσεων της Ασσήρου Θεσσαλονίκης ζητεί τη θεσμική και οικονομική στήριξη των εν λόγω επιχειρήσεων  μετά την απαγόρευση διάθεσης των προϊόντων τους εξαιτίας της γρίπης των πτηνών.
9) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Ιστιοπλοϊκός Όμιλος Χανίων ζητεί την αξιοποίηση του Ναυταθλητικού Κέντρου Σούδας και τη δημιουργία μαρίνας σκαφών αναψυχής στο λιμάνι της Σούδας.
10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος Πετρούπολης Αττικής ζητεί τη λήψη μέτρων για την προστασία του Ποικίλου Όρους από το ελληνικό δημόσιο, καθώς και την ανάπλαση και αναδάσωσή του προς όφελος των κατοίκων του λεκανοπεδίου Αττικής.
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εταιρεία Ελλήνων Σκηνοθετών ζητεί να αποσυρθεί το προτεινόμενο νομοσχέδιο «Περί Κινηματογραφικής Πολιτικής», ώστε να καταστεί εφικτός ένας δημιουργικός διάλογος από μηδενική βάση, στον οποίο θα συμμετέχουν όλες οι παραγωγικές δυνάμεις του Ελληνικού Κινηματογράφου.
12) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία οι Δήμοι Αρμενίου, Γόννων και Μελιβοίας και η Κοινότητα Καρυάς Λάρισας ζητούν έκτακτη οικονομική ενίσχυση για την αντιμετώπιση των ζημιών που προήλθαν από τις πρόσφατες χιονοπτώσεις.
13) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύλλογος Εκτροφέων Γαλοπούλας Νομού Λάρισας ζητεί τη χορήγηση οικονομικής ενίσχυσης στους παραγωγούς της περιοχής του, που έχουν υποστεί ζημιές από την πτώση της τιμής της γαλοπούλας και τη λήψη μέτρων για τη διάθεση της παραγωγής των πτηνών τους.
14) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί η θεώρηση των βιβλιαρίων των πολύτεκνων οικογενειών να γίνεται από τους οικείους συλλόγους.
15) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία κάτοικοι της περιοχής Ζαγκλιβερίου Θεσσαλονίκης ζητούν την τοποθέτηση ιατρικού, νοσηλευτικού και βοηθητικού προσωπικού στο Κέντρο Υγείας και στο Περιφερειακό Ιατρείο Ζαγκλιβερίου Θεσσαλονίκης.
16) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Μηχανιώνας Θεσσαλονίκης ζητεί την τοποθέτηση διοικητικού και νοσηλευτικού προσωπικού στο Κέντρο Υγείας Νέας Μηχανιώνας.
17) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Εργαζομένων ΕΚΑΒ-2 Θεσσαλονίκης ζητεί την πρόσληψη  προσωπικού για την εύρυθμη λειτουργία του ΕΚΑΒ Θεσσαλονίκης.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3245/10-10-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Δ15/Γ/ΟΙΚ/20761/2-11-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Γ. Mαγκριώτης, και όσον αφορά αρμοδιότητες του Υπουργείου Ανάπτυξης,  σας πληροφορούμε τα εξής:
     Μια από τις πρώτες προτεραιότητες της νέας διακυβέρνησης ήταν η ενίσχυση και η αναβάθμιση της Επιτροπής Ανταγωνισμού και η ψήφιση νέου νόμου για το υπαίθριο εμπόριο (στάσιμο και πλανόδιο) ο οποίος θα καλύπτει τα κενά του προηγουμένου νόμου ν.3190/2003, και θα αντιμετωπίζει μια πλειάδα προβλημάτων του οργανωμένου εμπορίου (π.χ. άδειες για λειτουργία μεγάλων καταστημάτων, ενιαίο πλαίσιο λειτουργίας των καταστημάτων σε όλη τη χώρα, προσφορές και εκπτώσεις κ.λπ.). ‘Οσον αφορά τη ρύθμιση για το ενιαίο πλαίσιο λειτουργίας των καταστημάτων σε όλη τη χώρα αυτή περιλαμβάνει τα εξής:
     - από τις 05:00 μέχρι τις 21 :00 Δευτέρα - Παρασκευή και από 05:00 μέχρι τις 20:00 το Σάββατο.
     - Θέμα Κυριακής δεν τίθεται 
     - Αυτό το πλαίσιο λειτουργίας ο Νομάρχης δεν θα μπορεί να το περιορίζει, αλλά μόνο να το διευρύνει, μετά από τη γνώμη των φορέων της περιοχής του.
     - Αντίθετα ο κάθε εμπορικός σύλλογος μπορεί να καθορίσει το ωράριο των μελών του το οποίο όμως δεν είναι δεσμευτικό.
     - Μέσα στο ενιαίο πλαίσιο λειτουργίας των καταστημάτων, ο κάθε έμπορος μπορεί να λειτουργεί το κατάστημά του όπως αυτός επιθυμεί.
     Σήμερα περίπου 100 κατηγορίες μικρομεσαίων επιχειρήσεων (Αρτοποιία, Ζαχαροπλαστεία, Εστιατόρια, Ταβέρνες, Περίπτερα, Ψιλικατζίδικα, Ανθοπωλεία, κ.λπ.) έχουν ήδη απελευθερωμένο ωράριο και επιβιώνουν χάρη σε αυτό. Χωρίς βέβαια η ΓΣΕΒΕ που τους εκφράζει να ζητεί να ενταχθούν στο ωράριο λειτουργίας των εμπορικών καταστημάτων, το οποίο είναι κατά πολύ μικρότερο.
     Όλες οι χώρες της Ευρώπης έχουν μεγαλύτερο πλαίσιο ωραρίου λειτουργίας από τη χώρα μας, ακριβώς γιατί με την πολιτική αυτή επιδιώκουν να διασφαλίσουν τόσο τα συμφέροντα των καταναλωτών, όσο και τον υγιή ανταγωνισμό μεταξύ των επιχειρήσεων.
     Πιο συγκεκριμένα: Στη Μεγάλη Βρετανία το ωράριο είναι ελεύθερο 24 ώρες το 24ώρο. Στην Ισπανία είναι 90 ώρες την εβδομάδα. Στην Πορτογαλία είναι 126 ώρες την εβδομάδα.
     Στην Ελλάδα όμως για τα εμπορικά καταστήματα και τα καταστήματα τροφίμων, το ωράριο λειτουργίας των καταστημάτων, σε ορισμένες περιοχές, καθορίζονταν σε 40 έως 48 ώρες, ενώ σε άλλες κατά την καλοκαιρινή περίοδο είχαμε φτάσει στο σημείο να απαγορεύεται στα καταστήματα να ανοίγουν το Σάββατο.
     Τέλος, σας γνωρίζουμε σχετικά με τη δράση 2.11.2 των αυτοαπασχολουμένων επιχειρηματιών τα εξής:
     Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από την μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου.
     Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για τη χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
     Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τους διαθέσιμους προϋπολογισμούς, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά αποτελέσματα.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
      2. Στην με αριθμό 3855/24-10-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Δ6/Φ.38/ΟΙΚ/22036/18-11-05 έγγραφο από τον Υφυπουργό Ανάπτυξης η ακόλουθη απάντηση:
     «Σ΄ απάντηση της ανωτέρω ερώτησης, θέτουμε υπόψη σας ότι στο σχέδιο νόμου με τίτλο «Εισαγωγή στην ελληνική αγορά των βιοκαυσίμων και των άλλων ανανεώσιμων καυσίμων», το οποίο καταρτίσθηκε για την εναρμόνιση της ελληνικής νομοθεσίας με την Οδηγία 2003/30/ΕΚ, που συζητήθηκε στη Διαρκή Επιτροπή Παραγωγής και Εμπορίου της Βουλής στις 8 και 9 Νοεμβρίου 2005 και ήδη ψηφίσθηκε επί της αρχής και κατ' άρθρο, δίδεται ο ορισμός της Βιοαιθανόλης ως «η αιθανόλη που παράγεται από Βιομάζα ή από το βιοαποικοδομήσιμο κλάσμα αποβλήτων, για χρήση ως Βιοκαύσιμο» , όπου η Βιομάζα ορίζεται ως «το βιοαποικοδομήσιμο κλάσμα προϊόντων, αποβλήτων και καταλοίπων που προέρχονται από τις γεωργικές, συμπεριλαμβανομένων φυτικών και ζωικών ουσιών, τις δασοκομικές και τις συναφείς βιομηχανικές δραστηριότητες, καθώς και το βιοαποικοδομήσιμο κλάσμα βιομηχανικών αποβλήτων και αστικών λυμάτων και απορριμάτων». Είναι αυτονόητο ότι από τη διατύπωση αυτή απορρέει ευθέως η δυνατότητα χρήσης των σταφυλιών, ως πρώτης ύλης για την παραγωγή βιοαιθανόλης, στο πλαίσιο εφαρμογής του ανωτέρω νόμου.
     Το θέμα της δημιουργίας υποδομών για την αξιοποίηση και απορρόφηση μεγάλων ποσοτήτων σταφυλιών .για την παραγωγή βιοαιθανόλης ανάγεται στην αρμοδιότητα του Υπουργού Αγροτικής Ανάπτυξης και Τροφίμων, ο οποίος είναι συναποδέκτης της ερώτησης.
     Ο Υφυπουργός
     Γ. ΣΑΛΑΓΚΟΥΔΗΣ»
      3. Στην με αριθμό 3536/18-10-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ6/Φ.38/21529/11-11-05 έγγραφο από τον Υφυπουργό Ανάπτυξης η ακόλουθη απάντηση:
     «Σ΄ απάντηση της παραπάνω ερώτησης, θέτουμε υπόψη σας ότι η διασύνδεση της Σκύρου με το Εθνικό Διασυνδεδεμένο Σύστημα Μεταφοράς Ηλεκτρικής Ενέργειας, με σκοπό την απορρόφηση της αιολικής ενέργειας από σταθμούς του νησιού ιδιαίτερα σημαντικής ισχύος για τους οποίους εκκρεμούν αιτήματα για λήψη άδειας παραγωγής, προϋποθέτει τη σοβαρή μελέτη τεχνικών και νομικών παραμέτρων από το ΔΕΣΜΗΕ, ως Διαχειριστή του Συστήματος, και τη ΔΕΗ, ως κυρία του Συστήματος και Διαχειρίστρια του Δικτύου.
     Το Υπουργείο Ανάπτυξης θα λάβει σχετικές αποφάσεις στη βάση ολοκληρωμένης στάθμισης των ανωτέρω παραμέτρων και μετά την επί του θέματος τοποθέτηση της Ρυθμιστικής Αρχής Ενέργειας η επισυναπτόμενη επιστολή της οποίας 0-12016/10.11.2005 συμβάλλει στην κατ΄ αρχή αποτύπωση του προβλήματος.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
    4. Στην με αριθμό 3198/7-10-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 452/21-11-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
     α. Το Υπουργείο Αγροτικής Ανάπτυξης και Τροφίμων προχώρησε στην τροποποίηση του Π.Δ/γματος 126/2000 για τον καθορισμό νέων ημερομηνιών, όσον αφορά την εκπαίδευση παραδοσιακών κρεοπωλών και εκδροροσφαγέων. Ήδη οι αρμόδιες Υπηρεσίες προχωρούν στην προώθησή του για υπογραφή, προκειμένου να δοθεί νέα ευκαιρία στους ενδιαφερόμενους παραδοσιακούς κρεοπώλες και εκδοροσφαγείς για την απόκτηση της βεβαίωσης του κρεοπώλη ή εκδοροσφαγέα αντίστοιχα.
     β. Όσον αφορά την εκπαίδευση των υποψήφιων κρεοπωλών σε πόλεις εκτός της έδρας των Σχολών, εξακολουθούν οι Σχολές Επαγγελμάτων Κρέατος (Αθηνών και Θεσσαλονίκης) να πραγματοποιούν εκπαιδεύσεις, σε συνεννόηση με τις Διευθύνσεις Κτηνιατρικής των Νομαρχιακών Αυτοδιοικήσεων και τους τοπικούς συλλόγους κρεοπωλών, για την ιεράρχηση των αναγκών, όπου έχει προγραμματιστεί.
     Συγκεκριμένα, από το μήνα Ιούνιο έως και το μήνα Οκτώβριο του 2005, διενεργήθηκε από τη Σχολή Επαγγελμάτων Κρέατος Αθηνών σεμινάριο εκπαίδευσης στα Χανιά για κρεοπώλες σε θέματα τεμαχισμού και αποστέωσης. Προγραμματίζονται δε και άλλα σεμινάρια εκπαίδευσης στους λοιπούς νομούς της νήσου Κρήτης.
     Ο Υφυπουργός
     Α. ΚΟΝΤΟΣ»
     5. Στην με αριθμό 1682/31-8-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 86460/ΙΗ/23-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1682/31-8-05 την οποία κατέθεσε ο Βουλευτής κ. Ανδρέας Μακρυπίδης και η οποία αναφέρεται σε προωθούμενη ρύθμιση σχετικά με την ισχύ βαθμολογικού ορίου για την εισαγωγή στην Τριτοβάθμια Εκπαίδευση, σας γνωρίζουμε τα ακόλουθα:
     Η Κυβέρνηση προτίθεται να φέρει σύντομα ως θέμα διαλόγου στο ΕΣΥΠ τη συνολική μελέτη των εκπαιδευτικών προβλημάτων της Πρωτοβάθμιας και Δευτεροβάθμιας Εκπαίδευσης με στόχο τη λήψη μέτρων προς θεραπεία τους.
     Σε ό,τι αφορά τα Περιφερειακά Πανεπιστήμια και Τ.Ε.Ι. θα υπάρξει συγκεκριμένο σχέδιο ανακατανομής του αριθμού των εισακτέων, ώστε να μη δημιουργηθούν προβλήματα λειτουργίας σ' αυτά, σε συνεργασία με τα Ιδρύματα.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     6. Στην με αριθμό 5004/28.11.05 ερώτηση των Βουλευτών κυρίων Άγγελου Μανωλάκη, Μιχάλη Καρχιμάκη και Λεωνίδα Γρηγοράκου δόθηκε με το υπ’ αριθμ. 7017/4/5722/22.12.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Α. ΜΑΝΩΛΑΚΗΣ, Μ. ΚΑΡΧΙΜΑΚΗΣ και Λ. ΓΡΗΓΟΡΑΚΟΣ, σας γνωρίζουμε ότι οι μεταθέσεις των αξιωματικών του Πυροσβεστικού Σώματος γίνονται σύμφωνα με τις διατάξεις της ισχύουσας νομοθεσίας, από το αρμόδιο Συμβούλιο Μεταθέσεων Αξιωματικών, με υπηρεσιακά και κοινωνικά κριτήρια, αφού ληφθούν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων. Το εν λόγω συμβούλιο είναι ανεξάρτητο συλλογικό όργανο και συγκροτείται από τον Αρχηγό του Σώματος, τον Υπαρχηγό, έναν ανώτατο αξιωματικό και δύο αιρετά μέλη των συνδικαλιστικών οργάνων του προσωπικού.
      Επισημαίνεται ότι, σε κάθε περίπτωση, ο σχεδιασμός και η υλοποίηση των μεταθέσεων των αξιωματικών γίνεται από το αρμόδιο Συμβούλιο Μεταθέσεων, σύμφωνα με τις διατάξεις της ισχύουσας νομοθεσίας, αφού ληφθεί υπόψη η οργανική και υπάρχουσα δύναμη των αξιωματικών, τα ιδιαίτερα προβλήματα και οι υπηρεσιακές ανάγκες, οι αιτιάσεις των ενδιαφερομένων, οι προτάσεις των υφιστάμενων Υπηρεσιών, καθώς και τα προκύπτοντα από τους ατομικούς φακέλους στοιχεία, με σκοπό την καλλίτερη αξιοποίηση του υπάρχοντος προσωπικού, σύμφωνα με τις γνώσεις, ειδικότητες, ιδιαίτερες ικανότητες διοίκησης κ.λπ. που έχει αποκτήσει ο αξιωματικός, προς εξυπηρέτηση του υπηρεσιακού και γενικότερα του δημοσίου συμφέροντος.
      Στα πλαίσια αυτά, με απόφαση του ανωτέρω συμβουλίου, μετατέθηκε και ο αναφερόμενος στην ερώτηση αξιωματικός από την Πυροσβεστική Υπηρεσία Άργους στην Πυροσβεστική Υπηρεσία Λιβαδειάς, καθόσον προήχθη κατά τις κρίσεις του τρέχοντος έτους στο βαθμό του Αντιπυράρχου και στη Λιβαδειά υπήρχε κενή θέση του βαθμού του, ενώ λόγω της προαγωγής του δεν μπορούσε πλέον να δικαιολογηθεί η παραμονή του στο Άργος. Στις λοιπές Υπηρεσίες της Περιφερειακής Διοίκησης Πυροσβεστικών Υπηρεσιών Πελοποννήσου δεν υπήρχαν κενές θέσεις του βαθμού του.
      Στο σημείο αυτό πρέπει να επισημάνουμε ότι ο εν λόγω αξιωματικός το παρελθόν έτος μετατέθηκε κατόmν αιτήσεώς του από την Πυροσβεστική Υπηρεσία Τρίπολης σε αυτήν του Άργους, ενώ κατά το έτος 2002 είχε απορριφθεί αίτησή του για μετάθεση από την Πυροσβεστική Υπηρεσία Γυθείου σε αυτήν του Άργους. Πάντως, όπως προκύπτει από τα υφιστάμενα στοιχεία, ο αξιωματικός αυτός, κατά το μεγαλύτερο μέρος της 24χρovης υπηρεσίας του, έχει υπηρετήσει σε Υπηρεσίες που επιθυμούσε και ελάχιστες φορές μετακινήθηκε χωρίς αίτησή του, στις περιπτώσεις που προβλεπόταν και το επέβαλλαν υπηρεσιακοί λόγοι.
      Πέραν αυτών πρέπει να επισημάνουμε ότι οι μεταθέσεις των αξιωματικών δεν αποτελούν επαχθείς πράξεις ή δυσμενή διοικητικά μέτρα, αλλά είναι απόλυτα συvυφασμένες με την ιδιότητά τους και την αποστολή του Σώματος, στο οποίο εντάχθηκαν και υπηρετούν, έχοντας υπόψη τους ότι κατά τη διάρκεια της σταδιοδρομίας τους μπορεί να υπηρετήσουν σε οποιαδήποτε Υπηρεσία και όχι μόνο σε Υπηρεσίες της αρεσκείας ή των συμφερόντων τους.
      Όπως προκύπτει από τα ανωτέρω, η μετάθεση του αναφερόμενου αξιωματικού έγινε με αποκλειστικό γνώμονα την κάλυψη υπηρεσιακών αναγκών, την εξασφάλιση της ομαλής και αποτελεσματικής λειτουργίας της Υπηρεσίας και γενικώς την εξυπηρέτηση του δημοσίου συμφέροντος. Επομένως τα αναφερόμενα στην ερώτηση περί κομματικών κριτηρίων και καταστρατήγησης της αξιοκρατίας και διαφάνειας δεν έχουν ουσιαστικό και νομικό έρεισμα, αφού άλλωστε είναι γνωστό ότι, μεταξύ των βασικών αξόνων της πολιτικής που εφαρμόζουμε, από την πρώτη στιγμή στο Υπουργείο, είναι η αξιοκρατία και η διαφάνεια, η επιβράβευση της αξιότητος, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
  Ο Υφυπουργός
  ΧΡΗΣΤΟΣ ΜΑΡΚΟΓΙΑΝΝΑΚΗΣ»
     7. Στην με αριθμό 5413/9.12.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 140495/ΙΗ/21.12.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5413/9-12-05, την οποία κατέθεσε ο Βουλευτής κ. Bασίλειoς Κεγκέρογλoυ σχετικά με το διορισμό μονίμων εκπαιδευτικών κλάδου ΠΕ16 Μουσικής, σας γνωριζουμε τα ακόλουθα:
   Σύμφωνα με την παρ.8, περ.ιστ. και την παρ.9 του άρθρου 14 του Ν.1566/85 και την παρ. 7 του άρθρου 10 του Ν.2327/95 απαιτείται πτυχίο τμήματος Μουσικών Σπουδών ή Μουσικής Επιστήμης και Τέχνης Ανώτατου Εκπαιδευτικού Ιδρύματος της ημεδαπής ή ισότιμο και αντίστοιχο πτυχίο ομοταγούς ιδρύματος της αλλοδαπής αναγνωρισμένο από τα αρμόδια όργανα. Εκπαιδευτικοί με πτυχίο αναγνωρισμένου μη Πανεπιστημιακού Μουσικού Ιδρύματος της ημεδαπής ή ισότιμο της αλλοδαπής διορίζονται μόνο ύστερα από διαγωνισμό στις θέσεις που απομένουν σύμφωνα με την παρ.9 της περίπτ. Β΄ του άρθρου 15 του Ν.1566/85.
      Σύμφωνα με την. αρ. 329/2005 νομική γνωμοδότηση του Νομικού Συμβουλίου του Κράτους, που έγινε πρόσφατα δεκτή από την Υπουργό Εθνικής Παιδείας και Θρησκευμάτων, οι εκπαιδευτικοί του κλάδου ΠΕ16 Μουσικής, οι οποίοι είναι κάτοχοι πτυχίων ωδείου με προϋπηρεσία που έχει αποκτηθεί χωρίς προηγούμενη συμμετοχή τους σε σχετικό διαγωνισμό δεν εντάσσονται στους πίνακες αναπληρωτών για μόνιμο διορισμό του Ν. 3255/2004, εκτός αν η προϋπηρεσία τους αυτή είχε κτηθεί κατόπιν νομίμου προσλήψεώς τους σε μουσικά σχολεία, σύμφωνα με τις διατάξεις της αρ. 3345/2-9-1988 Υπουργικής Αποφάσεως, σχετικά με την «Ίδρυση και Λειτουργία των Μουσικών Σχολείων», και με την προϋπόθεση ότι έχουν τα απαιτούμενα από το νόμο τυπικά προσόντα του κλάδου.
      Το Υπουργείο Εθνικής Παιδείας και Θρησκευμάτων, σύμφωνα με τα αναφερόμενα στην ανωτέρω γνωμοδότηση, υποχρεούται να προβεί στον έλεγχο των προϋπηρεσιών των εκπαιδευτικών του κλάδου ΠΕ16 Μουσικής, οι οποίοι είναι κάτοχοι πτυχίων ωδείου με προϋπηρεσία, που έχει κτηθεί χωρίς προηγούμενη συμμετοχή τους σε σχετικό διαγωνισμό και οι οποίοι έχουν υποβάλλει αίτηση, σύμφωνα με την αρ.3864/Δ2/15.04.2005 εγκύκλιο. Ο Ενιαίος πίνακας αναπληρωτών- ωρομισθίων θα συμπληρωθεί με τα στοιχεία των εκπαιδευτικών, που συμπλήρωσαν μέχρι 30-6-2004 πραγματική προϋπηρεσία τριάντα (30) μηνών ως αναπληρωτές -ωρομίσθιοι σύμφωνα με την παρ. 4 του άρθρου 6 του Ν. 3255/2004, μετά την ολοκλήρωση του ανωτέρω ελέγχου.
      Ο Υφυπουργός
      ΓΕΩΡΓΙΟΣ ΚΑΛΟΣ»
     8. Στην με αριθμό 5082/29.11.05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./374/22.12.05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5082/29-11-05 ερώτησης του Βουλευτή κ. Π. Κατσιλιέρη, σχετικά με τον Ναό Επικούρειου Απόλλωνα, σας πληροφορούμε τα εξής:
      Όσον αφορά τη φύλαξη του εν λόγω αρχαιολογικού χώρου, επί του παρόντος φυλάσσεται από έναν (1) μόνιμο ημερήσιο φύλακα και από ένα (1) μόνιμο νυχτοφύλακα. Το Υπουργείο Πολιτισμού, αναγνωρίζει την ύπαρξη ανάγκης για μεγαλύτερη φύλαξη του χώρου και θα προβεί στις απαραίτητες προσλήψεις αφού ολοκληρωθούν οι διαδικασίες που προβλέπει το Π.Δ. 164/2004 και μετατραπούν οι συμβάσεις των υπαλλήλων φύλαξης σε αορίστου χρόνου.
      Σε ότι αφορά στο στάδιο των εργασιών αποκατάστασης του μνημείου, η Επιτροπή Συντήρησης Ναού Επικουρίου Απόλλωνος, έχει αποφασίσει την υποδιαίρεση του συνόλου του έργου σε δύο μεγάλα προγράμματα, με κριτήριο τις δύο κατασκευαστικές ενότητες του ιδίου του μνημείου στο έργο αποκατάστασης της περίστασης και σε εκείνο του σηκού. Η αποκατάσταση της περίστασης υποδιαιρείται σε πέντε προγράμματα εργασίας τα οποία έχουν ως εξής: α) το βόρειο πτερό, με τμήμα του ανατολικού και του δυτικού, β) το νότιο πτερό, με τμήματα του ανατολικού και του δυτικού και γ) τρία προγράμματα που αφορούν το ανατολικό και το δυτικό πτερό.
      Το συνολικό χρονοδιάγραμμα του έργου αποκατάστασης του ναού υπολογίζεται να διαρκέσει 18 έτη, σύμφωνα με τις γενικές μελέτες που υποβλήθηκαν και εγκρίθηκαν από το Κεντρικό Αρχαιολογικό Συμβούλιο.
      Από το 2001 άρχισε η αποκατάσταση του βόρειου πτερού, κατόπιν σχετικής εγκρίσεως της μελέτης εφαρμογής από το Κεντρικό Αρχαιολογικό Συμβούλιο με την καταβίβαση των επιστυλίων, τη μετακίνηση ολόσωμων των κιόνων και τη σταδιακή αποσυναρμολόγηση της κρηπίδας. Στην παρούσα φάση αποκαθίσταται η θεμελίωση, ανατάσσονται οι λίθοι της ευθuντηρίας και συντηρούνται οι λίθοι του α' και β' αναβαθμού. Οι εργασίες αποκατάστασης του βορείου πτερού προβλέπεται να ολοκληρωθούν εντός του έτους 2007 με την επανατοποθέτηση της κρηπίδας, του στυλοβάτη και των κιόνων.
      Σχετικά με την χρηματοδότηση του έργου, σας γνωρίζουμε ότι το έργο αποκατάστασης του βορείου πτερού έχει συνταχθεί στο Περιφερειακό Επιχειρησιακό Πρόγραμμα Δυτικής Ελλάδος 2000-2006 και χρηματοδοτείται από αυτό μέχρι την ολοκλήρωση του φυσικού αντικειμένου, η οποία περιλαμβάνει την αποκατάσταση της ευθυντηρίας και των δύο πρώτων αναβαθμών. Παράλληλα, το Έργο χρηματοδοτείται και από το Πρόγραμμα Δημοσίων Επενδύσεων.
      Όσον αφορά στην περίφραξη του αρχαιολογικού χώρου σας γνωρίζουμε ότι έχει ολοκληρωθεί ήδη από το 1996 το μεγαλύτερο τμήμα της περίφραξης, συνολικού μήκους 1.800μ. σύμφωνα με μελέτη και επίβλεψη της Επιτροπής Συντήρησης Ναού Επικουρίου Απόλλωνα. Απομένουν μόνο 400μ. περίφραξης στην ανατολική πλευρά του αρχαιολογικού χώρου κατά μήκος του δημοσίου δρόμου. Το έργο αυτό είναι ενταγμένο στο Γ Κοινοτικό Πλαίσιο Στήριξης. Έχουν γίνει ήδη οι εργασίες οριοθέτησης-χάραξης και καθαρισμού του τμήματος αυτού και η Επιτροπή Συντήρησης Ναού Επικουρίου Απόλλωνα έχει ήδη αποφασίσει για τον τόπο και τις προδιαγραφές της συγκεκριμένης περίφραξης. Το έργο αναμένεται να ξεκινήσει σύντομα και θα έχει ολοκληρωθεί έως τον Μάρτιο του 2006.
      Τέλος, ο περιβάλλον χώρος του ναού έχει ήδη διαμορφωθεί. Συγκεκριμένα, έχουν κατασκευαστεί τα κτήρια εξυπηρέτησης κοινού στη νοτιοανατολική γωνία του αρχαιολογικού χώρου, σε κατάλληλα επιλεγμένη θέση, μη ορατή από το ναό. Αυτά περιλαμβάνουν αναψυκτήριο χώρο υγιεινής, εκθετήριο-νίdeο, πωλητήριο –εκδοτήριο εισιτηρίων. Επιπλέον έχει ολοκληρωθεί η διαμόρφωση της διαδρομής των επισκεπτών από τη νέα είσοδο προς το ναό. Μέσα στον αρχαιολογικό χώρο, έχουν τέλος ταξιθετηθεί σε φυσικά πλατώματα τα διάσπαρτα αρχιτεκτονικά μέλη της ανωδομής του ναού.
      Με το συμπληρωματικό έργο της περίφραξης που προαναφέραμε ολοκληρώνεται το έργο διαμόρφωσης και ανάδειξης του αρχαιολογικού χώρου των Βασσών, διασφαλίζοντας τα όρια του αρχαιολογικού χώρου και καθιστώντας πλέον δυνατή τη λειτουργία των εγκαταστάσεων εξυπηρέτησης κοινού καθώς και της νέας εισόδου. Σε εκείνη τη φάση θα έχουμε αντιμετωπίσει και το ζήτημα της επαρκούς φύλαξης του εν λόγω χώρου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     9. Στην με αριθμό 5214/5.12.05 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 138080/ΙΗ/21.12.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5214/5-12-05 την οποία κατέθεσε η Βουλευτής κα Ασημ. Ξηροτύρη-Αικατερινάρη, σας γνωρίζουμέ τα ακόλουθα:
      Α. Αναφορικά με τα ζητήματα σχολικής στέγης, πρόσβασης μαθητών στα σχολεία και γενικότερα τα κτηριολογικά των Σχολικών Μονάδων, αρμόδιος φορέας είναι η οικεία Νομαρχιακή Αυτοδιοίκηση ή η Δημοτική Αρχή οι οποίες σε συνεργασία με τις κατά τόπους Δ/νσεις Πρωτοβάθμιας ή Δευτεροβάθμιας Εκπαίδευσης οφείλουν να βρίσκουν κατάλληλους χώρους για τις Σχολικές Μονάδες Ειδικής Αγωγής.
     Β. Το ΥΠΕΠΘ είναι ιδιαίτερα ευαισθητοποιημένο σε θέματα Ειδικής Αγωγής και Εκπαίδευσης και καταβάλλει κάθε προσπάθεια για την επίλυση των προβλημάτων στοχεύοντας στην εύρυθμη λειτουργία όλων των σχολικών μονάδων.
     Συγκεκριμένα για την κάλυψη των κενών σε εκπαιδευτικό προσωπικό εστάλησαν συνολικά για τις ανάγκες της Α/θμιας Εκπ/σης 510 πιστώσεις αναπληρωτών και 12 ώρες ωρομισθίων και για τις ανάγκες της Β/θμιας Εκπ/σης 418 πιστώσεις αναπληρωτών και 2180 ώρες ωρομισθίων. Επισημαίνεται ότι φέτος δόθηκαν 300 πιστώσεις αναπληρωτών περισσότερες από πέρυσι.
      Γ. Για τη στελέχωση των Σχολικών Μονάδων Ειδικής Αγωγής με εξειδικευμένο προσωπικό, σας γνωρίζουμε ότι καθιερώθηκε φέτος για πρώτη φορά ο θεσμός της αναπλήρωσης του Ειδικού Εκπαιδευτικού Προσωπικού (ΕΕΠ) και Ειδικού Βοηθητικού Προσωπικού (ΕΒΠ), για το οποίο έχουν διατεθεί ανάλογες πιστώσεις στις Περιφερειακές Δ/νσεις Εκπαίδευσης για κάλυψη οργανικών ή λειτουργικών κενών. Συγκεκριμένα εστάλησαν συνολικά 200 πιστώσεις αναπληρωτών και 750 ώρες ωρομισθίων. Όσον αφορά στο μόνιμο προσωπικό, βρίσκεται σε εξέλιξη διαγωνισμός για πρόσληψη 120 μελών ΕΕΠ και ΕΒΠ (Αριθμός Προκήρυξης 90053/Γ6/09-09-2005).
      Δ. Όσον αφορά στη λειτουργία των Σχολικών Μονάδων Ειδικής Αγωγής στο Ν. Θεσσαλονίκης, όπως μας πληροφόρησαν οι οικείες Δ/νσεις Εκπ/σης όλες οι δομές Ειδικής Αγωγής λειτουργούν κανονικά.
      Ειδικότερα στο χώρο της Β/θμιας Εκπ/σης και αναφορικά με τα Εργαστήρια Ειδικής Επαγγελματικής Εκπαίδευσης και Κατάρτισης (ΕΕΕΕΚ) σας γνωρίζoυμε ότι:
      Λειτουργούν και είναι πλήρως στελεχωμένα με εκπαιδευτικό και ειδικό εκπαιδευτικό προσωπικό τα ακόλουθα: Στην Ανατ. Θεσσαλονίκη:
      1 ο ΕΕΕΕΚ Θεσσαλονίκης (Παπάφειο)
      1 ο ΕΕΕΕΚ Δήμου Πανοράματος (Θέρμης) 1 ο ΕΕΕΕΚ Θέρμης (ΕΛΕΠΑΠ)
      Επίσης το νεοιδρυθέν ΕΕΕΕΚ Αγίου Δημητρίου το οποίο θα ξεκινήσει τη λειτουργία του μετά τις γιορτές, καθώς έχει ήδη οριστεί αναπληρωτής Δ/ντής και έχουν διατεθεί οι απαραίτητες πιστώσεις για πρόσληψη 5 αναπληρωτών και ώρες για ωρομισθίους εκπ/κούς ΣΜΕΑ.
      Γυμνάσιο Κωφών με Λυκειακές τάξεις
      Ειδικό Γυμνάσιο
      ΤΕΕ Ειδικής Αγωγής Κωφών-Βαρηκόων
      Στη Δυτ. Θεσσαλονίκη:
      ΕΕΕΕΚ Κορδελιού
      ΕΕΕΕΕ στο Ψυχολογικό Κέντρο Βορείου Ελλάδας.
      Ε. Το ΥΠΕΠΘ στο πλαίσιο της πολιτικής του για τη στήριξη όλων των δομών της Ειδικής Αγωγής προχώρησε ήδη σε προγράμματα πρόσθετης χρηματοδότησης.
      Τον Οκτώβριο του 2004 επιxoρηγήθηκαν με το ποσό των 7.400 ΕΥΡΩ το ΕΕΕΕΚ Ελ. Κορδελιού και το ΕΕΕΕΚ Ψ.Κ.Β.Ε.
      Τον Ιανουάριο του 2005 επιχορηγήθηκαν με 7.000 ΕΥΡΩ το ΕΕΕΕΚ Ελ. Κορδελιού και το ΕΕΕΕΚ Ψ.Κ.Β.Ε..
      Το Μάϊο του 2005 επιχορηγήθηκε με το ποσό των 7.000 ΕΥΡΩ το 10 ΕΕΕΕΚ Θεσ/νίκης (Παπαφείου) .
      Στ. Τέλος όσον αφορά στον εξοπλισμό των Εργαστηρίων Ειδικής Επαγγελματικής Εκπαίδευσης και Κατάρτισης (ΕΕΕΕΚ) σας γνωρίζουμε ότι προγραμματίζεται μέσω του ΕΠΕΑΕΚ ο πλήρης εξοπλισμός των εργαστηρίων Κεραμικής, Υφαντικής, Χειροτεχνίας και Κηπουρικής για όλα τα ΕΕΕΕΚ.
      Ο Υφυπουργός
      ΓΕΩΡΓΙΟΣ ΚΑΛΟΣ»
     10. Στην με αριθμό 5251/6.12.05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 138691/ΙΗ/21.12.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5251/6-12-05, την οποία κατέθεσε ο Βoυλευτής κ. Γιαν. Μαγκριώτης και αφορά στα άτομα με ειδικές ανάγκες, σας γνωρίζουμε τα ακολουθα: 
      Α. Αναφορικά με τα ζητήματα σχολικής στέγης, πρόσβασης μαθητών στα σχολεία και γενικότερα τα κτηριολογικά των Σχολικών Μονάδων, αρμόδιος φορέας είναι η οικεία Νομαρχιακή Αυτοδιοίκηση ή η Δημοτική Αρχή οι οποίες σε συνεργασία με τις κατά τόπους Δ/νσεις Πρωτοβάθμιας ή Δευτεροβάθμιας Εκπαίδευσης οφείλουν να βρίσκουν κατάλληλους χώρους για τις Σχολικές Μονάδες Ειδικής Αγωγής.
  Το ΥΠΕΠΘ είναι ιδιαίτερα ευαισθητοποιημένο σε θέματα εκπαίδευσης όλων των Ελληνοπαίδων και έχει συντελέσει στη διαμόρφωση νέων και σύγχρονων αντιλήψεων στην εκπαίδευση των ατόμων με ειδικές εκπαιδευτικές ανάγκες, χωρίς αποκλεισμούς και εξαιρέσεις, παρεμβαίνοντας άμεσα και ουσιαστικά ακόμη και σε μεμονωμένες περιπτώσεις.
   Για την παροχή των εποπτικών μέσων και βοηθημάτων προς τους τυφλούς μαθητές, σας γνωρίζουμε ότι το ΥΠΕΠΘ προχώρησε ήδη σε προγράμματα πρόσθετης χρηματοδότησης. Το τρέχον έτος υλοποιήθηκαν προγράμματα έκτακτης επιχορήγησης συνολικού ύψους 131.440 ΕΥΡΩ στις σχολικές επιτροπές του Λυκείου Κοζάνης, του Λυκείου Ν. Μηχανιώνας Θεσ/νίκης, του Γυμνασίου Νέου Σκοπού Σερρών, του Γυμνασίου Βραχατίου, του 4ου Δημ. Σχολείου Αγρινίου, του Δημ. Σχ. Βουτών Ηρακλείου, του 6 ου.
      Από την υλοποίηση των έργων θα ωφεληθούν οι μαθητές και δάσκαλοι των μονάδων Ειδικής Αγωγής, το Ειδικό Εκπαιδευτικό Προσωπικό (Ψυχολόγοι, Κοινωνικοί Λειτουργοί, Φυσικοθεραπευτές, Εργοθεραπευτές, Θεραπευτές Λόγου), οι γονείς αλλά και οι διοικητικοί και επιστημονικοί Φορείς του ΥΠΕΠΘ (Διεύθυνση Ειδικής Αγωγής, Παιδαγωγικό Ινστιτούτο).
      Οι Μονάδες Ειδικής Αγωγής θα έχουν πλήρη διασύνδεση μεταξύ τους αλλά και πρόσβαση στο Διαδίκτυο (Internet), καθώς συνδέονται στο Πανελλήνιο Σχολικό Δίκτυο.
      Ο Υφυπουργός
      ΓΕΩΡΓΙΟΣ ΚΑΛΟΣ»
      11. Στην με αριθμό 5296/7.12.05 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. ΓΠ133717/22.12.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.5296/7 -12-2005 ερώτηση που κατατέθηκε στη Βουλή από τη Βουλευτή κ. Χρύσα Μανωλιά με θέμα «προβλήματα λειτουργίας της Κινητής Μονάδας Ψυχιατρικής Περίθαλψης Θράκης», σας πληροφορούμε τα εξής:
      Η Εταιρεία Κοινωνικής Ψυχιατρικής και Ψυχικής Υγείας είναι ΝΠΙΔ μη κερδοσκοπικού χαρακτήρα στο οποίο έχει ανατεθεί από το Υπουργείο Υγείας και Κοινωνικής Αλληλεγγύης η υλοποίηση μονάδων και δράσεων ψυχικής υγείας που στο σύνολό τους επιχορηγούνται πλέον από τον Τακτικό Προϋπολογισμό του Υπουργείου.
      Από τις αρχές του τρέχοντος έτους παρουσιάστηκε πρόβλημα στη χρηματοδότηση του φορέα, όπως και σε όλους τους φορείς που υλοποιούν ανάλογες δράσεις, και επιχορηγούνται από τον Τακτικό Προϋπολογισμό του Υπουργείου, λόγω της χαμηλής αρχικής εγγεγραμμένης πίστωσης που έφτανε τα 21.000.000 €, ενώ οι ανάγκες των φορέων ανέρχονται στα 42.335.725 €.
      Το Υπουργείο Υγείας και Κοινωνικής Αλληλεγγύης στην προσπάθειά του να εξασφαλίσει την εύρυθμη λειτουργία (σίτιση ασθενών, μισθοδοσία προσωπικού, λοιπές λειτουργικές δαπάνες κλπ.) των ανωτέρω Μονάδων ψυχικής υγείας ζήτησε αύξηση της εγκεκριμένης πίστωσης κατά 20.000.000 €.
      Μέχρι σήμερα το Υπουργείο Οικονομίας και Οικονομικών ενέκρινε:
      α) επιπλέον πίστωση ύψους 7.000.000 € και
      β) τη μεταφορά, από άλλους κωδικούς του Υπουργείου Υγείας και
      Κοινωνικής Αλληλεγγύης, ποσού ύψους 1.500.000 €.
      Ο Προϋπολογισμός του συγκεκριμένου φορέα για το έτος 2005 ανέρχεται στο ποσό των 7.211.540 € και μέχρι σήμερα έχει επιχορηγηθεί με το ποσό των 5.245.770 € που αντιστοιχεί στο 73% περίπου του προϋπολογισμού του.
      Το έτος 2005 υπήρξε αύξηση της επιχορήγησης για το συγκεκριμένο Φορέα κατά 119,12 % σε σχέση με το 2002, 124,17 % σε σχέση με το 2003 και 47,76% σε σχέση με το 2004, δεδομένου ότι τα έτη 2002 και 2003 η Εταιρεία Κοινωνικής Ψυχιατρικής και Ψυχικής Υγείας λειτούργησε νέες Μονάδες (7 οικοτροφεία δυναμικότητας 15 ατόμων έκαστο και 1 Κέντρο Ημέρας) στο πλαίσιο του Γ’  ΚΠΣ οι δαπάνες των οποίων, μετά τη λήξη της περιόδου της συγχρηματοδότησης, καλύπτονται από τον Τακτικό Προϋπολογισμό του Υπουργείου.
Ο Υπουργός
ΝΙΚΗΤΑΣ ΚΑΚΛΑΜΑΝΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Χρύση.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 2 Φεβρουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 407/30.1.2006 επίκαιρη ερώτηση του Βουλευτή της Νέας Δημοκρατίας κ. Δημητρίου Χριστοφιλογιάννη προς τον Υπουργό Εμπορικής Ναυτιλίας, σχετικά με την απομάκρυνση ναυαγίου από τον Όρμο Ποταμιάς Θάσου. 
      2. Η με αριθμό 402/30.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τους απολυμένους των εργοστασίων του ομίλου ΚΛΩΝΑΤΕΞ στη Νάουσα κ.λπ.
      3. Η με αριθμό 411/30.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τους Υπουργούς Ανάπτυξης και Οικονομίας και Οικονομικών, σχετικά με τις επιπτώσεις από την αύξηση της τιμής των καυσίμων κ.λπ.
      4. Η με αριθμό 410/30.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που δημιουργήθηκαν στην Κεφαλλονιά και στην Ιθάκη με τη διακοπή του ηλεκτρικού ρεύματος από την πρόσφατη κακοκαιρία κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 398/30.01.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με τη χορήγηση αδειών επαγγελματία πωλητή λαϊκών αγορών σε αλλοδαπούς μικροπωλητές που δουλεύουν νόμιμα στη χώρα μας κ.λπ.
      2. Η με αριθμό 412/30.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τα προβλήματα που δημιουργήθηκαν στην Κεφαλλονιά και την Ιθάκη από την πρόσφατη κακοκαιρία και τη διακοπή του ηλεκτρικού ρεύματος, την αποζημίωση των πληγέντων κ.λπ. 
      
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του νομοσχεδίου του Υπουργείου Επικρατείας: «Σύσταση «Εθνικού Οπτικοακουστικού Αρχείου» -Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
      Το νομοσχέδιο ψηφίστηκε στη χθεσινή συζήτηση επί της αρχής. Κατά τη σημερινή συνεδρίαση θα συζητηθούν τα άρθρα του νομοσχεδίου, που είναι συνολικά δεκαέξι σε μία ενότητα, όπως αποφασίστηκε χθες ομόφωνα από το Σώμα. 
      Το λόγο έχει η εισηγήτρια της Πλειοψηφίας η κ. Βούλτεψη, εκτός αν ο κύριος Υπουργός θέλει να κάνει κάποια τροποποίηση-προσθήκη.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, θα ήθελα το λόγο για κάποιες διορθώσεις.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, χθες διενεμήθησαν κάποιες τροποποιήσεις. Αν δεν έχετε καμία αλλαγή, δεν χρειάζεται. Αν έχετε, όμως, κάτι να συμπληρώσετε τότε έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εάν μου επιτρέπετε μόνο να πω, επειδή το είπα χθες λίγο πριν τελειώσει η συνεδρίασή μας, ότι στις τροποποιήσεις-προσθήκες, τις οποίες ήδη έχω μοιράσει από χθες στο Σώμα υπάρχει μία μικρή αλλαγή. 
      Στην περίοδο β΄ της παραγράφου 1 του άρθρου 7 προσετέθη μία λέξη στις τροποποιήσεις που έχω δώσει. Τη διαβάζω ολόκληρη για τα Πρακτικά: «επιχορηγήσεις από άλλους δημόσιους ή ιδιωτικούς φορείς, καθώς και χρηματοδότηση» -προστίθεται η λέξη «χρηματοδότηση»- «από προγράμματα της Ευρωπαϊκής Ένωσης ή διεθνών Οργανισμών ή της Κοινωνίας της Πληροφορίας».
      Στην περίοδο στ΄ της παραγράφου 1 του άρθρου 7 διαγράφεται η φράση «ή πόρο». Είχε μοιραστεί ορθώς αυτό, απλώς δεν αναφερόταν η περίοδος στ’, αναφερόταν ως περίοδος ε’.
      Επίσης, θα ήθελα να πω στο Σώμα ότι οι προτεινόμενες τροποποιήσεις πλην της διάταξης του άρθρου 14 παράγραφος 1 για την Ε.Ρ.Τ. είναι κυρίως φραστικές, σύμφωνα με τις σχετικές υποδείξεις της Διεύθυνσης του Επιστημονικού Συμβουλίου της Βουλής, που επεξεργάστηκε το νομοσχέδιο αυτό.
      Σε ό,τι αφορά την τροποποίηση της διάταξης για την Ε.Ρ.Τ., το άρθρο 14 παράγραφος 1 του σχεδίου νόμου που συζητείται σήμερα και που ρυθμίζει θέματα της Ε.Ρ.Τ., είχε συνταχθεί, κατατεθεί στη Βουλή και συζητηθεί από την αρμόδια επιτροπή της Βουλής, πριν από την ψήφιση του νέου νόμου περί Δ.Ε.Κ.Ο.. Η ψήφιση του νομοσχεδίου είχε γίνει στις 23.12.2005 και στις 27.12.2005 η δημοσίευση.
      Προτείνουμε, λοιπόν, την τροποποίηση του άρθρου αυτού, καθώς στο πλαίσιο των διατάξεων του νέου νόμου περί Δ.Ε.Κ.Ο. η Ε.Ρ.Τ. είναι υποχρεωμένη να συντάξει Κανονισμό λειτουργίας, νέο οργανόγραμμα και να αναμορφώσει το Γενικό Κανονισμό Προσωπικού της, σύμφωνα με τις προβλέψεις του ν.3429/2005, του νόμου περί Δ.Ε.Κ.Ο.. Στο πλαίσιο αυτό θα αντιμετωπιστεί στο μέλλον και το θέμα της θητείας των εντεταλμένων συμβούλων και των γενικών διευθυντών της Ε.Ρ.Τ.. 
    Παραμένει, όμως, προς ψήφιση, τροποποιούμενη αναλόγως, η διάταξη για την πρόβλεψη της δυνατότητας παράλληλης απασχόλησης των εντεταλμένων συμβούλων και των γενικών διευθυντών της Ε.Ρ.Τ. Α.Ε. σε αντίστοιχη θέση στις θυγατρικές εταιρείες της Ε.Ρ.Τ. Α.Ε., στις οποίες αυτή είναι η μοναδική μέτοχος, χωρίς επιπλέον αμοιβή για την παράλληλη απασχόλησή τους, καθώς δεν επηρεάζεται από το ν. 3429/2005. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ να διανεμηθεί στους Βουλευτές αυτό το κείμενο και να κατατεθεί για τα Πρακτικά.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Βεβαίως, κύριε Πρόεδρε.
    (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τις προαναφερθείσες τροποποιήσεις-προσθήκες, οι οποίες έχουν ως εξής:
    (να φωτογραφηθούν οι σελίδες 9 και 10)
    ΠΡΟΕΔΡΕΥΩΝ (Γεώργιος Σούρλας): Η κ. Βούλτεψη έχει το λόγο.
    ΣΟΦΙΑ ΒΟΥΛΤΕΨΗ: Κυρίες και κύριοι συνάδελφοι, εύχομαι καλό και παραγωγικό νέο μήνα σε όλους. 
    Η σημερινή μέρα είναι αφιερωμένη στην κατ’ άρθρον συζήτηση του νομοσχεδίου για τη σύσταση Εθνικού Οπτικοακουστικού Αρχείου. 
    Με δεδομένο ότι ο χρόνος είναι περιορισμένος και με δεδομένο ότι όλοι συμφωνούμε επί της αναγκαιότητας να δημιουργηθεί ένας φορέας, που θα συγκεντρώνει,… 
    ΠΡΟΕΔΡΕΥΩΝ (Γεώργιος Σούρλας): Κυρία Βούλτεψη, στους εισηγητές θα δοθεί μια παραπάνω άνεση χρόνου.
    ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε.
    … θα αρχειοθετεί, θα φυλάσσει, θα διαχειρίζεται, θα συντηρεί, θα επεξεργάζεται και θα παρέχει πρόσβαση στους αποτυπωμένους με οπτικοακουστικό τρόπο ιστορικούς και πολιτιστικούς αρχειακούς θησαυρούς μας, προς όφελος της γνώσης και της διατήρησης της ιστορικής μνήμης, επιτρέψτε μου να σταθώ σ’ εκείνα τα άρθρα που αποτέλεσαν σημείο τριβής κατά τη χθεσινή μας συνεδρίαση.
    Προηγουμένως θα ήθελα να αναφερθώ σε μερικά ζητήματα, που είμαι σε θέση να γνωρίζω ως εισηγήτρια του νομοσχεδίου, αλλά και ως δημοσιογράφος που υπηρέτησα το συνδικαλισμό. 
    Το νομοσχέδιο συζητήθηκε στην κυβερνητική επιτροπή τον Αύγουστο και ετέθη σε δημόσια διαβούλευση από τις αρχές του περασμένου Σεπτεμβρίου. Η συζήτησή του στην αρμόδια επιτροπή της Βουλής ξεκίνησε στις 13 Δεκεμβρίου. Υπήρχε, επομένως, άφθονος χρόνος προκειμένου οι δημοσιογράφοι και οι συνδικαλιστικές τους ενώσεις να το μελετήσουν και να παρέμβουν με τις παρατηρήσεις και τα αιτήματά τους. Δεν το έπραξαν και επομένως, δεν είναι αληθής η καταγγελία περί προσχηματικής πρόσκλησης ελάχιστο χρόνο πριν από τη συνεδρίαση της επιτροπής. 
    Όπως θα έπρεπε να γνωρίζουν όλοι οι ενασχολούμενοι με τα κοινά, μεταξύ των οποίων και οι συνδικαλιστικές ενώσεις, σύμφωνα με τον Κανονισμό της Βουλής, οι εμπλεκόμενοι φορείς καλούνται μετά την πρώτη συνεδρίαση της επιτροπής, διότι οι Βουλευτές αποφασίζουν για το ποιοι θα κληθούν και ποιοι όχι.
    Νοείται οίκοθεν ότι οι έχοντες έννομο συμφέρον είναι ήδη ενημερωμένοι. Έχουν, δηλαδή, επιδείξει το ανάλογο ενδιαφέρον προκειμένου να διασφαλίσουν τα συμφέροντα των μελών τους και απλώς περιμένουν αν θα κληθούν ή όχι. Αν δεν κληθούν, τότε έχουν κάθε δικαίωμα να διαμαρτυρηθούν. 
    Η Ένωση Συντακτών εκλήθη και ουδόλως απεκλείσθη. Επομένως είναι αδικαιολόγητες οι καταγγελίες κατά του Υπουργού και κατά των Βουλευτών, που έλαβαν μέρος στη συζήτηση. 
    Επιπλέον, όπως προκύπτει από τα Πρακτικά της Βουλής, η εισηγήτρια της Αξιωματικής Αντιπολίτευσης πρότεινε να κληθούν από την πλευρά των δημοσιογράφων η Ε.Σ.Η.Ε.Α. και η Ε.Σ.Η.Ε.Θ.. 
    Όσο για την Π.Ο.Ε.Σ.Υ. κάθε άλλο παρά αποκλείστηκε. Θυμίζω ότι ο Πρόεδρος της Π.Ο.Ε.Σ.Υ. συμβαίνει να είναι και πρώτος αντιπρόεδρος της Ε.Σ.Η.Ε.Α. και μπορούσε οπωσδήποτε να παραστεί. Η επιτροπή θα ησχολείτο με την ουσία και όχι με το αν ένας συνδικαλιστής εμφανίζεται ενώπιόν της ως πρόεδρος ενός σωματείου ή αντιπρόεδρος ενός άλλου. Ούτε νομίζω ότι είναι συνδικαλιστικά ορθό να προσπαθούμε να επιρρίπτουμε τις ευθύνες μας σε άλλους.
      Έρχομαι τώρα στα άρθρα που προκάλεσαν τις χθεσινές τριβές. Στο άρθρο 1 προβλέπεται η σύσταση νομικού προσώπου ιδιωτικού δικαίου, μη κερδοσκοπικού χαρακτήρα, που δεν θα υπάγεται στον ευρύτερο δημόσιο τομέα. Πολλοί συνάδελφοι υποστήριξαν την ανάγκη το Αρχείο να ενταχθεί στο δημόσιο τομέα, παρά το γεγονός ότι η μέχρι τώρα εμπειρία μας κάθε άλλο παρά συνηγορεί υπέρ αυτού. Πολύτιμα αρχεία κλάπηκαν, «παραχωρήθηκαν» -εντός εισαγωγικών- δόθηκαν ως δανεικά και αγύριστα κάτω από το άγρυπνο βλέμμα του δημοσίου.
      Πιστεύω δε ότι η δαιμονοποίηση της ιδιωτικής οικονομίας δεν αποσκοπεί σε τίποτα άλλο παρά στη συντήρηση ενός ράθυμου, αδιάφορου και γραφειοκρατικού δημόσιου τομέα, συμπεριφορά που μέμφεται η συντριπτική πλειοψηφία του λαού.
      Το επόμενο άρθρο επί του οποίου ακούστηκαν διαφωνίες είναι το άρθρο 6, το οποίο αναφέρεται στα όργανα της διοίκησης και στον τρόπο διορισμού τους. Είναι πλέον σαφές πως όταν πρόκειται για διορισμούς, το ΠΑ.ΣΟ.Κ. ηλεκτρίζεται. Θέλει να γνωρίζει τα πάντα και –ει δυνατόν- να διορίζει αυτό, ακόμα και όταν στην κυβέρνηση είναι η Νέα Δημοκρατία. Όλοι, όμως, αντιλαμβάνονται πως ένα θέμα εθνικής σημασίας δεν είναι δυνατόν να μην ελέγχεται από τον έχοντα τη λαϊκή νομιμοποίηση να το πράξει.
      Επί του προκειμένου, το δικό μας επιχείρημα εδράζεται στην ανάγκη ο έλεγχος αυτού του υλικού να ασκείται από υπεύθυνα πολιτικά πρόσωπα, που λογοδοτούν και όχι από ανεύθυνα μη πολιτικά πρόσωπα.
      Η εισηγήτρια της Αξιωματικής  Αντιπολίτευσης είπε πως αυτοί οι διορισμοί δεν θα περνούν από τη Βουλή. Σωστά, αλλά ο Υπουργός μιας κυβέρνησης έχει επίσης πολιτική νομιμοποίηση, διότι μετέχει σε κυβέρνηση, που έχει λάβει ψήφο εμπιστοσύνης.
      Όσο για τα προσόντα που προβλέπονται προκειμένου να καταλάβει κάποιος τη θέση του διευθύνοντος συμβούλου, περιγράφονται, είναι επαρκέστατα και μάλλον υποκριτικό είναι το περί προσοντολογίου ενδιαφέρον του ΠΑ.ΣΟ.Κ. Στην Ελλάδα ζούμε και όλοι μας, όλο και κάποιον γνωρίζουμε που διορίστηκε και εξελίχθηκε με μοναδικό του προσόν την κομματική του ταυτότητα.
      Έρχομαι στο άρθρο 8, που ρυθμίζει τα θέματα του προσωπικού. Συνιστώνται πενήντα θέσεις με συμβάσεις εργασίας ιδιωτικού δικαίου και πιστεύω ότι η συζήτηση γύρω από αυτές τις προσλήψεις μαρτυρά και σ’ αυτήν την περίπτωση τη μονομανία της Αξιωματικής Αντιπολίτευσης, που έχει τις ρίζες της στην εποχή που το ΠΑ.ΣΟ.Κ. βρισκόταν στην κυβέρνηση και για ψηφοθηρικούς λόγους εξεδήλωνε διαρκές και έντονο ενδιαφέρον για τους διορισμούς και τις προσλήψεις, στις οποίες επιδιδόταν συστηματικά και χωρίς αξιοκρατία.
      Με δεδομένο ότι ο  συγκεκριμένος οργανισμός δεν ανήκει στον ευρύτερο δημόσιο τομέα, θεωρώ μάλιστα υπερβολική τη μέριμνα, που λαμβάνεται προκειμένου το διοικητικό προσωπικό να προσλαμβάνεται με τις διαδικασίες του Α.Σ.Ε.Π..
      Ξέρετε, κύριοι συνάδελφοι, κάθε φορά που γίνεται λόγος για το Α.Σ.Ε.Π., θυμάμαι τι είχε γράψει σ’ ένα άρθρο του στο «ΒΗΜΑ» ο Γιάννης Πρετεντέρης: «Για να προσληφθεί με το Α.Σ.Ε.Π. ένας οδηγός ασθενοφόρου, απαιτούνται τριάντα δύο μήνες. Στη διάρκειά τους, το νοσοκομείο δεν έχει οδηγό ασθενοφόρου και ο Μήτσος δεν έχει δουλειά».
      Επιπλέον όπως είπα και εχθές, τα δάκρυα του ΠΑ.ΣΟ.Κ., για την τήρηση των νόμων και της διαδικασίας του Α.Σ.Ε.Π., είναι κροκοδείλια. Και θυμίζω ξανά τους νόμους του ΠΑ.ΣΟ.Κ. που καταστρατήγησαν και εξαφάνισαν το Α.Σ.Ε.Π., δηλαδή τους νόμους 2527/1997 και 2839/2000 που παρείχαν δικαίωμα πρόσληψης δεκαπέντε χιλιάδων ατόμων το χρόνο στις κεντρικές υπηρεσίες των Υπουργείων με συμβάσεις έργου χωρίς διαγωνισμούς και το νόμο «Γιαννίτση» που επέτρεπε την ενοικίαση εργαζομένων.
      Υποκριτική είναι και η εκ μέρους του ΠΑ.ΣΟ.Κ. υπεράσπιση του Α.Σ.Ε.Π.. Οι εκθέσεις του ίδιου του Α.Σ.Ε.Π. το μαρτυρούν: Στημένοι διαγωνισμοί, πλαστά πιστοποιητικά, φωτογραφικές προκηρύξεις. Με βάση την έκθεση του 2002, μάλιστα, όπως είπα και χθες, έγιναν δεκατέσσερις παραπομπές στον εισαγγελέα, αλλά βέβαια τότε ούτε σάλος προκλήθηκε ούτε το έμαθε κάποιος.
      Το δεύτερο κεφάλαιο του νομοσχεδίου ρυθμίζει μία σειρά από εκκρεμή θέματα, μεταξύ των οποίων και η παροχή επιδόματος ειδικών συνθηκών, που μόνο οι υπάλληλοι των Γραμματειών Επικοινωνίας και Ενημέρωσης δεν ελάμβαναν. Ετέθη από την εισηγήτρια της Αξιωματικής Αντιπολίτευσης θέμα επιδόματος και για τους δημοσιογράφους - εργαζόμενους της Γραμματείας. Δεν ετέθη, όμως, τέτοιο ζήτημα από τους ίδιους τους εργαζόμενους δημοσιογράφους που γνωρίζουν ότι το καταστατικό του σωματείου απαγορεύει την εγγραφή δημοσίων υπαλλήλων ως μελών του και πως οι δημοσιογράφοι που αποκτούν την ιδιότητα του δημοσίου υπαλλήλου, διαγράφονται από το σωματείο, χάνοντας και σημαντικά ασφαλιστικά δικαιώματά τους.
      Οι δημοσιογράφοι των Γραμματειών έθεσαν το θέμα της επαγγελματικής τους εξέλιξης στα Γραφεία Τύπου του εξωτερικού, προβάλλοντας το επιχείρημα ότι γνωρίζουν καλύτερα τα επικοινωνιακά ζητήματα και τα ζητήματα προβολής της χώρας σε σχέση με τους άλλους υπαλλήλους.
      Επί του προκειμένου, θέλω να σημειώσω –διότι φαίνεται ότι δεν έχει γίνει αντιληπτό- ότι δεν αλλάζει το άρθρο 9 του προηγούμενου νόμου, σύμφωνα με το οποίο, η παράγραφος 2 προβλέπει ακριβώς την εξέλιξη των δημοσιογράφων, οι οποίοι μπορούν να φθάσουν σε υψηλότατα κλιμάκια. Πρόκειται για το ν. 3166. Σημειώνω ότι η παράγραφος 2 δεν αλλάζει και επομένως, κρίνεται ότι πρόκειται για μία παρεξήγηση σχετικά μ’ αυτό το ζήτημα, την οποία θεωρώ ότι θα διευκρινίσει και ο Υπουργός.
      Μια ακόμη διευκρίνηση. Η συνάδελφος κ. Αράπογλου αναφέρθηκε στο γεγονός ότι η ίδια και ο κ. Γκιουλέκας έχασαν στις εκλογές του 2000 τις βουλευτικές τους έδρες ως δημόσιοι υπάλληλοι, επειδή εργάζονταν στην Ε.Ρ.Τ.. Αλλά αυτό συνέβη, διότι έτσι –κακώς κατά τη γνώμη μου- αποφάσισε το Εκλογοδικείο και όχι επειδή οι δημοσιογράφοι είναι δημόσιοι υπάλληλοι.
      Αναφέρθηκε και στους χαμηλούς μισθούς των δημοσιογράφων, που προσφέρουν τις υπηρεσίες τους σε δημόσιους δημοσιογραφικούς οργανισμούς. Σωστά, αλλά, κυρία συνάδελφε και κύριε συνάδελφε –βλέπω τον κ. Γκιουλέκα που μπήκε τώρα στην Αίθουσα- δεν χάσατε ποτέ τους μισθούς σας. Αντίθετα, όσοι από εμάς εργάστηκαν μόνο στον ιδιωτικό τομέα, απολύονταν χωρίς να τους προστατεύει κανείς και έτρεχαν να δίνουν εδώ και εκεί κανένα κομμάτι στα περιοδικά, για να βγάλουν το μεροκάματο.
      Τέλος, δυο κουβέντες για τους ειδικούς λογαριασμούς, γύρω από τους οποίους έγινε επίσης συζήτηση, με αφορμή τον ειδικό λογαριασμό που συστήνεται στη Γραμματεία, για να καταβάλλεται το επίδομα των εργαζομένων. Πρόκειται, δηλαδή, για ειδικό λογαριασμό με εντελώς ειδικό σκοπό, σε αντίθεση με τους σαράντα επτά νέους ειδικούς λογαριασμούς που ανοίχτηκαν μετά το 1994, οι τριάντα έξι στην οκταετία Σημίτη. 
      Σας θυμίζω ότι το Νοέμβριο του 2003, ο τότε Πρόεδρος του Συνασπισμού κ. Κωνσταντόπουλος αποκάλυψε ότι πάνω από 5,5 δισεκατομμύρια ευρώ, δηλαδή 2.000.000.000.000 δραχμές, κινήθηκαν μέσω ενενήντα εννιά ειδικών λογαριασμών μόνο κατά το 2002. Και ο κ. Φλωρίδης είχε τότε ομολογήσει ότι η τότε κυβέρνηση δεν γνώριζε τι ποσά διακινούνται από τους ειδικούς λογαριασμούς των Υπουργείων και παραδέχτηκε ότι το Υπουργείο Οικονομικών δεν είχε πλήρη εικόνα, διότι αδυνατούσε να προχωρήσει στο διαχειριστικό τους έλεγχο, αφού τους αριθμούς δεν τους γνώριζε ούτε το Γενικό Λογιστήριο του Κράτους. Το ΠΑ.ΣΟ.Κ. είχε δημιουργήσει είκοσι οκτώ ειδικούς λογαριασμούς στο Υπουργείο Παιδείας και είκοσι τρεις στο Υπουργείο Οικονομίας και παριστάνει ότι ανησυχεί για ένα λογαριασμό, από τον οποίο θα καταβάλλεται το επίδομα των εργαζομένων.
      Κύριοι συνάδελφοι, η Νέα Δημοκρατία είχε πράγματι ξιφουλκήσει εναντίον των ειδικών λογαριασμών, αλλά δεν αναφερόταν σ’ αυτούς, στη συγκεκριμένη προέλευση χρημάτων και στο συγκεκριμένο σκοπό διάθεσής τους, όπως είναι η καταβολή επιδομάτων στους εργαζόμενους. Αναφερόταν στους εντελώς αδιαφανείς σκοπούς των ειδικών λογαριασμών που, όπως αποδείχθηκε, δεν βρίσκονταν μόνο εκτός ελέγχου του Ελεγκτικού Συνεδρίου, αλλά και εκτός του ελέγχου των ίδιων των Υπουργών που είχαν την ευθύνη της διαχείρισής τους.
       Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Βούλτεψη.
      Το λόγο έχει η εισηγήτρια του ΠΑ.ΣΟ.Κ. κ. Χρυσή Αράπογλου.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, ομολογώ ότι έχω μείνει άφωνη και ότι η τοποθέτηση της κ. Βούλτεψη με αναγκάζει να αλλάξω και εγώ τη δομή της δικής μου παρέμβασης.
      Κατ’ αρχήν, θα προσπεράσω τα προσβλητικά τα οποία ανέφερε η κ. Βούλτεψη για το τι σημαίνει δημόσιο, τι σημαίνει ιδιωτικός φορέας και τι σημαίνει να εργάζεσαι, ανεξαρτήτως του πού βρίσκεσαι και να κρίνεσαι από αυτό το οποίο παράγεις και μάλιστα, από τη σχέση του πόσο πληρώνεσαι και του τι παράγεις. Πολύ δε περισσότερο, κυρία Βούλτεψη, θα σας πω ότι αν κάνετε μια βόλτα ανά την Ελλάδα, γιατί Ελλάδα δεν είναι μόνο η Αθήνα, θα δείτε τις διαφορές που υπάρχουν στα Γραφεία Τύπου της Γενικής Γραμματείας, όπου αυτά βρίσκονται, στις ελάχιστες των πόλεων ανά τη χώρα και θα δείτε και τι σημαίνει δημοσιογραφικό επάγγελμα εκτός Αθηνών, εκτός τηλεοπτικών παραθύρων και εκτός άλλων οργανισμών, όπου μπορούμε να είμαστε ή να είστε τοποθετημένοι κατά καιρούς. Αυτά, για να κλείσουμε αυτά τα εσωτερικά του διαλόγου. 
      ΣΟΦΙΑ ΒΟΥΛΤΕΨΗ: Αν επιτρέπει το Προεδρείο, θα ήθελα να πω ότι εσείς έχετε γίνει προσβλητική.
      ΧΡΥΣΗ ΑΡΑΠΟΓΛΟΥ: Σας παρακαλώ πάρα πολύ δεν επιτρέπω διακοπές.
      ΠΡΟΕΔΡΕΥΩΝ (Γεώργιος Σούρλας): Κυρία Βούλτεψη, μην κάνετε διακοπές. Σημειώστε αυτά που έχετε να παρατηρήσετε και στη δευτερολογία σας, θα απαντήσετε. 
      ΧΡΥΣΗ ΑΡΑΠΟΓΛΟΥ: Κατ’ αρχήν, θέλω να σας πω ότι μας χωρίζει άβυσσος. Η τοποθέτηση της κ. Βούλτεψη είναι η πιο άγρια, αυστηρή και ακραία τοποθέτηση εκπροσώπου της Νέας Δημοκρατίας, που έχω ακούσει από τις εκλογές του 2004 μέχρι σήμερα σ’ αυτήν την Αίθουσα.
      Μας είπε ότι το δημόσιο κακώς υπάρχει –αυτό εξήγησε η κ. Βούλτεψη- και ότι πρέπει όλα να δοθούν στον ιδιωτικό τομέα.
      ΣΟΦΙΑ ΒΟΥΛΤΕΨΗ: Διαστρεβλώνετε αυτά που είπα.    
      ΧΡΥΣΗ ΑΡΑΠΟΓΛΟΥ: Μας είπε ότι εφόσον χάθηκαν αρχεία, υπό το άγρυπνο βλέμμα του δημοσίου, θα πρέπει όλα να τα δώσουμε στους ιδιώτες. Αυτά, όμως, όλα θα πρέπει να γίνουν καθαρά. Θα πρέπει να μας πει ο Υπουργός,  αν συμφωνεί μ’ αυτά.
      Βεβαίως, έγιναν πάρα πολλές αναφορές στους δημοσιογράφους και ήταν μάλιστα γραπτό το κείμενό της. Ό,τι κατάφερα να συγκρατήσω, το αναφέρω, αλλά δεν κατανοώ αυτήν την επίθεση εναντίον των δημοσιογράφων. 
      Θα ξεκινήσω λίγο ανάποδα και θα μιλήσω κατ’ αρχήν για το ρόλο των δημοσιογράφων στο νομοσχέδιο, παρ’ ότι είχα σκοπό να δομήσω την τοποθέτησή μου, όπως ακριβώς είναι δομημένο και το νομοσχέδιο, δηλαδή να αναφερθώ στο πρώτο κεφάλαιο σχετικά με τα οπτικοακουστικά και στο δεύτερο σχετικά με τα υπόλοιπα θέματα.
       Πραγματικά, όμως, θέλω να σας ρωτήσω το εξής: Κύριε Υπουργέ, επειδή είσθε δημοσιογράφος και αυτήν τη στιγμή τυχαίνει να είμαστε τρεις εισηγήτριες από τρία κόμματα που είμαστε δημοσιογράφοι, θέλω να μου πείτε εάν σας προβληματίζει η συνεχιζόμενη υποβάθμιση του ρόλου του δημοσιογράφου στη Γενική Γραμματεία, στο πρώην Υπουργείο Τύπου, στις σημερινές εν πάση περιπτώσει κρατικές δομές. 
      ΠΡΟΕΔΡΕΥΩΝ (Γεώργιος Σούρλας): Όμως, εδώ είσθε Βουλευτές και οι τέσσερις. Έτσι δεν είναι;
      ΧΡΥΣΗ ΑΡΑΠΟΓΛΟΥ: Πώς είπατε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Είστε και οι τέσσερις πρωτίστως Βουλευτές τώρα εδώ.
      ΧΡΥΣΗ ΑΡΑΠΟΓΛΟΥ: Μάλιστα, κατ’ αποκλειστικότητα. 
      ΠΡΟΕΔΡΕΥΩΝ (Γεώργιος Σούρλας): Λόγου χάρη, εγώ έχω ξεχάσει την ιατρική μου ιδιότητα από τότε που μπήκα στη Βουλή.
      ΧΡΥΣΗ ΑΡΑΠΟΓΛΟΥ: Πρωτίστως είμαστε Βουλευτές. Εγώ έχω αφήσει στην Ένωση Συντακτών την κάρτα μου. Εννοείται αυτό. Θέλω, όμως, να πω ότι τα γνωρίζουμε και έχουμε μία ιδιαίτερη ευαισθησία ως εκ του αντικειμένου της απασχόλησής μας. 
      Βλέπουμε, λοιπόν, ότι υπάρχει μία προϊούσα υποβάθμιση του ρόλου του δημοσιογράφου και αυτό φαίνεται από πάρα πολλά άρθρα και του παρόντος νομοσχεδίου. Εγώ δεν λέω ότι τώρα ξεκίνησε αυτή η υποβάθμιση, αλλά αρχίζει πια να δημιουργείται ένα κλίμα άκρως ανησυχητικό και για τα Γραφεία του εσωτερικού και για τις κεντρικές διευθύνσεις των Γραμματειών, αλλά κυρίως και για τα Γραφεία Τύπου του εξωτερικού. Δηλαδή, βλέπουμε και με το παρόν νομοσχέδιο ακόμα περισσότερο να γίνεται εύκολη η προαγωγή σε ανώτερους βαθμούς, που φθάνουν στους συμβούλους επικοινωνίας και μάλιστα γίνεται αναβάθμιση στους Π.Ε.2, δηλαδή στους αποφοίτους της Σχολής Δημόσιας Διοίκησης. 
      Μάλιστα, μ’ ένα και δύο χρόνια προϋπηρεσίας, μπορούν να βρεθούν ως σύμβουλοι επικοινωνίας σε κρίσιμα Γραφεία Τύπου του εξωτερικού, ενώ δεν υπάρχει μία αντίστοιχη δυνατότητα άμεσης πρόσβασης και εξέλιξης, αλλά και απόδοσης ενός τίτλου, αντίστοιχα στους δημοσιογράφους. Και δεν είναι το ζήτημα η απόδοση ενός τίτλου, αλλά ότι, όταν κανείς πάει σε μία πρεσβεία του εξωτερικού, αυτό το πράγμα το βλέπει μπροστά του ή όταν κάποια άλλη πρεσβεία ή υπηρεσία θέλει να συναλλαγεί με την ελληνική πρεσβεία, είναι σαφές ότι θα συνομιλήσει με το σύμβουλο επικοινωνίας και όχι με το γραμματέα Γ΄ ή Β΄, που είναι η θέση στην οποία μπορεί να φθάσει ο δημοσιογράφος.
      Αυτή, λοιπόν, είναι μία γενική παρατήρηση την οποία κάνω εξαρχής, γιατί είναι μεγάλη και η ανησυχία και η αγωνία. Θεωρούσα ότι θα την είχε συμμεριστεί και η κ. Βούλτεψη, αντί να κάνει αυτήν την ακατανόητη επίθεση στους δημοσιογράφους και μάλιστα στις ενώσεις τους, γιατί μέχρι σήμερα δεν αντέδρασαν με τον τρόπο, με τον οποίο φαντάζομαι ότι εκείνη πίστευε ότι θα έπρεπε να αντιδράσουν. Ίσως και εγώ να έχω μια άλλη άποψη. 
      Υπάρχει, όμως, ένα ζήτημα το οποίο, ανεξαρτήτως του πότε έγιναν οι αντιδράσεις, είναι μπροστά μας, μεγεθύνεται και δεν ξέρουμε πού θα το βρούμε αύριο, δηλαδή πόσο ανησυχητικά θα μεγαλώσει και μάλιστα για τις νέες γενιές των δημοσιογράφων. Άλλωστε, αυτό δεν αφορά αυτούς οι οποίοι υπηρετούν σήμερα στη Γενική Γραμματεία, αλλά όλα τα νέα παιδιά που βγαίνουν πια από ανώτατες σχολές των πανεπιστημίων, στα οποία πανεπιστήμια πολλαπλασιάζουμε επίσης τις δημοσιογραφικές σχολές.
      Σε ό,τι αφορά δε στη χθεσινή σας διάψευση, θέλω να σας πω ότι φυσικά δεν ισχύει. Το δελτίο της Π.Ο.Ε.Σ.Υ., όπως επίσης και το δελτίο και η ανακοίνωση των εργαζομένων στο πρώην Υπουργείο Τύπου και στις Γραμματείες Τύπου, παραμένει σε ισχύ. Υπάρχουν μάλιστα και αυστηρές λέξεις. Σας καταγγέλλουν, κύριε Ρουσόπουλε, όπως διαβάζω, για το ότι «επιμελώς αγνοήσατε κατά την πάγια τακτική σας τους εκπροσώπους του κλάδου» κ.λπ.. Προς τιμήν τους, το θέμα στο οποίο επιμένουν, δεν είναι οι χαμηλοί μισθοί -ένα θέμα το οποίο έθεσα χθες και σας είπα ότι αφορά στην ουσία και όχι στο μοίρασμα του επιδόματος, αν και όποτε δοθεί- αλλά επιμένουν σ’  ένα άλλο σημείο, «στην επιχειρούμενη», όπως διαβάζω στο δελτίο της Π.Ο.Ε.Σ.Υ., «χειραγώγηση της ενημέρωσης που είναι σε εξέλιξη με το νομοσχέδιο του Υπουργείου Επικρατείας και για την εξέλιξη και το ρόλο του δημοσιογράφου και στα Γραφεία εξωτερικού και στα Γραφεία εσωτερικού». Νομίζω ότι γίνεται κατανοητό ότι με τις διατάξεις που εισάγετε σε αυτό το νομοσχέδιο, μπορεί ένας Π.Ε., από τη στιγμή που προσμετρώνται ως χρόνος προϋπηρεσίας –νομίζω δύο έτη, αν καλώς γνωρίζω- τα χρόνια των σπουδών του στη Σχολή Δημόσιας Διοίκησης, να βρεθεί σ’ έξι μήνες, σ’ ένα χρόνο, προϊστάμενος ενός Γραφείου Τύπου του εξωτερικού.
     Κλείνω, λοιπόν, με το θέμα αυτό και προσπερνώ πάρα πολύ γρήγορα τα υπόλοιπα ζητήματα, γιατί βλέπω και το χρόνο. 
     Σε ό,τι αφορά το Εθνικό Οπτικοακουστικό Αρχείο, παραμένουμε βεβαίως σε όσα αναφέραμε χθες. Η αντίληψή μας και η προσέγγισή μας είναι εντελώς διαφορετική και αφορά στη σύνθεση του διοικητικού συμβουλίου, αφορά στις προσλήψεις, αφορά στο διάλογο που θα έπρεπε να γίνει με οργανισμούς και φορείς, που γνωρίζουν από αρχειονομία και από αρχεία. Αφορά στο διευθυντή που δεν θέλουμε να τον προσλάβουμε, κυρία Βούλτεψη, αλλά θέλουμε να τον ελέγχουμε ως Βουλή και αυτός ο συγκεκριμένος διευθυντής δεν θα περάσει από την αντίστοιχη επιτροπή, όπως περνούσαν οι διοικητές ή οι διευθυντές μέχρι τώρα. Και αν αυτό εσάς δεν σας ενοχλεί εμένα με ενοχλεί βαθύτατα. Αν θέλετε εσείς να τον επιλέξετε, μπορείτε να μας φέρετε και το όνομά του σήμερα. Δεν έχω καμία αντίρρηση, αν έχει τα προσόντα εκείνα που πρέπει να έχει, αλλά ο έλεγχος θα γίνεται από τούτο εδώ το Σώμα και όχι από κανένα άλλο. 
     Δεν κατανοώ και όλες αυτές τις δικαιολογίες για το διευθυντή των Γενικών Αρχείων του Κράτους, ότι ο υπάλληλός του δεν του έδωσε το μήνυμα κ.λπ.. Τι είναι αυτά τα πράγματα; Να επιβληθούν κυρώσεις και στον υπάλληλο και στο διευθυντή και μάλιστα μόνο από τη δική σας τοποθέτηση, εμένα μου δίνετε τη δυνατότητα -και θα το κάνω- να καταθέσω ερώτηση στην Υπουργό Παιδείας, η οποία εποπτεύει τα Γενικά Αρχεία του Κράτους, για να μας εξηγήσει πώς λειτουργεί το συγκεκριμένο αρχείο. Και δεν κατανοώ επίσης και όλη αυτήν την αντίληψη, ότι αν κάτι ήταν στραβό χθες, θα πρέπει να είναι στραβό στους αιώνες, να συνεχίσει να είναι στραβό. 
     Υπάρχει και αυτό το περιβόητο άρθρο 9. Και η τροποποίηση η οποία δίνει τις απόλυτες αρμοδιότητες προσλήψεων, όχι απλά μας βρίσκει αντίθετους, αλλά περνά στα όρια του σκανδάλου. Αν θέλετε να καταργήσετε το Α.Σ.Ε.Π., καταργήστε το. Αλλά πείτε το ευθέως στον ελληνικό λαό και όχι να ψέγετε το ΠΑ.ΣΟ.Κ., διότι σε ορισμένες περιπτώσεις το είχε αγνοήσει. Και εγώ θα σας πω ότι κακώς το είχε αγνοήσει. 
     Δεν είναι δυνατόν, δηλαδή, να προχωράτε, να υπερθεματίζετε για την αδιαφάνεια, γιατί βρίσκετε προβλήματα στη λειτουργία της προηγούμενης κυβέρνησης. Αυτά είπατε προεκλογικά στον κόσμο; Αυτά βγαίνετε και λέτε ακόμη και σήμερα; Γιατί δεν είστε στοιχειωδώς αντίστοιχοι με τις εξαγγελίες σας και μ’ αυτό το οποίο έχετε  υποσχεθεί στον ελληνικό λαό, την περιβόητη κάθαρση και διαφάνεια; 
     Προχωρώ, λοιπόν, σε ορισμένες παρατηρήσεις, στα υπόλοιπα άρθρα, που αφορούν στο κεφάλαιο Β΄. Κύριε Υπουργέ, θα ήθελα και την απάντησή σας σ’ αυτό, γιατί και από άλλους φορείς, όπως οι διαφημιστές για παράδειγμα, έχουμε πάρει αντίστοιχες ανακοινώσεις που μιλούν για απουσία διαλόγου. Δεν γνωρίζω πώς οργανώνετε το διάλογο, αλλά θα ήθελα να ρωτήσω για το περιβόητο αυτό μητρώο των διαφημιστών, αν λειτουργεί στο Υπουργείο. Γνωρίζω ότι ήταν σε εξέλιξη. Θα ήθελα να μου πείτε αν λειτουργεί, αν έχουν κατατεθεί τα χαρτιά και για ποιο λόγο, όπως ρωτούν και οι διαφημιστικές εταιρείες, ζητάτε την επανακατάθεση όλων των φακέλων, όταν αυτό που υπήρχε σε εξέλιξη, έχει σταματήσει. 
     Και, επίσης, γι’ αυτήν την περιβόητη προκαταβολή, θέλω να μου πείτε τι γίνεται με το μητρώο των Μέσων Μαζικής Ενημέρωσης και ιδιαιτέρως των Μέσων Μαζικής Ενημέρωσης της επαρχίας. Υπάρχει πιστοποίηση των Μέσων της επαρχίας; Γιατί δεν μπορούμε να ζητάμε από κάποιο φορέα, ακόμα και αν είναι διαφημιστές, δηλαδή ένας κλάδος ο οποίος εισπράττει απ’ αυτό το οποίο κάνει, αν δεν το ξεκαθαρίσει η ίδια η πολιτεία, το ποιοι είναι αξιόπιστοι συνομιλητές και αξιόπιστοι πελάτες. 
     Βεβαίως, για τη συγχώνευση του Αθηναϊκού Πρακτορείου Ειδήσεων με το Μακεδονικό Πρακτορείο Ειδήσεων συμφωνούμε, γιατί πρόκειται για επαναδιατύπωση και χαιρόμαστε που προστατεύονται τα δικαιώματα των εργαζομένων και του Μακεδονικού Πρακτορείου Ειδήσεων. 
     Θα ήθελα τέλος να μας πείτε, γιατί το νομοσχέδιο κάνει αναφορά και τροποποιεί και το προηγούμενο προεδρικό διάταγμα, τι γίνεται με το Ινστιτούτο Οπτικοακουστικών Μέσων, δηλαδή, εν τέλει, πώς αρθρώνετε την άποψή σας για όλο αυτό που λέγεται οπτικοακουστικό πεδίο, οπτικοακουστικό τοπίο, εννοώ ως κρατική πολιτική, διότι το βλέπουμε αυτήν τη στιγμή, ανεξαρτήτως του πώς λειτουργούσε. Μη μου δώσετε απάντηση του παρελθόντος. Θέλω να μου πείτε πώς βλέπετε να αρθρώνεται αυτή η πολιτική σας το επόμενο διάστημα, για να δούμε πραγματικά ποιος θα είναι ο ρόλος της Ε.Ρ.Τ., ποιος θα είναι ο ρόλος του πρώην Υπουργείου Τύπου, των Γενικών Γραμματειών σήμερα, ποιος θα είναι ο ρόλος των δημοσιογράφων, του εθνικού οπτικοακουστικού τοπίου. 
   Αυτό το λέγω για τον ίδιο λόγο που το ανέφερα και στην αρχή της τοποθέτησής μου, γιατί είναι πολύ μεγάλη η αγωνία της συνεχιζόμενης αποψίλωσης αρμοδιοτήτων από το Υπουργείο Τύπου. Δηλαδή σιγά-σιγά αφαιρούνται αντικείμενα. Αφαιρέθηκαν αντικείμενα και πήγαν στην ανεξάρτητη αρχή του Ε.Σ.Ρ., αφαιρούνται αντικείμενα, όπως είναι το Αρχείο, που πηγαίνει στο Εθνικό Οπτικοακουστικό Αρχείο, αφαιρούνται αντικείμενα από τους δημοσιογράφους και πηγαίνουν σε κάποιους δημοσίους υπαλλήλους που γράφουν δελτία Τύπου και αύριο πιθανόν να υποκαταστήσουν συνολικά το δημοσιογραφικό κλάδο, το επάγγελμα των δημοσιογράφων με τις γνωστές ιδιαιτερότητες και τα πλεονεκτήματα, τα οποία γνωρίζετε ότι έχει σ’ ό,τι αφορά στην ελευθεροστομία, την ελευθεροτυπία και την ελευθερία των κινήσεων.
   Σας ευχαριστώ πολύ, κύριε Πρόεδρε.
   ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Λιάνα Κανέλλη.
   ΛΙΑΝΑ ΚΑΝΕΛΛΗ: Κύριε Πρόεδρε, οφείλω να ομολογήσω ότι αισθάνομαι άσχημα μεταξύ συναδέλφων δημοσιογράφων, που επικαλέστηκαν αυτήν την ιδιότητα και την ιδιότητα τη βουλευτική. Και επιτρέψτε μου να εκφραστώ. Δεν είναι δυνατόν -σας παρακαλώ πολύ, αγαπητοί συνάδελφοι, εν δημοσιογραφία και κυρίως και πάνω απ’ όλα, αυτήν τη στιγμή εν Κοινοβουλίω- να μετατρέπεται σε προσωπική αντιπαράθεση ο πολιτικός διάλογος, κατά τα ειωθότα της ταλαιπωρημένης ομάδος των δημοσιογράφων, όπως συμβαίνει αυτήν τη στιγμή και να δίνουμε την εντύπωση ότι χρησιμοποιούμε τη δεύτερη ιδιότητα, αυτήn του Βουλευτή -κ. Αράπογλου, το λέω με το χέρι στην καρδιά- για να ανταλλάσσουμε βαρύτατους προσωπικούς χαρακτηρισμούς ένθεν κακείθεν. Είναι πέρα και πάνω από τους δημοσιογράφους. 
   Αυτήν τη συζήτηση θα ήθελα πάρα πολύ να την έχουμε κάνει –και να την κάνουμε- σ’ ένα πεζοδρόμιο για τα παιδιά του “PLANET”, για τα παιδιά της τάδε εφημερίδας, της δείνα εφημερίδας, του τάδε μέσου, που είναι άνεργα, είναι στο πεζοδρόμιο, είναι εξωπεταγμένα και δεν έχουν καν την πολυτέλεια να μιλήσουν για την ανεξαρτησία του δημοσιογράφου, όπως αναφέρει -δυστυχώς για μένα- το δελτίο Τύπου της Π.Ο.Ε.Σ.Υ., το οποίο εμείς το πήραμε σήμερα -δεν το πήραμε χθες, όπως το πήρε η κ. Αράπογλου- που κάνει το διαχωρισμό μεταξύ κρατικών υπαλλήλων, με μια ελαφρώς υποτιμητική ιδιότητα για ανθρώπους οι οποίοι εργάζονται στο δημόσιο και πληρώνονται με τα χρήματα του Έλληνα φορολογούμενου. 
   Λυπάμαι –ειλικρινά σας το λέω- και δεν έχω κανένα δισταγμό να έρθω σε αντιπαράθεση με συναδέλφους, με τους οποίους έχω δουλέψει και έχω βγάλει μαζί το ψωμί για ζητήματα αρχής.
   Δεν είναι δυνατόν να πληρώνεται κάποιος από τα χρήματα του ελληνικού λαού και την ίδια ώρα να θέλει να έχει τη δυνατότητα, στο όνομα της ελευθερίας, να συκοφαντεί τους υπόλοιπους κρατικούς υπαλλήλους. Τέρμα αυτή η ιστορία με τους δημόσιους υπαλλήλους. Και έχουν παίξει, κατά την άποψή μου, ενισχυτικό των κυβερνήσεων της Νέας Δημοκρατίας και του ΠΑ.ΣΟ.Κ. ρόλο τα Μ.Μ.Ε., συκοφαντώντας οποιονδήποτε δουλεύει και πληρώνεται από τον ελληνικό λαό, για να μπορεί έτσι να ξεπουληθεί ευκολότερα το δημόσιο, να ιδιωτικοποιηθεί ευκολότερα το δημόσιο και να είναι μονίμως οι Έλληνες πολίτες απέναντι στο αίτημα, εάν θέλεις μια Ολυμπιακή κατεστραμμένη, επειδή είναι δημόσια ή μια υπέροχη Ολυμπιακή με σαμπάνια επειδή είναι του Ωνάση! Έλεος πια, κάποια στιγμή. Όχι και εμείς οι δημοσιογράφοι στην ίδια λούμπα. Σας παρακαλώ. Και τουλάχιστον όχι οι δημοσιογράφοι που είμαστε εδώ μέσα. Γιατί υπάρχει ενδιαφέρον και ενδιαφέρον για τους εργαζόμενους, για τον κλάδο. Δεν θυμηθήκαμε με αφορμή αυτό το νομοσχέδιο …
   ΠΡΟΕΔΡΕΥΩΝ (Γεώργιος Σούρλας): Δημοσιογράφοι δεν είστε εδώ μέσα. Εγώ, πάλι, επαναλαμβάνω ότι εδώ δεν είστε δημοσιογράφοι.
   ΛΙΑΝΑ ΚΑΝΕΛΛΗ: Κύριε Πρόεδρε, είναι ζήτημα καθαρά πολιτικό. Εμείς θα καταψηφίσουμε όλα τα άρθρα, κύριε Υπουργέ, πλην ενός, του άρθρου 13, για τη συγχώνευση του Μακεδονικού με το Αθηναϊκό Πρακτορείο. 
   Στα πλαίσια της τοποθέτησής μας χθες επί της αρχής, έχω να σας κάνω δυο, τρεις παρατηρήσεις. Στο άρθρο 1, πώς θα μπορούσε να σας πει κάποιος «ναι», όταν στο τέλος της παραγράφου 2 λέτε ότι «…διέπεται, συμπληρωματικώς, από τις διατάξεις περί ανωνύμων εταιρειών…»; Σας τα λέγαμε χθες, εδώ, επί της αρχής.
      Ξέρετε κάτι; Μην παραξενεύεστε που θα ακούσετε τώρα αυτά τα σχόλια. Βεβαίως, θα τα ακούσετε. Τώρα, πώς γίνεται ξαφνικά το ΠΑ.ΣΟ.Κ. να έχει όψιμο ενδιαφέρον για τις μη ιδιωτικοποιήσεις και να θέλει ξαφνικά να ξαναγαπήσει το κράτος; Εγώ οφείλω να ομολογήσω ότι χαίρομαι. Είναι επαναφορά σε διακήρυξη τουλάχιστον της 3ης του Σεπτέμβρη. Δεν αντιλέγω. Αν θέλετε ξαφνικά στο ΠΑ.ΣΟ.Κ. να ξαναγαπήσετε το κράτος, αγαπήστε το. Εμείς δεν είμαστε εναντίον του κράτους. Να είναι όμως κράτος το οποίο έχει συγκεκριμένη στόχευση και όχι για να εξυπηρετεί συγκεκριμένους σκοπούς και να αναφύεται σε συγκεκριμένες στιγμές. 
      Τριάντα χρόνια μετά τη Μεταπολίτευση έχουμε γεμίσει από νομικά πρόσωπα ιδιωτικού δικαίου, από ανεξάρτητες αρχές, αλλά πάσχει η δημοκρατία και είναι ορατό ότι πάσχει και το ξέρουμε. Δεν θα μας πείσετε τώρα ότι αυτού του είδους η χαλασμένη πολιτική αντιβίωση, η οποία είναι και στα πλαίσια της Ευρωπαϊκής Ένωσης και έχει και συγκεκριμένη φαρμακοβιομηχανία που παράγει αυτού του είδους τα φάρμακα με αυτού του είδους τα νομοσχέδια, επιδέχεται βελτιώσεως. Ε δεν επιδέχεται βελτιώσεως. Πώς να το κάνουμε; Εμείς είμαστε υπέρ την ανατροπής αυτής της πολιτικής. 
      Τώρα έρχεστε και μας λέτε στα ίσα ότι θα είναι για το δημόσιο συμφέρον νομικό πρόσωπο ιδιωτικού δικαίου, ότι κατά το ένα τμήμα θα γίνονται οι προσλήψεις με το ν. 2190 και κατά το άλλο θα γίνονται με συμβάσεις, γιατί είναι ειδικό προσωπικό, και ότι θα έχει και ολίγον από ανώνυμη εταιρεία. Ξέρετε κάτι; Κοκτέιλ είναι. Και όποιος έχει πάει έστω και για μια φορά στη ζωή του στο μπαρ, ξέρει ότι τα κοκτέιλ χτυπάνε περισσότερο στο κεφάλι απ’ ότι τα σκέτα ποτά. Εδώ έχετε φτιάξει ένα κοκτέιλ, ένα μείγμα. Βεβαίως, ξέρω γιατί. Είστε δέσμιοι της αγοράς. Δεν γίνεται αλλιώς. Πώς να το κάνετε; Θέλετε ανταγωνιστικότητα, θέλετε εκμετάλλευση, θέλετε ανταποδοτικότητα, θέλετε τούτο, θέλετε εκείνο. Εμ δεν γίνεται. Με βάση αυτήν την πολιτική έτσι θα το κάνετε. Επομένως εμείς δεν έχουμε να συζητήσουμε βελτιώσεις.
      Ναι, θα συμφωνήσω με προλαλήσαντες συναδέλφους και στην επιτροπή και εδώ. Είναι υπερσυγκεντρωτικό ούτως ή άλλως το σύστημα επιλογής της διοίκησης κ.λπ.. Καλά, είναι το μόνο που είναι υπερσυγκεντρωτικό; Ούτως ή άλλως, συνολικά το κράτος και ειδικά μέσα στην Ευρωπαϊκή Ένωση, ειδικά μέσα στις αξίες του δυτικού πολιτισμού, πρέπει να λειτουργεί σαν μία διαχειριστική ανώνυμη εταιρεία εξαιρετικά αποτελεσματική. Εμείς δεν θα εκπλαγούμε, αν αύριο το πρωί έρθει κάποιος εδώ και πει ότι ο Πρωθυπουργός –όχι ο τωρινός, ο όποιος πρωθυπουργός- χρειάζεται δίπλα του ένα γραφείο, δέκα συμβούλους, για να μπορεί να λειτουργεί σαν ένας καλός μάνατζερ, αφού ούτως ή άλλως τέτοια είναι η πολιτική δομή. Την έχετε δεχτεί. Τώρα διαφοροποιήσεις μεταξύ σοσιαλδημοκρατίας και κεντροαριστεράς και αν θα είναι λίγο πιο έτσι και λίγο πιο αλλιώς δεν αλλάζουν την ουσία και τη δομή αυτού του πράγματος. 
      Έχετε πάρει εδώ κάποια μέτρα, για να λειτουργήσετε εσείς καλύτερα την πολιτική σας. Τώρα να έρθει κάποιος να σας πει για δημοκρατίες. Κοιτάξτε, έχετε ένα αίτημα. Το έχετε παραλάβει και εσείς και το έχουμε παραλάβει και εμείς από τα μέλη του Ραδιοτηλεοπτικού Συμβουλίου και από τους εργαζόμενους για την κατανομή του 8% που γίνεται 25% από τα πρόστιμα, για να πάρουν και εκείνοι μια αύξηση. Πιστεύετε ότι ξαφνικά το Κ.Κ.Ε. δεν θα ήθελε να πάρουν οι εργαζόμενοι, οπουδήποτε και αν είναι, πολύ καλύτερα λεφτά απ’ αυτά που παίρνουν σήμερα;  Βεβαίως και θα λέγαμε «ναι».  Ξέρετε γιατί θα πούμε «όχι»; Δεν μπορεί να πούμε «ναι» σε μια «ζητιανιάρικη» επιδοματική πολιτική. Θεωρούμε ότι μ’ αυτήν την πολιτική και εσείς και οι προηγούμενες κυβερνήσεις διχάζετε τους εργαζόμενους. Τους φέρνετε απλώς σε θέση ευνοϊκή, στο να μπορούν, επειδή αυξήθηκε το ποσοστό που θα πάει από τα πρόστιμα, να ζητιανέψουν το κατιτίς παραπάνω. 
      Είμαστε επί της αρχής ουσιαστικά αντίθετοι μ’ αυτήν την επιδοματική πολιτική. Δεν μπορούμε να σας ζητήσουμε την ίδια ώρα να ανεβάζετε τον πήχη των μισθών των δημοσίων υπαλλήλων, όταν έχετε ενστερνιστεί διά των Βρυξελλών και οι δύο σας, τα δύο κόμματα εξουσίας, όπως αυτοαποκαλείστε και είστε μέχρι στιγμής, ότι είναι εργαζόμενος κάποιος με μία ώρα την εβδομάδα, ότι το αφεντικό μπορεί να του ορίζει πότε θα παίρνει άδεια, πότε θα κοιμάται και πότε θα ξυπνάει, πόσες ώρες θα δουλεύει και πόσες ώρες θα έχει ρεπό ανάμεσα στον έναν και στον άλλον και την ίδια ώρα να είμαστε υπέρ των ανεξαρτήτων δημοσιογράφων που τυπώνουν σε περιοδικά την άποψή τους για το σεβασμό του βιολογικού ρολογιού του ανθρώπινου όντος. Είναι κάποιες λογικές, πολιτικές, ουσιαστικές, πρακτικές αντιφάσεις στις οποίες δεν μπορεί κάποιος να προσχωρήσει, για να έχει την ψευδαίσθηση ότι συντελεί κατά τι στη βελτίωση της διαχείρισης μιας εξουσίας, με την οποία εμείς διαφωνούμε στην πολιτική της ουσίας και όχι στη διαχειριστική.
      Να σας πω τώρα ότι τυπικά θα πω «ναι» στο ακροτελεύτιο άρθρο. Βάλατε την προθεσμία των έξι μηνών, για την οποία είχαμε και εμείς διατυπώσει κάποιες ενστάσεις. Θα μπορούσα να μιλήσω και με την άλλη ιδιότητα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ζητώ και εγώ ένα λεπτό. Φαντάζομαι ότι δεν θα χρειαστεί  να δευτερολογήσω.
      Κάνατε κάποιες τροποποιήσεις εδώ. Καλά κάνατε και βγάλατε το εδάφιο γγ΄ της παραγράφου 2, διότι ήταν ευκόλως παρερμηνεύσιμο. Δεν του φαινόταν, αλλά έλεγε «κάθε άλλου είδους στοιχείο και πληροφορία» και έδινε την εντύπωση ότι θα μπορούσαν θαυμάσια να αρχειοθετηθούν κάθε είδους πληροφορίες συγκεντρωθείσες όχι κατ’ ανάγκη με νόμιμο τρόπο.
     Οφείλω να ομολογήσω ότι η διατύπωση ήταν τόσο χαλαρή, που θα επέτρεπε σε οποιονδήποτε να κάνει κακή χρήση. Στην πραγματικότητα, όμως, έχει μια σωτηριολογική μορφή, γιατί στην εποχή της πληροφορίας και μάλιστα της εμπορευματοποιημένης πληροφορίας, με την ύψωση σημαιών περί ανεξάρτητης διαχείρισης της πληροφορίας οι σκληρά εργαζόμενοι και όχι μόνο οι δημοσιογράφοι αν είχαμε συνδικάτο Τύπου, θα βρισκόμασταν σε ευνοϊκότερη θέση απ’ ό,τι βρίσκονται σήμερα οι τραπεζοϋπάλληλοι, απέναντι στις τράπεζες που έχουν το μαχαίρι και το πεπόνι. Και θα το είχαμε προ πολλού στην εποχή της τέταρτης εξουσίας ως πρώτης εξουσίας και αυτό το λέω για την υγεία του χώρου, διότι ούτε μέσα ούτε κανάλια ούτε ραδιόφωνα ούτε τηλεοράσεις μπορεί να υπάρξουν χωρίς το σύνολο των εργαζομένων τους και όχι ιεραρχικώς και ποιοτικώς διαφοροποιημένα. Αλλά δυστυχώς είμαστε στη χώρα που κάθε φορά υψώνουμε μια κουβέντα περί ανεξαρτησίας, δημοκρατίας, ελευθερίας και της έκφρασης της γνώμης και ξεχνάμε ότι είμαστε όλοι μας αναγνώστες των μαζικών μέσων που βρίζουν τα «090», αλλά τα φιλοξενούν επ’ αμοιβή στις στήλες των μικρών αγγελιών τους. Και επειδή αυτή είναι μια πραγματικότητα την οποία έχει αντιμετωπίσει ο καθένας από μας, είμαστε στη χώρα που διαμαρτυρόμαστε για την ελευθερία, για την προστασία του παιδιού και χίλια δυο άλλα πράγματα αλλά δεν υπάρχει ούτε ένας από εμάς που να μην έχει αγοράσει κυριακάτικη εφημερίδα και να πρέπει να την ανοίξει και να αφαιρέσει το πορνό εγκαίρως, για να μην το δει το παιδί. 
     Σε αυτές τις αντιφάσεις το Κομμουνιστικό Κόμμα δεν παίζει και δεν έχει περιθώρια να παίζει τον υποκριτικό, υποβοηθητή μιας πολιτικής με την οποία διαφωνεί. Ναι στη συγχώνευση των πρακτορείων είναι καλό για όλους. Θέλετε να δώσετε αυξήσεις στα μέλη του Ε.Ρ.Σ., να τις δώσετε. Αλλά όχι μ’ αυτόν τον τρόπο. Να τη δώσετε γιατί τη δικαιούνται αλλά να δώσετε αναλογικά και σε όλους τους υπόλοιπους. Όχι όμως με μικρά, μικρά επιδόματα και κάνοντας τους εργαζόμενους κάθε φορά που προκύπτει ένα κονδύλι να βγαίνουν έξω με μια ανακοίνωση και να λένε «δώσε και εμένα κάτι απ’ αυτό». Για μας κάνει πολύ περισσότερο ζημιά στον εργαζόμενο απ’ ό,τι η ίδια του η φτώχεια. 
     Καταψηφίζουμε τα άρθρα πλην του άρθρου 13. 
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριοι συνάδελφοι, δεν θα επαναφέρω τα όσα εχθές νομίζω διεξοδικά ανέπτυξα αναφορικά με τη διατύπωση του ιδιότυπου αυτού νομικού καθεστώτος του νομικού προσώπου ιδιωτικού δικαίου που ιδρύεται και ονομάζεται Εθνικό Οπτικοακουστικό Αρχείο. 
     Σκεφτόμουνα, όμως, κύριε Υπουργέ, ποια νομική ονομασία θα μπορούσα να δώσω σ’ αυτό το νομικό πρόσωπο. Σας διαβεβαιώ δεν τα κατάφερα.  Και κατέληξα σε έναν τίτλο ότι πρόκειται για ένα sui generis, για ένα ιδιότυπο μόρφωμα, το οποίο εμπεριέχει μια αντίφαση: εξαιρείται από τον έλεγχο του δημόσιου λογιστικού, δεν υπάγεται εκεί και λέτε συμπληρωματικώς ελέγχεται από τις διατάξεις των ανωνύμων εταιρειών. Μα, αφού εξαιρείται από το δημόσιο λογιστικό, πού αναζητείται και πού βρίσκεται το «συμπληρωματικώς από τις διατάξεις περί ανωνύμων εταιρειών;». 
     Θα έλεγα ότι θα ήταν ευθύτερο να υποστηρίζεται ότι ελέγχεται από τις διατάξεις περί ανωνύμων εταιρειών και τίποτα πέραν αυτού. Δεν μπορείτε να λέτε ότι διέπεται «συμπληρωματικώς από τις διατάξεις των ανωνύμων εταιρειών» και ταυτοχρόνως να εξαιρείτε τον έλεγχο από τις διατάξεις δημοσίου λογιστικού. ΄Η το ένα ή το άλλο.
     Κατά συνέπεια το «συμπληρωματικώς» και ανεξάρτητα από προθέσεις, προβάλλει τουλάχιστον προσχηματικό.
     Διαφωνούμε κατά συνέπεια, κύριε Πρόεδρε, με το νομικό χαρακτήρα που δίδεται στο Οπτικοακουστικό Αρχείο, επιμένοντας στην αρχική μας θέση ότι θα μπορούσε να δημιουργηθεί μια αυτοτελής διεύθυνση ή έστω μια αυτοτελής δημόσια υπηρεσία προκειμένου να μην έχουμε και άλλο ένα νομικό πρόσωπο και άλλους διορισμούς και άλλο κρίκο στη μεγάλη αλυσίδα των διαφόρων οργανισμών που υπάρχουν και πολλές φορές αξιοποιούνται προς άλλες κατευθύνσεις, διαφορετικές από το σκοπό για τον οποίο τουλάχιστον διακηρυκτικά τάσσονται. 
    Θα ήθελα να πω στην αγαπητή συνάδελφο, την κ. Βούλτεψη, το εξής:
    Κυρία Βούλτεψη, ο ν. 2190 και η ίδρυση ανεξάρτητης αρχής –του Α.Σ.Ε.Π. εν προκειμένω- δεν έρχεται να αμφισβητήσει τη λαϊκή κυριαρχία και τη δημοκρατική νομιμοποίηση της εκάστοτε κυβέρνησης. Ακριβώς αυτή η δημοκρατική νομιμοποίηση, η οποία πρωτίστως αφορά το Κοινοβούλιο, που εκλέγει και την Kυβέρνηση, έχει εκχωρήσει στην ανεξάρτητη αρχή μία αρμοδιότητα, η οποία περιφρουρεί ουσιαστικά την αντικειμενικότητα και την αξιοκρατία.
    Επομένως, η αναφορά και η δική μου επιμονή –γι’ αυτήν ομιλώ και για τη δική μου επιμονή αναλαμβάνω τις ευθύνες- στη λειτουργία του Α.Σ.Ε.Π. και του ν. 2190, δεν έρχεται να αμφισβητήσει τη νομιμοποίηση της όποιας κυβέρνησης, απλώς έρχεται να προστατεύσει την αξιοκρατία στη λήψη των αποφάσεων για προσλήψεις.
    Γνωρίζω κι εγώ το δημοσιογραφικό σχόλιο, στο οποίο αναφερθήκατε. Είναι εξαιρετικά παλαιό. Εάν, όμως, το Α.Σ.Ε.Π. λειτουργεί με διαδικασίες χρονοβόρες, λειτουργεί με καθυστερήσεις, αυτό δεν σημαίνει ότι πρέπει να το καταργήσουμε. 
    Εκείνο το οποίο πρέπει να συμβεί είναι να εξασφαλιστεί ο γρηγορότερος ρυθμός και η επιτάχυνση των σχετικών διαδικασιών. Πράγματι σήμερα πρέπει να αλλάξουν αυτοί οι ρυθμοί και αυτές οι διαδικασίες, χωρίς όμως να αφαιρέσουν το κυριαρχικό και αποκλειστικό δικαίωμα του Α.Σ.Ε.Π. αυτό να αποφασίζει τις προσλήψεις για την οποιαδήποτε στελέχωση του όποιου οργανισμού.
    Επομένως είναι άδικος λόγος και όχι εκ προθέσεως όταν γίνεται αυτή η αναφορά στο Α.Σ.Ε.Π. και γενικότερα, κατ’ επέκταση θα έλεγα, στη λειτουργία των ανεξαρτήτων αρχών.
    Περαιτέρω, κύριε Υπουργέ, έχετε δύο ρυθμίσεις. Η μία αφορά το επιστημονικό προσωπικό, που το θέλετε να προσλαμβάνεται έξω από τις διαδικασίες του Α.Σ.Ε.Π. και το άλλο προσωπικό με τις διαδικασίες του Α.Σ.ΕΠ.. Νομίζω ότι μπορείτε με έναν ενιαίο τρόπο να ρυθμίσετε το σχετικό ζήτημα.
    Περαιτέρω όμως –κι εγώ δεν θα επικαλεστώ την άλλη ιδιότητά μου, την οποία έχω αφήσει άμα τη εισόδω μου στη Βουλή- εξαιρείτε από διατάξεις νόμου για την πρόσληψη και τους δικηγόρους. Γιατί το κάνετε αυτό; Ποιος ο λόγος να αποφασίζει ο νομικός σύμβουλος, ο οποίος θα εισηγείται, την πρόσληψη των δικηγόρων και δεν ακολουθείτε τις διαδικασίες που υπάρχουν για τις προσλήψεις των δικηγόρων, όπως αυτές αποτελεσματικά έχουν λειτουργήσει μέχρι αυτήν την ώρα; Δηλαδή, έχετε μία διακύμανση. Αλλού βάζετε το Α.Σ.Ε.Π., κάπου αλλού εξαιρείτε το Α.Σ.Ε.Π. και κάπου αλλού καταργείτε και τις διατάξεις, που μέχρι σήμερα ισχύουν.
    Θα σας έλεγα να μην επιμείνετε σ’ αυτήν τη ρύθμιση. Να ενοποιήσετε τη ρύθμιση και να γίνει δεκτό ότι το Α.Σ.Ε.Π. θα πρέπει να αποφασίζει κυριαρχικά για τις προσλήψεις του εν γένει προσωπικού, που καλείται να στελεχώσει το νομικό πρόσωπο ιδιωτικού δικαίου, το οποίο ιδρύεται με το παρόν νομοσχέδιο.
    Όσον αφορά το άρθρο 6 θέλω να πω τα εξής: Πράγματι είναι ένας βηματισμός αυτός που γίνεται, αλλά εξακολουθούν να υπάρχουν τα μεγάλα προβλήματα για την ταχύτερη, θα έλεγα, εξέλιξη των υπηρετούντων συμβούλων και των γραμματέων επικοινωνίας. Δεν μας ικανοποιεί η ρύθμιση, παρά το γεγονός ότι όντως αποτελεί ένα βηματισμό. Είναι, όμως, ένας εξαιρετικά μικρός βηματισμός.
    Έχω αντίθεση με τους ειδικούς λογαριασμούς και όχι από κάποια ιδεοληψία, αλλά γιατί θεωρούμε ότι οι ειδικοί λογαριασμοί δεν υπηρετούν τη σαφήνεια και τη διαφάνεια στη διαχείριση του δημοσίου χρήματος.
    Και εδώ, κυρίες και κύριοι συνάδελφοι, για δημόσιο χρήμα πρόκειται -και τούτο ανεξάρτητα αν το νομικό πρόσωπο ονομάζεται ιδιωτικού δικαίου- διότι ο κρατικός προϋπολογισμός είναι εκείνος, ο οποίος καλείται κάθε φορά να χρηματοδοτεί το Οπτικοακουστικό Αρχείο.
    Περαιτέρω –και έχω ολοκληρώσει, κύριε Πρόεδρε- έχω πλήρη διαφωνία με τη ρύθμιση που κάνετε για προσλήψεις με συμβάσεις έργου. Πέρα από προθέσεις, θα σας πω ότι εξ αντικειμένου παρέχεται η δυνατότητα, εάν δεν εκδοθεί το προεδρικό διάταγμα, εάν δεν γίνουν οι προσλήψεις σε συγκεκριμένο χρονικό διάστημα και με συγκεκριμένη χρονική δέσμευση, να έχουμε ανανέωση των συμβάσεων έργου, έτσι ώστε αυτές οι επαναλαμβανόμενες συμβάσεις έργου κάποια στιγμή στην ουσία να έχουν μετατραπεί σε κρυπτόμενες συμβάσεις εργασίας.
    Συμφωνώ βέβαια με τη συγχώνευση του Μακεδονικού με το Αθηναϊκό Πρακτορείο και καταψηφίζω τα άρθρα εκείνα, στα οποία αναφέρθηκα. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
    Κυρίες και κύριοι συνάδελφοι, εισερχόμεθα στον κατάλογο των ομιλητών.
    Το λόγο έχει ο κ. Κοσμίδης.
    ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
    Κύριε Υπουργέ, επιμένετε στη σύσταση νομικού προσώπου ιδιωτικού δικαίου για τους σκοπούς του Οπτικοακουστικού Αρχείου. Προφανώς δεν σας πείσαμε με τα επιχειρήματά μας, ότι, δηλαδή, ταιριάζει καλύτερα στο σκοπό είτε η σύσταση μιας αυτοτελούς δημόσιας υπηρεσίας σαν τα Γενικά Αρχεία του Κράτους είτε η ένταξη του Οπτικοακουστικού Αρχείου στα Γενικά Αρχεία του Κράτους. Προκειμένου να περισωθεί κάτι απ’ αυτό που πάει να γίνει, θα καταθέσω τρεις προτάσεις:
    Πρώτον, αυτό το νομικό πρόσωπο να ανήκει στον ευρύτερο δημόσιο τομέα. Αυτό δεν θα στερήσει το νομικό πρόσωπο της ευελιξίας που θέλετε να του δώσετε. Και επιτέλους υπάρχει κρατική επιχορήγηση, υπάρχει εξυπηρέτηση δημοσίου συμφέροντος και δεν μπορεί αυτό να γίνει με νομικό πρόσωπο εκτός του ευρύτερου δημόσιου τομέα. Πρόκειται για το άρθρο 1, παράγραφος 2.
    Πρόταση δεύτερη, να προβλεφθεί ρητά -διότι έτσι απαιτεί το άρθρο 98, παράγραφος 1 του Συντάγματος- ο κατασταλτικός έλεγχος των δαπανών του  νομικού αυτού προσώπου από το Ελεγκτικό Συνέδριο.
    Τρίτον, να προβλεφθεί επίσης ρητά ότι ο έλεγχος των προκηρύξεων για την πρόσληψη προσωπικού και ο έλεγχος του πίνακα κατάταξης, που θα διαμορφωθεί από το Α.Σ.Ε.Π.. Και βεβαίως, να μην εξαιρείται από αυτό το ειδικό επιστημονικό προσωπικό, όπως κάνετε στο οικείο άρθρο, όπου παραπέμπετε στο ν. 2190 για το βοηθητικό και λοιπό προσωπικό, αλλά όχι για το ειδικό επιστημονικό προσωπικό. Ρητά, λοιπόν, έλεγχος της προκήρυξης και του πίνακα κατάταξης από το Α.Σ.Ε.Π., για να διασκεδάσετε τις καχυποψίες μας, αν θέλετε.
    Ένα ερώτημα: Συμπληρωματικώς λέτε ότι εφαρμόζονται οι διατάξεις περί ανωνύμων εταιρειών. Θα ήθελα να μου αναφέρετε μερικές. Ποιες διατάξεις; Για το μετοχικό κεφάλαιο, για τις μετοχές, θα υπάρχει γενική συνέλευση, θα συντάσσονται και θα δημοσιεύονται ισολογισμοί, θα τηρούνται βιβλία, όπως αυτά που τηρούνται από τις ανώνυμες εταιρείες, θα υπάρχουν ορκωτοί ελεγκτές για το νομικό αυτό πρόσωπο, όπως προβλέπεται για τις ανώνυμες εταιρείες; Επιτέλους, σε ποιες διατάξεις της νομοθεσίας περί ανωνύμων εταιρειών παραπέμπετε συμπληρωματικώς; 
    Αναφέρατε χθες κάποια νομικά πρόσωπα, ότι είχαν συσταθεί επί κυβερνήσεων ΠΑ.ΣΟ.Κ. και ρωτήσατε γιατί διαμαρτυρόμαστε για το νομικό μόρφωμα, το ιδιότυπο, όπως σωστά είπε ο κ. Κουβέλης, που εμφανίζετε και που συζητάμε σήμερα. Και είπατε πρώτα απ’ όλα για τον Οργανισμό Πνευματικής Ιδιοκτησίας.
    Κύριε Υπουργέ, ο Οργανισμός Πνευματικής Ιδιοκτησίας προστατεύει τα πνευματικά δικαιώματα ιδιωτών -συγγραφέων, στιχουργών, συνθετών- και παρεμφερών ιδιοτήτων. 
    ΛΙΑΝΑ ΚΑΝΕΛΛΗ: Και ανταγωνίζεται την Α.Ε.Π.Ι., η οποία κυριαρχεί στο χώρο επί τριάντα πέντε χρόνια. 
      ΣΩΚΡΑΤΗΣ ΚΟΣΜΙΔΗΣ: Επομένως δεν μπορείτε να επικαλείστε πράγματα, τα οποία δεν είναι συγκρίσιμα, για να ενισχύσετε την άποψή σας. 
      Επανέρχομαι στην παράγραφο 4α΄ του άρθρου 9. Φέρατε στην επιτροπή ένα δισέλιδο κείμενο, το οποίο περιείχε αναδιατυπώσεις κάποιων διατάξεων του νομοσχεδίου, παραδεκτές και επιτρεπτές, και περιλάβατε στο ίδιο κείμενο μια εκτενή προσθήκη, η οποία κατά τον Κανονισμό έπρεπε να πάρει μορφή τροπολογίας. Έπρεπε να προσυπογράφεται από συναρμόδιους Υπουργούς, κατεξοχήν τον Υπουργό Δημόσιας Διοίκησης, και να συνοδεύεται από έκθεση του Γενικού Λογιστηρίου του Κράτους, διότι προφανέστατα η διάταξη αυτή προκαλεί δαπάνη. Πέρασε έτσι στην επιτροπή διαδικαστικά, απαράδεκτα κατά την άποψή μου, κατά τον Κανονισμό. 
      Επί της ουσίας, κύριε Υπουργέ, χθες ούτε λίγο ούτε πολύ στην ομιλία σας, απαντώντας στην καταγγελία, στην οποία προέβην, είπατε ότι στην επιτροπή ούτε λίγο ούτε πολύ συμφώνησα μ’ αυτήν τη διάταξη και μου αποδώσατε ότι είπα κάποια πρόταση περί εξαμήνου για το προεδρικό διάταγμα.
      Κύριε Υπουργέ, συγχωρείστε με, αλλά ανεπιτρέπτως όσον με αφορά, είπατε χθες αυτά που είπατε, διότι όχι απλά δεν είπα αυτά που μου αποδώσατε, αλλά δήλωσα ρητά και ξάστερα στην επιτροπή ότι «πιστεύω πως αυτή η χαριστική διάταξη πρέπει να απαλειφθεί». Κατήγγειλα αυτήν τη διάταξη και στην επιτροπή. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Με συγχωρείτε, κύριε Πρόεδρε. Μου επιτρέπετε μια παρέμβαση;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Είναι προφανές ότι έχει δημιουργηθεί παρεξήγηση. Εγώ είπα ότι εσείς προτείνατε να βάλουμε χρονικό διάστημα για την έκδοση του προεδρικού διατάγματος. Αυτό και μόνο είπα. Δεν το προτείνατε; Για το προεδρικό διάταγμα είπατε…
      ΣΩΚΡΑΤΗΣ ΚΟΣΜΙΔΗΣ: Δεν υπάρχει πουθενά αυτό που λέτε. Δεν το είπα. 
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Την επόμενη ημέρα...
      ΣΩΚΡΑΤΗΣ ΚΟΣΜΙΔΗΣ: Καμία σχέση με τα σχόλια μου. 
      ΠΡΟΕΔΡΕΥΩΝ (Γεώργιος Σούρλας): Κύριε Κοσμίδη, μιλάτε και οι δύο μαζί και δεν είναι σωστό. Ακούστε τον κύριο Υπουργό και απαντήστε μετά. 
      Συνεχίστε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Κοσμίδη, αυτό που σας απέδωσα ή αποπειράθηκα να σας αποδώσω χθες δεν ήταν μομφή, αλλά ήταν περισσότερο τιμή. Μας προτρέψατε στην επιτροπή ότι για να σας δείξουμε ότι θα φτιάξουμε γρήγορα το προεδρικό διάταγμα –δεν έχω μπροστά μου τα ακριβή λόγια για να σας τα διαβάσω- θα έπρεπε να τεθεί χρονικό όριο στην έκδοση του προεδρικού διατάγματος. 
      Ήρθα την επόμενη ημέρα, στη δεύτερη συνεδρίαση της επιτροπής, και είπα ότι κατόπιν της προτροπής αυτής, την οποία κρίνουμε σωστή, βάζουμε ένα χρονικό όριο έξι μηνών. Ουδέν περισσότερο σε σχέση με το άρθρο 9 και την παράγραφο 4.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Όμως, κύριε Υπουργέ, δημιουργήσατε την εντύπωση ότι εγώ περίπου συμφώνησα μ’ αυτή τη διάταξη. Εγώ ρητά και κατηγορηματικά ζήτησα την απόσυρση αυτής της διάταξης. 
      Μιλάτε για συμβάσεις έργου. Ποιο είναι το έργο –μιλώ περισσότερο νομικά και λιγότερο πολιτικά- αυτού του προσωπικού μέχρι να εκδοθεί το προεδρικό διάταγμα; Πρόκειται σαφέστατα περί συμβάσεων εργασίας ιδιωτικού δικαίου, θα έλεγα και αορίστου χρόνου, διότι ναι μεν έχετε βάλει εξάμηνο για το διάταγμα, αλλά αυτό είναι μια ενδεικτική προθεσμία. Το διάταγμα μπορεί να το βγάλετε και σε δέκα μήνες και σε δύο χρόνια. 
      Επομένως θα έχετε ένα προσωπικό, το οποίο θα αξιώνει ευπρεπώς να γίνει και μόνιμο. Θα έχει αποκτήσει και κάποια εμπειρία και θα είναι αυτό που θα έχετε προσλάβει με σύμβαση έργου καθαρά, 100%, με ρουσφέτι. Αυτό το προσωπικό, φοβούμαι, έως είμαι βέβαιος, ότι θα γίνει και μόνιμο. 
      Νομίζω ότι πρόκειται για μνημείο φαυλότητας και γι’ αυτό σας καλώ να αποσύρετε αυτή τη διάταξη. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κοσμίδη.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην  έκθεση με θέμα:  «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, είκοσι τέσσερις μαθητές και μαθήτριες και δύο συνοδοί-δάσκαλοι από το όγδοο Δημοτικό Σχολείο Περάματος. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Η Βουλευτής κ. Ευαγγελία Σχοιναράκη-Ηλιάκη ζητά ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε. 
      Ο Βουλευτής κ. Κωνσταντίνος Σημίτης ζητά ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε. 
      Ο κ. Χρύσης έχει το λόγο. 
        ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, προτεραιότητα του υπό ψήφιση  νομοσχεδίου, αναμφίβολα, είναι η αρχειακή τακτοποίηση του οπτικοακουστικού υλικού και του πρωτογενούς ψηφιακού υλικού. Διάσπαρτο το υλικό αυτό σε συλλογές και αρχεία του δημοσίου ή του ιδιωτικού τομέα δημιουργούσε μέχρι σήμερα σύγχυση, δυσχέρεια πρόσβασης, κίνδυνο αλλοίωσης και εξαφάνισης.
        Επιτέλους με το παρόν νομοσχέδιο μπαίνει μία τάξη στην αταξία του χθες. Είναι δείγμα υπευθυνότητας η ευταξία και οπωσδήποτε υποχρέωση της πολιτείας η διάσωση της ιστορίας και του πολιτισμού μας. 
        Έγινε μία εκτενής και αναλυτική αναφορά στην αναγκαιότητα υπερψήφισης του νομοσχεδίου κατά τη συζήτηση επί της αρχής. Δυστυχώς η Αξιωματική Αντιπολίτευση δεν πείστηκε και εμμένοντας σε ξεπερασμένες αντιλήψεις, σε επουσιώδεις και αστήριχτες δικαιολογίες, καταψήφισε ένα νομοσχέδιο που, πραγματικά, έλειπε από τη νομοθεσία μας.
        Η σύσταση του Εθνικού Οπτικοακουστικού Αρχείου αποτελεί μία καινοτομία που έπρεπε να γίνει ευμενώς δεκτή απ’ όλες τις πτέρυγες της Βουλής καθ’ όσον αποβλέπει στην καταγραφή, τη διάσωση και τη διάδοση της πολιτιστικής μας κληρονομιάς. Εκτενής, βέβαια, αναφορά σε όλα τα άρθρα λόγω του περιορισμένου χρόνου δεν μπορεί να γίνει. Όμως, θα σταθώ σε ορισμένα επίμαχα άρθρα του νομοσχεδίου, τα οποία αξίζουν ιδιαίτερης μνείας. 
        Στο άρθρο 6 προβλέπεται η διοίκηση του Εθνικού Οπτικοακουστικού Αρχείου και κατά βάση στηρίζεται στο διοικητικό συμβούλιο και στο διευθύνοντα σύμβουλο. Το επταμελές διοικητικό συμβούλιο συγκροτείται από τέσσερα μέλη που ορίζονται από τον εποπτεύοντα Υπουργό, μεταξύ των οποίων και ο πρόεδρος, από ένα μέλος που ορίζεται από τον Υπουργό Οικονομίας και Οικονομικών, ένα μέλος που υποδεικνύεται από την ανώνυμη εταιρεία Ε.Ρ.Τ. και τον διευθύνοντα σύμβουλο. Η σύνθεση του διοικητικού συμβουλίου δείχνει έμπρακτα την κρατική εποπτεία και το ενδιαφέρον για τη στήριξη του Εθνικού Οπτικοακουστικού Αρχείου. 
        Στο άρθρο 6 επίσης που αποτελεί τη βάση λειτουργίας του Εθνικού Οπτικοακουστικού Αρχείου, προβλέπεται η συγκρότηση επιτροπών για την πρόσληψη των προβλεπομένων στο άρθρο 8, πενήντα οργανικών θέσεων και για τις οποίες αναστέναξε η Αξιωματική Αντιπολίτευση ξεχνώντας το παρελθόν της.
        Ο διευθύνων σύμβουλος που ορίζεται με απόφαση του εποπτεύοντος Υπουργού κατόπιν προκηρύξεως που δημοσιεύεται σε τρεις εφημερίδες πανελληνίου κυκλοφορίας, έχει πενταετή θητεία. Είναι προϊστάμενος όλων των υπηρεσιών του αρχείου, μεριμνά για την εύρυθμη λειτουργία του Αρχείου, τη στρατηγική ανάπτυξή του και εισηγείται στο διοικητικό συμβούλιο τον κανονισμό λειτουργίας, καθώς επίσης τον προϋπολογισμό, απολογισμό και ισολογισμό. Η σπουδαιότητα και ο στρατηγικός του ρόλος στο Εθνικό Οπτικοακουστικό Αρχείο καθιστούν σύμφωνα με την παράγραφο 12 του άρθρου 6 ασυμβίβαστη τη θέση του διευθύνοντος συμβούλου με οποιαδήποτε άλλη επαγγελματική δραστηριότητα. Η πλήρης και αποκλειστική απασχόλησή του δικαιολογούν τις αποδοχές που καθορίζονται με κοινή απόφαση του εποπτεύοντος Υπουργού και του Υπουργού Οικονομίας και Οικονομικών.
        Το άρθρο 7, πραγματικά, διαπνέεται από ιδιαίτερη ευαισθησία για τα οικονομικά του Αρχείου. Οι πόροι προέρχονται βασικά από τον τακτικό προϋπολογισμό και τα Προγράμματα Δημοσίων Επενδύσεων και επίσης από χρηματοδοτήσεις από δημόσιους ή ιδιωτικούς φορείς, καθώς και από προγράμματα της Ευρωπαϊκής Ένωσης ή διεθνών Οργανισμών ή από την «Κοινωνία της Πληροφορίας». Δωρεές, κληρονομιές, κληροδοσίες είναι αποδεκτές. Ιδιαίτερα όμως θα σταθούμε στις κληρονομιές, οι οποίες πάντοτε για το συμφέρον του Εθνικού Οπτικοακουστικού Αρχείου, γίνονται δεκτές με το ευεργέτημα της απογραφής. Γνωρίζουν οι νομικοί σ’ αυτήν την αίθουσα τι εννοούμε.
        Αξίζει ιδιαίτερης μνείας επίσης η παράγραφος 3 του άρθρου 7 που μπορεί με κοινή απόφαση του εποπτεύοντος Υπουργού και του Υπουργού Οικονομίας και Οικονομικών να γίνει διαχειριστικός έλεγχος οποτεδήποτε. 
Έτσι, διασφαλίζεται η διαφάνεια στον τρόπο λειτουργίας του Εθνικού Οπτικοακουστικού Αρχείου.
      Κυρίες και κύριοι συνάδελφοι, στο δεύτερο κεφάλαιο του νομοσχεδίου που επιγράφεται με τον τίτλο «Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις» στο άρθρο 10 με την αντικατάσταση της παραγράφου 2 του π.δ. 261/1997 καθιερώνεται το μητρώο διαφημιστών του δημοσίου για να εξασφαλίζεται στις επιμέρους παραγράφους του ιδίου άρθρου η διαφάνεια στην οικονομική διαχείριση.
      Με το άρθρο 13, στο οποίο θα σταθώ επ’ ολίγον, το Αθηναϊκό Πρακτορείο Ειδήσεων και το Μακεδονικό Πρακτορείο Ειδήσεων συγχωνεύονται σε ανώνυμη εταιρεία με την επωνυμία «Αθηναϊκό Πρακτορείο Ειδήσεων και Μακεδονικό Πρακτορείο Ειδήσεων Α.Ε.» που τελεί υπό την εποπτεία του Υπουργού Τύπου και Μέσων Μαζικής Ενημέρωσης. Στη νέα μορφή αυτής της εταιρείας υπεισέρχονται τα δικαιώματα και οι υποχρεώσεις των προηγούμενων εταιρειών που μεμονωμένα είχαν δράσει στο χώρο της πληροφόρησης. Τοιουτοτρόπως, καθίσταται συντονισμένη και λειτουργική η δραστηριότητα της νέας εταιρείας πληροφόρησης, η οποία επιγράφεται με τον τίτλο που ανέφερα προηγουμένως.
      Κυρίες και κύριοι συνάδελφοι, εξαντλητική αναφορά στα άρθρα του νομοσχεδίου, λόγω του περιορισμένου χρόνου, δεν γίνεται. Αρκούμαι σ’ αυτές τις επισημάνσεις. Υπερψηφίζω το κάθε άρθρο ξεχωριστά και στο σύνολό του το νομοσχέδιο, το οποίο είναι δείγμα νομοθετικού πολιτισμού.
      Επίσης, αυτό το νομοσχέδιο καινοτομεί και συστηματοποιεί το άναρχο και σκόρπιο αρχειακό υλικό και δημιουργεί σε όσους, πραγματικά, θέλουν την αναβάθμιση όχι μόνο της πληροφορίας αλλά και γενικά τη διάσωση του πολιτισμού μας και της ιστορίας μας τη διάθεση να υπερψηφίσουν αυτό το νομοσχέδιο, το οποίο κατατείνει προς αυτήν την κατεύθυνση και οπωσδήποτε τιμά την Βουλή και τον αρμόδιο Υπουργό, ο οποίος το έφερε εδώ προς ψήφιση.
      Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χυτήρης.
      ΤΗΛΕΜΑΧΟΣ ΧΥΤΗΡΗΣ: Ευχαριστώ, κύριε Πρόεδρε. 
      Το νομοσχέδιο αυτό το συζητήσαμε στην επιτροπή. Ο κύριος Υπουργός θυμάται ότι υπήρξαν πολλές παρεμβάσεις και νομίζω πολλές παρεμβάσεις προς θετική κατεύθυνση για να γίνουν κάποιες αλλαγές. Αλλά, απ’ ό,τι φαίνεται, κώφευσε ο κύριος Υπουργός, έκλεισε τα αυτιά του και δεν προχώρησε στις αλλαγές αυτές. 
      Ποιος δεν θέλει να υπάρχει Εθνικό Οπτικοακουστικό Αρχείο; Όλοι το θέλουμε. Και μάλιστα η προηγούμενη κυβέρνηση –και επιτρέψτε μου να το γνωρίζω- συνέβαλε -και το έχει αναγνωρίσει ο Υπουργός- στο να γίνουν βήματα προς αυτήν την κατεύθυνση και με τη διατήρηση και με τη διαφύλαξη των επικαίρων στο Γέρακα αλλά και με πολλές άλλες ενέργειες. 
      Επομένως, αφού είμαστε θετικοί, πού διαφωνούμε; Διαφωνούμε στο χαρακτήρα που θα έχει αυτό το Εθνικό Οπτικοακουστικό Αρχείο. Εμείς λέμε ότι δεν μπορεί παρά να έχει ένα δημόσιο χαρακτήρα, διότι η αποστολή του είναι τέτοια. Η αποστολή του είναι η διατήρηση της πολιτιστικής κληρονομιάς. Επομένως, το να είναι ιδιωτικού χαρακτήρα και μάλιστα με τον τρόπο που γίνεται -διότι αποσαφηνίζεται παρακάτω- νομίζουμε ότι δεν είναι το πρέπον. Εκεί είναι η αντίρρησή μας και δεν είναι αντίρρηση μόνο του ΠΑ.ΣΟ.Κ., είναι αντίρρηση -απ’ ό,τι γνωρίζουμε- όλης της Αντιπολίτευσης.
      Ιδιωτικού δικαίου, λοιπόν, με το οποίο γίνεται περίπου σαν να είναι ένας οργανισμός ιδιωτικός του Υπουργού. Με συγχωρείτε που το λέω, αλλά αυτό διαφαίνεται. Γιατί διαφαίνεται; Διαφαίνεται και από το άρθρο 9 και από άλλα άρθρα. Ο Υπουργός είναι αυτός ο οποίος διορίζει το διευθύνοντα σύμβουλο, ο Υπουργός είναι αυτός ο οποίος διορίζει το διοικητικό συμβούλιο. Ο διευθύνων σύμβουλος και το διοικητικό συμβούλιο που διόρισε ο Υπουργός προσλαμβάνει κατά παρέκκλιση σαράντα δύο υπαλλήλους.
    Μα τότε δεν είναι απολύτως ένα ιδιωτικό; Κινούνται από μόνοι τους και είναι κάτι που δεν αρμόζει, κατά την άποψή μου, και βλάπτει και τον ίδιο τον Υπουργό, αν θέλετε, γιατί δείχνει σαν να είναι ρουσφετολογικό, σαν να είναι ψηφοθηρικό, σαν να δίνει το δικαίωμα να κατηγορηθεί γι’ αυτό. 
    Κατά παρέκκλιση. Είναι δυνατόν να νομοθετούμε κατά παρέκκλιση; Κατά παρέκκλιση στο ένα, κατά παρέκκλιση στο άλλο, είναι μια Κυβέρνηση κατά παρέκκλιση και αυτό δεν είναι σωστό, ούτε να λέγεται ούτε να υποπτεύεται κάποιος. 
    Επομένως, κύριε Υπουργέ, μην παρεκκλίνετε. 
    Θα μίλαγα επίσης για το περίφημο διοικητικό συμβούλιο το οποίο διορίζετε. Εκεί υπάρχουν κάποιοι φορείς που είναι αναγνωρισμένοι, είναι φορείς πολιτισμού. Υπάρχουν τα σωματεία, υπάρχουν οι σκηνοθέτες, γιατί να μην υπάρχει ένας εκπρόσωπος των σκηνοθετών; Υπάρχουν ακόμα οι συγγραφείς, οι εταιρείες συγγραφέων. Γιατί να μην είναι ένας εκπρόσωπος των συγγραφέων εκεί; 
    Θα μπορούσε το όλο πράγμα να γίνει πολύ καλύτερα με την υπερψήφιση όλων των μελών του Κοινοβουλίου.
    ‘Οσον αφορά το δεύτερο μέρος, υπάρχει η συνένωση των πρακτορείων. Το ξέρει ο κύριος Υπουργός, είχε αρχίσει από εμάς η συνάντηση των πρακτορείων και έπρεπε να γίνει. Μάλιστα, είχαμε επαφές και με τον ίδιο τότε, προκειμένου να το προχωρήσουμε. Τώρα ολοκληρώνεται και πολύ σωστά.
    Τώρα, για τις άλλες διευθετήσεις οι οποίες εν πολλοίς είναι σωστές, θα μπορούσαν να γίνουν με υπουργικές αποφάσεις και προεδρικά διατάγματα. Δεν καταλαβαίνω γιατί πρέπει να νομοθετηθούν και να μεγαλώσει έτσι το νομοσχέδιο και να είναι και λίγο περίεργο γιατί έχει δύο μέρη, σαν να είναι δύο νομοσχέδια.
    ‘Ετσι, όταν θέλει κάποιος να ψηφίσει επί της αρχής, πρέπει να ψηφίσει και το ένα και το άλλο. Εγώ συμφωνώ με το δεύτερο μέρος, όμως δεν μπορώ να το ψηφίσω επί της αρχής γιατί έχει το πρώτο μέρος. Είναι δύο νομοσχέδια σε ένα πακέτο. 
    Λυπάμαι που πολλές φορές εδώ με υπαιτιότητα της Κυβέρνησης μπορούν να γίνουν συνθέσεις ώστε να προχωρήσουν τα πράγματα απολύτως θετικά, και όμως η Κυβέρνηση εμμένει σε παλιές νοοτροπίες και σχήματα ρουσφετολογικού χαρακτήρα και έτσι η συναίνεσή μας δεν μπορεί να δοθεί. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Χυτήρη.
    Το λόγο έχει ο κ. Γκιουλέκας.
    ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, θα ήθελα να αναφερθώ μόνο στο πρώτο μέρος του νομοσχεδίου και συγκεκριμένα στη δημιουργία του Εθνικού Οπτικοακουστικού Αρχείου διότι για το δεύτερο μέρος ακούστηκαν πολλά και θεωρώ ότι εξαντλήθηκε το ζήτημα. Θα είναι απλώς τυπική επανάληψη επιχειρημάτων. Από την άλλη, δεν μείναμε όσο θα έπρεπε στην ουσία του εγχειρήματος το οποίο επιχειρεί ο Υπουργός Επικρατείας, η σημερινή Κυβέρνηση.
    Άκουσα αιτιάσεις, άκουσα διαφορετικές θέσεις και επιχειρήματα και μάλιστα με μεγάλη προσοχή. Λυπάμαι που θα πω ότι όλα αυτά τα επιχειρήματα αφορούν τόσο στη διαδικασία, όσο και σε κάποια τυπικά ζητήματα, ενώ, αντίθετα, επί της ουσίας δεν ακούστηκε, τουλάχιστον, επαρκώς η ανάπτυξη επιχειρημάτων για το τι επιχειρείται σήμερα στην Πατρίδα μας. 
    Θα μιλήσουμε γι’ αυτό, αλλά θα ήθελα πολύ γρήγορα και επιγραμματικά, παίρνοντας αφορμή και από τον προλαλήσαντα πρώην Υπουργό κ. Χυτήρη, να του πω ότι αν θεωρείτε ότι η Κυβέρνηση λειτουργεί κατά παρέκκλιση, δυστυχώς, πρέπει να σας θυμίσω ότι επί ημερών σας, το κράτος ολόκληρο λειτουργούσε κατά παρέκκλιση. Γιατί όταν εσείς σήμερα έρχεστε εδώ, και επιτρέψτε μου δεν είναι προσωπικό -αλλά πρέπει να τονίσω και να το πω- με περισσή υποκρισία να λέτε και να διαρρηγνύετε τα ιμάτια σας για την παραβίαση του ν. 2190 για τη διαδικασία των προσλήψεων θα πρέπει επιτέλους να σταθείτε και λίγο αυτοκριτικά απέναντι στην πολιτεία τη δική σας, στα έργα και τις ημέρες σας.
      Και πριν σας απαντήσω για το τι επιχειρούμε εμείς, θα σας πω ότι το ΠΑ.ΣΟ.Κ. τροποποίησε σαράντα έξι φορές το νόμο του Α.Σ.Ε.Π. –δηλαδή το ν. 2190 που το ίδιο έφερε- διότι έτσι το βόλευε. Διότι «έκοβε» και «έραβε» αυτόν το νόμο ανάλογα με τις ανάγκες που είχε κάθε φορά. 
      Να σας θυμίσω πώς διορίστηκαν οι διευθυντές παιδείας επί των ημερών σας ή να σας θυμίσω κάτι που είναι το πιο απλό απ’ όλα; Λέγατε ότι ο ν. 2190 λειτουργούσε επί των ημερών σας και ότι από το 1994, λοιπόν και μετά, κανένας δεν έμπαινε, όπως εσείς ισχυρίζεστε, στο δημόσιο από το παράθυρο.
      Όμως, κυρίες και κύριοι συνάδελφοι του ΠΑ.ΣΟ.Κ., θα ήθελα να σας ρωτήσω από πού μπήκε όλη αυτή η μεγάλη στρατιά των συμβασιούχων, τους οποίους εσείς κρατούσατε «ομήρους» για ψηφοθηρικούς λόγους και των οποίων τις συμβάσεις ήρθαμε εμείς να μετατρέψουμε σε συμβάσεις αορίστου χρόνου και τους οποίους εσείς είχατε ανεβάσει στους εκατόν πενήντα με διακόσιους πενήντα χιλιάδες;
      Πώς προέκυψε αυτή η στρατιά των συμβασιούχων, αφού εσείς τηρούσατε με ευαγγελικό, θα έλεγα, τρόπο το Α.Σ.Ε.Π.; Από το παράθυρο δεν βάλατε αυτές τις δεκάδες, τις εκατοντάδες, αν το θέλετε, κατά τους δικούς σας ισχυρισμούς, συμβασιούχους στο δημόσιο; 
      Και εγκαλείτε τη σημερινή Κυβέρνηση που σε κάθε νομοθέτημα προβλέπει το Α.Σ.Ε.Π.; Και έρχεστε τώρα εδώ να διυλίσετε τον κώνωπα -ενώ βεβαίως καταπίνετε την κάμηλο- και να μιλήσετε για τον οργανισμό που δημιουργεί ο Υπουργός Επικρατείας, η σημερινή Κυβέρνηση, και για το πώς θα προσληφθεί το επιστημονικό προσωπικό; 
      Θα πρέπει να σας πω ότι εδώ μιλάμε συνολικά –διότι εδώ πρέπει να μιλάμε και με τα μεγέθη- για σαράντα πέντε ή πενήντα άτομα συνολικά προσωπικό και εξ αυτών δε των ατόμων, προβλέπεται ρητά ότι το διοικητικό και λοιπό προσωπικό θα προσλαμβάνεται με τις διατάξεις του ν. 2190, δηλαδή, με τις διατάξεις του Α.Σ.Ε.Π.. 
      Ερχόμαστε, λοιπόν, να μιλήσουμε γι’ αυτά τα σαράντα πέντε άτομα –έγινε και γίνεται μια μακρά συζήτηση χθες και σήμερα στο Κοινοβούλιο- και για το πώς θα προσληφθεί το επιστημονικό προσωπικό, δηλαδή, τα τέσσερα ή τα πέντε άτομα; Εδώ ανακαλύψατε το μύθο αυτής της Κυβέρνησης που άλλα επικαλείται, για άλλα δεσμεύτηκε και άλλα, τελικώς, κάνει στην πράξη; Μα, είναι δυνατόν; 
      Βεβαίως, τα κόμματα της Αριστεράς από τη δική τους πλευρά σαφώς, με τις ιδεολογικοπολιτικές τους τοποθετήσεις, έχουν τις δικές τους θέσεις που είναι σταθερές και πάγιες. Όμως, για εσάς, κυρίες και κύριοι συνάδελφοι  του ΠΑ.ΣΟ.Κ., νομίζω ότι σ’ αυτόν τον τόπο και μνήμη διαθέτουμε και θυμόμαστε τα έργα και τις ημέρες σας! 
      Όσον αφορά τώρα στο επιχείρημα που διατυπώθηκε από τη δική σας πλευρά, δηλαδή, ότι πρόκειται για νομικό πρόσωπο ιδιωτικού δικαίου και όσον αφορά στο τι επιχειρούμε να κάνουμε, δεδομένου ότι εδώ έχουμε ένα ίδρυμα που είναι εθνικού χαρακτήρα και έρχεται να διασφαλίσει την κληρονομιά μας και εμείς το παραδίδουμε με τη μανία που έχει αυτή η φιλελεύθερη Κυβέρνηση προς τον ιδιωτικό τομέα, θα ήθελα να σας ρωτήσω το εξής: Εσείς οι ίδιοι, κυρίες και κύριοι συνάδελφοι -το είπε ο Υπουργός Επικρατείας και στην αρμόδια επιτροπή, αλλά και χθες στην τοποθέτησή του- φέρατε εδώ νόμο και κάνατε –πρέπει να τα θυμόμαστε αυτά και, δυστυχώς, πρέπει να επαναλαμβάνουμε και τα αυτονόητα- το Ίδρυμα της Βουλής. 
      Εσείς δεν νομοθετήσατε ότι ιδρύετε νομικό πρόσωπο ιδιωτικού δικαίου με σκοπό –και επειδή μιλάμε για τη διάσωση της εθνικής μας κληρονομιάς με το Εθνικό Οπτικοακουστικό Αρχείο, το αντίστοιχο ίδρυμα που εσείς κάνατε ήταν νομικό πρόσωπο ιδιωτικού δικαίου- τη μελέτη και την προβολή των κοινοβουλευτικών θεσμών και της δημοκρατίας; Εμπιστεύεστε τη δημοκρατία, κυρίες και κύριοι συνάδελφοι, και τους κοινοβουλευτικούς θεσμούς σε νομικά πρόσωπα ιδιωτικού δικαίου και δεν εμπιστεύεστε την πολιτιστική μας κληρονομιά σε κάτι αντίστοιχο με το δικό σας δημιούργημα; 
      Από την άλλη πλευρά, επειδή ακούγεται πολύ σ’ αυτήν την Αίθουσα για το ότι θα το εποπτεύει ο Υπουργός κ.λπ., θα ήθελα να σας ρωτήσω το εξής: Για να καταλάβω, τι είναι ο Υπουργός; Ο Υπουργός είναι στέλεχος της Κυβέρνησης που αντλεί την εξουσία από τη λαϊκή κυριαρχία και από τη νόμιμη εντολή του ελληνικού λαού. Ποιος είναι ο εκάστοτε Υπουργός και τι είναι η Κυβέρνηση; Πρόκειται για πρόσωπα που θα πρέπει εκ προοιμίου να θεωρούμε ότι είναι κακόπιστα, ότι δεν τηρούν τους νόμους του κράτους και δεν καταβάλλουν την οφειλόμενη πίστη στο Σύνταγμα και πρέπει να τα αντιμετωπίσουμε εκ προοιμίου ως εκείνα τα πρόσωπα που θα επιχειρήσουν να «διατρήσουν» το νομικό πλαίσιο, το νομικό καθεστώς της χώρας μας και άρα, πρέπει να διασφαλιστούμε από αυτά; 
      Μα εδώ νομίζω ότι πλέον έχουμε αγγίξει όρια πολύ πέρα των ορίων του κοινοβουλευτισμού, διότι πλέον θεωρούμε δεδομένο ότι όλα αυτά τα πρόσωπα που ορκίστηκαν να φυλάττουν πίστη στο Σύνταγμα και μάλιστα η νόμιμη κυβέρνηση του κράτους, θα είναι αυτή που θα παραβιάσει τους κείμενους νόμους, την κείμενη νομοθεσία.
      Έρχομαι τώρα στον Οργανισμό Πνευματικής Ιδιοκτησίας, το γνωστό Ο.Π.Ι., επειδή αναφερθήκατε και σ’ αυτό. Σας θυμίζω ότι το 1993 ο ν. 2121 ψηφίστηκε ομόφωνα από αυτή τη Βουλή. Οι εβδομήντα δύο τροποποιήσεις, που έφερε τότε η αρμόδια για τα πολιτιστικά θέματα, η αείμνηστη Μελίνα Μερκούρη από το δικό σας χώρο, έγιναν όλες δεκτές από την τότε Υπουργό Πολιτισμού Ντόρα Μπακογιάννη σ’ αυτήν την Αίθουσα.
      Σας θυμίζω, λοιπόν, ότι προστατεύει αυτός ο νόμος όχι μόνο ιδιώτες, αλλά και δικαιώματα μεγάλων πλέον συνθετών που δεν προστατεύονται από τους συγγενείς, δηλαδή από τους ανθρώπους που μετά το φυσικό θάνατο του δημιουργού έρχονται για εβδομήντα χρόνια να προστατέψουν το έργο του. Το κράτος έχει πλέον την υποχρέωση να προστατέψει αυτά τα έργα. Προς εκεί κατατείνει ο Ο.Π.Ι., ένα, δηλαδή, από τα νομικά πρόσωπα ιδιωτικού δικαίου που έχουν ιδρυθεί τα προηγούμενα χρόνια και για το οποίο δεν είδα να ενοχλείστε τόσο πολύ όσο ενοχλείστε με το σημερινό εγχείρημα. 
      Να μιλήσουμε πολύ γρήγορα και επί της ουσίας. Κυρίες και κύριοι συνάδελφοι, έγινε επίκληση της επαγγελματικής ιδιότητας κάποιων ατόμων εδώ μέσα. Στη συζήτηση αυτού του νομοσχεδίου, κύριε Υπουργέ, πράγματι, συνέπεσε να βρισκόμαστε στην Αίθουσα αρκετοί δημοσιογράφοι. Και εγώ, λοιπόν, κάνοντας επίκληση αυτής της ιδιότητας -που τελεί εν αναστολή, βεβαίως- θα ήθελα να πω το εξής: 
      Θα ήθελα μάλλον να θυμίσω στο Σώμα, στους συναδέλφους και στον ελληνικό λαό που μας ακούει αυτή τη στιγμή πως όταν πέθανε η Έλλη Λαμπέτη, η μεγάλη μας ηθοποιός, τρέχαμε στο BBC να βρούμε κόπια με τη Λαμπέτη, για να την προβάλουμε με αφορμή την απώλειά της. Γιατί δυστυχώς τότε η κρατική τηλεόραση, επειδή έγραφε τα αρχεία της σε ίντσα ή σε δύο ίντσες –είναι ένα ειδικό σύστημα εγγραφής σε βίντεο, το πρώτο σύστημα- και επειδή υπήρχε ανάγκη εξοικονόμησης πόρων, ξαναέγραφε πάνω σε αυτά διάφορες άλλες παραγωγές, με αποτέλεσμα να έχουν καταστραφεί αρκετά αρχεία με την Κατίνα Παξινού, με την Έλλη Λαμπέτη. Αυτά προσπαθούμε να διασώσουμε. 
      Εγώ προσωπικά για τις ανάγκες ντοκιμαντέρ που έκανα στη δημοτική τηλεόραση Θεσσαλονίκης ανέτρεξα στο BBC, σε γερμανικά και σε ιταλικά αρχεία. Πληρώσαμε, για να πάρουμε τι; Αυτό που μας ανήκει. Την ιστορία μας, την οποία δυστυχώς, δεν την είχαμε στην πατρίδα μας, γιατί είχε καταστραφεί. Αυτό προσπαθούμε να κάνουμε, κυρίες και κύριοι συνάδελφοι του ΠΑ.ΣΟ.Κ. και κυρίες και κύριοι συνάδελφοι του Κοινοβουλίου: Να διασώσουμε, επιτέλους, αυτό! 
      Βεβαίως, μη μου πείτε ότι πρέπει να κρυβόμαστε πίσω από το δάκτυλό μας. Για θυμηθείτε τις αρχές της δεκαετίας του ’90, που έγινε η έκρηξη των Μέσων Μαζικής Ενημέρωσης και που βρέθηκαν όλα αυτά τα κρατικά αρχεία στα χέρια ιδιωτών. Πώς ιδιωτικά Μέσα Μαζικής Ενημέρωσης ξαφνικά βρήκαν πλάνα από τους Βαλκανικούς πολέμους, από το ’12-’13, από το ‘22 και από άλλες σημαντικές ιστορικές περιόδους; Πού τα βρήκαν όλα αυτά που τα είχε μόνο το κράτος μας; Επωλήθησαν, κυρίες και κύριοι συνάδελφοι, και μάλιστα κρυφίως. Κάποιοι λειτουργώντας ως νύκτορες επώλησαν αυτά και μάλιστα με τους όρους της «μαύρης αγοράς». Αυτά προσπαθούμε να συμμαζέψουμε. Αυτά προσπαθούμε να διασώσουμε. Είναι κακό; 
      Αντίθετα, αυτό που θα έπρεπε να εξάρεται από όλες τις πλευρές και αυτό για το οποίο θα έπρεπε, επιτέλους, να εξαντλήσουμε αυτή τη συζήτηση, έχει μπει στο περιθώριο. Μπαίνουμε σε νομοτεχνικά ζητήματα, εάν θα πρέπει με το προεδρικό διάταγμα έξι μήνες πριν ή όχι ο Υπουργός να προσλάβει, για να ξεκινήσει η δουλειά, κάποια άτομα. Γιατί το επιστημονικό προσωπικό –τα τέσσερα άτομα δηλαδή- θα προσλαμβάνονται με τέτοιο τρόπο και όχι με οποιονδήποτε άλλο. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θεωρώ, όπως ακριβώς είπα και στην αρχή της ομιλίας μου, ότι θα έπρεπε τουλάχιστον οι συνάδελφοι που ανήκουν στο ΠΑ.ΣΟ.Κ. να σταθούν λίγο αυτοκριτικά, πρώτον, στη δική τους περίοδο και να δουν ότι δεν μπορούν να ξεπερνούν τα όρια της πολιτικής υποκρισίας, επικαλούμενοι σήμερα τη νομιμότητα που τηρεί αυτή η Κυβέρνηση στο ακέραιο, όταν οι ίδιοι στις παρόμοιες περιπτώσεις όχι μόνο δεν τηρούσαν τη νομιμότητα, αλλά είχαν αφήσει διάτρητο το καθεστώς που οι ίδιοι είχαν φέρει ως νόμο σε αυτή τη Βουλή. Το έφεραν μόνο και μόνο για να το παραβιάζουν κατά περίπτωση. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να δικαιολογήσω και την ανοχή του Προεδρείου στο χρόνο του κ. Γκιουλέκα και να κάνω μια μικρή παρατήρηση, αν επιτρέπεται. Ίσως δεν είναι γνωστό στο Σώμα, αλλά ο κ. Γκιουλέκας έχει μία από τις μεγαλύτερες συλλογές στην Ελλάδα πολεμικών αντικειμένων, την οποία έχει δωρίσει και μάλιστα έχει κάνει και ολόκληρη έκθεση. Η ανοχή του Προεδρείου ήταν λόγω συμπάθειας. 
      ΗΛΙΑΣ ΦΩΤΙΑΔΗΣ: Είναι γνωστό αυτό. 
      ΧΡΥΣΗ ΑΡΑΠΟΓΛΟΥ: Να σας δώσουμε και εμείς, κύριε Πρόεδρε, τα βιογραφικά μας, για να δείτε τι έχουμε κάνει και εμείς!
      ΠΡΟΕΔΡΕΥΩΝ (Ιωάννης Τραγάκης): Πολύ ευχαρίστως. 
      Το λόγο έχει ο συνάδελφος κ. Γείτονας με προτασσόμενη δευτερολογία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, αν λογαριάζετε το χρόνο μας ανάλογα με τις «συλλογές», εμένα πρέπει να μου τον μηδενίσετε. Δεν έχω συλλογές από αρχεία ή από κειμήλια.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, εσείς έχετε διατελέσει Πρόεδρος, οπότε αντιλαμβάνεστε ότι έχετε ούτως ή άλλως την ανοχή του Προεδρείου.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, εγώ πραγματικά εκπλήσσομαι με την τοποθέτηση του προλαλήσαντος συναδέλφου. Μας εγκαλεί, γιατί διαφωνούμε ως προς το χαρακτήρα του οργανισμού που δημιουργεί η Κυβέρνηση για το Αρχείο και παραβλέπει, κάνοντας μάλιστα ανόμοιες συγκρίσεις, ότι συμφωνούμε ότι θα πρέπει να γίνει αυτό το Αρχείο. Το Εθνικό Αρχείο για το οπτικοακουστικό υλικό, που είναι θησαυρός. Αλλά δεν συμφωνούμε με το χαρακτήρα κομματικού «μαγαζιού», λέμε όχι στο χαρακτήρα ενός «ιδιωτικού μαγαζιού». Εδώ στο νομοσχέδιο «Γιάννης κερνάει, Γιάννης πίνει». Και ο Γιάννης είναι ο Υπουργός.
      Και μην κάνετε ανόμοιες συγκρίσεις. Στο Ίδρυμα της Βουλής προβλέπεται διοίκηση με συμμετοχή Πρωθυπουργών, πρώην και νυν, Προέδρων Βουλής, πρώην και νυν. Και εδώ έχουμε ένα διοικητικό συμβούλιο, το οποίο διορίζεται από τον Υπουργό, χωρίς καμία θεσμική εκπροσώπηση. Έτσι θα προωθήσουμε πραγματικά την ιδέα και το θεσμό του Εθνικού Αρχείου; Αναφέρθηκαν στο χαρακτήρα του οι συνάδελφοι και δεν θέλω να μακρηγορήσω.
      Επιμένω όμως και επανέρχομαι στην παράγραφο 4α του άρθρου 9. Εδώ, κύριε Υπουργέ, έχουμε πρώτον, ένα κοινοβουλευτικό ολίσθημα, για να μην πω «πραξικόπημα». Φέρνετε με τη διαδικασία των αναδιατυπώσεων στην επιτροπή ουσιαστικά μια τροπολογία. Υπάρχει το Σύνταγμα και υπάρχει και ο Κανονισμός της Βουλής, που προβλέπει πώς κατατίθενται οι τροπολογίες. Είναι τροπολογία, διότι είναι ουσιαστική ρύθμιση, νέα ρύθμιση, είναι κατ’ εξαίρεση διατάξεων και δημιουργεί δαπάνη.
      Αυτό δείχνει, πέρα από τα άλλα, και πώς αντιλαμβάνεται η Κυβέρνηση κάποια πράγματα. Η Κυβέρνηση κοπτόταν παλαιότερα, πριν την αναθεώρηση του Συντάγματος και όταν ίσχυε ο παλαιότερος Κανονισμός, που έδιναν κάποιες τέτοιες –κακώς- ευχέρειες και ευελιξίες για την Κυβέρνηση. Και κοπτόσασταν όλα αυτά τα χρόνια, εναντίον αυτών των «ευχερειών» ως Αντιπολίτευση. Ψηφίσαμε το νέο Σύνταγμα –το θέλατε κι εσείς- το νέο αυστηρό Κανονισμό και έρχεστε και τον παραβιάζετε. Και δεν είστε ο πρώτος, κύριε Υπουργέ. Συστηματικά η Κυβέρνηση καταστρατηγεί αυτές τις διατάξεις. Αυτό είναι το ένα ζήτημα και είναι θέμα κοινοβουλευτικής τάξης.
      Αλλά και το δεύτερο ζήτημα –και με αυτό τελειώνω- είναι το θέμα της ουσίας. Γιατί, κύριε Υπουργέ, θα πάρετε κατά παρέκκλιση διατάξεων του Α.Σ.Ε.Π. σαράντα, πενήντα υπαλλήλους; Και δεν ξέρω τελικά πόσοι θα είναι, δεν αναφέρεται πουθενά ο αριθμός επίσημα. Μπορεί να προσδιορίζεται εμμέσως σε σχέση με τον αριθμό που προβλέπεται για τους τακτικούς -αυτούς που θα προσληφθούν με τις κανονικές διαδικασίες- αλλά με την εξουσιοδότηση που παίρνετε, μπορείτε κάλλιστα να πάρετε και εκατό και διακόσιους με αυτήν τη διαδικασία. Κατ’ εξαίρεση ή μάλλον, όπως λέτε, κατά παρέκκλιση από όλες τις κείμενες διατάξεις.
      Ποια είναι η βία; Πώς ξεπερνάτε ακόμα και αυτό το τραυματισμένο Α.Σ.Ε.Π. –και εννοώ τραυματισμένο και υπονομευόμενο μέσα από το δούρειο ίππο της συνέντευξης που προσθέσατε ως Κυβέρνηση- στην προκειμένη περίπτωση; Ποια είναι η βία, κύριε Υπουργέ; Τι άποψη έχουν –διότι δεν έχουν συνυπογράψει- οι συναρμόδιοι Υπουργοί γι’ αυτήν την κατατεθείσα τροποποίηση, που είναι ουσιαστικά τροπολογία; Τι γνώμη έχει ο κ. Παυλόπουλος, εν προκειμένω, ή ο Υπουργός Οικονομίας;
      Υπ’ αυτήν την έννοια –και τελειώνω, κύριε Πρόεδρε- εγώ, κύριε Υπουργέ, κάνω έκκληση –και αυτή θα έπρεπε να είναι και η δική σας η πρόταση, κύριοι συνάδελφοι της κυβερνητικής παράταξης- να αποσυρθεί τουλάχιστον η παράγραφος 4α του άρθρου 9. Θα είναι τουλάχιστον ένα μικρό δείγμα μη υστερόβουλης πρόθεσης.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κύριος Υπουργός έχει το λόγο για οκτώ λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, θα μου επιτρέψτε να χαρακτηρίσω εν πρώτοις υποκριτικό το ενδιαφέρον, το οποίο οψίμως έδειξαν οι Βουλευτές της Αξιωματικής Αντιπολίτευσης για τους εργαζόμενους στο πρώην Υπουργείο Τύπου.
      Ακούσαμε πολλά και αντιφατικά, ακούσαμε παράλληλους μονολόγους. Η γενική πολιτική παρατήρηση είναι πως το ΠΑ.ΣΟ.Κ. και σ’ αυτό το νομοσχέδιο δεν εμφανίστηκε με μία ενιαία θέση, διότι ακούσαμε κάποιους να λένε ότι επί της ιδέας συμφωνούν και κάποιους άλλους να λένε ότι επί της αρχής διαφωνούν -πώς συμβιβάζονται αυτά τα δύο είναι ένα άλλο ζήτημα- κάποιους τρίτους να λένε ότι στο δεύτερο μέρος συμφωνούν -στα περί επιδομάτων εννοώ και στις άλλες διατάξεις που προβλέπονται στο δεύτερο μέρος του νομοσχεδίου- άλλο Βουλευτή του ΠΑ.ΣΟ.Κ. να λέει ότι διαφωνεί τελείως με την επιδοματική πολιτική κ.ο.κ..
      Γιατί χαρακτήρισα υποκριτικό το ενδιαφέρον για τους εργαζόμενους: 
      Χρόνια ολόκληρα οι εργαζόμενοι στο πρώην Υπουργείο Τύπου ζητούσαν το επίδομα που νομοθετείται σήμερα. Όλα αυτά τα χρόνια οι αρμόδιοι Υπουργοί του ΠΑ.ΣΟ.Κ. κώφευαν. Έρχονται εδώ τώρα και  -χωρίς να παίρνουν ευθέως θέση, πλην ενός που είπε ότι είναι ριζικά αντίθετος με τα επιδόματα- λένε ότι «δεν αυξάνετε και τους μισθούς των δημοσιογράφων», όταν από δικό τους νόμο επίσης είναι σαφές ότι οι δημοσιογράφοι διέπονται από άλλο καθεστώς, απ’ ό,τι οι υπόλοιποι εργαζόμενοι στις γραμματείες επικοινωνίας και ενημέρωσης. Ίσως -επειδή πέφτει βαρύ σε κάποιους ότι η Νέα Δημοκρατία εκπλήρωσε ένα αίτημα εργαζομένων, για το οποίο άλλωστε η Νέα Δημοκρατία δεν είχε δεσμευθεί προεκλογικά- προσπαθούν να βρουν διέξοδο επιτιθέμενοι σε θέματα που δεν υπάρχουν.
      Δεν θα κάνω πολύ μεγάλη αναφορά στα ζητήματα αυτά, τα των δημοσιογράφων, στον τρόπο με τον οποίο εργάζονται, θα πω μόνο δύο πράγματα:
      Πρώτον, με το που ανέλαβα τη θέση του αρμόδιου Υπουργού, κάλεσα τους δημοσιογράφους και το συνδικαλιστικό τους σωματείο που εργάζονται στη Γραμματεία Επικοινωνίας και Ενημέρωσης και τους είπα -παρασυρόμενος, αν θέλετε, και από την προηγούμενη ιδιότητά μου- ότι θα είμαι δίπλα τους να τους βοηθήσω να απαλείψουν αυτό το οποίο δυστυχώς πολλές φορές λέγεται ή γράφεται σε έντυπα από άλλους δημοσιογράφους συναδέλφους τους και αποτελεί κατηγορία για τη δική τους δουλειά στο πρώην Υπουργείο Τύπου. Ανέφερα ότι θα τους βοηθήσω να αναδειχθεί το έργο που έχουν κάνει εντός και εκτός Ελλάδος, ώστε να μην απαλειφθεί εκείνο που κατά καιρούς ακούγεται ως κατηγορία εναντίον τους ότι δηλαδή είναι –και βεβαίως δεν συμφωνώ καθόλου- οι υπάλληλοι της εκάστοτε πολιτικής εξουσίας. 
      Υπάρχουν δημοσιογράφοι που εργάζονται στη Γραμματεία Επικοινωνίας και Ενημέρωσης, οι οποίοι έχουν δείξει πραγματικά σεβασμό στο λειτούργημά τους, σεβασμό στο επάγγελμά τους και οι οποίοι είναι πρότυπα προς μίμηση.
      Το δεύτερο σημείο αφορά το ν. 3166/2003. 
      Ακούστηκε και χθες ότι στα γραφεία Τύπου και επικοινωνίας δεν μπορούν να προΐστανται πλέον δημοσιογράφοι. Το άρθρο 9 του ν. 3166/2003 ουδόλως επηρεάζεται από το νομοσχέδιο που συζητάμε σήμερα. Είναι σαφές το άρθρο 9 και λέει ότι στα γραφεία Τύπου μπορούν να προΐστανται δημοσιογράφοι μόνιμοι ή με σύμβαση έργου. Είναι προφανές ότι πρόκειται για μία παρεξήγηση, μία από τις πολλές παρεξηγήσεις που διαπιστώσαμε να διέπουν τη σκέψη, το λόγο ή την αντίληψη, σε σχέση με το τι ρυθμίζει αυτό το νομοσχέδιο, ορισμένων συναδέλφων από την Αξιωματική Αντιπολίτευση. 
      Ακούστηκαν πολλά επίσης για το νομικό πρόσωπο. Έχω ήδη δώσει απαντήσεις από χθες, γιατί ενώ το ΠΑ.ΣΟ.Κ. έφτιαχνε Ν.Π.Ι.Δ., έρχεται σήμερα και κατηγορεί τη Νέα Δημοκρατία ότι συστήνει Ν.Π.Ι.Δ.. Αυτό μόνο το ΠΑ.ΣΟ.Κ. μπορεί να το απαντήσει και σε κάθε περίπτωση ο καθένας που παρακολουθεί τη συζήτηση μπορεί να κρίνει πώς όταν το ΠΑ.ΣΟ.Κ. είναι στην Κυβέρνηση δικαιούται να συστήνει Ν.Π.Ι.Δ., ενώ η Νέα Δημοκρατία όταν είναι στην Κυβέρνηση δεν έχει αυτό το δικαίωμα. 
      Παρ’ ότι είναι Ν.Π.Ι.Δ., παρ’ ότι εξαιρείται από το δημόσιο και τον ευρύτερο δημόσιο τομέα, προβλέπεται ότι με τις διατάξεις του ν.2190 θα προσληφθεί το διοικητικό και το λοιπό προσωπικό. Δηλαδή, προβλέπεται ότι η συντριπτική πλειονότητα των εργαζομένων σε αυτόν το νέο φορέα, σε αυτό το νομικό πρόσωπο, θα προσλαμβάνεται μέσω Α.Σ.Ε.Π.. Αυτό είναι σαν να μην το άκουσε το ΠΑ.ΣΟ.Κ., σαν να μην το διάβασε.
      Μένει στο ειδικό επιστημονικό προσωπικό, το μικρό εκείνο ποσοστό του εξειδικευμένου προσωπικού που χρειάζεται για να λειτουργήσει ένα τέτοιο Εθνικό Οπτικοακουστικό Αρχείο. Πάνω σε αυτό το μικρό ποσοστό, τον μικρό αριθμό που είναι αμφίβολο αν θα προσεγγίζει τα δέκα άτομα –μπορεί να είναι και τα μισά, αλλά είναι εξειδικευμένο ειδικό επιστημονικό προσωπικό- κάνει μια φασαρία χθες και σήμερα, ωσάν η Κυβέρνηση της Νέας Δημοκρατίας να παραβιάζει το ν. 2190 και το Σύνταγμα, το οποίο δεν προκύπτει από πουθενά.
      Λέω λοιπόν ξανά: Όταν είναι νομικό πρόσωπο ιδιωτικού δικαίου, όταν είναι εκτός του ευρύτερου δημοσίου τομέα, θα μπορούσε να έρθει εδώ ο εισηγητής Υπουργός και να πει: «Δεν προβλέπεται στα εκτός ευρύτερου δημοσίου τομέα νομικά πρόσωπα να γίνονται προσλήψεις μέσω Α.Σ.Ε.Π.». Παρά ταύτα γίνονται οι προσλήψεις μέσω του Α.Σ.Ε.Π. και παρά ταύτα το ΠΑ.ΣΟ.Κ. με τη δική του λογική κάνει τις όποιες παρατηρήσεις, μάλλον προς εντυπωσιασμό.
      Απάντησα στην επιτροπή, θα το ξαναπώ και τώρα, ότι η εξαίρεση από το δημόσιο λογιστικό προβλέφθηκε προκειμένου να διασφαλιστεί η ευέλικτη οικονομική του διαχείριση και δεν αποκλείεται ο έλεγχος από το Ελεγκτικό Συνέδριο, ο οποίος προβλέπεται συνταγματικά στο άρθρο 98. 
      ΣΩΚΡΑΤΗΣ ΚΟΣΜΙΔΗΣ: Προβλέπεται ρητά, κύριε Υπουργέ...
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Η εφαρμογή των διατάξεων περί ανωνύμων...
      ΣΩΚΡΑΤΗΣ ΚΟΣΜΙΔΗΣ: Άρθρο 98, παράγραφος 1 ...
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν χρειάζεται..
      ΠΡΟΕΔΡΕΥΩΝ (Ιωάννης Τραγάκης):  Κύριε συνάδελφε, σας παρακαλώ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Προβλέπεται από το Σύνταγμα. Δεν χρειάζεται ρητή πρόβλεψη. Η καχυποψία σας πρέπει να έχει και ένα όριο. Είστε καχύποπτοι μέχρι σημείου το οποίο μάλλον παρεξηγείται. Επιτρέψτε μου να πω ότι μάλλον παρεξηγείται η καχυποψία σας.
      ΣΩΚΡΑΤΗΣ ΚΟΣΜΙΔΗΣ: (Δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης):  Σας παρακαλώ, μην διακόπτετε. 
      Συνεχίστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Η μη υπαγωγή του Αρχείου στον ευρύτερο δημόσιο τομέα δεν απαγορεύει την άσκηση κατασταλτικού ελέγχου από το Ελεγκτικό Συνέδριο. 
      Για το άρθρο 9 παράγραφος 4 άκουσα πάρα πολλά. Δεν απαιτείται η προσυπογραφή από τον Υπουργό Εσωτερικών, αφού το Αρχείο εξαιρείται από το δημόσιο και τον ευρύτερο δημόσιο τομέα. Επικαλέστηκαν Βουλευτές –νομικοί στο προηγούμενο επάγγελμά τους- άρθρα του Συντάγματος χωρίς να τα κατονομάσουν ή του Κανονισμού της Βουλής. Προβλέπεται ακόμα και αν ήταν τροπολογία –η οποία δεν είναι τροπολογία- από τα άρθρα του Συντάγματος και του Κανονισμού της Βουλής ότι αν ζητήσει ο Υπουργός, υπάρχει έκθεση από το Γενικό Λογιστήριο του Κράτους. 
      Κυρίες και κύριοι συνάδελφοι, θέλω συμπληρωματικά να πω ότι δυστυχώς, ενώ η πλειονότητα των ομιλούντων από το ΠΑ.ΣΟ.Κ. έχει κατανοήσει την αξία που έχει αυτή η κίνηση, την ανάγκη να δημιουργηθεί Εθνικό Οπτικοακουστικό Αρχείο, για λόγους και μόνο πολιτικού εντυπωσιασμού -μιας λογικής που ανέφερα προηγουμένως σε σχέση με τις δήθεν προσλήψεις εκτός Α.Σ.Ε.Π.- και σε αυτό το σημαντικό έργο, τη σημαντική πρωτοβουλία που παίρνει η Κυβέρνηση το ΠΑ.ΣΟ.Κ. είναι αντίθετο. 
      Είπα και χθες και θα το επαναλάβω και σήμερα, που η Αίθουσα έχει περισσότερο κόσμο, το εξής: Όταν αρχίσει να λειτουργεί αυτό το Αρχείο, όσοι υπερψήφισαν θα είναι πραγματικά υπερήφανοι, γιατί βοήθησαν να διασωθεί για τις επόμενες γενεές η πολιτιστική και ιστορική οπτικοακουστική μας κληρονομιά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, τα επιχειρήματα ακούστηκαν νομίζω από χθες, συνεπώς η υποχρέωσή μου είναι να επανέλθω συνοπτικά σε ορισμένες από τις κυριότερες παρατηρήσεις μας.
      Θα πω για άλλη μια φορά στον κύριο Υπουργό ότι νομικό πρόσωπο ιδιωτικού δικαίου είναι δικαίωμά του να συστήσει. Αυτό για το οποίο τον κατέκριναν οι συνάδελφοι Βουλευτές του ΠΑ.ΣΟ.Κ. δεν είναι γιατί συνιστά νομικό πρόσωπο ιδιωτικού δικαίου, αλλά γιατί, ενώ πρόκειται για ένα τέτοιο πρόσωπο, του οποίου η διοίκηση διορίζεται καθ’ ολοκληρίαν από την Ελληνική Κυβέρνηση, το οποίο νομικό πρόσωπο ιδιωτικού δικαίου υπηρετεί κατά τη διατύπωση του άρθρου 1 το δημόσιο συμφέρον και θα έπρεπε συνεπώς, κάτω από αυτές τις συνθήκες, η πρόσληψη προσωπικού να γίνεται κατά την ισχύουσα νομοθεσία, δηλαδή σύμφωνα με το ν. 2190, ο κύριος Υπουργός παρουσίασε τροποποίηση της διατάξεως του άρθρου 9 με την οποία προβλέπει -κατά παρέκκλιση των κειμένων διατάξεων- πρόσληψη του προσωπικού.
      Το γεγονός ότι ορίζετε πως το νομικό πρόσωπο ιδιωτικού δικαίου είναι εκτός του δημοσίου, του ευρύτερου δημόσιου τομέα, δεν σημαίνει ότι δεν υπάγεται εξ αρχής στις διαδικασίες προσλήψεως προσωπικού που επιβάλλει ο ν. 2190.                                                                                                                                               
      Η χρηματοδότηση –επαναλαμβάνω- του Οπτικοακουστικού Αρχείου γίνεται από τον τακτικό προϋπολογισμό και από το Πρόγραμμα Δημοσίων Επενδύσεων, μεταξύ άλλων πόρων. Η διοίκηση ορίζεται από την Κυβέρνηση. Το δημόσιο συμφέρον υπηρετείται. Συνεπώς, η Κυβέρνηση θα όφειλε να μην προχωρήσει σε προσωρινή διάταξη με την οποία επιβάλει πρόσληψη του επιστημονικού και διοικητικού προσωπικού, μέχρι την έκδοση του προεδρικού διατάγματος που προβλέπεται στην παράγραφο 1 του άρθρου 9.
      Κυρίες και κύριοι συνάδελφοι, επιμένω σε κάτι: Η τροποποίηση την οποία υπέβαλε ο Υπουργός κατά τη συζήτηση στην κοινοβουλευτική επιτροπή ουσιαστικά οδηγεί σε πρόσληψη μόνιμου προσωπικού. Απορώ γιατί ο κ. Υπουργός επιμένει ότι μόνο ελάχιστο ειδικό επιστημονικό προσωπικό θα προσληφθεί κατά παρέκκλιση των διατάξεων. Η διατύπωση της τροποποίησής του είναι ακριβής, είναι σαφής. Λέει ότι όλο το επιστημονικό και το διοικητικό προσωπικό μέχρι την έκδοση του προεδρικού διατάγματος θα προσληφθεί με τον τρόπο που νομίζει ο διευθύνων σύμβουλος. 
      Όμως, επεσήμανα και χθες, αυτό σημαίνει πως το προσωπικό που θα προσληφθεί -διοικητικό και επιστημονικό, με τον τρόπο που νομίζει ο κύριος διευθύνων σύμβουλος, όποιος και αν είναι αυτός- κατά σαφή διάταξη του ν. 2190 έχει προτεραιότητα έναντι όλων των υπολοίπων, όταν θα προκηρυχθούν οι θέσεις κανονικά, λόγω προϋπηρεσίας και εμπειρίας. Άρα, όσοι θα προσληφθούν στην αρχική φάση θα είναι αυτοί που θα αποτελέσουν και το μόνιμο προσωπικό. 
      Με αυτήν την έννοια κατηγορούμε και καταγγέλλουμε την Κυβέρνηση και γι’ αυτό ακριβώς, κύριε Πρόεδρε –και αυτή είναι η τελική μου φράση- η Κοινοβουλευτική Ομάδα του ΠΑ.ΣΟ.Κ. κατέθεσε ήδη αίτηση ονομαστικής ψηφοφορίας, ώστε να δηλωθεί με τον πιο πανηγυρικό τρόπο η ατομική ευθύνη καθενός σ’ αυτήν την Αίθουσα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Καστανίδη.
      Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, παρεμβαίνω στη συζήτηση για να θίξω ένα ζήτημα πολιτικής τάξεως. Αδικείται κατάφωρα το νομοσχέδιο και αδικείται η πρωτοβουλία του Υπουργού Επικρατείας, του κ. Ρουσόπουλου. «Στριμώχνεται», «συρρικνώνεται» ο πολιτικός μας λόγος στους πενήντα οι οποίοι πρόκειται να προσληφθούν ως διοικητικό και επιστημονικό προσωπικό με υπογράμμιση ότι θα είναι με το ν.2190 κι έτσι η συζήτηση, κατά τη δική μου εκτίμηση, από πλευράς ΠΑ.ΣΟ.Κ. και ενισταμένων συναδέλφων γίνεται μικρόψυχη και σχεδόν μικροπολιτική.
      Εγώ θέλω να επαναφέρω τη συζήτηση στη βασική τάξη και αρχή και να πω ότι είναι ένα πολύ σημαντικό νομοσχέδιο. Το βλέπω αυτό από τη σκοπιά του ότι ακόμη-ακόμη –το θυμάμαι και από την παλαιά υπουργική μου θητεία- και τα Αρχεία του Κράτους είναι σε παράξενη εκκρεμότητα, όσον αφορά την ουσιαστική διασφάλισή τους, τον εμπλουτισμό τους, τη συνέπεια στη στοίχιση των data, δηλαδή των δεδομένων, με μία ασάφεια στο τι περιλαμβάνεται και τι υποχρεωτικώς υπάγεται εκεί. 
      Ομιλούμε για τα Αρχεία του Κράτους. Η τελευταία νομοθετική ρύθμιση που έγινε συναφώς και με εγκυρότητα ήταν από την κυβέρνηση Μητσοτάκη. Έκτοτε καινούργια προβλήματα έχουν δημιουργηθεί, τα οποία δεν έχουν αντιμετωπιστεί ακόμη. Δεν είναι της αρμοδιότητάς σας, κύριε Υπουργέ, αλλά πρέπει να είναι στη σκέψη μας και στην έγνοια και στο ενδιαφέρον μας για τη βασική προάσπιση των Αρχείων του Κράτους.
      Έρχομαι σ’ αυτό: Είναι ένα σημαντικό νομοθέτημα γιατί δεν μπορεί στην ψηφιακή εποχή το κράτος να είναι ο «τροχονόμος» των πληροφοριών -και μάλιστα εκείνων που κατάγονται από τη δημόσια παραγωγή- των δεδομένων ήχου, εικόνας, του οπτικοακουστικού υλικού και της πληροφορίας. 
      Είναι θαυμαστή αυτή η πρωτοβουλία και θα έπρεπε να είχε γίνει τουλάχιστον προ δέκα ετών, δηλαδή αφότου «άνοιξαν οι αιθέρες» και έχουμε την τεχνολογική επανάσταση ή εισβολή πάνω στα οπτικοακουστικά δεδομένα και έχουμε και το διαδίκτυο. 
      Παραδείγματος χάρη, είναι στις «παρυφές» της συζητήσεώς μας -σημειώθηκε και χθες- ότι απετράπη χάρη στην υπηρεσία του ηλεκτρονικού εγκλήματος μία αυτοκτονία ενός εφήβου μέσω διαδικτύου.
    Αυτά είναι καινούργια δεδομένα. Τα αντιμετωπίζει τώρα με την υπόθεση του Εθνικού Οπτικοακουστικού Αρχείου η Κυβέρνηση. Την επαινώ δημόσια όχι μόνο ως Κοινοβουλευτικός Εκπρόσωπος της Νέας Δημοκρατίας σ’ αυτήν την Αίθουσα, αλλά επειδή είναι οραματική αυτή η πρωτοβουλία, έχει περιεχόμενο. Δεν μπορώ να εννοήσω το κράτος, το δημόσιο να είναι παρατηρητής σε όλη αυτήν τη διακίνηση ιδεών, εικόνων, χωρίς να παρεμβαίνει –και αυτή είναι μια ήπια παρέμβαση για το Αρχείο- να έχουμε δηλαδή ως έθνος, ως δημόσιο, ως κράτος μια αρμοδιότητα, η οποία δεν είναι μόνο αρμοδιότητα της διαφύλαξης, είναι η βασική αρμοδιότητα της συλλογής του υλικού και του να καθιστούμε υποχρέους για τη συνεργασία, προκειμένου να συλλεγεί το υλικό στο Εθνικό Οπτικοακουστικό Αρχείο. 
    Ξέρετε ότι υπάρχει στην Αμερική η Βιβλιοθήκη του Κογκρέσου όπου κάθε έκδοση έχει την εγκυρότητά της και τη νομιμοποίηση όχι καταναλωτικά αλλά περισσότερο ηθικά και με την έννοια ότι ζουν και τα βιβλία κινούνται σε μια δεδομένη υπαρκτή έννομη τάξη. Και εγώ είμαι υπέρ της προτροπής να σας προτρέψω, να προτρέψουμε εαυτούς και αλλήλους στη γραμμή της έννομης τάξης εδώ, να μην είναι βασιβουζούκικο ο τόπος μας και προπαντός οι πνευματικές δημιουργίες.
    Το νομοσχέδιο αγγίζει θετικά και επιλύει και το μέγα θέμα της συγκρούσεως των δικαιωμάτων υπό τον τίτλο εν αναφορά προς την πνευματική ιδιοκτησία. Είναι τεράστιο το θέμα, το οποίο σε επικείμενη διάταξη –δηλαδή, εκτός από το Κεφάλαιο 1- το βρίσκουμε να το ρυθμίζει σε όλες τις πιθανές εκκρεμότητες που υπάρχουν σήμερα εις το χώρο της πνευματικής ιδιοκτησίας.
    Έλεγα λοιπόν ότι έχουμε τη Βιβλιοθήκη του Κογκρέσου. Μήπως μπορεί κάποιος συνάδελφος να με φωτίσει να μου πει την αντίστοιχη «βιβλιοθήκη του Κογκρέσου Ελλάδος»;
    ΕΛΕΟΝΩΡΑ ΚΑΤΣΕΛΗ: Της Ελληνικής Βουλής!
    ΒΥΡΩΝ ΠΟΛΥΔΩΡΑΣ: Ήμουν μέλος της Βιβλιοθήκης της Βουλής και ξέρετε, κυρία Κατσέλη, ότι έχει τελείως αδρανοποιηθεί. Όποιοι βούλονται υποβάλλουν! Ζητώ το περισσότερο! Δηλαδή υποβάλλουν –κι εγώ υπέβαλα το πρόσφατο βιβλίο μου κι έχω υποβάλει και κατά το παρελθόν- αλλά θέλω να συμφωνήσουμε ότι αυτό δεν είναι στο περίπου. Θέλω να είναι ο κατάλογος της Congress Library, της Βιβλιοθήκης της Βουλής εν Ελλάδι, τηρούμενος με σοβαρότητα και υπευθυνότητα και με τους εκδότες-συγγραφείς να τηρούν τις υποχρεώσεις τους. Δε θέλω τίτλους, θέλω επιτέλους ουσία. Αυτή η ουσία βλέπω ότι τηρείται στην υπόθεση του Εθνικού Οπτικοακουστικού Αρχείου.
    Για το προσωπικό ο ν. 2190 υπεύθυνα και γενναιόδωρα θεσπίζει. Εγώ θέλω να σας πω το εξής: Μη μιλάτε, ειλικρινώς, για το προσωπικό και τους τρόπους του προσωπικού, διότι έχετε πολύ βαρύ παρελθόν.
     Θα σας πω ένα παράδειγμα από το τόξο ευθύνης του Υπουργού Επικρατείας. 
    Ε.Ρ.Τ.: Το 2000 με εθελουσία δώσατε στους ημετέρους κατά συντριπτική πλειοψηφία –και εγώ μιλάω ευθέως- εθελουσία έξοδο σε χίλια διακόσια πρόσωπα –απασχολούμενους;- στην Ε.Ρ.Τ.. Αυτά έγιναν το 2000. Το 2004 ευρέθη στόλος παροπλισμένος στην Ε.Ρ.Τ. χιλίων επτακοσίων ανθρώπων συμβασιούχων ή με σύμβαση έργου ή με επαναλαμβανόμενο έργο που στην πράξη –λέμε εμείς οι νομικοί- εξισούται προς τη σύμβαση αορίστου χρόνου. Χίλιοι επτακόσιοι με το ρυθμό της νομιμοποίησης των συμβασιούχων ενομιμοποιήθησαν,  ως αορίστου χρόνου πλέον, στην Ε.Ρ.Τ., τη βεβαρημένη Ε.Ρ.Τ..
    Θέλω να σας ζητήσω ειλικρινά να μην το θίγετε. Ας κοιτάξουμε πέρα. Πρέπει να επαινέσετε ... 
     ΕΛΕΩΝΟΡΑ (ΝΟΡΑ) ΚΑΤΣΕΛΗ: Στο Υπουργείο Πολιτισμού τι κάνετε εσείς τώρα; 
     ΒΥΡΩΝ ΠΟΛΥΔΩΡΑΣ: Υπάρχει μία εκκρεμότητα, αλλά έχουν ικανοποιηθεί οι περισσότεροι, όπως έχουμε τις πληροφορίες μας …
     ΕΛΕΩΝΟΡΑ (ΝΟΡΑ) ΚΑΤΣΕΛΗ: Κακές πληροφορίες έχετε. 
     ΒΥΡΩΝ ΠΟΛΥΔΩΡΑΣ: Διότι δεν γίνεται αλλιώς χιλιάδες συμβασιούχων να τακτοποιούνται. Σκεφθείτε και την άλλη, την altera pars. Σκεφθείτε ότι οι νεοδημοκράτες, στον ευθύ λόγο όπου μιλώ εγώ, δεν προσελήφθησαν ως συμβασιούχοι. Οι νεοδημοκράτες δεν πήραν πόστο διοικητικό, ώστε να πάρουν νομιμοποιητικό έρεισμα για προαγωγή. Δεν ήσαν σε θέσεις όπου οι υπερωρίες, όπου τα εκτός έδρας και τα νυκτερινά …
     ΕΛΕΩΝΟΡΑ (ΝΟΡΑ) ΚΑΤΣΕΛΗ: Συμβασιούχοι είναι στο Υπουργείο Πολιτισμού, κύριε Πολύδωρα.
     ΒΥΡΩΝ ΠΟΛΥΔΩΡΑΣ: Δεν θέλω να τα θίγω, αλλά μην μας προκαλείτε.
     Συμπέρασμα: Επαινώ και τη γενναιόδωρη και υπεύθυνη στάση του Υπουργείου και του νομοθέτη, του λαβόντος την πρωτοβουλία για το προσωπικό στο Εθνικό Οπτικοακουστικό Αρχείο μέσα από τα «διόδια» του Α.Σ.Ε.Π. Παρακάμπτω εντελώς το πώς περιγράφατε –με τη νομική σημασία του όρου- οι κυβερνώντες του ΠΑ.ΣΟ.Κ, το Α.Σ.Ε.Π.. 
     Είπε η εισηγήτριά μας η κ. Βούλτεψη ότι η καταστρατήγηση του Α.Σ.Ε.Π. φαίνεται θεαματικά με το ν. 2527/1997 και το ν. 2839/2000 που παρείχαν δικαίωμα –και όχι μόνο παρείχαν δικαίωμα, αλλά συνετελέσθη το έγκλημα- για δεκαπέντε χιλιάδες συμβασιούχους επί έργω, οι οποίοι τώρα τακτοποιούνται.
     Λοιπόν, «σιγά-σιγά και ταπεινά, μην πάρουν τ’ άρματα φωτιά» λέει μία παροιμία για το προσωπικό στο δημόσιο τομέα από τις ημέρες του ΠΑ.ΣΟ.Κ. και τις ημέρες της Νέας Δημοκρατίας. 
     Νομίζω ότι το νομοσχέδιο πρέπει να το υπερψηφίσετε εφόσον άκουσα in media res, εκ των συμφραζομένων ότι υποστηρίζετε τη λογική και την ιδέα ενός Εθνικού Οπτικοακουστικού Αρχείου. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πολύδωρα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε παρέμβαση, κύριε Καστανίδη;
     ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη, έχετε το λόγο για τρία λεπτά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ισχυρίστηκε πριν ο κ. Πολύδωρας αναφερόμενος στον κύκλο αρμοδιοτήτων του Υπουργείου Επικρατείας, για παράδειγμα, ότι το παρελθόν βαρύνει το ΠΑ.ΣΟ.Κ., διότι στην ΕΡΤ –είπε- αφενός το 2000 υπήρξαν εθελούσιες αποχωρήσεις ημετέρων, αφετέρου δε αργότερα ευρέθη ένας στόλος –όπως είπε- αέργων χιλίων επτακοσίων συμβασιούχων …
     ΒΥΡΩΝ ΠΟΛΥΔΩΡΑΣ: Ελλιμενισμένος ή παροπλισμένος. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Παροπλισμένος ή ελλιμενισμένος, όπως θέλετε. Αέργων, εγώ χαρακτηρίζω.
     Ξέρετε, προκύπτουν ορισμένα λογικά ερωτήματα: Η εθελουσία έξοδος, όπως με σαφήνεια καταγράφεται στον τίτλο, είναι εθελουσία. Δεν αντιλαμβάνομαι πώς είναι δυνατόν σε ανθρώπους, οι οποίοι επέλεξαν το δικαίωμα της αποχωρήσεως, να είναι όλοι ημέτεροι.
     Λογικά δεν στέκει το επιχείρημα. Διότι ο κ. Πολύδωρας κατηγόρησε το ΠΑ.ΣΟ.Κ. ότι η εθελουσία έξοδος έγινε με τρόπο ώστε αυτοί που αποχώρησαν να είναι κατά περίεργο και μυστικό τρόπο άνθρωποι, που έχουν σχέση με το ΠΑ.ΣΟ.Κ. 
     Αλλά υπάρχει κανείς που σοβαρά να πιστεύει ότι είναι δυνατόν σε χορηγούμενο καθεστώς εθελουσίας εξόδου, να επιβάλλεται σε κάποιον να το πράξει και μάλιστα να είναι ημέτερος;
     ΒΥΡΩΝ ΠΟΛΥΔΩΡΑΣ: Με κίνητρο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα, τα κίνητρα αφορούν όλους, κύριε Πολύδωρα. Το κίνητρο δεν δίδεται μόνο σε κάποιον, ο οποίος έχει συγκεκριμένο χρώμα. Το κίνητρο προφανώς αφορά και σε άλλους με άλλα χρώματα. Αλλά προφανώς πρέπει κανείς να μην έχει αχρωματοψία για να μπορεί να δει ... 
     ΒΥΡΩΝ ΠΟΛΥΔΩΡΑΣ: Ή ελάχιστη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Άρα, δεν αντιλαμβάνομαι πώς είναι δυνατόν –επαναλαμβάνω- σε χορηγούμενο καθεστώς εθελουσίας εξόδου να υπάρχει καθεστώς και ημετεροκρατίας. 
     Δεύτερον, αν κύριε Πολύδωρα, κατηγορείτε ότι κάποιοι προσελήφθησαν και ήταν άεργοι ή ελλιμενισμένοι, δεν αντιλαμβάνομαι γιατί αυτούς τους οποίους κατηγορείτε ότι ήταν τέτοιοι, τους δίδετε καθεστώς οριστικής νομικής προστασίας, δηλαδή καθεστώς πλήρους εργασιακής απασχόλησης. 
     Λοιπόν, ή ήταν άνθρωποι χρήσιμοι, το έργο των οποίων εξετίμησε η παρούσα διοίκηση της ΕΡΤ και συνεπώς, προχώρησε σύμφωνα με τα προβλεπόμενα σε μονιμοποίησή τους, ή δεν ήταν χρήσιμοι, κατά την άποψη της Νέας Δημοκρατίας, οπότε δεν θα έπρεπε να το πράξει.
     Διαλέξτε και πάρτε. Όμως, δεν μπορείτε να έχετε δυο ανόμοια πράγματα στην ίδια μασχάλη, διότι προφανώς παραβιάζετε την λογική. 
     Αυτά είχα να πω, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Καστανίδη.
     Θέλετε το λόγο, κύριε Πολύδωρα;
     ΒΥΡΩΝ ΠΟΛΥΔΩΡΑΣ: Θα ήθελα να πω μόνο μια λέξη, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Μην κάνουμε, όμως, τένις τώρα μεταξύ μας, κύριε Πολύδωρα.
     Ορίστε, έχετε το λόγο.
     ΒΥΡΩΝ ΠΟΛΥΔΩΡΑΣ: Όχι, κύριε Πρόεδρε, εντάξει. Μία λέξη μόνο θέλω να πω. 
     Μόνος του κατασκευάζει τα διλήμματα ο κ. Καστανίδης, μόνος του τα επιλύει. Όμως, εδώ δεν είμαστε κόντρα στα νομικά κείμενα. Ο κ. Καστανίδης και όσοι υποστηρίζουν συναφείς απόψεις είναι κόντρα στην πραγματικότητα και στη λογική. Η πραγματικότητα τους διαψεύδει, όχι εγώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Η συνάδελφος εισηγήτρια της Νέας Δημοκρατίας κ. Βούλτεψη έχει το λόγο να δευτερολογήσει.
     ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε. 
     Μερικές απαντήσεις θα ήθελα να δώσω σε όσα ακούστηκαν σήμερα. Πρέπει να πω ότι στην αρχή της συζήτησής μας, όταν προήδρευε ο κ. Σούρλας, συχνά χρειάστηκε να ανακληθούμε στην τάξη οι δημοσιογράφοι, διότι ασχοληθήκαμε με θέματα που γνωρίζουμε. Προφανώς, όλοι όσοι διαβαίνουν αυτό το κατώφλι, δεν εξυπηρετούν ούτε φροντίζουν για συντεχνιακά τους συμφέροντα, αλλά για το κοινό καλό. Και αν το συνδικαλιστικό συμφέρον συμπίπτει και με το κοινό καλό, τόσο το καλύτερο. 
     Πλην όμως, με αφορμή αναφορές μου, έγινε μια διαστρέβλωση των όσων είπα. Εγώ δεν είπα ότι το δημόσιο κακώς υπάρχει. Εγώ είπα ότι το δημόσιο έχει δυσλειτουργίες, ότι το δημόσιο σύμφωνα με διεθνείς επίσημους οργανισμούς παράγει λιγότερο κατά 35% προϊόν υπηρεσιών απ’ αυτό που θα έπρεπε να λαμβάνουν οι Έλληνες ανάλογα με τα έξοδα που γίνονται για ένα τόσο σπάταλο δημόσιο και, επομένως, δεν χρειάζεται αφού υπάρχουν αυτές οι δυσλειτουργίες να το φορτώνουμε και με άλλα τέτοια ζητήματα. 
     Εγώ δεν έκανα καμιά επίθεση στους δημοσιογράφους και πρέπει εδώ να πω ότι δεν πρόκειται κανένας νόμος και καμία συνταγματική διάταξη να μας κάνει λοβοτομή και να μας αφαιρέσει την προηγούμενη εμπειρία μας που προέκυψε από το επάγγελμά μας. Επομένως, δεν έγινε καμία τέτοια επίθεση. Θύμισα απλώς ότι όλοι οι υπάλληλοι που είναι στο δημόσιο τομέα, είναι περισσότερο προστατευμένοι απ’ αυτούς που εργάζονται στον ιδιωτικό τομέα. Στον δε άγριο χώρο των μέσων ενημέρωσης, αυτό καθίσταται με πολύ σκληρό τρόπο σαφές. 
     Και δεν καταλαβαίνω πού είναι η ένσταση σ’ όλα αυτά, γιατί ακούω τώρα συζήτηση για πενήντα ανθρώπους που θα προσληφθούν με τον έναν ή τον άλλο τρόπο, αλλά δεν βλέπω να έγινε και καμιά φασαρία μεγάλη στη Βουλή το 2003, όταν έκλεισαν εκατόν σαράντα δύο χιλιάδες τριακόσιες είκοσι τρεις επιχειρήσεις και έμειναν στο δρόμο τόσοι εργαζόμενοι. Δεν είδα να γίνει κάποια κίνηση γι’ αυτούς τους ανθρώπους, να γίνει κίνηση για τα λουκέτα που έχουν μπει, για όσες θέσεις εργασίας έχουν χαθεί από την κλωστοϋφαντουργία, από τη μεταποίηση. Όχι. Εδώ, τα μαγαζάκια μας, το «δημοσιάκι» μας και να βολευτούμε. 
     Και δεν βλέπω να υπάρχει και μεγάλο συνδικαλιστικό κίνημα. Είναι εύκολος στόχος το δημόσιο. Του τραβάμε απεργίες, κάνουμε διαμαρτυρίες. Είναι πολύ εύκολα πράγματα αυτά, αλλά δεν βλέπω να γίνονται αυτά με την ίδια ένταση στον ιδιωτικό τομέα. 
     Όσο για το θέμα του αντιτίμου και όλα αυτά που ακούστηκαν, κύριε Πρόεδρε, με συγχωρείτε, αλλά το «τζάμπα» δεν υπάρχει. Εδώ, στα νυκτερινά μαγαζιά πηγαίνουν τα παιδιά μας και πίνουν ποτά και ακούνε μουσική και πληρώνουν ξαναγοράζοντας τη ζωή τους σε εμπειρίες και θα μπουν σε ένα αρχείο για να πάρουν πληροφορίες κάποιοι που ενδεχομένως θα τα χρησιμοποιήσουν για να βγάλουν χρήματα από ντοκιμαντέρ και θα είναι τζάμπα; 
     Το «τζάμπα», το εγκαινίασε το ΠΑ.ΣΟ.Κ. Εμείς δεν δώσαμε τζάμπα εθνικούς δρόμους με λεόντειες συμβάσεις ούτε δώσαμε παραχωρήσεις τζάμπα σε εθνικούς εναέριους δρόμους, για να μην πληροφορούμεθα και τίποτα. 
     Και όσο γι’ αυτό που είπατε για το αν θέλουμε να καταργήσουμε το ΑΣΕΠ, ας μην συζητάμε. Τα είπε πριν ο κ. Πολύδωρας, δεν θέλω να τα επαναλάβω. Δεν υπάρχει καμιά νομιμοποίηση να συζητάτε, διότι το ΑΣΕΠ το έχετε καταργήσει από μόνοι σας και προσπαθούμε να το επαναφέρουμε, για να επανέλθει η χώρα στην αξιοκρατία. 
     Όσο για το Ελεγκτικό Συνέδριο που άκουσα, να πάρετε τις εκθέσεις του Ελεγκτικού Συνεδρίου οι οποίες έλεγαν κάθε χρόνο –και το 2001 κυρίως- για απ’ ευθείας αναθέσεις, παράνομους διαγωνισμούς, παράνομες πληρωμές. Πότε τα λάβατε αυτά υπ’ όψιν σας και πότε δηλαδή αυτά τα πληροφορήθηκε ο ελληνικός λαός από τα δελτία των οκτώ; Θυμάστε καμιά φορά να έγινε είδηση μια έκθεση του Ελεγκτικού Συνεδρίου σε αυτή τη χώρα; 
     Η Ελλάδα, λοιπόν, είναι πρώτη σε σπατάλη δημοσίου χρήματος, διαφθορά και παραοικονομία. Αυτά δημιουργήθηκαν επί των ημερών σας.
    Δυο κουβέντες, κύριε Πρόεδρε, για την Ε.Ρ.Τ.. Είναι έτσι όπως τα είπε ο κ. Πολύδωρας. Και η εθελουσία που έγινε στην Ε.Ρ.Τ., με πολλά χρήματα, άρχισε να πληρώνεται –θα το επιβεβαιώσει ο Υπουργός- όταν ήρθε η Νέα Δημοκρατία στην εξουσία, πέντε χρόνια μετά. Τους έβγαλαν σε εθελουσία το 2000, υποσχέθηκαν βέβαια τα χρήματα που εδικαιούντο, αλλά έβαλαν να τα πληρωθούν το 2005. Άλλη ομηρία των χιλίων διακοσίων. Στο μεταξύ έφεραν άλλους χίλιους επτακόσιους και όταν εγώ δυο μέρες πριν από τις εκλογές επισκέφτηκα την Ε.Ρ.Τ. ως υποψήφια –το έχω ξαναπεί σ’ αυτήν την Αίθουσα-  τι ποσοστό παίρνει η προσκείμενη στη Νέα Δημοκρατία συνδικαλιστική παράταξη, μου απήντησαν 6%. 
    Τι άλλη χρεία, κύριε Καστανίδη, αποδείξεων έχουμε από την κάλπη που έβγαζε 6% για τη Νέα Δημοκρατία και 94% για το ΠΑ.ΣΟ.Κ. και τους υπολοίπους; Δεν νομίζω ότι είναι σωστό να έρχεστε και να βάζετε τέτοια ζητήματα, γιατί ξέρετε ότι με αυτά έχουμε ασχοληθεί προσωπικά, έχουμε ασχοληθεί συνδικαλιστικά, έχουμε ασχοληθεί πολιτικά και θα μας βρείτε αντίθετους σε τέτοιες πρακτικές. Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Η συνάδελφος εισηγήτρια του ΠΑ.ΣΟ.Κ., κ. Αράπογλου, έχει το λόγο.
    ΧΡΥΣΗ ΑΡΑΠΟΓΛΟΥ: Κύριε Πρόεδρε, θα συμφωνήσω με την τοποθέτηση του κ. Πολύδωρα, ως προς το σημείο ότι εδώ μας ενδιαφέρει η ουσία και όχι οι τίτλοι και όταν μιλάμε για την ιστορική τεκμηρίωση, για την εθνική  μνήμη και για έγγραφα που έπρεπε να κάνουμε παρέμβαση και να επιμείνουμε πολύ για να σκεφτεί ο Υπουργός ότι μπορεί να πρέπει να είναι και διαβαθμισμένα. Συγνώμη,  για υλικό οπτικοακουστικό. Πρόκειται περί του ιδίου. Η τεκμηρίωση είναι το ίδιο, είτε αφορά στην οπτικοακουστική μορφή, είτε στην έντυπη. 
    Ουσία, λοιπόν, και όχι τίτλοι. Και κάνατε πάρα πολύ καλά που κάνατε αναφερθήκατε και στα Αρχεία του Κράτους, για τα οποία θα ήταν πολύ χρήσιμο η Βουλή να ασχοληθεί επισταμένως με ένα ψύχραιμο δημόσιο λόγο και διάλογο, για να δούμε πραγματικά και σε ποια κατάσταση βρίσκονται και πώς μπορούν να οργανωθούν καλύτερα.
    Αναφερθήκατε, λοιπόν, στο νόμο του 1991 -που τον έχω στο χέρι μου- και είναι ο 1946 για τα Αρχεία του Κράτους και θέλω να επαναλάβω κάτι που το είπα και χθες, αλλά δεν ήσασταν παρών, ότι ο νόμος αυτός που εισηγείται ο κ. Ρουσόπουλος, αναφέρεται σε δέκα εννέα νόμους –τους έχω όλους εδώ- πλην αυτού. Υπάρχουν δηλαδή αναφορές δέκα εννέα νόμων, εκτός από αυτόν. Τον αγνοεί.
    Και σας ρωτώ: Είναι δυνατόν το ΄Ίδρυμα το οποίο ασχολείται με την οπτικοακουστική τεκμηρίωση της ιστορίας να είναι διαφορετικό, να είναι ασύμβατο με την υπηρεσία, τα Γενικά Αρχεία του Κράτους που ασχολούνται με την άλλη ιστορία, την έντυπη; Υπάρχει καμιά διαφορά ως προς τη σημασία και την ουσία; Τουναντίον, θα σας έλεγα ότι η οπτικοακουστική μορφή είναι και πολύ πιο εύκολα αξιοποιήσιμη και εκμεταλλεύσιμη για άλλους λόγους, που δεν είναι και πάρα πολύ δύσκολο να βρεθούν.
    Ρωτάω, λοιπόν: Εάν πραγματικά η διάθεση του Υπουργείου και της Κυβέρνησης ήταν να βιαστεί, ώστε να μη χαθούν αρχεία οπτικοακουστικής μορφής, για ποιο λόγο δεν φρόντισε να ολοκληρωθεί η συντήρηση των Αρχείων της ΕΡΤ που μας είπε ο Υπουργός ότι έφθασε στο 80% και μάλιστα είχαμε ενάμισι χρόνο πάγωμα; Και γνωρίζω πάρα πολύ καλά, κύριε Υπουργέ, τι λέω και γνωρίζετε και εσείς και το αναφέρατε κιόλας, ότι άρχισε μόλις πριν από λίγους μήνες να ξαναδουλεύει το σύστημα και αν δουλεύει. Γιατί υπήρχε μία ατελής μεν προσπάθεια -αλλά προσπάθεια- και στην ΕΡΤ να συντηρηθούν αρχεία ανεκτίμητης αξίας. 
    Και για ποιο λόγο δεν κάνετε το ίδιο και στα Αρχεία της Γενικής Γραμματείας, της οποίας προΐστασθε; Δεν είναι πάρα πολύ απλό αυτό και μετά όλοι μαζί να συζητήσουμε, πώς με ενιαίο τρόπο και ορθό η Εθνική Βιβλιοθήκη, τα Γενικά Αρχεία του Κράτους και το Οπτικοακουστικό Αρχείο, με την όποια μορφή του, θα είναι μία και ενιαία υπηρεσία, φυσιογνωμία, νομικό πρόσωπο ή ό,τι άλλο θέλετε, όταν μάλιστα στο ν.1946/91 αναφέρονται ρητά ζητήματα που αφορούν στο Οπτικοακουστικό Αρχείο; Καταργείται ο νόμος; Σας το ρώτησα και χθες. Ισχύει αυτός ο νόμος; Δηλαδή θα υπάρχουν δύο διαφορετικές υπηρεσίες, οι οποίες θα κάνουν ακριβώς την ίδια δουλειά; 
    Προχωρώ τώρα σε ό,τι αφορά τις παρεξηγήσεις στις οποίες αναφερθήκατε. Είπατε ότι είχαμε πλήθος παρεξηγήσεων ως προς το νόμο. Μιλήσαμε πολύ για το κεφάλαιο Α΄. Υπάρχει, όμως και το κεφάλαιο Β΄.
    Είναι παρεξήγηση, κύριε Υπουργέ, αυτή η ρύθμιση την οποία κάνετε με την παράγραφο 4, του άρθρου 11, με την οποία καταργείται η προϋπόθεση που υπάρχει στο ν. 3166 τετραετούς προϋπηρεσίας σε θέση διευθυντή για την προαγωγή, τη διεκδίκηση θέσης του γενικού διευθυντή;
    Είναι παρεξήγηση η μετάφραση την οποία κάνουμε ότι μπορεί να οριστεί διευθυντής ακόμη και μ’ ένα μήνα προϋπηρεσία; Δηλαδή να έχετε ορίσει πριν από πέντε μήνες ένα διευθυντή και με ένα μήνα προϋπηρεσία να γίνει Γενικός Διευθυντής της Γραμματείας. Αυτό είναι παρεξήγησή μας; Είναι παρεξήγησή μας αυτό που σας είπαμε για τα Γραφεία Τύπου Εξωτερικού και εκφράσαμε ένα ειλικρινή προβληματισμό και μία αγωνία για το ποιος μας εκπροσωπεί στο εξωτερικό και με τι εμπειρία όταν παιδιά καθ’ όλα άξια τα οποία έχουν τελειώσει την Σχολή Δημόσιας Διοίκησης, τους μειώνεται αυτή την προϋπηρεσία που πρέπει να έχουν και μπορεί ένα χρόνο ή και έξι μήνες –και έχει συμβεί- μετά την αποφοίτησή τους και την πρόσληψή τους να βρεθούν σύμβουλοι επικοινωνίας σε Γραφεία Τύπου του Εξωτερικού; Και βεβαίως τι παρεξήγηση είναι αυτή αν όχι η δική σας εμμονή όταν λέτε ότι δεν παίζει ρόλο αυτά τα πενήντα άτομα που θα προσληφθούν –τουλάχιστον οι περισσότεροι- εκτός ΑΣΕΠ. Αλλά δεν καταλαβαίνουμε τους λόγους της δικής σας εμμονής.
      Γιατί επιμένετε στο άρθρο 9 και στην τροποποίησή του; Γιατί πρέπει όλα να γίνουν τόσο γρήγορα και όλα να γίνουν κατά παρέκκλιση; Είναι η πρώτη φορά βεβαίως που κάνετε και τη διάκριση για την οποία σας είχα ρωτήσει και στην επιτροπή για τους πενήντα εργαζόμενους που πρόκειται να προσληφθούν πόσοι εξ αυτών θα αποτελούν το επιστημονικό προσωπικό. Κατανόησα λοιπόν ότ πρόκειται για ένα αρχείο στο οποίο θα προσληφθούν μέσα στους επόμενους δύο-τρεις μήνες κατά παρέκκλιση, δηλαδή θα διοριστούν, θα ονοματιστούν –μπορείτε να μας δώσετε και τα ονόματα από σήμερα να τα δούμε όλοι μαζί εδώ- σαράντα άτομα που θα είναι διοικητικοί υπάλληλοι και δέκα άτομα οι οποίοι θα είναι επιστήμονες. Και θεωρείτε ότι εσείς προσωπικά μπορείτε να επιλέξετε ποιος από τους επιστήμονες αυτούς είναι χρήσιμος για το Αρχείο χωρίς καμία απολύτως διαδικασία πρόσληψης παρά μόνο με τους εκπροσώπους, με τα μέλη του Διοικητικού Συμβουλίου που θα έχετε ορίσει και που επαναλαμβάνω, στο Διοικητικό Συμβούλιο αυτό να μη βάζετε εκπρόσωπο κανενός φορέα. 
      Μιλάτε για την ομογένεια, δεν υπάρχει εκπρόσωπος της ομογένειας. Μιλάτε για τους δημοσιογράφους, δεν υπάρχει εκπρόσωπος των δημοσιογράφων. Στα νομικά πρόσωπα –τελειώνω, κύριε Πρόεδρε- στα οποία αναφερθήκατε χθες εκτός του ότι πολλά εξ αυτών προστατεύουν ιδιωτικά συμφέροντα και άρα είναι λογικό να είναι νομικά πρόσωπα ιδιωτικού δικαίου, σε κανένα από αυτά, Υπουργέ μου, δεν είναι όλα τα μέλη του Διοικητικού Συμβουλίου αποκλειστικής επιλογής ενός Υπουργού –και ο Γενικός Διευθυντής ενός Υπουργού, και οι συμβάσεις και οι αναθέσεις και τα προγράμματα και οι εργαζόμενοι- και μάλιστα σε κανένα νομικό πρόσωπο δεν ορίζεται κατά περίπτωση δηλαδή κατ’ άτομο η αντιμισθία. 
      (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης):  Είδατε, κυρία συνάδελφε, ότι παρ’ όλο που δεν μας φέρατε βιογραφικό σας δώσαμε άνεση χρόνου! 
      Η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Πρόεδρε, μόνο ένα λεπτό.
      Θέλω να θυμίσω ότι είμαστε στη χώρα μιας μεγάλης ανεργίας, είμαστε στη χώρα μιας απέραντης στρατιάς συμβασιούχων, είμαστε στη χώρα μιας απέραντης στρατιάς απλήρωτων αναπληρωτών καθηγητών σε όλες τις βαθμίδες της εκπαίδευσης, είμαστε σε μία χώρα που δεν υπάρχει εργαζόμενος ακόμη και στην «ασφαλή» θέση του τραπεζοϋπαλλήλου που να μη νοιώθει ανασφάλεια και που κάποτε ήταν το όνειρο και του τελευταίου γονιού, περίπου ισότιμη του δημοσίου, όπως κάποτε λέγαμε και για τα σχολεία και σήμερα φθάσαμε να χαρακτηρίζουμε καλό ένα δημόσιο σχολείο όταν είναι ισότιμο του ιδιωτικού, και καλούμεθα να έχουμε ονομαστική ψηφοφορία –το Κ.Κ.Ε. σας είπε από την αρχή ότι καταψηφίζει όλα τα άρθρα πλην του 13- για το μείζον ζήτημα της υπεράσπισης του δημοσίου χαρακτήρα για το Οπτικοακουστικό Αρχείο, τέτοιες μέρες!
      Με συγχωρείτε συνάδελφοι, αλλά δεν μπορώ να υποτιμήσω τη νοημοσύνη μου αν είναι χρήσιμη ή δεν είναι χρήσιμη η ονομαστική ψηφοφορία δίκην κοινοβουλευτικής γυμναστικής επειδή το νομοσχέδιο δεν είναι υποψήφιο μόνο του όπως έχετε συνηθίσει εσχάτως, όταν δεν είναι κάποιος μόνος του υποψήφιος. Γιατί αυτό σε εποχές Κοινοβουλευτικής Δημοκρατίας όταν είναι κάποιος ένας και μόνος υποψήφιος σ’ ένα χώρο, είναι εκπληκτικός  ο τρόπος της δημοκρατίας με τον οποίο εκλέγεται!
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Σας παρακαλώ, κύριοι συνάδελφοι!
      ΛΙΑΝΑ ΚΑΝΕΛΛΗ: Φωνάξτε όσο θέλετε, διακόψτε με όσο θέλετε.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Κύριοι συνάδελφοι, σεβασμό, σας παρακαλώ!
      Στο Προεδρείο απευθύνεται.
      ΛΙΑΝΑ ΚΑΝΕΛΛΗ: Αν θέλετε να χωνέψετε τη σαμπάνια από τη Σοσιαλιστική Διεθνή δεν θα το κάνετε στην πλάτη μου!
      Είναι Βουλή και θα λέω ό,τι θέλω.  
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία Κανέλλη. 
      ΛΙΑΝΑ ΚΑΝΕΛΛΗ: Έρχεστε εδώ τώρα και εν ονόματι αυτού του είδους της κοινοβουλευτικής γυμναστικής εμφανίζεστε υπερασπιστές των εργαζομένων, όταν δεν έχετε εδώ μέσα πάρει ένα μέτρο είκοσι χρόνια που κυβερνάτε τον τόπο, παρά μόνο για να εξαρθρώσετε τους εργαζόμενους και τα δικαιώματά τους. 
      (Θόρυβος από την πτέρυγα του ΠΑ.ΣΟ.Κ.)
      Κύριε Πρόεδρε, δεν μπορούμε να υποτιμούμε τις διαδικασίες του Κοινοβουλίου. Το Κομμουνιστικό Κόμμα, έχοντας ήδη εκφράσει τη θέση του, αδράχνει την τυπική ευκαιρία του τριλέπτου, που παραχωρείται κατά τον Κανονισμό, για να τοποθετηθεί, διότι είναι σαν μας λέτε να ψηφίσουμε τώρα μέχρι το άρθρο 8, να έρθουμε αύριο, να καμωθούμε τον καμπόσο υπερασπιστή των εργαζομένων. Έλεος, συνάδελφοι του ΠΑ.ΣΟ.Κ.! Υπάρχουν και άλλοι χώροι για να κάνει κανείς γυμναστική. Καλύτερα στο πεζοδρόμιο. Επαναστατική εργατική γυμναστική στο πεζοδρόμιο και όχι εδώ με κουστούμι και γραβάτα. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Όπως είδατε, κύριε Υπουργέ, η ευγένειά σας υποχρεώνει. Χαρακτηρίσατε υποκριτική τη στάση των Βουλευτών του ΠΑ.ΣΟ.Κ., αν και για τον ίδιο λόγο το Κομμουνιστικό Κόμμα και ο Συνασπισμός ακολουθούν την ίδια θέση, δηλαδή καταψηφίζουν το νομοσχέδιο επί της αρχής. Όμως, η ευγένειά σας να χαρακτηρίσετε μόνο τη στάση του ΠΑ.ΣΟ.Κ. υποκριτική, όπως είδατε, πραγματικά υποχρεώνει. Το ακούσαμε μόλις πριν από τη συνάδελφο του Κομμουνιστικού Κόμματος, η οποία ανάλωσε το τρίλεπτό της για τη Σοσιαλιστική Διεθνή και τις διαδικασίες. 
      Κύριε Υπουργέ, θέλω να μιλήσω επί του νομοσχεδίου και να πω ότι δεν παρακολούθησε ο κύριος Υπουργός τις τοποθετήσεις των συναδέλφων του ΠΑ.ΣΟ.Κ.. Η ιδέα είναι καλή. Αυτό δεν το αμφισβήτησε κανείς και κανένα από τα κόμματα της Αντιπολιτεύσεως σε αυτήν την Αίθουσα. 
      ΒΥΡΩΝ ΠΟΛΥΔΩΡΑΣ: Έπρεπε να ψηφιστεί επί της αρχής.
      ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω, λοιπόν, ότι η ιδέα είναι καλή. Όμως, η όλη συγκρότηση και παρουσίαση αυτής της ιδέας είναι απολύτως υποκριτική και λαθεμένη. 
      Ο κύριος Υπουργός έχει ένα πρόβλημα, το οποίο έλεγα και στους Υπουργούς του ΠΑ.ΣΟ.Κ.. Αυτό το Υπουργείο κακώς έχει αρμοδιότητες και εκπροσώπησης της Κυβέρνησης και λειτουργικά ζητήματα των Μέσων Μαζικής Ενημέρωσης και Επικοινωνίας. Είναι μοιραίο να είναι και αυτός θύμα ανθρώπων, συμβούλων στους οποίους προστρέχει όχι μόνο για τις απαντήσεις που διαβάζει προς τους δημοσιογράφους, αλλά και για τα νομοσχέδια, τα οποία εισηγείται στην Βουλή. Ο εκπρόσωπος πρέπει να είναι κάτι χωριστό από τον υπεύθυνο ενός ολόκληρου Υπουργείου, μια και συνεχίζουμε στην Ελλάδα να έχουμε Υπουργεία Τύπου.
      Σε ό,τι αφορά αυτό το νομοσχέδιο, κύριε Πρόεδρε, εγώ θα το ψήφιζα, εάν οι  διατάξεις του, η ίδια η δομή του νομοσχεδίου δεν αναιρούσαν αυτήν την καλή ιδέα. Περί τίνος ακριβώς πρόκειται; Είναι το Αρχείο της Ε.Ρ.Τ. και ό,τι έχει απομείνει από την διαρπαγή του όλα αυτά τα χρόνια. 
      ΒΥΡΩΝ ΠΟΛΥΔΩΡΑΣ: Σωστό.
      ΑΠΟΣΤΟΛΟΣ ΚΑΚΛΑΜΑΝΗΣ: Επίσης, είναι και το Αρχείο της Γενικής Γραμματείας Τύπου. 
      Για όλα τα άλλα, λοιπόν, εγώ στη θέση σας θα έβαζα δρακόντειες διατάξεις, για να μη μου λένε αύριο για αυτούς που αγόρασαν ή αντέγραψαν ή έκαναν οποιαδήποτε άλλη διαδικασία με οποιονδήποτε άλλο φορέα, ιδιαίτερα του ιδιωτικού τομέα. Άλλωστε, εδώ έχουμε τόσα κανάλια εκτός από την Ε.Ρ.Τ..
     Το οπτικοακουστικό και το άλλο υλικό αυτών των μέσων ενδιαφέρει αυτό το αρχείο. Πολλά μπορώ να σας αποδώσω, όμως δεν μπορώ να κάνω κανέναν απολύτως υπαινιγμό για την προσωπική σας εντιμότητα. Αλλά έχουμε ένα νομικό πρόσωπο ιδιωτικού δικαίου από ένα συμβούλιο το οποίο εσείς θα ορίσετε εξ΄ ολοκλήρου, μ’ έναν διευθυντή τον οποίο εσείς θα επιλέξετε με διαδικασίες που εσείς προσωπικά φέρνετε με αυτήν την απαράδεκτη κατά το Σύνταγμα και τον Κανονισμό της Βουλής τροπολογία. Τροπολογία μιας ολόκληρης σχεδόν σελίδας που βάλατε σε αυτό το νομοσχέδιο. Γι’ αυτό θα έπρεπε να σηκωθούν όλοι οι Βουλευτές εδώ γιατί είναι προσβολή στη Βουλή αυτό που κάνετε. Δεν κάνατε μια φραστική διόρθωση. Φέρατε δυο διατάξεις. Η μια αφορά το προσωπικό, η άλλη τα οικονομικά. Και είναι απαράδεκτο αυτό, κύριε Υπουργέ, που κάνετε. Παραβιάζετε τον Κανονισμό της Βουλής και το Σύνταγμα. 
     Πώς αναλαμβάνετε, λοιπόν, μια τέτοια ευθύνη εσείς, κύριε Υπουργέ, αν αύριο το τάδε κανάλι θα δώσει εκείνο το υλικό στον τάδε κύριο που θα διορίσετε εσείς και θα προσλάβετε. Ή μάλλον ούτε εσείς. Πρώτα απ’ όλα θα σας πνίξουν οι συνάδελφοι εδώ, οι κομματικές σας οργανώσεις. 
     Τα λάθη του ΠΑ.ΣΟ.Κ. -το έχω πει πολλές φορές- τις σαχλαμάρες που έκανε το ΠΑ.ΣΟ.Κ. το ’81, ’82, σταματήστε τις. Και εκείνο προσπάθησε και βελτίωσε την κατάστασή του ιδιαίτερα τα τελευταία χρόνια. Τι κερδίζετε με όλα αυτά; Τις γκρίνιες, τη μιζέρια, την αναποτελεσματικότητα γιατί όλα αυτά επικαλύπτουν αν κάνετε και κάτι σωστό ως Κυβέρνηση κάπου. 
     Και δεν είναι τα νομοσχέδια, κύριε Υπουργέ, το έργο. Απέρχεται ο Υπουργός Υγείας σε λίγες μέρες, εν δόξη και τιμή με δέκα νομοσχέδια που πέρασε από τη Βουλή. Όλοι -πρώτοι οι Βουλευτές της Νέας Δημοκρατίας- ξέρουν ποια είναι η κατάσταση στον τομέα της υγείας. Και ουαί και αλίμονο σ’ όποιον θα πάει στο Υπουργείο Υγείας, που θα έχει δέκα νομοσχέδια, που θέλουν δέκα προϋπολογισμούς για να υλοποιηθούν, κύριε Πολύδωρα -γιατί ακούω ότι μπορεί να πάτε και εσείς. Μακριά, φίλε μου, από εκεί- και που αν δεν έχει δημόσιες σχέσεις, καταλαβαίνετε ποια θα είναι η κάθοδος και η φθορά. Όπως δεν είχε δημόσιες σχέσεις ο καθηγητής ο Στεφανής ο οποίος απετέλεσε τεράστιο έργο αλλά δεν τα βρήκε –δεν λέω ότι τα βρήκε ο συνεπώνυμός μου, προς Θεού, δεν έχει κανείς ντοκουμέντα- με τους διαφημιστές καπνού που δίνουν διαφημίσεις στον Τύπο και ο Τύπος έχει ανάγκη από διαφημίσεις και επομένως όποιος είναι μπροστά σ’ αυτά βρίσκει τον μπελά του. 
     Και με την ευκαιρία να σας πω ότι ακούω ότι οδηγία της Ε.Ο.Κ. αυξάνει το χρόνο διαφήμισης στα κανάλια από τις τρεις ώρες και παραπάνω. Προς Θεού. Έλεος. 
     Και δεν λέω κόπτεστε, γιατί δημοσιογράφος υπήρξατε, εγκαίρως αποχωρήσατε, μια και η δημοσιογραφία οδηγεί παντού -καλά έκανε και η εκλεκτή συνάδελφος, κ. Βούλτεψη. Αλλά, κύριε Υπουργέ, μια και ενδιαφέρεστε πραγματικά -πρέπει τουλάχιστον- για τους πρώην συναδέλφους σας, ξέρετε ότι ο υπό κρατικό έλεγχο Ο.Τ.Ε. αυτήν τη στιγμή προσφέρει μεγίστη υπηρεσία στις μεγάλες επιχειρήσεις και στους διαφημιστές ώστε πολύ σύντομα θα έχουμε δυναμιτίσει το ασφαλιστικό σύστημα των δημοσιογράφων με τις αποφάσεις για το αγγελιόσημο; Αυτό το γνωρίζετε. Εκεί οφείλατε να παρέμβετε και όχι για τους δημοσιογράφους της Γραμματείας Τύπου. Μακάρι να είναι έτσι όπως τα λέτε. 
     Εγώ διάβασα αυτήν την καταγγελία τους. Μιλούν για δημοσιογραφικό κατήφορο τον οποίο αποδίδουν στους συμβούλους οι οποίοι σας εισηγούνται πράγματα τα οποία, κύριε Υπουργέ, σας λέγω ότι πραγματικά δεν τιμούν έναν Υπουργό, προερχόμενο μάλιστα από το δημοσιογραφικό χώρο. 
     Όπως δεν τιμά, κύριε Υπουργέ, μια απόφαση την οποία πήρατε. Είχαμε ένα μέλος του Ραδιοτηλεοπτικού Συμβουλίου που όλοι η Αντιπολίτευση επέμενε να παραμείνει εκεί.
      Αλλά η Κυβέρνηση επειδή έκρινε ότι οι θέσεις που έπαιρνε στο Εθνικό Ραδιοτηλεοπτικό Συμβούλιο ήταν χρήσιμες στη Νέα Δημοκρατία όσο ήταν αντιπολίτευση, διότι οι αποφάσεις εκείνες αντιμετώπιζαν συγκροτήματα αντίπαλα όπως νόμιζε η Νέα Δημοκρατία προς αυτήν, ενώ οι ίδιες θέσεις δεν θα διευκόλυναν τους νέους εργολάβους που εγκολπώνεται η Νέα Δημοκρατία και ολόκληρο νομοσχέδιο περί «Βασικού Μετόχου» που μας έφερε για να επιλέξουμε αν τα έργα θα τα παίρνει ο Μπόμπολας ή ο Εμφιετζόγλου. Αυτή είναι η κατάπτωση της δημόσιας ζωής αυτού του τόπου. 
      Εκεί, λοιπόν, επιμένατε κύριε Υπουργέ, να φύγει ο κ. Μορώνης από το Ραδιοτηλεοπτικό Συμβούλιο, γιατί θα ανελάμβανε το μέγα έργο της ψηφιακής τηλεόρασης, μαθαίνω ότι αποκεφαλίσατε ενώ η σύμβασή της έληγε τον Αύγουστο, έπειτα από δεκατέσσερα χρόνια και επί ΠΑ.ΣΟ.Κ. και επί Νέας Δημοκρατίας μια εκλεκτή επιστήμονα που δημιούργησε το Ινστιτούτο Οπτικοακουστικών Μέσων, που τίμησε την Ελλάδα παγκοσμίως. Θα καταθέσω τα έγγραφα αυτό στα Πρακτικά, που δείχνουν τι είδους επιλογές κάνει η Κυβέρνηση. 
      Και τοποθετεί άνθρωπο πολύτιμο για μια δημόσια λειτουργία εκεί, και του χρυσώνει προφανώς το χάπι με μία θέση την οποία δεν είχε υπ’ όψιν του ο άνθρωπος. Έφυγε από εκεί νομίζοντας επαναλαμβάνω ότι θα αναλάβει την ευθύνη του τηλεοπτικού προγράμματος της ψηφιακής τηλεόρασης. 
      Αυτά είναι τα ζητήματα, κύριε Υπουργέ, και όχι πόσους θα προσλάβετε. Κάπως έτσι νόμιζαν κάποιοι και από το ΠΑ.ΣΟ.Κ. ότι με αυτά λύνονται τα ζητήματα και εξασφαλίζεται  η εμπιστοσύνη του ελληνικού λαού. Είναι όμως λάθος. 
      Τα ίδια λοιπόν λάθη κάνετε, τίποτα καινούργιο, αντίθετα χειρότερο. 
      Κύριε Πρόεδρε, δεν έχει γίνει σαφές εδώ, ότι δεν πρόκειται για τις πενήντα θέσεις που συνιστώνται με το νόμο αυτό. Πρόκειται περί της δυνατότητας να προσλαμβάνει διοικητικό προσωπικό με σύμβαση έργου, κατά παρέκκλιση από τις κείμενες διατάξεις και χωρίς να ορίζει τον αριθμό. Πρόκειται περί της δυνατότητας του διευθύνοντος συμβούλου να προσλαμβάνει το επιστημονικό προσωπικό με τη διαδικασία πράγματι που προβλέπεται. Πρόκειται περί προσλήψεων  δικηγόρων κατά παράβαση του ν. 1649/86 που είχα την τιμή να εισηγηθώ ως Υπουργός Δικαιοσύνης στη Βουλή, που σταμάτησε η φαύλη διαδικασία διορισμού δικηγόρων, ώστε ο Δικηγορικός Σύλλογος, το Πρωτοδικείο και ο φορέας που ζητά ένα δικηγόρο να προσλαμβάνει.
       Πού θα οδηγήσουν αυτά κύριε Υπουργέ; Θα προσλάβετε δικηγόρους και θα έχετε απέναντί σας το Δικηγορικό Σύλλογο, όπως έχετε τώρα απέναντί σας τα Γενικά Αρχεία του Κράτους. Και παρ’ όλο που τον καλέσαμε, απαξίωσε και δεν ήλθε ο διευθυντής των Γενικών Αρχείων. Ήλθε όμως η Διευθύντρια των Αρχείων του Υπουργείου Εξωτερικών που μας επεσήμανε τον κίνδυνο που αφορά τα εθνικά απόρρητα. Διότι ένα νομικό πρόσωπο ιδιωτικού δικαίου, που δεν ελέγχεται από πουθενά, δεν έχει καμία ευθύνη και θα μπορεί κύριε συνάδελφε εξ Ξάνθης να έχει το υλικό του Υπουργείου Εξωτερικών. Και θα θυμάστε όταν κάναμε το έτος της Θράκης ότι πήραμε πίσω μια ολόκληρη παραγωγή όταν είδαμε ότι μπορούσε να μας δημιουργούσε προβλήματα. Τώρα θα αποφασίζουν κάποιοι ιδιώτες γι΄  όλα αυτά. 
      (Χειροκροτήματα από την πτέρυγα του ΠΑ.ΣΟ.Κ.)
    (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ειπώθηκε, κύριε Πρόεδρε, από την εισηγήτρια του ΠΑ.ΣΟ.Κ. κυρία Αράπογλου ότι ετέθη το θέμα της διαβαθμίσεως των αρχείων κατόπιν προτροπής της Αξιωματικής Αντιπολίτευσης. Θα ήθελα να παρακαλέσω τους συναδέλφους να δουν το προσχέδιο του νόμου το οποίο κατατέθηκε στην επιτροπή, και θα διαπιστώσουν ότι υπάρχει πρόβλεψη από την κατάθεση ότι μόνο με σύμφωνη γνώμη ενός εκάστου αρμοδίου Υπουργού, μπορεί να διατεθεί αντίγραφο οπτικοακουστικού υλικού που έχει Υπουργείο ή εποπτευόμενος από το Υπουργείο φορέας. 
      Για να ικανοποιήσω το αίτημα διασφαλίζοντας την αίσθηση την οποία ήθελε να δώσει το ΠΑ.ΣΟ.Κ. της διαβάθμισης, προσέθεσα την πρώτη μέρα χθες την φράση αυτή περί διαβαθμίσεως. 
      Άρα και η πρόβλεψη αυτή υπήρχε από πριν κυρία Αράπογλου και προσέθεσα κατόπιν δικού σας αιτήματος τα «περί διαβαθμίσεως». Υπήρχε όμως η πρόνοια. Αυτό είναι το ένα σημείο. 
    Το δεύτερο σημείο. Στα περί Ε.Ρ.Τ. έχει απαντήσει ήδη ο κ. Πολύδωρας και με έχει καλύψει απολύτως. Δεν θα πω περισσότερα. 
    ΑΠΟΣΤΟΛΟΣ ΚΑΚΛΑΜΑΝΗΣ: Θα μπορούσατε να βήξετε, εάν δεν μπορείτε να πείτε τίποτα!
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Παίρνω όμως μια μικρή αφορμή για το θέμα της ψηφιακής τηλεόρασης για να πω ότι η χώρα μας ήταν ίσως η τελευταία από τις δεκαπέντε της Ευρωπαϊκής Ένωσης. Η χώρα μας σήμερα, εδώ και δεκαπέντε μέρες,αν δεν το γνωρίζετε, εκπέμπει πιλοτικά τρία επίγεια ψηφιακά προγράμματα. Και δεν είναι πια τελευταία στην Ευρωπαϊκή Ένωση. Από το Μάρτιο δε, θα εκπέμπεται κανονικό πρόγραμμα ψηφιακής τηλεόρασης στη συχνότητα που διέθετε μέχρι πριν από λίγο καιρό το Ρ.Ι.Κ., κατόπιν συμφωνίας που έκανε πολλούς μήνες πριν η σημερινή Κυβέρνηση με την κυπριακή κυβέρνηση. Έτσι, λοιπόν, μπορεί να επαίρεται και η χώρα μας ότι μπήκε στην πράξη στην ψηφιακή εποχή και όχι στα λόγια. Στα λόγια ακούγαμε πολλά επί χρόνια. Δεν είχε γίνει τίποτα.
    Όποιος θέλει μπορεί να προμηθευτεί τον αποκωδικοποιητή. Οι Βουλευτές θα τον προμηθευτούν από την Ε.Ρ.Τ. σε διαδικασία που έχει ξεκινήσει. Θα τον προμηθευτούν δε σχεδόν και εκατό χιλιάδες συμπολίτες μας, άτομα με ειδικές ανάγκες για τους οποίους φτιάχνεται ειδικό πρόγραμμα από τη σημερινή Κυβέρνηση γιατί ήταν αποκλεισμένοι από την ενημέρωση και την ψυχαγωγία. Θα διαπιστώσουν στην πράξη ότι εμείς προχωρήσαμε σ’ αυτό που όφειλε να είχε κάνει χρόνια τώρα η χώρα μας.
    (Χειροκροτήματα από την πτέρυγα της Νέας Δημοκρατίας)
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, αυτό που είπατε για τους Βουλευτές, να είναι και για εμάς όπως θα είναι για όλους τους πολίτες.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, αυτό είναι μια σκέψη της Ε.Ρ.Τ.. Εάν διαφωνεί το Κοινοβούλιο, βεβαίως δεν θα προμηθευτούν οι Βουλευτές από την Ε.Ρ.Τ.. Η Ε.Ρ.Τ. παρέχει δημόσια υπηρεσία, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Εάν οι άλλοι πολίτες πληρώσουν, θα πληρώσουμε και εμείς.
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πρόεδρε.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το σημαντικό είναι ότι προχωρούν τα προγράμματα με την κοινωνία της πληροφορίας για τη διάθεση περίπου εκατό χιλιάδων αποκωδικοποιητών δωρεάν σε άτομα με ειδικές ανάγκες.
    (Χειροκροτήματα από την πτέρυγα της Νέας Δημοκρατίας)
      Δηλαδή σε εξήντα χιλιάδες κωφούς, δέκα χιλιάδες τυφλούς και τους υπόλοιπους σε άτομα με αναπηρία. Είναι πρόγραμμα δηλαδή που φτιάχνεται ειδικά γι’ αυτούς και καταλαβαίνουμε όλοι τη σημασία που έχει να είναι κοντά σ’ αυτά τα άτομα η Ε.Ρ.Τ., η δημόσια τηλεόραση.
    ΑΠΟΣΤΟΛΟΣ ΚΑΚΛΑΜΑΝΗΣ: Μπράβο γι’ αυτό. ‘Οχι για εμάς. Δεν είμαστε άτομα με ειδικές ανάγκες.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Τρίτη και τελευταία παρατήρηση.
    Μίλησα στην αρχή, κύριε Πρόεδρε, για αντιφάσεις και πράγματα τα οποία δεν κατανόησε το ΠΑ.ΣΟ.Κ.. Ήταν σαφές ότι δεν κατανόησε το νομοσχέδιο το ΠΑ.ΣΟ.Κ.. Η εισηγήτριά του μόλις χθες το βράδυ, λίγο πριν κλείσει η συνεδρίαση, με ρώτησε πώς θα διασφαλίσω τα αρχεία της Φιλικής Εταιρείας. Και της απάντησα ότι όταν υπήρχε η Φιλική Εταιρεία ούτε τηλεόραση υπήρχε, ούτε ραδιόφωνο υπήρχε, ούτε μαγνητόφωνο υπήρχε, ούτε φωτογραφική μηχανή υπήρχε. Είναι σαφές ότι δεν έχει κατανοήσει μεγάλο κομμάτι –και λυπούμαι γι’ αυτό- ότι δεν ομιλούμε περί εγγράφων. Εδώ είναι τα Γενικά Αρχεία του Κράτους που ασχολούνται με τα έγγραφα. Ομιλούμε περί οπτικοακουστικής κληρονομιάς. Και οπτικοακουστική κληρονομιά είναι ο ήχος από το μαγνητόφωνο και όταν εφευρέθηκε αυτό, η εικόνα από τη φωτογραφική μηχανή και όταν εφευρέθηκε αυτή, η κινούμενη εικόνα από την κινηματογραφική μηχανή και όταν εφευρέθηκε αυτή. 
    Είναι, λοιπόν, σαφές ότι ένα μεγάλο ποσοστό δεν έχει κατανοήσει τι ακριβώς πάει να κάνει αυτό το νομοσχέδιο. Λυπούμαι γιατί, ενώ επί της αρχής στην ιδεολογία, όπως είπε και ο κ. Κακλαμάνης προηγουμένως, στην ιδέα συμφωνεί ένα μεγάλο μέρος των Βουλευτών, ούτε επί της αρχής το ψήφισε.
    ΑΠΟΣΤΟΛΟΣ ΚΑΚΛΑΜΑΝΗΣ: Για την ιδέα το ΠΑ.ΣΟ.Κ. δεν έχει αντίρρηση. Αλλά εσείς εδώ κακοποιείτε και την ίδια την ιδέα.
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πρόεδρε.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θέλω να πληροφορήσω το Σώμα. Αναζητούσα λίγο πριν τους Ολυμπιακούς Αγώνες –για να γνωρίζει και το Σώμα πως γεννήθηκε η ιδέα- τελετές αφής φλόγας των Ολυμπιακών Αγώνων που ήθελαν όλες οι χώρες του εξωτερικού και δεν μπορούσα διότι η ταξινόμηση είχε σταματήσει σ’ ένα σημείο. Είχε πεθάνει ο άνθρωπος που επεξεργαζόταν το αρχείο στον Γέρακα –μίλησα ήδη για την καλή συντήρηση που έχει γίνει εκεί πέρα- και δεν μπορούσαμε να βρούμε το υλικό. Από εκεί ξεκίνησε η ιδέα να φτιαχτεί ένα εθνικό οπτικοακουστικό αρχείο για να μπορέσουμε να αξιοποιήσουμε τον εθνικό μας πλούτο.
    Τελευταία παρατήρηση κύριε Πρόεδρε. Ακούστηκε από τον Κοινοβουλευτικό Εκπρόσωπο του ΠΑ.ΣΟ.Κ. περί εθελουσίας εξόδου κλπ. στην Ε.Ρ.Τ.. Η εθελουσία έξοδος στην Ε.Ρ.Τ. ξεκίνησε το 2000. Στα ταμεία πληρώθηκε το 2005 με τους αριθμούς τους οποίους είπε ο κ. Πολύδωρας.
    Αναρωτιέμαι όμως πολιτικά. Αυτά τα ωραία περί εθελουσίας εξόδου,  που μας είπε ο κ. Καστανίδης, γιατί δεν τα έλεγε και πριν από λίγους μήνες όταν συζητήθηκε η εθελουσία έξοδος για τον Ο.Τ.Ε.; Διότι τότε, εις ό,τι αφορά την εθελουσία έξοδο του Ο.Τ.Ε., τα εντελώς αντίθετα ακούσαμε από την πτέρυγα του ΠΑ.ΣΟ.Κ.. Είναι λοιπόν άλλη μια απόδειξη αυτού που είπα στην αρχή της ομιλίας μου ότι άλλα έλεγε το ΠΑ.ΣΟ.Κ. όταν ήταν κυβέρνηση και άλλα έκανε και άλλα λέει και κάνει τώρα ως Αντιπολίτευση. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΧΡΥΣΗ ΑΡΑΠΟΓΛΟΥ: Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Ιωάννης Τραγάκης): Δεν μπορείτε να έχετε το λόγο εσείς.
    Κύριε Καστανίδη, θέλετε να κάνετε καινούργια παρέμβαση;
    ΧΡΥΣΗ ΑΡΑΠΟΓΛΟΥ: Ζητώ το λόγο επί προσωπικού, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Δεν υπάρχει  προσωπικό για σας, κυρία συνάδελφε.
    ΑΠΟΣΤΟΛΟΣ ΚΑΚΛΑΜΑΝΗΣ: ‘Εχει δίκιο, κύριε Πρόεδρε, διότι διεστρεβλώθησαν αυτά που είπε από τον κύριο Υπουργό.
    ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, γνωρίζετε καλύτερα από εμένα ότι οι αναφορές στον εισηγητή -και στον κάθε εισηγητή- αλλά και στον Υπουργό γίνονται κατ’ επανάληψη στην Αίθουσα. 
    ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά δεν είπε αυτά που της απέδωσε ο κύριος Υπουργός.
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πρόεδρε, σας άκουσα.
    Κύριε Καστανίδη, ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ζητήσω τη δυνατότητα για μια πολύ μικρή παρέμβαση, αλλά, αν η συνάδελφος κ. Αράπογλου θέτει προσωπικό θέμα, νομίζω ότι πρέπει να της δώσουμε το λόγο.
      ΠΡΟΕΔΡΕΥΩΝ (Ιωάννης Τραγάκης): Είναι σίγουρο ότι προσωπικό θέμα δεν υπάρχει. Εάν όμως η κ. Αράπογλου θέλει να κάνει μια διευκρίνιση η οποία θα είναι χρήσιμη, να την κάνει. 
      Ορίστε, κυρία Αράπογλου, έχετε το λόγο.
      ΧΡΥΣΗ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
      Διαβάζω λοιπόν από τους ειδικότερους σκοπούς στο άρθρο 3: «Ένας από του σκοπούς του Εθνικού Οπτικοακουστικού Αρχείου είναι η ανάπτυξη συλλεκτικών πολιτικών και η προσθήκη νέου υλικού».
      (Θόρυβος στην Αίθουσα)
    Παρακαλώ, κύριε Πρόεδρε. Το θέμα είναι σοβαρό. Και επειδή πάρα πολλοί συνάδελφοι δεν ήταν χθες εδώ και αναφέρθηκε μ’ αυτόν τον απαξιωτικό τρόπο ο κύριος Υπουργός…
      ΠΡΟΕΔΡΕΥΩΝ (Ιωάννης Τραγάκης): Καθόλου απαξιωτικό.
      Για τη Φιλική Εταιρεία έχετε να πείτε κάτι;
      ΧΡΥΣΗ ΑΡΑΠΟΓΛΟΥ: Βεβαίως.
      Ο κ. Σούρλας, ο οποίος καθόταν στη θέση σας χθες, έκανε προτροπή προς τον Υπουργό και του είπε ότι το Αρχείο θα πρέπει να συγκεντρώσει και τα αρχεία του Ελληνισμού από τις ημιαυτόνομες ηγεμονίες της Μολδοβλαχίας. Και έγινε μια συζήτηση, για να κατανοήσει το Σώμα και περί τίνος πρόκειται, και πάνω σ’ αυτήν τη συζήτηση είπαμε για την  ψηφιακή αντιγραφή αυτών των αρχείων –γιατί, αν ποτέ μεταφερθούν, κάπως έτσι θα μεταφερθούν- ότι θα υπάρχει θέμα για το πού θα πάνε, αν θα πρέπει να πάνε σ’ αυτό το Αρχείο ή στα Γενικά Αρχεία του Κράτους.
      ΠΡΟΕΔΡΕΥΩΝ (Ιωάννης Τραγάκης): Άρα είπατε για τη Φιλική Εταιρεία. Αυτό έχει σημασία.
      ΧΡΥΣΗ ΑΡΑΠΟΓΛΟΥ: Και κλείνω τη διευκρίνιση. 
      Αν λοιπόν δεν αρέσει στον κύριο Υπουργό αυτό το παράδειγμα, για να γίνει κατανοητό ότι η διαχείριση τόσο σημαντικού εθνικού υλικού δεν μπορεί να γίνεται από ιδιωτικό οργανισμό, να του αναφέρω άλλες περιπτώσεις νεότερων εποχών, για παράδειγμα του πολέμου, του μεσοπολέμου, της ομογένειας, της διασποράς, των διεθνών σχέσεων, που είναι οπτικοποιημένα σε πρωτογενή μορφή.
      ΠΡΟΕΔΡΕΥΩΝ (Ιωάννης Τραγάκης): Ωραία, κάνατε τη διευκρίνισή σας. Ευχαριστούμε πολύ.
      ΧΡΥΣΗ ΑΡΑΠΟΓΛΟΥ: Ο κύριος Υπουργός όμως δεν μπορεί να παριστάνει ότι δεν καταλαβαίνει αυτά τα οποία του λέμε.
      (Χειροκροτήματα από την πτέρυγα του ΠΑ.ΣΟ.Κ. ) 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστούμε πολύ.
      Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ο λίγος χρόνος που ζήτησα είναι για να εκφράσω μερικές σκέψεις για όσα είπε μόλις πριν από λίγο ο κύριος Υπουργός Επικρατείας.
      Πρώτον, τον άκουσα να υπερηφανεύεται, γιατί πριν από λίγες μέρες εκπέμπουν πειραματικά τρία ψηφιακά προγράμματα. Θα ήθελα να υπενθυμίσω στο κύριο Υπουργό Επικρατείας ότι, βεβαίως, θεωρούμε θετικό βήμα το γεγονός ότι υπάρχουν ψηφιακά προγράμματα που, έστω πειραματικά στην αρχή, εκπέμπουν. Όμως ο κ. Ρουσόπουλος ξέχασε να μας πει αν θα είναι έτοιμος και πότε θα είναι έτοιμος να φέρει σε γνώση μας ή, εν πάση περιπτώσει, σε γνώση του ελληνικού λαού τις οδηγίες σχετικά με τις ψηφιακές πλατφόρμες. Την υποχρέωσή του αυτή έχει λησμονήσει να μας την υπενθυμίσει. 
      Η δεύτερη παρατήρηση, κύριε Πρόεδρε, αφορά την εθελουσία έξοδο στην Ε.Ρ.Τ., για την οποία μίλησα πριν από λίγο με αφορμή σχετική παρατήρηση του κ. Πολύδωρα, και την εθελουσία έξοδο του Ο.Τ.Ε.. Δεν υπάρχει καμία διαφορά στη στάση του ΠΑ.ΣΟ.Κ. Επειδή ο κύριος Υπουργός προφανώς δεν υποχρεούται να γνωρίζει καθετί που λέγεται εντός της Αιθούσης, θα ήθελα να του υπενθυμίσω κάτι που αφορά το εσωτερικό του κόμματός του. Αυτό που παρατηρήσαμε μεταξύ πολλών άλλων, για την εθελουσία έξοδο στον Ο.Τ.Ε., κύριε Υπουργέ, είναι ότι ο ορισθείς από εσάς Διευθύνων Σύμβουλος του Ο.Τ.Ε. κ. Βουρλούμης, πριν από λιγότερο από ένα χρόνο σε σχετικό βιβλίο, το οποίο εξέδωσε και παρουσίαζε, υπογράμμιζε ότι η εθελουσία έξοδος σε οποιονδήποτε οργανισμό του δημοσίου αποτελεί οικονομική πληγή και οδηγεί σε αιμορραγία, γιατί κάνει δυσβάσταχτα, εξαιτίας των κινήτρων της εθελουσίας εξόδου, τα  οικονομικά βάρη για τον οργανισμό που υφίσταται τέτοια απόφαση. Αυτό που επισημάναμε ήταν ότι ο ίδιος άνθρωπος από τη θέση του Διοικητή του Ο.Τ.Ε., με την πλήρη κάλυψη της Κυβερνήσεως σας, έπραττε τα ακριβώς αντίθετα από αυτά που διακήρυσσε ως απλός συγγραφεύς βιβλίων.
      Αυτά για υπόμνηση, ώστε να κατανοήσετε πού ακριβώς βρίσκονται οι αντιφάσεις.
      Τέλος, κύριε Πρόεδρε, μου προκαλεί εντύπωση ότι αρκετοί συνάδελφοι της Νέας Δημοκρατίας –μεταξύ αυτών και ο παριστάμενος Υπουργός, όπως και ο Κοινοβουλευτικός Εκπρόσωπος της Νέας Δημοκρατίας- δηλώνουν το ενδιαφέρον τους για τα δίκαια των εργαζομένων στον ιδιωτικό τομέα εν συγκρίσει με το εκδηλούμενο από πολλούς ενδιαφέρον για τους εργαζομένους στο δημόσιο τομέα.
      Αλήθεια, από πότε μία κυβέρνηση, η οποία έχει μετατρέψει σε εργασιακό μεσαίωνα το καθεστώς που επικρατεί στον ιδιωτικό τομέα, με αποκορύφωση τα όσα οι τράπεζες κάνουν σε βάρος των εργαζομένων, καταργώντας κλαδικές συμβάσεις εργασίας, καταργώντας εργασιακά δικαιώματα στο τραπεζικό σύστημα, έχει το δικαίωμα να μιλά υπέρ των δικαιωμάτων των εργαζομένων στον ιδιωτικό τομέα; Ε, λοιπόν, δεν το δικαιούστε!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστώ πολύ.
      Κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, θέλω να απαντήσω ευθέως στον κ. Καστανίδη, σημειώνοντας δύο πράγματα: Αυτή η φαινομενική αντίφαση των λεγομένων του κ. Βουρλούμη μπορεί για έναν άνθρωπο...
      ΠΡΟΕΔΡΕΥΩΝ (Ιωάννης Τραγάκης): Αφορούσε και την Ε.Ρ.Τ.. Αυτό είπε.
      ΒΥΡΩΝ ΠΟΛΥΔΩΡΑΣ: Ναι.
      ...ανοιχτών οριζόντων να είναι θεμιτή αντίφαση. Δεν είναι γραμμικές οι αποφάσεις. Επηρεάζονται, δηλαδή, από το χρόνο, από τις συνθήκες, από τις αδήριτες αναγκαιότητες. Και κατά την ταπεινή μου γνώμη είναι θεμιτές αντιφάσεις και αν έτσι έχει το πράγμα, όπως το περιγράφει ο κ. Καστανίδης. Αλίμονο στη Βουλή μας και στην κοινωνία μας, όταν απλοϊκά, μονοσήμαντα, φαντάζεται μια διαδικασία γραμμική στη λήψη μιας απόφασης. 
      Και, δεύτερον, θέλω να σημειώσω ότι στο Μεσαίωνα ζει ο κ. Καστανίδης και οι άλλοι, όταν σκέφτονται με απάθεια, με λογική της δεκαετίας του ’60 και του ’70 και του ’80, ακόμη και του ’90, για τις εργασιακές σχέσεις. Όλα αλλάζουν γύρω μας και δεν θέλω όλα τα ίδια να μένουν. Είμαστε των μεταρρυθμίσεων. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πολύδωρα...
      ΠΡΟΕΔΡΕΥΩΝ (Ιωάννης Τραγάκης): Κύριε Παπαχρήστο, παρακαλώ, όχι διακοπές.
      ΒΥΡΩΝ ΠΟΛΥΔΩΡΑΣ: Είμαστε των μεταρρυθμίσεων. Εάν θέλετε, ακολουθήστε. Εάν δεν θέλετε, μείνετε στο συνδικαλιστικό μεσαίωνά σας.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Τυφλώθηκα από το φως της «Αναγέννησής» σας!
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο. Και να κλείσουμε, διότι οι Κοινοβουλευτικοί Εκπρόσωποι εξάντλησαν μέχρι τώρα τις ομιλίες τους.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μια δυο φράσεις μόνο: 
      Σε ό,τι αφορά το δορυφορικό: Δεν είναι δορυφορικό πρόγραμμα, κύριε Καστανίδη, ούτε ψηφιακό γενικώς. Είναι επίγεια ψηφιακή τηλεόραση...
      (Θόρυβος από την πτέρυγα του ΠΑ.ΣΟ.Κ.)
      Παρακαλώ. Πρέπει να γνωρίζουμε τις διαφορές λεπτών πραγμάτων, διότι εκεί δημιουργήθηκε η παρεξήγηση...
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εσείς το καταλάβατε. Εμείς στο Προεδρείο δεν το καταλάβαμε.
      Συνεχίστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μισό λεπτό. Μόνο κάποιος που θα αγνοούσε αυτές τις μεγάλες διαφορές σε ό,τι αφορά την τεχνολογία, θα μπορούσε να μιλά απαξιωτικά γι’ αυτήν.
      Σε ό,τι αφορά το θέμα που ανέφερε η κ. Αράπογλου: Το νομοσχέδιο αναφέρεται σε πρωτογενώς ψηφιακό υλικό. Είναι πολύ καλά ελληνικά: πρωτογενώς ψηφιακό υλικό. Και πρωτογενώς ψηφιακό υλικό σε οπτικοακουστική μορφή στην εποχή της Φιλικής Εταιρείας δεν έχει αποκαλυφθεί ακόμα ότι υπήρχε.
      ΧΡΥΣΗ ΑΡΑΠΟΓΛΟΥ: Κύριε Υπουργέ...
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Παρακαλώ, διαβάστε τα Πρακτικά της Βουλής. Και επειδή άκουσα συνάδελφό σας να φωνασκεί νωρίτερα και να λέει «Άλλο είπε» και ότι παραποίησα τα λόγια σας, ας πάει να διαβάσει τα Πρακτικά της Βουλής για το τι είπατε εσείς και τι είπα εγώ χθες.
      ΧΡΥΣΗ ΑΡΑΠΟΓΛΟΥ: Διαβάστε τι είπε...
      ΠΡΟΕΔΡΕΥΩΝ (Ιωάννης Τραγάκης): Κυρία Αράπογλου, δεν σας διέκοψε κανείς. Γιατί διακόπτετε;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μπερδεύετε τα μικροφίλμ των εγγράφων με τα φιλμ. Δεν έχει σημασία. Δεν έχει σημασία για σας. Ίσως έχει σημασία για το Εθνικό Οπτικοακουστικό Αρχείο.
      Τρίτο και τελευταίο θέμα: 
      Εκείνο που ήθελα να αναδείξω, κάνοντας την αναφορά στο περί εθελουσίας εξόδου πολιτικό πισωγύρισμα του ΠΑ.ΣΟ.Κ. είναι: Πριν από λίγη ώρα υπερασπίστηκε την εθελουσία στην Ε.Ρ.Τ.. Πριν από λίγους μήνες κατηγορούσε την εθελουσία στον Ο.Τ.Ε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν κατηγορήσαμε αυτό.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Πριν από λίγο ήρθε να μας πει ο Κοινοβουλευτικός Εκπρόσωπος «αναφερόμαστε ως ΠΑ.ΣΟ.Κ.». Δεν αναφερόσαστε εκεί ως ΠΑ.ΣΟ.Κ.. Αναφερόσαστε γενικώς στην εθελουσία έξοδο στον Ο.Τ.Ε. και κατηγορούσατε την Κυβέρνηση ότι με τον τρόπο της ουσιαστικά υποτιμά την εταιρεία. Πριν από λίγο λοιπόν πήρατε τρίτη θέση. Είναι απλώς μία ακόμη απόδειξη διαφορετικών μεταμορφώσεων –δεν θα τις χαρακτηρίσω πώς- αλλά και πισωγυρίσματος από τοποθέτηση σε τοποθέτηση, εντός της ίδιας συνεδριάσεως της Βουλής πολλές φορές.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων σαράντα πέντε μαθητές και μαθήτριες και οκτώ συνοδοί καθηγητές από το 2ο Γυμνάσιο Αλμυρού Μαγνησίας.
      Η Βουλή τους καλωσορίζει.
    (Χειροκροτήματα απ’ όλες τις πτέρυγες της Βουλής)
    Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 15 και θα γίνει η ψήφισή τους ξεχωριστά.
    Ερωτάται το Σώμα: Γίνεται δεκτό το άρθρο 1 ως έχει; 
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει  κατά πλειοψηφία. 
    Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ:  Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
    ΠΟΛΛΟΙ   ΒΟΥΛΕΥΤΕΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 4 ως έχει; 
    ΠΟΛΛΟΙ ΒΟΥΛΕΥΤΈΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 8 ως έχει; 
    ΠΟΛΛΟΙ ΒΟΥΛΕΥΤΈΣ: Δεκτό, δεκτό.
    ΧΡΥΣΗ ΑΡΑΠΟΓΛΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
    Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 9, της οποίας το κείμενο έχει ως εξής:
    «Προς την Πρόεδρο της Βουλής των Ελλήνων
    Αίτηση ονομαστικής ψηφοφορίας
    Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 9 του σχεδίου νόμου, του Υπουργείου Επικρατείας «Σύσταση Εθνικού Οπτικοακουστικού Αρχείου – Ρυθμίσεις θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
    Οι Βουλευτές
    Χρυσή Αράπογλου. 
    Σωκράτης Κοσμίδης. 
    Ανδρέας Φούρας. 
    Τηλέμαχος Χυτήρης.
    Ευάγγελος Αργύρης.
    Αικατερίνη Περλεπέ – Σηφουνάκη.
    Κωνσταντίνος Βρεττός
    Γρηγόρης Νιώτης
    Χρήστος Αηδόνης.
    Λεωνίδας Γρηγοράκος. 
    Ιωάννης Διαμαντίδης. 
    Γεώργιος Ντόλιος.
    Ελπίδα Τσουρή. 
    Παναγιώτης Ρήγας.
    Αθανάσιος Παπαγεωργίου.
    Αριστείδης Μουσιώνης. 
    Θεόδωρος Κολιοπάνος.
    Χρήστος Χάιδος.
    Μιλτιάδης Βέρρας
    Ευάγγελος Παπαχρήστος
    Βασίλειος Κεγκέρογλου
    Εμμανουήλ Στρατάκης
    Στυλιανός Ματζαπετάκης
    Απόστολος Κατσιφάρας
    Εμμανουήλ Σκουλάκης
    Κωνσταντίνος Γείτονας
    Μιχαήλ Παντούλας
    Ελεονώρα (Νόρα) Κατσέλη
    Δημήτριος Λιντζέρης
    Μιχάλης Καρχιμάκης
    Χαράλαμπος Καστανίδης
    Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
    Η κ. Χρυσή Αράπογλου. Παρούσα. 
    Ο κ. Σωκράτης Κοσμίδης. Παρών. 
    Ο κ. Ανδρέας Φούρας. Παρών. 
    Ο κ. Τηλέμαχος Χυτήρης. Απών.
    Ο κ. Ευάγγελος Αργύρης. Παρών.
    Η κ. Αικατερίνη Περλεπέ – Σηφουνάκη. Παρούσα.
    Ο κ. Κωνσταντίνος Βρεττός. Παρών.
    Ο κ. Χρήστος Αηδόνης. Παρών.
    Ο κ. Λεωνίδας Γρηγοράκος. Παρών.
    Ο κ. Ιωάννης Διαμαντίδης. Παρών.
    Ο κ. Γεώργιος Ντόλιος. Παρών.
    Η κ. Ελπίδα Τσουρή. Παρούσα.
    Ο κ. Παναγιώτης Ρήγας. Παρών.
    Ο κ. Αθανάσιος Παπαγεωργίου. Παρών.
    Ο κ. Αριστείδης Μουσιώνης. Παρών. 
    Ο κ. Θεόδωρος Κολιοπάνος. Παρών.
    Ο κ. Χρήστος Χάιδος. Παρών.
    Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
     Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Ιωάννης Τραγάκης): Επαναλαμβάνεται η διακοπείσα συνεδρίαση.
     Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Πέμπτη 2 Φεβρουαρίου 2006 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Λύεται η συνεδρίαση.
     Ώρα λήξης 13.47΄
     Η  ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
Συνεδριαση  1/2/06	σελ.2

