Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΣΥΝΕΔΡΙΑΣΗ ΡΚΣΤ' 

Παρασκευή 14 Μαΐου 1999

 

Αθήνα, σήμερα στις 14 Μαϊου 1999, ημέρα Παρασκευή και ώρα 10.19' συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Αδάμ Ρεγκούζα, Βουλευτή Β' Θεσσαλονίκης, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΔΗΜΗΤΡΙΟΣ ΑΛΑΜΠΑΝΟΣ και ΚΩΝ/ΝΟΣ ΣΠΗΛΙΟΠΟΥΛΟΣ κατέθεσαν αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί να υλοποιηθεί η μουσιολογική αρχιτεκτονική μελέτη του. 

2) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Δημοτικό Διαμέρισμα Μολόχας Καρδίτσας ζητεί οικονομική ενίσχυση για την κάλυψη αναγκών του. 

3) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί έκτακτη οικονομική ενίσχυση για την κάλυψη λειτουργικών δαπανών του. 

4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Οινοχωριτών Παρνασσίδας ζητεί την ασφαλτόστρωση του οδικού τμήματος Οινοχωρίου - Κολοσκοπής Φωκίδας. 

5) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί να νομοθετηθεί η επιβάρυνση των αθλητικών Α.Ε. για το κόστος συμμετοχής των αστυνομικών δυνάμεων στα γήπεδα. 

6) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Σφακίων ζητεί να του παραχωρηθεί οικόπεδο του ΕΟΤ στην Αγ. Ρούμελη Σφακίων. 

7) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία Φορείς και Κάτοικοι Δήμου Καντάνου Χανίων ζητούν να ανακληθεί οριστικά η απόφαση κατάργησης του τηλεπικοινωνιακού εμπορικού υποκαταστήματος του ΟΤΕ Καντάνου Χανίων. 

8) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Διοίκηση του Εθνικού Σταδίου Χανίων ζητεί τη χορήγηση του εγκεκριμένου ποσού του προϋπολογισμού 1999. 

9) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Συντονιστική Επιτροπή Συμβασιούχων Ιατρών Νομού 'Εβρου ζητεί τη μετατροπή των συμβάσεων των μελών της σε αορίστου χρόνου. 

10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας το οποίο αναφέρεται στις συχνές βλάβες που παρουσιάζει το δίκτυο της ΔΕΗ στην περιοχή Χρυσοβίτσας - Ξηρομέρου Αιτωλ/νίας. 

11) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε δημοσίευμα εφημερίδας το οποίο αναφέρεται στα οικονομικά και λειτουργικά προβλήματα που αντιμετωπίζει το Νοσηλευτικό 'Ιδρυμα Μετοχικού Ταμείου Στρατού (ΝΙΜΤΣ). 

12) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Χιλιοχωρίων Μεσσηνίας ζητεί τη διατήρηση και ενίσχυση του Αστυνομικού Σταθμού της περιοχής του. 

13) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο κ. Νίκος Τζινευράκης ζητεί την άρση της αυθαίρετης απόλυσής του από το Πολυτεχνείο Κρήτης. 

14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Πολιτικών Προσφύγων ζητεί την επίλυση συνταξιοδοτικών προβλημάτων των μελών της. 

15) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Πανελλήνια Ιατρική Εταιρεία για την Προστασία του Περιβάλλοντος και κατά της Πυρηνικής και Βιοχημικής Απειλής, ζητεί να μην κατασκευασθεί πυρηνικό εργοστάσιο στην Κομοτηνή και να ληφθούν μέτρα για τις ξεχασμένες πυρηνικές κεφαλές και για τις τιμές της διοξίνης στην Ελλάδα. 

16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Ημερησίων Περιφερειακών Εφημερίδων ζητεί να διατεθεί στις εφημερίδες του ημερήσιου επαρχιακού τύπου το ποσοστό εκείνο από τα προγράμματα που δικαιούνται. 

17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την ικανοποίηση του αιτήματος αποζημίωσης των αποσπασμένων μελών της για όλες τις ημέρες της απόσπασης και μετακίνησής τους. 

18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί χρηματοδότηση για την υλοποίηση της σχετικής μουσειολογικής αρχιτεκτονικής μελέτης του. 

19) Ο Βουλευτής Ξάνθης κ. ΑΚΗΦΟΓΛΟΥ ΜΠΗΡΟΛ κατέθεσε αναφορά με την οποία ο Σύνδεσμος Ημερησίων Περιφερειακών Εφημερίδων ζητεί να δοθεί στον περιφερειακό τύπο το ποσοστό που δικαιούται από τα διαφημιστικά προγράμματα του ευρύτερου δημόσιου τομέα. 

20) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η ρύθμιση των δανείων του ΟΕΚ για τους σεισμόπληκτους της Μεσσηνίας. 

21) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η σύνταξη μελέτης για τη μονάδα βιολογικού καθαρισμού της ΒΙΠΕ Μελιγαλά Μεσσηνίας. 

22) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο καταγγέλλεται η καθυστέρηση της καταβολής επιδόματος στους αναξιοπαθούντες δικαιούχους της περιοχής Καλαμάτας Μεσσηνίας. 

23) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται να δοθεί παράταση για την υποβολή δανειοδοτήσεων στους σεισμόπληκτους κατοίκους της Τριφυλίας και Πυλίας Μεσσηνίας. 

24) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η κατασκευή οδικών έργων στην Καλαμάτα Μεσσηνίας. 

25) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος Αποδήμων Σαρανταπόρου Μέγα - Λάκκου "Ο ΑΓ.ΚΩΝ/ΝΟΣ" ζητεί την αναπροσαρμογή της χορηγίας για τους Προέδρους Κοινοτήτων. 

26) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Ιατρικός Σύλλογος Αθηνών ζητεί την κατάργηση της διάταξης του άρθρου 31 παρ. 2 του Ν. 2682/1999. 

27) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί την υλοποίηση της μουσειολογικής αρχιτεκτονικής μελέτης του. 

28) Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί την υλοποίηση της μουσειολογικής αρχιτεκτονικής μελέτης του. 

29) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Σαμοθράκης ζητεί την ύπαρξη δύο πλοίων για την εκτέλεση των θαλάσσιων δρομολογίων Σαμοθράκη - Αλεξανδρούπολη - Καβάλα. 

30) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Ν.Ορεστιάδας ΣΥΝ.Π.Ε. ζητεί τη ρύθμιση των χρεών των αγροτών Ορεστιάδας. 

31) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας υποβάλλει προτάσεις για τη χωροθέτηση Συνεδριακού Κέντρου στη Λευκάδα. 

32) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί την παραχώρηση του ακινήτου, που είχε πριν από δύο αιώνες ανεγερθεί από την ιστορική οικογένεια Ζαμπελίου. 

33) Οι Βουλευτές κύριοι ΕΥΑΓΓΕΛΟΣ ΒΛΑΣΣΟΠΟΥΛΟΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία ο Δήμος Λευκάδας ζητεί χρηματοδότηση για τον εξοπλισμό του Μουσείου Λαογραφίας και Παράδοσης της κοινότητας Αλεξάνδρου Λευκάδας. 

34) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για τον εξοπλισμό του Μουσείου Τράτας και την αποκατάσταση του κτιρίου. 

35) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας θεωρεί απόλυτη ανάγκη την ανέγερση 100 νέων εργατικών κατοικιών στη Λευκάδα. 

36) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ με αναφορά του ζητεί να δοθούν λύσεις στα προβλήματα της πυροσβεστικής και της αστυνομίας στην πόλη της Λάρισας. 

37) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία οι Σύλλογοι Γονέων και Κηδεμόνων Γυμνασίου - Ενιαίο Λύκειο Ιερισσού ζητούν να γίνουν εργασίες για την κατοχύρωση της αντοχής και της καταλληλότητας του κτιρίου του Γυνασίου - Λυκείου. 

38) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Αλμυρού Τμήμα ΓΣΕΕ ζητεί διαμαρτυρία για τις παράνομες ομαδικές απολύσεις από την ΚΙΞ ΕΤΕΠ ΑΕ - ΜΕΤΩΝ ΑΕ. 

39) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί τη δημιουργία τμημάτων σχολών μαθητείας του ΟΑΕΔ στην πόλη της Ελασσόνας. 

40) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Ιερά Μητρόπολη Ελασσόνας ζητεί χρηματοδότηση για την εκτέλεση εργασιών στήριξης του Ιερού Ναού Αγίου Νικολάου Τσαριτσάνης. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6061/22-1-99 ερώτηση δόθηκε με το υπ' αριθμ. 3211/16-2-99 έγγραφο από τον Υπουργό Εθνικής 'Αμυνας, η ακόλουθη απάντηση: 

"Σε απάντηση της ερώτησης 6061/22-1-99 που κατέθεσαν οι Βουλευτές κύριοι Σπ. Σπηλιωτόπουλος, Αλ. Παπαδόγγονας, Ευγ. Χαϊτίδης, Θεοφ. Δημοσχάκης, Γεωρ. Καλαντζής, Παν. Καμμένος, Αχ. Καραμανλής, Ιωαν. Λαμπρόπουλος και Λεων. Λυμπερακίδης, σχετικά με τη καταχώρηση διαφημίσεων του Υπουργείου Εθνικής 'Αμυνας στην Κυπριακή εφημερίδα "Η ΜΑΧΗ", σας γνωρίζονται τα εξής: 

Από τη Δνση της Εφημερίδας "Η ΜΑΧΗ" απευθύνθηκε στις 13.10.98 πρόταση διαφημιστικής καταχώρησης προς την ΕΒΟ, και πράγματι δημοσιεύτηκαν δύο ένθετα στις 25.10.98 και 6.12.98. Στις 10 του ίδιου μήνα η διοίκηση της ΕΒΟ έλαβε ανώνυμη επιστολή προερχόμενη από τη Κύπρο και με περιεχόμενο παρεμφερές προς τη σχετική ερώτηση σας. 

Ειδικότερα πρέπει να σημειωθεί ότι η ανωτέρω επιστολή αποτελεί μια μεμονωμένη αρνητική εκδήλωση χωρίς να απηχεί γενικότερες απόψεις. 

Τέλος οι λόγοι που οδήγησαν στην εν λόγω καταχώρηση είναι η προβολή των δραστηριοτήτων της εταιρίας στην Κυπριακή αγορά σε συνδυασμό με το χαμηλό κόστος της καταχώρησης. 

Ο Υπουργός 

ΑΠ.-ΑΘ. ΤΣΟΧΑΤΖΟΠΟΥΛΟΣ" 

2. Στην με αριθμό 6297/28-1-99 ερώτηση δόθηκε με το υπ'αριθμ. 3231/10-2-99 έγγραφο από τον Υπουργό Εθνικής 'Αμυνας, η ακόλουθη απάντηση: 

"Σε απάντηση της ερώτησης 6297/28-1-99 που κατέθεσαν οι Βουλευτές κύριοι Σπ. Σπηλιωτόπουλος, Μιλτ. 'Εβερτ, Ευγ. Χαϊτίδης, Θ. Δημοσχάκης, Γ. Καλαντζής, Π. Καμμένος, Αχ. Καραμανλής, Ι. Λαμπρόπουλος και Λεων. Λυμπερακίδης, σχετικά με τον τραυματισμό του Στρατιώτη Χοϊλού, σας γνωρίζονται τα ακόλουθα: 

Ο Στρτης (ΠΖ) Χοϊλός Ανέστης τραυματίσθηκε την 01:00 ώρα της 31ης Ιανουαρίου 96 υπηρετών στο 5Ο8 Μ/Κ κατά την ετοιμασία ερπυστριοφόρου για μετακίνηση στο χώρο διασποράς του 3ου Λόχου, κατά την εφαρμογή μέτρων συναγερμού λόγω της κρίσης των 'Ιμια, και υπέστη κάκωση τραχήλου, θώρακος και αριστερού άνω άκρου. 

Μεταφέρθηκε και νοσηλεύτηκε στο Γ.Ν.Ν. Διδυμοτείχου έως 5 Φεβ. 96 και στη συνέχεια διακομίστηκε στο 424 ΓΣΝΕ όπου και νοσηλεύτηκε μέχρι τη 10η Απρ. 96 με διάγνωση εξόδου: α) μετατραυματική βαριά βλάβη αριστερού μέσου, κερκιδικού και ωλένιου νεύρου, β) κάταγμα αριστερού βραχιονίου οστού - θεραπεία χειρουργική, γ) αιμοπνευμοθώραξ αριστερά - κάταγμα 2ης αριστεράς πλευράς. 

Στις 2-5-96 επανεισήχθη στο 424 ΓΣΝΕ όπου έγινε έλεγχος με Μαγνητική Τομογραφία στην ΑΜΣΣ, παρέμεινε νοσηλευόμενος μέχρι 5-6-96, και εξήλθε με διάγνωση "εξελκυσμός των κατωτέρων νευρικών ριζών Α6-Θ1 αριστερού βραχιονίου πλέγματος με πλήρη κινητική ατροφία του αριστερού άνω άκρου, κάταγμα αριστερού βραχιονίου οστού χειρουργηθέν και πορρωθέν". Στις 18-6-96 κρίθηκε για τα παραπάνω από την Επιτροπή Απαλλαγών της ΧVI Μ/Κ ΜΠ: ως ΑΚAΤΑΛΛΗΛΟΣ Ι5, με την υπ' αριθμόν 229 απόφαση. 

Τέλος κατόπιν παρέμβασης του κ. Α/ΓΕΣ Αντγου Παραγιουδάκη, ο στρατιώτης Χοϊλός, αναχωρεί στις 3 Μαρτίου για μεγάλο ιδιωτικό κέντρο των ΗΠΑ, όπου θα παρακουλουθείται από τη διεθνούς φήμης ιατρό κ. Τερζή, η οποία εξειδικεύεται σε ανάλογες παθήσεις. 

Ο Υπουργός 

ΑΠ.-ΑΘ. ΤΣΟΧΑΤΖΟΠΟΥΛΟΣ" 

3. Στην με αριθμό 6595/5-2-99 ερώτηση δόθηκε με το υπ' αριθμ. 36/24-2-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6595/5-2-1999 που κατέθεσαν οι Βουλευτές κύριοι Μ. Αγγουράκης και Μ. Κωστόπουλος, για την προστασία καμένων δασικών εκτάσεων, σε ό,τι αφορά, σας γνωρίζουμε ότι οι Υπηρεσίες του Αρχηγείου Πυροσβεστικού Σώματος, σύμφωνα με τις διατάξεις του ν. 2612/1998, μετά την κατάσβεση οποιασδήποτε δασικής πυρκαγιάς ενημερώνουν εγγράφως τις αρμόδιες Υπηρεσίες, αναφορικά με την εκτίμησή τους για την καμένη δασική έκταση. 

Σε ό,τι αφορά την προστασία του περιβάλλοντος και κυρίως των καμένων δασικών και άλλων εκτάσεων από καταπατήσεις, περιφράξεις ή αυθαίρετη δόμηση, έχουν δοθεί εντολές και οδηγίες στις Υπηρεσίες της Αστυνομίας, οι οποίες στα πλαίσια των αρμοδιοτήτων τους διενεργούν σχετικούς ελέγχους και εφαρμόζουν κατά των υπαιτίων τα προβλεπόμενα από την ισχύουσα νομοθεσία μέτρα. 

Ενδεικτικά σας γνωρίζουμε ότι, κατά το παρελθόν έτος, στην περιοχή της Πεντέλης βεβαιώθηκαν 14 παραβάσεις για αυθαίρετη δόμηση στις εν λόγω εκτάσεις και οι υπεύθυνοι παραπέμφθηκαν στη δικαιοσύνη, ενώ παράλληλα ενημερώθηκαν οι αρμόδιες Υπηρεσίες, για τις δικές τους ενέργειες. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

4. Στην με αριθμό 6522/3-2-99 ερώτηση δόθηκε με το υπ' αριθμ. 194/24-2-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6522/3-2-1999 που κατέθεσε ο Βουλευτής κ. Θ. Πασσαλίδης, σχετικά με την οργανική - υπάρχουσα δύναμη της Πυροσβεστικής Υπηρεσίας Κιλκίς, σας γνωρίζουμε ότι η οργανική δύναμη της Πυροσβεστικής Υπηρεσίας Κιλκίς είναι συνολικά 33 πυροσβεστικοί υπάλληλοι, ήτοι κατά βαθμούς: 1 Επιπυραγός, 1 Πυραγός, 1 Ανθυποπυραγός-Υποπυραγός και 30 Πυροσβέστες, Αρχιπυροσβέστες, Πυρονόμοι. Σήμερα, η υπάρχουσα δύναμη πυροσβεστικών υπαλλήλων της Υπηρεσίας αυτής είναι συνολικά 38 άτομα. Συγκεκριμένα σε αυτή υπηρετούν: 1 Επιπυραγός με απόσπαση, 1 Ανθυποπυραγός, 31 Πυροσβέστες, Αρχιπυροσβέστες και Πυρονόμοι και 5 υπάλληλοι προερχόμενοι από τη Δασική Υπηρεσία, που μετατάχθηκαν στο Πυροσβεστικό Σώμα. 

Επισημαίνεται ότι οι οργανικές θέσεις του Επιπυραγού και Πυραγού πρόκειται να καλυφθούν με τις τακτικές μεταθέσεις του τρέχοντος έτους. 

Επίσης, παρ' όλο ότι η υπάρχουσα δύναμη της αναφερόμενης Υπηρεσίας παρουσιάζει πλεόνασμα σε σχέση με την οργανική της, σήμερα σε αυτή, σύμφωνα με τις διατάξεις του άρθρου 21 του π.δ. 170/1996 όπως τροποποιήθηκε και ισχύει, υφίστανται 6 πραγματικά κενές οργανικές θέσεις μαχίμων και οδηγών πυροσβεστικών υπαλλήλων των βαθμών του Πυρονόμου, Αρχιπυροσβέστη και Πυροσβέστη, οι οποίες θα καλυφθούν κατά τις εν λόγω μεταθέσεις εφόσον βέβαια εκδηλωθεί το ανάλογο ενδιαφέρον εκ μέρους των επιθυμούντων να υπηρετήσουν στην Υπηρεσία αυτή. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

5. Στην με αριθμό 6581/5-2-99 ερώτηση δόθηκε με το υπ' αριθμ. 108/24-2-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6581/5-2-1999 που κατέθεσαν οι Βουλευτές κύριοι Σ. Αλφιέρη, Σ. Δανέλλης και Α. Λουλέ σχετικά με την εφαρμογή της περί ναρκωτικών νομοθεσίας, σε ό,τι μας αφορά, σας γνωρίζουμε ότι από τις αρμόδιες Υπηρεσίες μας, για την των προϊόντων κάνναβης, εφαρμόζονται οι διατάξεις της ισχύουσας περί ναρκωτικών νομοθεσίας, εφόσον περιέχουν την ουσία Τ.Η.C. (τετραϋδροκανναβινόλη) ή μέσω αυτών προβάλλονται ή διαφημίζονται τα ναρκωτικά και η χρήση τους, με αποτέλεσμα να δημιουργείται εξοικείωση και θετική τοποθέτηση προς τη χρήση τους από ευάλωτες ομάδες της κοινωνίας και κυρίως τη νεολαία, για την προστασία της οποίας η Αστυνομία έχει βεβαίως ιδιαίτερη νομική και ηθική υποχρέωση. 

Σε ό,τι αφορά τα αναφερόμενα περί διώξεων εκδοτών, σας πληροφορούμε ότι από αστυνομικές Υπηρεσίες δεν έχουν βεβαιωθεί παραβάσεις σε βάρος εκδοτών και στελεχών εκδοτικών οργανισμών, οι οποίοι υπερασπίσθηκαν τους διωκόμενους ιδιοκτήτες καταστημάτων για παραβάσεις του νόμου περί ναρκωτικών ή δημοσίευσαν στα έντυπά τους άρθρα για το συγκεκριμένο θέμα. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

6. Στην με αριθμό 6530/3-2-99 ερώτηση δόθηκε με το υπ' αριθμ. 171/26-2-1999 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6530/3-2-99 ερώτηση του Βουλευτή κ. Θεόδωρου Πασσαλίδη, η οποία αφορά τον αριθμό των κενών οργανικών θέσεων και μη προσωπικού του Νομαρχιακού Γενικού Νοσοκομείου - Κέντρου Υγείας Γουμένισσας, σας διαβιβάζουμε συνημμένους πίνακες θέσεων προσωπικού του Νοσοκομείου ανά κλάδο και ειδικότητα. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

7. Στην με αριθμό 6293/28-1-99 ερώτηση δόθηκε με το υπ' αριθμ. 3227/9-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 6293/28-1-99 που κατέθεσαν οι Βουλευτές κύριοι Σ. Σπηλιωτόπουλος, Μ. 'Εβερτ, Α. Παπαδόγγονας, Ε. Χαϊτίδης, Θ. Δημοσχάκης, Γ. Καλαντζής, Π. Καμμένος, Α. Καραμανλής, Ι. Λαμπρόπουλος και Λ. Λυμπερακίδης, σχετικά με την προμήθεια εξομοιωτών πτήσης για τα F-16 σας γνωρίζονται τα ακόλουθα: 

Η Ηγεσία του Υπουργείου Εθνικής 'Αμυνας είναι σε θέση να βεβαιώσει ότι η προμήθεια των εν λόγω εξομοιωτών, έγινε με απόλυτη διαφάνεια και ακολουθήθηκαν πιστά οι διαδικασίες ενός τυπικού διεθνούς διαγωνισμού. 

Ειδικότερα, απαντώντας στο πρώτο ερώτημα, σας ενημερώνουμε ότι η αύξηση του ανωτέρω ποσού (κατά 17% περίπου) της αρχικής σύμβασης, αποκλειστικό σκοπό έχει τη βελτίωση των δυνατοτήτων των 2 εξομοιωτών πτήσης, όπως επίσης και την προμήθεια επιπλέον μέσων και υπηρεσιών, προς κάλυψη συγκεκριμένων τεχνικοεπιχειρησιακών απαιτήσεων. Για τις εν λόγω τροποποιήσεις της αρχικής σύμβασης ακολουθήθηκαν οι προβλεπόμενες διαδικασίες, οι οποίες προβλέπουν την προβολή - τεκμηρίωση της απαίτησης, την έγκριση της σκοπιμότητας - αναγκαιότητας από τα συλλογικά όργανα της ΠΑ και την τελική έγκριση από τον έχοντα την οικονομική εξουσία. 

Στη συνέχεια, σε καμία περίπτωση δεν τίθεται θέμα καταλληλότητας των παραδοτέων εξομοιωτών πτήσεως για την εκπαίδευση των Ιπταμένων της ΠΑ, καθόσον η ΠΑ θα αποδεχθεί το σύνολο του εξοπλισμού και θα καταβάλλει τις αντίστοιχες τμηματικές πληρωμές, μόνο εφόσον αυτός είναι σύμφωνος με τις θεσπισθείσες συμβατικές προδιαγραφές. Δεδομένου ότι υπάρχει κάποια καθυστέρηση στην έναρξη της διαδικασίας αποδοχής των δύο ολοκληρωμένων εξομοιωτών πτήσεως στην 111 ΠΜ, η ΠΑ προς κάλυψη ανελαστικών απαιτήσεων εκπαίδευσης του Ιπταμένου προσωπικού της, διερευνά την πιθανή προσωρινή κάλυψη από εξομοιωτές πτήσεως του εξωτερικού. 

Τέλος, η Πολεμική Αεροπορία ουδέποτε αποδέσμευσε ΑΠΟΡΡΗΤΟ στοιχείο του α/φους F-16 στην εταιρεία ΒVR. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

8. Στην με αριθμό 6559/4-2-99 ερώτηση δόθηκε με το υπ' αριθμ. 184/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6559/4.2.99 ερώτηση των Βουλευτών κυρίων Πέτρου Τατούλη και Ιωάννη Λαμπρόπουλου, σχετικά με την λειτουργία του Ωνάσειου Καρδιοχειρουργικού Κέντρου, σας πληροφορούμε ότι: 

Το Υπουργείο Υγείας ως εποπτεύον το Ω.Κ.Κ. συμβάλει στα πλαίσια των αρμοδιοτήτων του για την απρόσκοπτη λειτουργία του και σύμφωνα πάντα με το νομοθετικό πλαίσιο που ισχύει. 

Σχετική με την ερωτησή είναι και η απάντηση του προέδρου του Δ.Σ. του Ωνάσειου Καρδιοχειρουργικού Κέντρου, η οποία σας διαβιβάζεται. 

Ο Υπουργός 

Λ. ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

9. Στην με αριθμό 6490/3-2-99 ερώτηση δόθηκε με το υπ' αριθμ. 185/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 649Ο/3.2.99, του Βουλευτού κ. Ν. Κατσαρού, σας γνωρίζουμε ότι δεν προωθείται θέμα μεταφοράς η συγχώνευσης του Γενικού Νοσοκομείου Λάρισας με το Πανεπιστημιακό Νοσοκομείο Λάρισας. 

Ακόμη σας γνωρίζουμε ότι με το υπ αριθμ. Α9α/25435/10.8.98 έγγραφό μας έχουμε δώσει την έγκριση για προκήρυξη 39 θέσεων ιατρικού προσωπικού διαφόρων ειδικοτήτων. Οι θέσεις αυτές έχουν προκηρυχθεί και βρίσκονται στο ΣΚΕΙΟΠΝΙ για τις απαραίτητες κρίσεις. 

Με το υπ αριθμ. Α9β/17815/98 έγγραφό μας, ζητήσαμε μεταξύ άλλων από το ΑΣΕΠ την προκήρυξη 360 θέσεων τακτικού προσωπικού διαφόρων κλάδων και ειδικοτήτων για το Πανεπιστημιακό Νοσοκομείο της Λάρισας. Από τις εν λόγω θέσεις προκηρύχθηκαν ήδη 95 θέσεις της ΥΕ κατηγορίας διαφόρων ειδικοτήτων. Η προκήρυξη δημοσιεύθηκε στο αρ. 78/13.11.98 ΦΕΚ, τεύχος ΑΣΕΠ και η προθεσμία υποβολής αιτήσεων των υποψηφίων έληξε στις 21.12.98 και αναμένεται η προκήρυξη και των υπολοίπων θέσεων από το ΑΣΕΠ. 

Ως προς την διερεύνηση των συνθηκών θανάτου της κ. Ε. Αγγλοπούλου, διεξάγεται σχετική έρευνα και τα αποτελέσματα αυτής θα γνωστοποιηθούν, όταν ολοκληρωθεί. 

Ο Υπουργός 

Λ. ΠΑΠΑΔΗΜΑΣ" 

10. Στην με αριθμό 6480/3-2-99 ερώτηση δόθηκε με το υπ' αριθμ. 183/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6480/3-2-1999 ερώτηση του Βουλευτή κ. Χρήστου Βυζοβίτη που αφορά θέματα μισθοδοσίας του ιατρικού προσωπικού και λειτουργίας των νοσοκομείων, σας πληροφορούμε τα εξής: 

α) Η καταβολή της αποζημίωσης των γιατρών κατά το έτος 1998 έχει σχεδόν ολοκληρωθεί για όλα τα νοσοκομεία και έχουν καταβληθεί οι αποζημιώσεις τόσο των αναδρομικών που απορρέουν από την εφαρμογή του νέου μισθολογίου (ν. 26Ο2/98), όσο και οι αποζημιώσεις που αφορούν το δίμηνο Νοεμβρίου - Δεκεμβρίου. Σε κάθε περίπτωση η εκκαθάριση για το έτος 1998 θα πρέπει υποχρεωτικά να ολοκληρωθεί μέχρι 28-2-1999, λόγω λήξεως της παρατάσεως του οικονομικού έτους και συνεπώς μέχρι την ημερομηνία αυτή θα αποζημιωθούν και οι γιατροί και στα υπόλοιπα νοσοκομεία. 

β) Οι κανονιστικές αποφάσεις του 1999 που αφορούν τα νοσοκομεία της Α' ζώνης έχουν υπογραφεί ενώ για τα νοσοκομεία της Β' και Γ' ζώνης έχουν υπογραφεί και έχουν ληφθεί όλα τα απαραίτητα μέτρα για την απρόσκοπτη καταβολή της εφημεριακής αποζημίωσης για το 1999, ώστε να μην υπάρξει πρόβλημα. 

γ) Για το θέμα του Γενικού Δ/ντή Νοσοκομείων επίκειται νομοθετική ρύθμιση. 

δ) 'Οσον αφορά τα χρέη τα προς είσπραξη νοσήλεια σχεδόν καλύπτουν τις υποχρεώσεις των νοσοκομείων, σε ότι αφορά τις οφειλές των νοσοκομείων προς τους προμηθευτές, σύμφωνα με στοιχεία των υπηρεσιών του Υπουργείου. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Aνακοινώνεται στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα μαθητές και ένας συνοδός-δάσκαλος από το Πειραματικό Δημοτικό Σχολείο του Πανεπιστημίου Αθηνών. 

Τους καλωσορίζουμε. 

(Χειροκροτήματα απ' όλες τις πτέρυγες) 

Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Μαϊου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 

1. Η με αριθμό 1036/11.5.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τους Υπουργούς Δημόσιας Τάξης, Εξωτερικών, σχετικά με τις ενέργειες της Κυβέρνησης, προκειμένου να προστατευθεί η Ελλάδα από την ανθελληνική προπαγάνδα της Κυβέρνησης των Ηνωμένων Πολιτειών της Αμερικής. 

2. Η με αριθμό 1033/10.5.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Δικαιοσύνης, Περιβάλλοντος, Χωροταξίας και Δημοσίων 'Εργων, σχετικά με την κατασκευή φυλακών στη θέση ΟΝΤΑΘΙ του Δήμου Ανθηδώνος Ευβοίας. 

3. Η με αριθμό 1051/12.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης να παραχωρήσει χώρο στο Γουδί για την κατασκευή ιδιόκτητου ποδοσφαιρικού γηπέδου της Ποδοσφαιρικής Ανώνυμης Εταιρείας "ΠΑΝΑΘΗΝΑΙΚΟΣ". 

4. Η με αριθμό 1035/11.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού σχετικά με τα συνταγματικά κωλύματα στην κατασκευή του Ολυμπιακού Χωριού και του κωπηλατοδρομίου στις περιοχές των Θρακομακεδόνων και του Σχοινιά. 

5. Η με αριθμό 1046/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία Λατομείου στη θέση Στρογγύλι του Δήμου Μαρκοπούλου. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 

1. Η με αριθμό 1034/11.5.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς την Υπουργό Πολιτισμού, σχετικά με δημοσιεύματα στον αγγλικό Τύπο, για τις καταστροφές που υφίστανται τα γλυπτά του Παρθενώνα, που φυλάσσονται στο Βρετανικό Μουσείο κλπ. 

2. Η με αριθμό 1041/11.5.99 επικαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων, σχετικά με τη μεταφορά του 2ου Γραφείου Πρωτοβάθμιας Εκπαίδευσης Φθιώτιδας από τη Μακρακώμη στη Λαμία. 

3. Η με αριθμό 1052/12.5.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Εξωτερικών, σχετικά με την απόφαση της Ευρωπαϊκής 'Ενωσης, για την ενίσχυση των κυρώσεων κατά της Ομοσπονδιακής Δημοκρατίας της Γιουγκοσλαβίας κλπ. 

4. Η με αριθμό 1043/12.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για την αντιμετώπιση του κινδύνου από τις αυξημένες τιμές τοξικών ουσιών στη βόρεια Ελλάδα, λόγω των βομβαρδισμών στη Γιουγκοσλαβία, τη λειτουργία του πυρηνικού σταθμού στο Κοζλοντούι κλπ. 

5. Η με αριθμό 1044/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση ολοκλήρωσης των έργων στην παραλιακή λεωφόρο Νέου Φαλήρου." 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμεθα στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Κύριοι συνάδελφοι, υπάρχει αίτημα από τον Υφυπουργό Εθνικής Παιδείας και Θρησκευμάτων να προταχθεί η ερώτησή του. 'Ετσι δεν είναι, κύριε Υφυπουργέ; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μάλιστα, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Συμφωνεί το Σώμα με την πρόταξη της ερώτησης; Συμφωνείτε, κύριε Υπουργέ της Γεωργίας; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συμφωνώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς προτάσσεται η τέταρτη και με αριθμό κατάθεσης 1040/11-5-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη, προς τον Υπουργό Εθνικής Παιδείας και Θρησκευμάτων, σχετικά με τις προαγωγικές και απολυτήριες εξετάσεις στη δευτεροβάθμια εκπαίδευση. 

Η επίκαιρη ερώτηση του κ. Κουναλάκη σε περίληψη έχει ως εξής: 

"Θέμα: "Προαγωγικές και απολυτήριες εξετάσεις στη δευτεροβάθμια εκπαίδευση". 

Στις 7-5-99 το Υπουργείο Εθνικής Παιδείας και Θρησκευμάτων, απέστειλε εγκύκλιο με θέμα τις προαγωγικές και απολυτήριες εξετάσεις των σχολείων της δευτεροβάθμιας εκπαίδευσης. Με την εγκύκλιο αυτή ρυθμίζονται κυριολεκτικά την τελευταία στιγμή σοβαρά θέματα που έχουν σχέση με τις εξετάσεις της Β' τάξης του ενιαίου λυκείου σε εθνικό επίπεδο, ενώ θα έπρεπε το θέμα αυτό να λυθεί έγκαιρα και με σαφήνεια, γιατί συνδέεται με την επαρκή προετοιμασία των μαθητών. 

Ερωτάται ο κύριος Υπουργός: 

1. Γιατί το Υπουργείο αναίρεσε την απόφασή του να υπάρξει παράταση του σχολικού έτους σε όσα σχολεία υπήρξαν παρατεταμένες καταλήψεις. 

2. Γιατί το Υπουργείο εξακολουθεί να διατηρεί την ασάφεια ως προς την εξεταστέα ύλη, αφού δεν προσδιορίζει με σαφήνεια αν η ύλη που θα διδαχθεί συνοπτικά, θα είναι ή όχι και εξεταστέα. 

3. Πώς διασφαλίζεται η εύρυθμη λειτουργία των σχολείων όταν σε ορισμένα θα πραγματοποιούνται εξετάσεις και ταυτόχρονα μαθήματα;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Kύριε Πρόεδρε, κύριοι συνάδελφοι, όπως είναι γνωστό, μετά το πέρας των καταλήψεων με εισήγηση των σχολικών συμβουλίων των σχολείων όπου έγιναν καταλήψεις, καταρτίστηκαν προγράμματα για την αναπλήρωση των διδακτικών ωρών που χάθηκαν στη διάρκεια των καταλήψεων. Αυτά τα προγράμματα σύμφωνα με νόμο του 1992, έχουν διάφορες εναλλακτικές λύσεις, προκειμένου να ολοκληρωθούν. Και μια απ'αυτές, είναι και η παράταση του διδακτικού έτους. 

Το Υπουργείο Παιδείας για να μην αφήσει αυτήν τη διαδικασία να εξελιχθεί εική και ως έτυχεν, για πρώτη φορά σχημάτισε μία επιτροπή παρακολούθησης αναπλήρωσης της ύλης. Η επιτροπή αυτή κατέγραφε από όλα τα σχολεία, με ευθύνη των προϊσταμένων και των σχολικών συμβούλων, την πορεία της διαδικασίας. Τι διαπιστώθηκε; 'Οτι στα περισσότερα σχολεία πράγματι το πρόγραμμα εφαρμόστηκε με απόλυτη επιτυχία και σε πολλά από αυτά, τα περισσότερα, εξαντλήθηκε σχεδόν ή πρόκειται να εξαντληθεί μέχρι και το τέλος του Μαϊου, με όλες τις άλλες λύσεις που προέβλεπε ο νόμος για αναπλήρωση η εξεταστέα ύλη. Και αυτό αφορά την Α' και τη Γ' λυκείου. 

Μετά, λοιπόν, από πρόταση αυτής της επιτροπής παρακολούθησης της αναπλήρωσης της ύλης, το Υπουργείο Παιδείας με μία εγκύκλιό του δίνει την ευχέρεια σε όσα σχολεία είχαν καταλήψεις και ολοκλήρωσαν ή ολοκληρώνουν την ύλη, σύμφωνα με αυτό το πρόγραμμα, να μπορέσουν πράγματι να ξεκινήσουν τις εξετάσεις, για την Α' και τη Γ' λυκείου από 1η Ιουνίου μέχρι την 11η Ιουνίου για τη Γ' Λυκείου και μέχρι και τη 17η Ιουνίου και μετά τις εκλογές για την Α' λυκείου.'Αρα, πρόκειται για μία δυνατότητα, η οποία δυνατότητα, είναι προφανές ότι επαφίεται πάλι στην κρίση των συλλόγων των εκπαιδευτικών, οι οποίοι θα προτείνουν αναλόγως, σε συνεργασία με τους προϊσταμένους των διευθύνσεων, στο Υπουργείο Παιδείας. 

Στο δεύτερο σκέλος της ερώτησης, εάν και κατά πόσο η συνοπτική διδασκαλία σημαίνει και μη εξέταση των μαθημάτων. 

Δεν είναι η πρώτη φορά που γίνεται αυτή η συντόμευση της διδασκαλίας μαθημάτων με επιλεκτικό και αφαιρετικό τρόπο. Είναι καινοφανής διαδικασία. Και στην εποχή μου γινόταν, κύριε Κουναλάκη. Αλλά και στην εποχή που πήγαιναν στα σχολεία όλοι οι συνάδελφοι. Τώρα, το πώς προέκυπτε η σχέση εξεταστέας και διδακτέας ύλης, και πώς έχει διαμορφωθεί σήμερα αυτό είναι άλλη ιστορία. Αλλά εκείνο που έχει σημασία είναι το εξής: Με όποιο τρόπο και σε όποια έκταση γίνεται η διδασκαλία ενός μαθήματος, με τον ίδιο τρόπο γίνεται και η εξέταση αυτού του μαθήματος. Και επ'αυτού ο πρόεδρος του Παιδαγωγικού Ινστιτούτου, ο παιδαγωγός, ο πρόεδρος των παιδαγωγών έδωσε και μία γνωμάτευση που δημοσιεύτηκε και στον Τύπο και εξηγεί τι σημαίνει συνοπτική διαδικασία, διδασκαλία μαθημάτων ή κεφαλαίων κάποιων μαθημάτων. Και υπέδειξε το Παιδαγωγικό Ινστιτούτο, προς τους συλλόγους των καθηγητών, αν δεν προλάβουν μέσα στα όρια του προβλεπόμενου χρόνου να εξαντλήσουν την ύλη, κάποια κεφάλαια να τα διδάξουν με αυτόν τον τρόπο. 

Στο τρίτο σκέλος θα απαντήσω στη δευτερολογία μου, κύριε Πρόεδρε. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, εγώ έκανα αυτήν την ερώτηση στον Υπουργό κ. Ανθόπουλο διότι υπάρχει μία μεγάλη αγωνία και από τους γονείς και από τα παιδιά τι τελικά θα γίνει με αυτές τις εξετάσεις. Και πρέπει να σας πω, κύριε Ανθόπουλε, ότι την έκανα και για ένα δεύτερο λόγο. 

Σας άκουσα σε ένα ραδιόφωνο να λέτε ότι υπάρχει και ο Σεπτέμβριος. Και εννοούσατε ότι τα παιδιά τα οποία πήραν μέρος σε καταλήψεις ή των οποίων τα σχολεία δεν λειτούργησαν για ένα μεγάλο χρονικό διάστημα, κατά κάποιο τρόπο, πρέπει να τιμωρηθούν τώρα για τις πράξεις που έκαναν τότε. Και εγώ ερωτώ: Είναι αυτό μία αντιμετώπιση εκπαιδευτική αυτού του προβλήματος; Εγώ ανησυχώ βαθιά. Διότι πρώτον, ενώ είχατε πει περί παρατάσεων, παίρνετε πίσω την παράταση. 

Δεύτερον, εφαρμόζεται το μέτρο της συνοπτικής διδασκαλίας. Δεν λέτε τι θα γίνει, αν δηλαδή η ύλη της συνοπτικής διαδικασίας θα είναι και εξεταστέα ύλη ή όχι. Kαι κατά κάποιο τρόπο λέτε και αυτά τα οποία είπατε και δημιουργείται η αίσθηση, ξέρετε, σε πάρα πολύ κόσμο ότι εδώ το Υπουργείο Παιδείας με αυτήν την αντιμετώπιση του προβλήματος ουσιαστικά δημιουργεί μαθητές σε σχολεία δύο ταχυτήτων και ο τελικός στόχος είναι να τιμωρήσει τα παιδιά και τα σχολεία εκείνα τα οποία στη διάρκεια των κινητοποιήσεων είχαν για ένα μακρό διάστημα καταλήψεις. 

Εάν αυτό συμβαίνει, είναι απαράδεκτο, κύριε Υπουργέ. Δεν είναι δυνατόν να αντιμετωπίζουμε έτσι κάποια παιδιά, τα οποία αγανακτισμένα για την ασάφεια και για τα αρνητικά αυτής της μεταρρύθμισης την οποία εσείς ψηφίσατε και εσπευσμένα εφαρμόσατε, πρέπει τώρα να πληρώσουν τη νύφη. 

Θέλω μία κατηγορηματική δήλωση -σήμερα την αποφύγατε- τι θα γίνει με την ύλη της συνοπτικής διαδικασίας. Θα είναι αντικείμενο εξέτασης ή όχι; 

Και ένα τελευταίο, στο οποίο δεν μου απαντήσατε και θα ήθελα να μου απαντήσετε. Τι θα γίνει με τα σχολεία εκείνα που θα έχουν διπλές λειτουργίες; 'Αλλες τάξεις θα κάνουν εξετάσεις και άλλες μαθήματα; Είναι δυνατόν να λειτουργήσει εύρυθμα αυτό το σχολείο; Θα έχουν την απαιτούμενη ηρεμία τα παιδιά τα οποία θα δίνουν εξετάσεις, για να τις κάνουν; 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο για να δευτερολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν ξέρω σε ποιο ραδιοσταθμό είπα ... 

ΠΕΤΡΟΣ ΚΟΥΝΑΛΑΚΗΣ: Στο FLASH. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Στο FLASH. Δεν είπατε, όμως, επί ποίας ερωτήσεως είπα ότι υπάρχει και ο Σεπτέμβριος. Ο Σεπτέμβριος υπάρχει γιατί το ζήτησαν οι μαθητές. Είναι μία δεύτερη ευκαιρία, προκειμένου να μην υπάρχουν ανεξεταστέοι και στάσιμοι στο ίδιο έτος. Είναι ευχέρεια που παρείχε το Υπουργείο Παιδείας. Δεν είναι τιμωρία προς το μαθητή. 'Ενα το κρατούμενο. 

Δεύτερον, ποια είναι η έννοια της τιμωρίας του μαθητή; Η χειρότερη τιμωρία για ένα μαθητή, είναι να μην του διδάξεις τα μαθήματα. Να τον αφήσεις πραγματικά με ελλείψεις για να πάει στην άλλη τάξη και να έχει κενά μαθησιακά. Τέτοιο πράγμα δεν το θέλουμε. 

Τρίτον, δεν αναιρείται η παράταση. Η παράταση ισχύει. Ποιος είπε, ότι αναιρείται ιδιαίτερα για τη Β' λυκείου; Η Β' λυκείου θα ξεκινήσει τις εξετάσεις από τις 15 Ιουνίου και μετά, μέχρι τις 30 Ιουνίου. Η παράταση είναι μέχρι τις 11 Ιουνίου. 

Και πάω στο τρίτο θέμα, εάν μπορούν να γίνονται εξετάσεις στην Α' και στη Γ' λυκείου και να κάνει μαθήματα η Β' λυκείου. Και αυτό δεν είναι καινοφανές. Να σας αναφέρω συγκεκριμένα έτη, όπου με προεδρικά διατάγματα των Υπουργών Παιδείας της εποχής έγινε αυτό το σύστημα. Προεδρικό διάταγμα 429/1991, προεδρικό διάταγμα 409/1994, όπου συγχρόνως γινόντουσαν οι κλειστές, μέσα στις τάξεις, εξετάσεις κάποιων τάξεων, ενώ παράλληλα άλλες τάξεις έκαναν κανονικά τα μαθήματά τους. Και δεν ξέρω σε τι ενοχλεί ο ένας τον άλλον, όταν ο σύλλογος των καθηγητών οργανώνει με μία αναδιάταξη του προγράμματος το σύγχρονο και ταυτόχρονο -καλύτερα- αυτής της διαδικασίας. Δεν υπήρξε ούτε πρόκειται να υπάρξει τέτοιο πρόβλημα, διότι υπάρχει η εμπειρία. 

Τελειώνω σχετικά με το αν είναι εξεταστέα ή όχι τα μαθήματα που διδάσκονται συνοπτικά. Είπα ότι δεν παραβιάζεται καμία παιδαγωγική αρχή και ιδιαίτερα εκείνη που λέει ότι εξετάζονται τα κεφάλαια των μαθημάτων με όποιο τρόπο έχουν διδαχθεί. 

Ενημερώνω τον αγαπητό συνάδελφο ότι στα μέλη της κεντρικής επιτροπής εξετάσεων θα υπάρχουν μάχιμοι καθηγητές που θα προέλθουν μέσα από τις αίθουσες και θα ξέρουν τι γίνεται μέσα στις αίθουσες, ώστε να διαμορφώσουν τελικά τα θέματα των εξετάσεων. Ας μην πανικοβάλουμε τα παιδιά, ας τα αφήσουμε να κάνουν τη διαδικασία της αναπλήρωσης που σημείωσε πολύ μεγάλη επιτυχία, παρ' όλες τις αντιξοότητες και θα δείτε ότι και τα αποτελέσματα θα είναι ικανοποιητικά. 

Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην πρώτη επίκαιρη ερώτηση με αριθμό 1039/11.5.99 του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικά με τη λήψη μέτρων αποζημίωσης των δενδροκαλλιεργητών του Νομού Ημαθίας για τις ζημιές που υπέστησαν από τον παγετό. 

Η επίκαιρη ερώτηση του κ. Γικόνογλου έχει ως εξής: 

"Τεράστια είναι η καρπόπτωση και καταστροφική η ζημία που υπέστησαν από τον παγετό και τις χιονοπτώσεις στην περίοδο της καρπόδεσης οι ροδακινοπαραγωγοί, οι μηλοπαραγωγοί και οι αχλαδοπαραγωγοί στο Νομό Ημαθίας. 

Ερωτάται ο κύριος Υπουργός: 

Ποια μέτρα προτίθεται να λάβει ώστε να μειωθεί το μέγεθος της καταστροφής που υπέστησαν οι αγρότες δενδροκαλλιεργητές στο Νομό Ημαθίας;" 

Ο Υπουργός Γεωργίας κ. Ανωμερίτης έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, το θέμα των αποζημιώσεων των παραγωγών από ζημιές που κατά καιρούς υφίστανται από δυσμενείς καιρικές συνθήκες στην παραγωγή, αποτελεί ένα από τα σημαντικότερα θέματα που ζήσαμε τα τελευταία τρία χρόνια. Τα τρία τελευταία χρόνια είχαμε πολλές και σημαντικές ζημιές τόσες, όσες δεν είχαμε την προηγούμενη δεκαετία. Αυτό οδήγησε σε σημαντική επιβάρυνση του ΕΛΓΑ. Πρέπει να σας πω ότι μόνο στην περασμένη καλλιεργητική περίοδο υπήρξαν τριακόσιες δεκαοκτώ χιλιάδες αιτήσεις ζημιών και έγιναν ένα εκατομμύριο εκατό χιλιάδες πραγματογνωμοσύνες, συνολικού ύψους πενήντα επτά δισεκατομμυρίων (57.000.000.000) δραχμών. Από τα πενήντα επτά δισεκατομμύρια (57.000.000.000) δραχμές έχουν καταβληθεί τα τριάντα πέντε δισεκατομμύρια (35.000.000.000) δραχμές και από τα υπόλοιπα τέσσερα δισεκατομμύρια (4.000.000.000) δραχμές καταβάλλονται αυτές τις ημέρες με χρήματα του κρατικού προϋπολογισμού. Και συνήφθη δάνειο δεκαοκτώ δισεκατομμυρίων (18.000.000.000) δραχμών, προκειμένου να εξυπηρετηθούν το αργότερο μέσα στο επόμενο δίμηνο όλες εκείνες οι περιπτώσεις που δεν έχουν μέχρι σήμερα εξοφληθεί. 

ΜΟΣΧΟΣ ΓΙΚΟΝΟΓΛΟΥ: Συνήφθη ή θα συναφθεί; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συνήφθη τώρα. Συνεφωνήθη, μετά από πρόταση του Υπουργείου Γεωργίας και το αποδέχθηκε το Υπουργείο Εθνικής Οικονομίας και Οικονομικών, ο κ. Χριστοδουλάκης. Και κατά σύμπτωση σήμερα στο Υπουργείο Εθνικής Οικονομίας και Οικονομικών με το Γενικό Γραμματέα κ. Κουσουλάκο, συμφωνούνται και οι τελευταίες λεπτομέρειες. 

Επομένως, το σύνολο των ζημιών που υπέστησαν οι παραγωγοί, ύψους πενήντα επτά δισεκατομμυρίων (57.000.000.000) δραχμών θα καταβληθεί εξ ολοκλήρου και στο υπόλοιπό του. Ειδικά για την Ημαθία, όπως και για την Πέλλα θα πρέπει να πω ότι πραγματικά οι ζημιές των τελευταίων τριών ετών ήταν πολλές. Εξ ου και οι πολύ μεγάλες αγωνίες και του κ. Γικόνογλου, ο οποίος με πολύ μεγάλο ενδιαφέρον και στο Υπουργείο συνεχώς παρακολουθεί αυτό το θέμα. 

Και το λέω αυτό, γιατί πρέπει να πω ότι ειδικά στο Νομό Ημαθίας έχει καταβληθεί το 75% των αποζημιώσεων. Και ειδικά στους Νομούς Ημαθίας και Πέλλας, έχει καταβληθεί το 53% του συνόλου των αποζημιώσεων στη χώρα. Και το λέω αυτό, όχι για να δείξω πού πήγαν τα λεφτά, αλλά γιατί εκεί πράγματι συνέβησαν οι μεγαλύτερες ζημιές τα τελευταία χρόνια. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

'Οσον αφορά το θέμα της ζημιάς στον καρπό, αυτό πράγματι είναι ένα μεγάλο θέμα, γιατί δεν καλύπτεται από τον ΕΛΓΑ. Ο ΕΛΓΑ καλύπτει την ηρτημένη παραγωγή. Ψάχνουμε λοιπόν -και θα συνεχίσω στη δευτερολογία μου- να βρούμε τα χρήματα εκείνα. Και ήδη από την ΠΣΕΑ γίνονται οι έλεγχοι, για να δούμε τα επιμέρους θέματα της ζημιάς στην καρπόδεση, όπως λέει ο ΕΛΓΑ. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Ετοιμος ήμουν να επιβάλω λογόπτωση, αλλά προλάβατε! 

Ο κ. Γικόνογλου έχει το λόγο. 

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, δεν περίμενα διαφορετική απάντηση από την Κυβέρνηση. Παρ' όλο που ο κύριος Υπουργός Γεωργίας είναι εξαίρετος και κάνει τρομερές προσπάθειες, είναι γνωστή η απάντηση που θα δώσει η Κυβέρνηση. 

Θα ήθελα να πω στον κύριο Υπουργό Γεωργίας ότι στο Νομό Ημαθίας πάνω από 50% δεν έχουν πληρωθεί ακόμη. Πάνω από 50% των αγροτών δεν έχουν πάρει την αποζημίωση. Και χρωστούν τέσσερα, πέντε, έξι εκατομμύρια στην Αγροτική Τράπεζα. Κάθε μέρα η Αγροτική Τράπεζα βάζει τόκους, τόκους ποινής, τόκους ανατοκισμού και λεηλατεί τους αγρότες. Και βογγάνε οι αγρότες. Και δεν φέρουν την ευθύνη οι αγρότες, γιατί δεν τους πλήρωσε ο ΕΛΓΑ. 

Και να ήταν μόνο αυτό; Διάβασα σήμερα και για ρύθμιση αγροτικών χρεών. Ποιος δουλεύει ποιον; Ποια ρύθμιση αγροτικών χρεών γίνεται, όταν δηλώνετε, όπως βλέπω εδώ, "σε καμία άλλη περίπτωση πάντως δεν ακυρώνονται ρυθμίσεις που έχουν ήδη πραγματοποιηθεί"; Δηλαδή όσοι αγρότες ήσαν έντιμοι, έκαναν μία ρύθμιση και πλήρωναν, πλήρωσαν. Και έχετε εσείς καρτέλες: Πήρε δύο εκατομμύρια, πλήρωσε τριάντα εννιά, χρωστάει σαράντα τρία! 

Εάν είναι δυνατόν! Αυτά δεν ρυθμίζονται. Το 1% ρυθμίζεται, τους λωποδύτες. 

Εάν η πολιτική των κυβερνήσεων, όλων των κυβερνήσεων, είναι αυτή, τότε διδάσκετε τους αγρότες να είναι κακοπληρωτές. Και είναι λάθος αυτό που κάνετε. 

Πράγματι, ο ΕΛΓΑ δεν εμπίπτει στη νομοθεσία του να πληρώσει καρπόπτωση. Αλλά έχει την υπηρεσία που λέγεται ΠΣΕΑ και το Υπουργείο Γεωργίας σε αυτές τις περιπτώσεις δίνει εντολή στο δικό του μηχανισμό, να πάει να σταθεί δίπλα στον αγρότη. Τι φταίνε οι φουκαράδες οι αγρότες, εάν είχαμε χιονοπτώσεις, αν είχαμε παγετό και έχουμε καρπόπτωση; Ευθύνονται οι αγρότες γι' αυτά; Μη μου πείτε. 

Εγώ πιστεύω ότι εσείς με την αγάπη που έχετε προς τον αγροτικό κόσμο θα σταθείτε σε αυτό το πρόβλημα και ότι θα πάρετε μέτρα για το καλό των αγροτών. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, πράγματι οι ζημιές μπορεί να είναι είτε στην παραγωγή, όταν υπάρχει πάνω ο καρπός, είτε όταν δημιουργείται ο καρπός. Στο πρώτο στάδιο, όταν υπάρχει ο καρπός, είναι λυμένο. Επεμβαίνει αμέσως ο ΕΛΓΑ και αποζημιώνει τους αγρότες. Στη δεύτερη περίπτωση πράγματι υπήρξε ζημιά στο Νομό Ημαθίας, λόγω κλιματολογικών συνθηκών και όχι μόνο σε ένα φρούτο, αλλά σε όλα τα φρούτα. Και στα κεράσια και στα αχλάδια και στα μήλα κλπ., υπήρχε πρόβλημα. Μετά την αναφορά που κάνατε τότε προφορικά πριν από λίγες εβδομάδες, κύριε Γικόνογλου, παρενέβη αμέσως η ΠΣΕΑ. Αυτή τη στιγμή συνεργάζεται με τη Διεύθυνση Γεωργίας της Ημαθίας. 'Εχουμε καταλήξει περίπου στο ποσοστό της ζημιάς 15% - 20% που συνέβη επί του δένδρου πριν δέσει ο καρπός. Τα σχετικά στοιχεία θα τα έχω εντός των ημερών και φυσικά θα κινηθούν αμέσως οι διαδικασίες για την αποζημίωσή τους. 

Τέλος, το νούμερο για την Ημαθία δεν αμφισβητείται. Είναι για την ακρίβεια 74,2% επί του συνολικού ποσού των εντεκάμισι δισεκατομμυρίων (11.500.000.000) δραχμών που είναι οι ζημιές. Αυτά έχουν καταβληθεί με χθεσινή ημερομηνία. 

Μια και αναφερθήκατε στη ρύθμιση της ΑΤΕ, θα ήθελα να σας πω ότι η Κυβέρνηση έδωσε κάποιες κατευθύνσεις. Το διοικητικό συμβούλιο της ΑΤΕ οφείλει να υλοποιήσει αυτές τις κατευθύνσεις. Τα σημαντικότερα βήματα έγιναν. 

Πρέπει να σας πω ότι υπήρξε μία καθυστέρηση στην υλοποίηση αυτών των θεμάτων, γιατί τελικά αντί για τους πενήντα χιλιάδες αγρότες που είχαν τις μεγάλες ή μικρές ληξιπρόθεσμες οφειλές, επειδή μειώσαμε εφάπαξ για όλους και για τα ληξιπρόθεσμα και για τα άληκτα το επιτόκιο από 17% σε 12%, αναγκάστηκε η τράπεζα να επανεξετάσει το σύνολο των περιπτώσεων των αγροτών, δηλαδή να επανεξετάσει επτακόσιες δέκα χιλιάδες καρτέλες. 

'Ετσι αυτήν τη στιγμή γίνεται μία τεράστια προσπάθεια, που νομίζω ότι στο τέλος και με τη δική μας εποπτεία θα οδηγήσει το επιθυμητό αποτέλεσμα. 

ΜΟΣΧΟΣ ΓΙΚΟΝΟΓΛΟΥ: 'Αλλο εξέταση σε επτακόσιες χιλιάδες καρτέλες και άλλο ρύθμιση χρεών σε επτακόσιες ογδόντα χιλιάδες αγρότες. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, δεν υπάρχει δυνατότητα συζήτησης εντός του πλαισίου του Κανονισμού. 

Δεύτερη είναι η με αριθμό 1032/10.5.99 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς την Υπουργό Εσωτερικών Δημόσιας Διοίκησης και Αποκέντρωσης, σχετικά με τις προαγωγές των διευθυντών στο δημόσιο τομέα κλπ. 

Η επίκαιρη ερώτηση του κ. Παυλόπουλου σε περίληψη έχει ως εξής: 

"Ι. Σύμφωνα με τις διατάξεις του άρθρου δεύτερου παράγραφος 3 (μεταβατικές διατάξεις) του Κώδικα Δημοσίων Υπαλλήλων (ν.2683/1999) οι προαγωγές των υπαλλήλων στο βαθμό του διευθυντή, κατά την πρώτη εφαρμογή του νέου νόμου, θα γίνουν μέσα σε τρεις (3) μήνες από τη έναρξη ισχύος του νέου κώδικα. Δηλαδή οι προαγωγές αυτές πρέπει να έχουν γίνει ως την 10η Ιουλίου 1999. 

Α. Παρά το γεγονός ότι έχουμε ουσιαστικά μπει στην προεκλογική περίοδο των ευρωεκλογών της 13 Ιουνίου, πληροφορούμαι ότι προωθούνται από τις διοικήσεις διαφόρων Υπουργείων (π.χ. Υπουργείο Ανάπτυξης, Τομέας Εμπορίου) οι διαδικασίες διεξαγωγής από τα Υπηρεσιακά Συμβούλια των προαγωγών για το σύνολο των θέσεων διευθυντών. 

Β. Φαίνεται δε, ότι σκοπείται η συνέχιση των διαδικασιών αυτών και μετά την τυπική έναρξη της προεκλογικής περιόδου, όπως προκύπτει από το χρονοδιάγραμμα που έχουν θέσει οι υπηρεσίες που προωθούν τις ως άνω προαγωγές. 

ΙΙ. Α. 'Οπως είναι ευνόητο οι μεθοδεύσεις αυτές, ήτοι η διενέργεια πράξεων προαγωγών κατά τη διάρκεια της προεκλογικής αυτής περιόδου, δεν συμβάλλουν στην εξασφάλιση συνθηκών και προϋποθέσεων αντικειμενικής κρίσης των υποψηφίων. Αντιθέτως, μάλιστα, δημιουργούνται βάσιμες υποψίες πως οι κρίσεις αυτές είναι δυνατόν να υπηρετήσουν μικροπολιτικούς ή και μικροκομματικούς σκοπούς. 

Β. Πέραν τούτου είναι δεδομένο ότι υπάρχει αρκετός χρόνος για την ολοκλήρωση των διαδικασιών προαγωγής μετά τη διενέργεια των ευρωεκλογών, αφού, όπως τονίστηκε ήδη, η προθεσμία που τάσσει ο Υπαλληλικός Κώδικας λήγει στις 10 Ιουλίου 1999. 

Με βάση τα ανωτέρω ερωτάται η Υπουργός Εσωτερικών-Δημόσιας Διοίκησης και Αποκέντρωσης: Γνωρίζει την κατάσταση αυτή και ποιες ενέργειες έχει κάνει ως τώρα ή σκοπεύει να κάνει αμέσως για την αποτροπή της διενέργειας προεκλογικών προαγωγών σε τόσο κρίσιμες θέσεις της υπαλληλικής ιεραρχίας;". 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λεωνίδας Τζανής έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μετά από πενήντα δύο χρόνια η Δημόσια Διοίκηση έχει νέο Δημοσιοϋπαλληλικό Κώδικα. Αυτό αποτελεί μία κατάκτηση ομολογημένη από όλους. Πρέπει να πει κανείς ότι θετική ήταν και η στάση της Νέας Δημοκρατίας κατά τη συζήτηση του Δημοσιοϋπαλληλικού Κώδικα, όπου ομολογήθηκε τουλάχιστον ότι αποτελεί ένα βήμα θεσμικού εκσυγχρονισμού στο χώρο της Δημόσιας Διοίκησης. 

Από τις διατάξεις του άρθρου 28 παράγραφος 1 και 6 του ν.2190/94 προβλέπεται ότι για το διάστημα από την προκήρυξη των βουλευτικών εκλογών έως την ορκωμοσία της κυβέρνησης, που προκύπτει κατά το άρθρο 37 του Συντάγματος, απαγορεύονται οι διορισμοί, οι προσλήψεις καθώς και οποιαδήποτε μεταβολή της υπηρεσιακής κατάστασης των δημοσίων υπαλλήλων. 

Αντίστοιχη απαγόρευση υπάρχει -και είναι θεσμοθετημένη από το άρθρο 28 παράγραφος 5 του ίδιου νόμου -και για το προσωπικό των ΟΤΑ κατά τη διενέργεια των δημοτικών, κοινοτικών εκλογών, για την ανάδειξη των οργάνων διοίκησης των ΟΤΑ Α' και Β' βαθμού. 

Για την περίοδο όμως που προηγείται της διεξαγωγής εκλογών για την ανάδειξη αντιπροσώπων στο Ευρωπαϊκό Κοινοβούλιο δεν υπάρχει καμία συναφής διάταξη και κατά συνέπεια πράξεις που αναφέρονται σε υπηρεσιακές μεταβολές κατ'αυτήν την περίοδο, όπως αποσπάσεις, μετακινήσεις, προαγωγές κλπ., δεν εμπίπτουν στις ανωτέρω απαγορευτικές διατάξεις. Αυτά σε ό,τι αφορά το ισχύον νομικό πλαίσιο. 

Η δεύτερη παρατήρησή μου είναι ότι οι υπηρεσιακές μεταβολές που προβλέπονται από τις μεταβατικές διατάξεις του Υπαλληλικού Κώδικα έχουν ένα ορισμένο, συγκεκριμένο και πολύ μικρό χρονικό πλαίσιο μέσα στο οποίο πρέπει να περατωθούν. Για τη διευκόλυνση του Σώματος αλλά και του ερωτώντος συναδέλφου, του κ. Παυλόπουλου, καταθέτω την από 9-3-99 εγκύκλιο του Υπουργείου Εσωτερικών -Δημόσιας Διοίκησης και Αποκέντρωσης, σχετικά με το χρονοδιάγραμμα εφαρμογής του νέου Δημοσιοϋπαλληλικού Κώδικα και παρακαλώ να ληφθεί υπόψη, ώστε να εκτιμηθεί πραγματικά ο ασφυκτικός χρόνος μέσα στον οποίον πρέπει να ολοκληρωθούν οι σχετικές διαδικασίες, μιας και όπως είναι γνωστό ο κώδικας άρχισε να ισχύει από τις 10-4-99. 

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λ. Τζανής καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η τρίτη παρατήρησή μου, η οποία συνδέεται και με το πρώτο σκέλος της απάντησης, είναι ότι όπως και κατά το παρελθόν είχε διευκρινιστεί από το Υπουργείο Εσωτερικών, και όπως προανέφερα, δεν τίθεται θέμα απαγόρευσης της λειτουργίας της διοίκησης, θα έλεγα αναστολής της λειτουργίας της διοίκησης κατά την προεκλογική περίοδο των ευρωπαϊκών εκλογών. 

Καταθέτω μάλιστα και σχετική εγκύκλιο του τότε Γενικού Γραμματέα του Υπουργείου Εσωτερικών κατά τις ευρωεκλογές του 1994, που αναφέρεται ακριβώς στο ίδιο θέμα, χωρίς βεβαίως να προηγηθεί ερώτηση και όπου διευκρινίζεται ότι κατά την περίοδο που προηγείται των εκλογών για την ανάδειξη αντιπροσώπων στο Ευρωπαϊκό Κοινοβούλιο ουδεμία συναφής προς τα ανωτέρω απαγόρευση υπάρχει. 

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λ. Τζανής καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Τελειώνοντας θα έλεγα ότι είναι υπερβολική και άδικη η έκφραση που χρησιμοποιείται, δηλαδή ο όρος "μεθοδεύσεις". Ούτε επίσης ανταποκρίνεται στην πραγματικότητα ο ισχυρισμός του συναδέλφου ότι υπάρχει άφθονος χρόνος. Η 10η Ιουλίου 1999 είναι ο καταληκτικός χρόνος μέσα στον οποίο πρέπει να έχουν ολοκληρωθεί οι διαδικασίες. 'Οπως αντιλαμβάνεστε, οι είκοσι ή είκοσι πέντε μέρες μόλις μετά την περίοδο των ευρωεκλογών, δεν μπορεί κανείς να πει ότι είναι πολύ μεγάλος ο χρόνος που έχει στη διάθεσή του. Aυτά σε ό,τι αφορά την ουσία της ερώτησης του κυρίου συναδέλφου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 

Θα διευκρινίσω ευθύς εξαρχής ότι μάλλον κάποιο λάθος έγινε σχετικά με τα εύσημα που ίσως νομίστηκε ότι απένειμε η Νέα Δημοκρατία στον Υπαλληλικό Κώδικα. Σε άλλα νομοσχέδια που είναι σήμερα νόμοι του κράτους, από πλευράς Υπουργείου Εσωτερικών, Δημόσιας Διοίκησης και Αποκέντρωσης είχαμε συμφωνήσει. Ειδικά όμως για τον Υπαλληλικό Κώδικα θα επαναλάβω ότι τον θεωρούμε ως απλή ανακύκλωση υφιστάμενων διατάξεων που είναι ιδιαιτέρως προβληματικές. Επομένως εμείς ουδέποτε επικροτήσαμε τον Υπαλληλικό Κώδικα, ούτε θεωρήσαμε ότι αποτελεί θεσμική τομή. 

Επί της ουσίας όμως της επίκαιρης ερώτησης θέλω να πω τα εξής. Κύριε Υπουργέ, κανείς δεν είπε ότι υπάρχει συγκεκριμένη διάταξη η οποία να απαγορεύει κάτι τέτοιο. Θα ξέρετε όμως ότι στο χώρο της πολιτικής, πολύ περισσότερο από άλλους χώρους, ισχύει ότι "η γυναίκα του Καίσαρος δεν αρκεί μόνο να είναι, πρέπει και να φαίνεται τίμια". 

Σε μια προεκλογική περίοδο, που εν τοις πράγμασι έχει το σπέρμα της πολιτικής αντιπαράθεσης, που ξέρουμε ότι οδηγεί -όπως είναι γνωστό- σε πολιτικές αντιπαραθέσεις που δεν διαφέρουν απο τις εθνικές εκλογές, τι θα σας κόστιζε να περιμένετε λίγο; 'Εχετε και μετά τις ευρωεκλογές έναν ολόκληρο μήνα για να κάνετε αυτές τις ενέργειες. Θέλετε να σας πω και κάτι άλλο; Ας προετοιμάσουν τους φακέλους στο Υπουργείο και από εκεί και πέρα έχουν ένα μήνα για να κάνουν αυτές τις διαδικασίες. Εκεί όμως που θα διαφωνήσω και θα σας παρακαλέσω να ρωτήσετε τις υπηρεσίες σας... 

ΠΡΟΕΔΡΕΥΩΝ (Παναγιώτης Ν. Κρητικός): Αρχίζουν τα μπάνια του λαού. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το θέμα είναι ότι αν η συνέχεια της δημόσιας υπηρεσίας ισχύει, όπως την είπε σωστά ο κύριος Υπουργός, και την ώρα που κάνει ο λαός τα μπάνια του. 

Θα ήθελα όμως να πω στον κύριο Υπουργό, και μπορεί να ρωτήσει τις υπηρεσίες του, ότι οι προθεσμίες που τάσσονται από τους νόμους συμπεριλαμβανομένου και του Υπαλληλικού Κώδικα στη διοίκηση, αντιθέτως με τις προθεσμίες που τάσσονται προς τους διοικουμένους, είναι ενδεικτικές. Θέλω δηλαδή με αυτό να πω ότι η υπέρβαση της προθεσμίας δεν δημιουργεί ακυρότητες ούτε παραλείψεις οφειλόμενης νόμιμης ενέργειας. Εάν ρωτήσετε τις υπηρεσίες σας, θα σας πούν ότι η προθεσμία την οποία τάσσει το δεύτερο άρθρο του Υπαλληλικού Κώδικα είναι προθεσμία ενδεικτική, με την έννοια ότι η υπέρβασή της είναι επιτρεπτή υπό τον όρο ότι δεν παρέρχεται εύλογος χρόνος, όπως λέει η νομολογία του Συμβουλίου της Επικρατείας. Μόνο μετά την παρέλευση του ευλόγου χρόνου στοιχειοθετείται παράλειψη οφειλόμενης νόμιμης ενέργειας. 

Κατόπιν τούτου έχετε αρκετό χρόνο και νομίζω στοιχειώδης ευαισθησία θα επέβαλε να σταματήσουν αυτού του είδους οι διαδικασίες. 

Και μία τελευταία λέξη. Είναι ευκαιρία, κύριε Υπουργέ, εν όψει του θορύβου που έχει δημιουργηθεί και που συντηρείται σήμερα και από τις εφημερίδες -κατά τη γνώμη μου απόλυτα ορθά -ως αρμόδιος Υφυπουργός και εκπροσωπών την Υπουργό Εσωτερικών Δημόσιας Διοίκησης και Αποκέντρωσης, να διευκρινίσετε και ποιες είναι οι προθέσεις του Υπουργείου Εσωτερικών- Δημόσιας Διοίκησης και Αποκέντρωσης σχετικά με το νόμο για τις προσλήψεις, το ν. 2190/94. 

Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μια αναγκαία παρατήρηση, κύριε Πρόεδρε. Εάν έως τις 10 Ιουλίου 1999 δεν εξελιχθούν οι διαδικασίες που προβλέπει ο Δημοσιοϋπαλληλικός Κώδικας για τις προαγωγές, ισχύουν τότε αυτομάτως οι πίνακες των προακτέων. Και δεν μπορούν να καλυφθούν οι θέσεις των διευθυντών και των γενικών διευθυντών μέσα από τη διαδικασία που καθιερώνει ο Δημοσιοϋπαλληλικός Κώδικας. Αυτή είναι η πρώτη παρατήρηση, κύριε Παυλόπουλε, και παρακαλώ να την έχετε υπόψη σας και να ελέγξετε του λόγου μου το αληθές. 

Με χαρά, κύριε Παυλόπουλε, και με αγανάκτηση ταυτόχρονα -θα έλεγα- για τα όσα γράφονται και λέγονται και για τα όσα λέγονται πολλές φορές από αναρμόδιους, οι οποίοι θέλουν να κάνουν παιχνίδι γύρω από το ν.2190/94 και τις προθέσεις της Κυβέρνησης. 

ΠΡΟΚΟΠΗΣ ΠΑΥΛΟΠΟΥΛΟΣ: Γενικώς από Υπουργούς. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Γενικώς από αναρμοδίους οι οποίοι προσπαθούν να αντλήσουν πολιτική δύναμη από ένα θεσμό που το ΠΑΣΟΚ καλώς καθιέρωσε στα πέντε χρόνια που προηγήθηκαν και που έχει καταξιωθεί στη συνείδηση του λαού, που χρόνια τώρα ζητάει ισονομία και ισοπολιτεία και τουλάχιστον κατά ένα μέρος ο νόμος αυτός του το δίνει. Αυτά για να τεθεί τελεία και παύλα. 

Η Κυβέρνηση δεν έχει καμία απολύτως πρόθεση αποδυναμωτικής τροποποίησης του ν.2190/94. Το πρώτο σκέλος είναι αυτό. 

Επίσης, με παρρησία και με ειλικρίνεια το λέμε και το επαναλαμβάνουμε ότι υπάρχουν λειτουργικά προβλήματα στο ΑΣΕΠ. Είναι προβλήματα χρόνου, προβλήματα υπερφόρτωσης του έργου του. 

ΠΡΟΚΟΠΗΣ ΠΑΥΛΟΠΟΥΛΟΣ: Ενισχύστε το. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτά τα προβλήματα θα τα αντιμετωπίσουμε προς την κατεύθυνση ενίσχυσης του ρόλου του ΑΣΕΠ. 

ΠΡΟΚΟΠΗΣ ΠΑΥΛΟΠΟΥΛΟΣ: Σωστό. Κι εμείς μαζί σας. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτέλους, να το ξεκαθαρίσουμε αυτό το πράγμα, να σταματήσει αυτή η παραφιλολογία που τροφοδοτεί οκτάστηλα -και καθημερινά μάλιστα- μόνο και μόνο για να γίνεται κατανάλωση εφημερίδων. Δεν υπάρχει τέτοια πρόθεση από την Κυβέρνηση. 

ΠΡΟΚΟΠΗΣ ΠΑΥΛΟΠΟΥΛΟΣ: Οι Υπουργοί δηλώνουν ότι θα καταργηθεί. Οι εφημερίδες το λένε; 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το είπαμε και το ξεκαθαρίζουμε. Το αρμόδιο Υπουργείο Εσωτερικών, η θέση της κ. Παπανδρέου, η θέση της Κυβέρνησης είναι αυτή που σας λέω. Δεν τίθεται θέμα αποδυναμωτικής τροποποίησης του ν.2190/94. Είναι ένας θεσμός που εμείς τον καθιερώσαμε, εμείς τον εμπεδώσαμε, εμείς θα τον διαφυλάξουμε. 

ΠΡΟΕΔΡΕΥΩΝ (Παναγιώτης Ν. Κρητικός): Η τρίτη με αριθμό 1049/12.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δικαιοσύνης, σχετικά με τις προθέσεις του Υπουργείου να σταματήσουν οι δικαστικές διώξεις κατά των κατοίκων της Ολυμπιάδας Χαλκιδικής, από τις κινητοποιήσεις κατά της εγκατάστασης της πολυεθνικής TVX GOLD στην περιοχή τους, διαγράφεται κατόπιν συνεννοήσεως του Υπουργού και του ερωτώντος συναδέλφου. 

Η πέμπτη με αριθμό 1047/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Οικονομικών, σχετικά με τις προθέσεις του Υπουργείου για την ίδρυση και λειτουργία δεύτερης Δημόσιας Οικονομικής Υπηρεσίας (Δ.Ο.Υ.) στη Χαλκίδα, διαγράφεται λόγω κωλύματος του κυρίου Υπουργού. 

Επίκαιρες ερωτήσεις δευτέρου κύκλου: 

Η πρώτη με αριθμό 1037/11.5.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Ιωάννη Καψή προς τους Υπουργούς Εξωτερικών, Εθνικής 'Αμυνας, σχετικά με τις δηλώσεις του Γενικού Γραμματέα του ΝΑΤΟ ότι προηγείται η προάσπιση των ανθρωπίνων δικαιωμάτων από την εδαφική ακεραιότητα των κρατών-μελών κλπ., διαγράφεται λόγω κωλύματος του ερωτώντος κυρίου συναδέλφου. 

Δεύτερη είναι η με αριθμό 1048/12.5.99 επίκαιρη ερώτηση του Βουλευτή της Νέας Δημοκρατίας κ.Αδάμ Ρεγκούζα προς τον Υπουργό Ανάπτυξης, σχετικά με τη λειτουργία του εργοστασίου παραγωγής αμιαντοτσιμέντου "ΕΛΛΕΝΙΤ". 

Η επίκαιρη ερώτηση σε περίληψη έχει ως εξής: 

"Από 26 Απριλίου 1999 οι εργαζόμενοι στο εργοστάσιο "ΕΛΛΕΝΙΤ", που εδρεύει στη Γέφυρα Θεσσαλονίκης, βρίσκονται σε κινητοποιήσεις και ειδικότερα σε επίσχεση εργασίας μέχρι την πληρωμή των δεδουλευμένων αποδοχών τους. 

Στις 11.5.99 η ΔΕΗ διέκοψε την παροχή ηλεκτρικού ρεύματος λόγω οφειλής. 

Η εταιρεία μεθοδευμένα απαξιώνεται από τους αφανείς μεν, πραγματικούς δε, μετόχους κυρίους Τσακίρη Απόστολο και Λαλιώτη Βασίλειο, που αντιπροσωπεύονται από υποπτη εταιρεία περιορισμένης ευθύνης κυπριακών συμφερόντων. 

Επειδή η κατάσταση είναι σοβαρή για το δημόσιο συμφέρον. 

Επειδή εργαζόμενοι έχουν τρεις μήνες να πληρωθούν. 

Επειδή οι εναπομείναντες εργαζόμενοι στην "ΕΛΛΕΝΙΤ" κινδυνεύουν να μείνουν άνεργοι. 

Ερωτάται ο κύριος Υπουργός, στον οποίον απευθύνεται: 

1) Πώς σκέφτεται η Κυβέρνηση να σταματήσει την εξυφαινόμενη αυτή απάτη εις βάρος των Ελλήνων πολιτών; 

2) Πώς θα αντιμετωπισθούν οι εναπομείναντες εργαζόμενοι, ώστε να μην περάσουν στους πίνακες καταγεγραμμένης ανεργίας;". 

Η Υφυπουργός Ανάπτυξης κ.'Αννα Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, είναι γνωστό και έχει γίνει ξανά συζήτηση στη Βουλή ότι σε όλες τις επιχειρήσεις στο χώρο του αμιάντου υπάρχουν πολύ σοβαρά προβλήματα. Ο αμίαντος είναι ένα υλικό, που για τη χρήση του οποίου υπάρχουν, απαγορεύσεις, και οι αγορές, που το χρησιμοποιούσαν, βρίσκονται σε ύφεση λόγω της γενικής κρίσης στην 'Απω Ανατολή. 

Επειδή το σύνολο του κλάδου είχε πολλά προβλήματα, η Κυβέρνηση το αντιμετώπισε, όπως γνωρίζει και ο κύριος συνάδελφος, το Γενάρη φέτος και έφερε μία τροπολογία, με την οποία προσπάθησε να το αντιμετωπίσει από την πλευρά των εργαζομένων με μία ειδική νομοθετική ρύθμιση. Εδωσε τη δυνατότητα πρόωρης συνταξιοδιότησης στους εργαζόμενους σε αυτόν τον κλάδο, με ηλικία πενήντα ετών και με 4.500 ένσημα, σε απόλυτη εξαίρεση με ότι γίνεται σήμερα και με τεκμηρίωση της ιδιαιτερότητας του προϊόντος. 

Πρέπει να πούμε ότι για την "ΕΛΛΕΝΙΤ" αυτό σήμαινε οικειοθελή έξοδο για σαράντα οκτώ από τους εκατόν εννιά εργαζόμενους, και για την εταιρεία δυνατότητα να κάνει ένα πρόγραμμα ανασυγκρότησης αλλά και να προσπαθήσει με εμφανώς λιγότερο δυναμικό να εξυγιανθεί. 

Αντ'αυτού, όπως γράφει ο κύριος συνάδελφος, στην εταιρεία γίνονται διάφορες -θα έλεγα- ποινικές πράξεις. Πρέπει να σας πω ότι το Υπουργείο έχει την ευθύνη της παρακολούθησης των ανωνύμων εταιρειών με βάση νόμο που ισχύει από το 1920, αλλά ως προς τις πράξεις που εσείς αναφέρετε, η δυνατότητα παρέμβασης του Υπουργείου δεν υπάρχει και οι πράξεις αυτές, που περιγράφετε, θεωρούνται πράξεις αξιόποινες. Είναι αρμοδιότητα του εισαγγελέα πλημμελειοδικών, στον οποίον ήδη έχω διαβιβάσει την ερώτησή σας για να παρέμβει, για να ελέγξει και να κάνει αυτά που χρειάζονται. 

'Οπως καταλαβαίνετε, σε μία ιδιωτική εταιρεία ως Υπουργείο δεν μπορούμε να κάνουμε τίποτε περισσότερο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Ασφαλώς, είναι κατανοητό ότι βρισκόμαστε σε μία εξυφαινόμενη απάτη εις βάρος του ελληνικού λαού, των συμφερόντων του ελληνικού λαού και μάλιστα από κάποιους ανθρώπους που έχουν τη νομιμοφάνεια, αλλά αφανώς επιδίδονται σε αυτές τις παράνομες πράξεις και μάλιστα κατ'εξακολούθηση. 

Και εξηγούμαι: Οι συγκεκριμένοι κύριοι είναι ιδιοκτήτες, είναι μέτοχοι τριών εταιρειών μαζί με την "ΕΛΛΕΝΙΤ", τη "ΓΕΔΥ", τα Πλαστικά ΕΛΛΕΝΙΤ, όπως λέγεται στη Χαλκίδα, και τη "ΒΕΠΛΑΣΤ" -δεν θυμάμαι το όνομά της ακριβώς- με τις οποίες έχουν φορτώσει τον ελληνικό λαό με 4,5 δισεκατομμύρια δραχμές. 

Υπάρχει προηγούμενο με τους συγκεκριμένους κυρίους. Εμφανίζονται, λοιπόν, με μετόχους αμφιβόλου υποστάσεως. Πουλάνε από την "ΕΛΛΕΝΙΤ". Η "ΕΛΛΕΝΙΤ", όσο λειτουργούσε, προμηθευόταν πρώτες ύλες από τις εταιρείες τις δικές τους, τις άλλες, που αγόραζαν με χίλιες (1000) δραχμές και πουλούσαν προς την "ΕΛΛΕΝΙΤ" χίλιες πεντακόσιες (1.500) δραχμές. 

Από την άλλη πλευρά οι πωλήσεις της "ΕΛΛΕΝΙΤ" γίνονταν πάντοτε μέσω των δύο άλλων εταιρειών με εκπτώσεις της τάξης του 60%, κάτω του κόστους δηλαδή. Μαθηματικά η εταιρεία "ΕΛΛΕΝΙΤ" οδηγείτο στην απαξίωση. 

Φθάσαμε, λοιπόν, η εταιρεία των δύο αυτών κυρίων να χρωστά σήμερα στην "ΕΛΛΕΝΙΤ" πεντακόσια εκατομμύρια (500.000.000) δραχμές, να μην μπορούν να πληρωθούν οι εργαζόμενοι, που οι οφειλές τους ανέρχονταν περίπου στα σαράντα εκατομμύρια (40.000.000) δραχμές, οι εργαζόμενοι να αναγκάζονται να κάνουν την επίσχεση εργασίας και η ΔΕΗ να κόβει το ρεύμα. Οι ρυθμίσεις που έκανε η Κυβέρνηση τον Ιανουάριο -και πολύ σωστά- ουσιαστικά έπρεπε να δώσουν ώθηση, να διευκολύνουν τους μετόχους, εάν πραγματικά πίστευαν στην εξυγίανση, με αποτέλεσμα τώρα να βρισκόμαστε στο φαινόμενο οι εργαζόμενοι να μην έχουν πληρωθεί τρεις μήνες και οι υπόλοιποι πενήντα πέντε εργαζόμενοι, που δεν έχουν τις προϋποθέσεις για πρόωρη συνταξιοδότηση, είτε για το λόγο ότι δεν έχουν συμπληρώσει τα ένσημα, είτε δεν έχουν συμπληρώσει το όριο ηλικίας, να βρίσκονται σε μία απελπιστική κατάσταση και να είναι έτοιμοι να περάσουν στην ανεργία. 

Βεβαίως με ικανοποιεί το γεγονός ότι διαβιβάσατε την επίκαιρη ερώτηση στον εισαγγελέα, για να παρέμβει. Θα απευθυνθώ και στο Υπουργείο Οικονομικών, το οποίο απουσιάζει αυτήν τη στιγμή, στο να εγγραφεί εγκαίρως για την εταιρεία που πάει για το σφυρί. Και πολύ φοβάμαι ότι η ίδια η εταιρεία θα ξαναέλθει στα ίδια χέρια αυτών των κυρίων, πάλι μέσω μετόχων ουσιαστικά "μαϊμού", όπως λέμε, στην πράξη. 

Φαίνεται, λοιπόν, από τα πράγματα ότι εδώ υπάρχει μία κατ'εξακολούθηση απάτη εις βάρος του ελληνικού λαού και βεβαίως των συμφερόντων των εργαζομένων με κίνδυνο να μείνουν και άνεργοι και απλήρωτοι. 

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, δεν μπορώ να κάνω τίποτε άλλο, πέρα από το ότι είναι θέμα που χρήζει εισαγγελέως. Η Κυβέρνηση, το Υπουργείο δεν έχει καμία αρμοδιότητα και ούτε λόγο. Μπορώ να δεχθώ απολύτως αυτά που λέτε. Δεν έχω άλλη καταγγελία ούτε από πλευράς των εργαζομένων ούτε από πλευράς του συνολικού κυκλώματος του αμιάντου. 

Φαντάζομαι ότι αυτά που λέτε τα έχετε ελέγξει. Αλλά είναι θέμα εισαγγελέως και δικαιοσύνης. Πιστεύω με τον καλύτερο τρόπο να λειτουργήσει η δικαιοσύνη σε αυτήν τη φάση. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση είναι η με αριθμό 1050/12-5-99 του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Ανάπτυξης, σχετικά με την επανεξέταση της απόφασης της Διοίκησης "ΕΛΛΗΝΙΚΑ ΠΕΤΡΕΛΑΙΑ Α.Ε" να διακόψει τη λειτουργία τεσσάρων χημικών μονάδων παραγωγής. 

Η επίκαιρη ερώτηση του κ. Κωστόπουλου σε περίληψη έχει ως εξής: 

"H απόφαση της διοίκησης της "ΕΛΛΗΝΙΚΑ ΠΕΤΡΕΛΑΙΑ Α.Ε" να διακόψει τη λειτουργία τεσσάρων χημικών μονάδων παραγωγής έχει προκαλέσει την αντίδραση των εργαζομένων της εταιρείας. 

Η απόφαση αυτή χαρακτηρίζεται ατεκμηρίωτη, ετσιθελική και αυταρχική και θα έχει σαν συνέπεια την απώλεια 250 θέσεων εργασίας της Θεσσαλονίκης, που έτσι και αλλιώς έχει μετατραπεί σε πρωτεύουσα της ανεργίας. Ταυτόχρονα θα σημάνει και μία επιπλέον συναλλαγματική αιμορραγία για τη χώρα, αφού τα προϊόντα που παράγονται από τις 4 αυτές μονάδες θα εισάγονται πλέον από το εξωτερικό, ενώ θα δημιουργηθούν αλυσιδωτές αρνητικές επιπτώσεις και στη λειτουργία ολόκληρου του βιομηχανικού συγκροτήματος. 

Να σημειωθεί ότι την ίδια στιγμή η διοίκηση της ΕΛ.ΠΕ. Α.Ε προχωρά στην εξαγορά του πλειοψηφικού πακέτου διυλιστηρίων των Σκοπίων έναντι τεράστιου τιμήματος, δημιουργώντας πολλά ερωτηματικά για τις σκοπιμότητες μίας τέτοιας αγοράς. 

Ερωτάται ο κύριος Υπουργός, είναι στην πρόθεση της Κυβέρνησης να επανεξετάσει το ζήτημα και να παρέμβει, ώστε η διοίκηση της εταιρείας να αναθεωρήσει την απόφαση για το κλείσιμο των τεσσάρων αυτών χημικών μονάδων παραγωγής;". 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, οι τέσσερις μονάδες στις οποίες αναφέρεται ο κύριος συνάδελφος, είναι μονάδες οι οποίες κατασκευάστηκαν στα "ΕΛΛΗΝΙΚΑ ΠΕΤΡΕΛΑΙΑ Α.Ε" το 1966 και είναι αρκετά παρωχημένης τεχνολογίας σε σχέση με τα διεθνή δεδομένα. 'Εχουν αρνητικά αποτελέσματα από το 1986 μέχρι σήμερα και με δεδομένο τις μη ευνοϊκές διεθνείς εξελίξεις η εταιρεία θα πρέπει να πάρει κάποια μέτρα. 

Δεν έχει παρθεί ακόμη κάποια απόφαση, δεν είναι τελεσίδικη η απόφαση το αν θα κλείσει η λεγόμενη τριπλέτα, οι τρείς δηλαδή μονάδες πλην αυτής της καυστικής σόδας. Αλλά πρέπει να σας πω ότι τελική απόφαση που θα ληφθεί για το κλείσιμο ή μη, πρώτον θα λάβει υπόψη της τις θέσεις εργασίας. Ο στόχος είναι -και σε κάθε περίπτωση θα εκπληρωθεί- να μη χαθεί ούτε μια θέση εργασίας. Ο σχεδιασμός είναι ότι από τα εκατόν δώδεκα άτομα που απασχολούνται σ'αυτές τις μονάδες τα τριάντα πέντε θα συνεχίσουν να εργάζονται στη μονάδα της καυστικής σόδας, δεκαπέντε πρόκειται να συνταξιοδοτηθούν και οι υπόλοιποι θα απασχοληθούν όλοι στις λοιπές δραστηριότητες των "ΕΛΛΗΝΙΚΩΝ ΠΕΤΡΕΛΑΙΩΝ". 

Το πρώτο, λοιπόν, κριτήριο για το αν θα κλείσουν ή όχι, είναι αυτό. 

Το δεύτερον, είναι η κερδοφορία του συγκροτήματος. Νομίζω ότι κατανοείτε και εσείς ότι για να διασφαλίζεται το σύνολο των θέσεων εργασίας και να μπορεί η εταιρεία να παίζει το ρόλο που πρέπει στην ελληνική και στη διεθνή αγορά, θα πρέπει να είναι μια ισχυρή οικονομική μονάδα. Σημασία, λοιπόν, έχει να λάβουμε υπόψη μας τη συνολική κερδοφορία του συγκροτήματος. 

Το τρίτο που θα λάβουμε υπόψη μας είναι οι περιβαλλοντικές συνθήκες και οι περιβαλλοντικοί όροι που πρέπει να πληρούνται για τη λειτουργία όλων των παραπάνω μονάδων. Θέλω δε να σας πω επιπλέον ότι η εταιρεία προτίθεται και έχει σχεδιασμό να δώσει ιδιαίτερο βάρος στη λειτουργία της τέταρτης μονάδας, που είναι η μονάδα της καυστικής σόδας, να προχωρήσει στην αναβάθμισή της με επενδύσεις τριακοσίων εκατομμυρίων (300.000.000) δραχμών, που πραγματικά αλλάζει επίπεδο τελείως λειτουργίας και απόδοσης και βεβαίως να λάβετε υπόψη τον εκσυγχρονισμό στον οποίο πηγαίνει συνολικά η εταιρεία και με το εργοστάσιο του πολυαιθυλενίου που τελειώνει σύντομα, αλλά και με τις καινούριες επενδύσεις που προχωρούν στην περιοχή της Κομοτηνής. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κυρία Υφυπουργέ, παρακαλουθείτε και εσείς και εμείς την ανησυχία των εργαζομένων στα "ΕΛΛΗΝΙΚΑ ΠΕΤΡΕΛΑΙΑ" και τις κινητοποιήσεις που έγιναν. Ας μου επιτραπεί να πω ότι δεν παλάβωσαν οι άνθρωποι για να κινητοποιούνται. Αυτή η ανησυχία, η απόφαση της διοίκησης να προβεί σ'αυτές τις απολύσεις έφερε το αποτέλεσμα αυτών των κινητοποιήσεων. 

Βεβαίως σήμερα υπογραμμίσατε ότι θα πάρετε εκείνα τα μέτρα, ώστε να μη θιχτεί ούτε μια θέση απασχόλησης. Είναι θετικό αυτό χωρίς καμία αμφιβολία. 'Ομως, έχετε κάποια αντίφαση στο δεύτερο μέρος της παρέμβασής σας, εκεί που μιλάτε για την κερδοφορία κλπ., που αφήνει κάποια ερωτήματα σχετικά με το πρώτο. 

Να πούμε εμείς τη γνώμη μας. Επειδή αναφέρεστε στην τεχνολογία -και πιστεύω ότι έχετε τα στοιχεία να το πείτε, όταν μάλιστα αναφερθήκατε και στο 1960, βεβαίως θα έχετε κάποια στοιχεία- γιατί να μην πάρετε συγκεκριμένα μέτρα, ώστε να μπει η νέα τεχνολογία στο χώρο, να διευρυνθούν οι οικονομικές δραστηριότητες της εταιρείας και αντί να μπαίνει ερώτημα ή να παίρνονται αποφάσεις για απολύσεις εργαζομένων, να διευρυνθεί ο χώρος για νέες απασχολήσεις; Και μάλιστα σε μια περιοχή, σε μια πόλη, που όπως καταλαβαίνετε και εσείς και εμείς, έχει τεράστια προβλήματα. Ιδιαίτερα τον τελευταίο καιρό είμαστε μάρτυρες τεράστιων οικονομικών προβλημάτων που κάποιοι "συνεταίροι" κάνουν πως δεν καταλαβαίνουν εδώ που τα λέμε. Με 80% κτύπημα του τουρισμού... Το φέρνω αυτό σαν παράδειγμα για να δείξετε μια μεγαλύτερη ευαισθησία σχετικά με τις θέσεις απασχόλησης των εργαζομένων. 

Εμείς θα παρακαλουθήσουμε το θέμα κυρία Υφυπουργέ. 'Οποια θετική σας ενέργεια θα την χειροκροτήσουμε, όποια αρνητική θα την πολεμήσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Υφυπουργέ, έχετε το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Βεβαίως, κύριε Κωστόπουλε, ουδέποτε έχετε χειροκροτήσει τίποτε. Αντιθέτως τα πολεμάτε όλα. Το κρατώ, όμως, σαν ένα θετικό σχόλιο και θα συμφωνήσω μαζί σας ότι πραγματικά σε μια τόσο δύσκολη περίοδο και για τη Θεσσαλονίκη και για τη χώρα, πρωταρχικό στοιχείο σε κάθε σχεδιασμό είναι οι θέσεις εργασίας. 

Πρέπει, όμως, να συμφωνήσουμε ότι οι επιλογές επενδύσεων που κάνει μία εταιρεία, είναι αποτέλεσμα οικονομικών, τεχνολογικών, διεθνών εξελίξεων και οι επενδύσεις μιας εταιρείας πρέπει να είναι τέτοιες, που να την οδηγούν προς το μέλλον και όχι προς το παρελθόν. 

Η εταιρεία, όπως ήδη σας είπα και θα το πω πιο αναλυτικά, κάνει τη μονάδα πολυπροπυλενίου, προϋπολογισμού σαράντα δισεκατομμυρίων (40.000.000.000), η οποία πρόκειται να λειτουργήσει μέσα στο τρέχον έτος, αλλά κάνει και άλλες επενδύσεις ύψους είκοσι δισεκατομμυρίων (20.000.000.000). 'Ολες αυτές οι επενδύσεις προχωρούν στον τεχνολογικό εκσυγχρονισμό άλλων πλευρών, άλλων δραστηριοτήτων της εταιρείας, όπου και εκεί δημιουργούνται θέσεις εργασίας και εκεί απορροφώνται εργαζόμενοι. 

Το πού θα επιλέξει η εταιρεία να επενδύσει και να εκσυγχρονίσει, έχει να κάνει με τη γνώση των διευθυντικών της στελεχών και με τις διεθνείς εξελίξεις. Και δεν μπορούμε εμείς να το κάνουμε ούτε είναι η δουλειά μας σαν Κυβέρνηση να επιλέγουμε πού γίνονται οι επενδύσεις. Σαφές όμως είναι -και το τονίζω- ότι πρωταρχική προτεραιότητα είναι η εξασφάλιση των θέσεων εργασίας. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 1042/12-5-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη, προς τον Υπουργό Γεωργίας, σχετικά με την κατοχύρωση έκτασης, στην περιοχή Αστέρια Γλυφάδας, ως δασικής η οποία διαγράφεται λόγω κωλύματος του ερωτωμένου Υπουργού. 

'Εχω τη χαρά να σας ανακοινώσω ότι από τα δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα μαθητές και πέντε συνοδοί - καθηγητές από το Πειραματικό Γυμνάσιο Ιωαννίνων. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Πρέπει να τους εξηγήσουμε ότι αυτήν την ώρα συζητούνται επίκαιρες ερωτήσεις, δηλαδή γίνεται κοινοβουλευτικός έλεγχος, ο οποίος περιορίζεται αποκλειστικά και αυστηρά μεταξύ ερωτώντων Βουλευτών και ερωτωμένων Υπουργών. Γι' αυτό και υπάρχει αυτή η περιορισμένη παρουσία Βουλευτών και κυβερνητικών εκπροσώπων στην Αίθουσα. 

Πέμπτη είναι η με αριθμό 1045/12-5-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με την αντιμετώπιση των ελλείψεων σε επιστημονικό προσωπικό και τεχνολογικό εξοπλισμό του Κέντρου Υγείας Καρπάθου κλπ. 

Η επίκαιρη ερώτηση έχει ως εξής: 

"Σύμφωνα με τη στατιστική της Ευρωπαϊκής 'Ενωσης, η χώρα μας βρίσκεται στις τελευταίες θέσεις των χωρών-μελών της Ευρωπαϊκής 'Ενωσης ως προς το ύψος και την ποιότητα των παροχών δημόσιας περίθαλψης. 

Απόδειξη αυτού αποτελεί η κατάσταση που επικρατεί στο Κέντρο Υγείας και στα περιφερειακά ιατρεία της Καρπάθου, όπου το Δημοτικό Συμβούλιο του νησιού κάνει έκκληση, προκειμένου να μην εγκαταλειφθούν οι κάτοικοί του στο έλεος της αδιαφορίας του κράτους. 

Η εικόνα της Καρπάθου και των άλλων ακριτικών νησιών της πατρίδας μας δεν μπορεί να εξωραϊσθεί με την πληθώρα των διαφημιστικών φυλλαδίων και ραδιοτηλεοπτικών μηνυμάτων του Υπουργού, που περιγράφει μία άλλη χώρα, εφάμιλλη των ανεπτυγμένων χωρών-μελών της Ευρωπαϊκής 'Ενωσης. 

Ερωτάται ο κύριος Υπουργός: 

- Θα αντιμετωπισθούν έγκαιρα οι ελλείψεις σε επιστημονικό προσωπικό και σε τεχνολογικό εξοπλισμό των Κέντρων Υγείας Καρπάθου και των περιφερειακών ιατρείων της; 

- Θα αναβαθμιστεί το Κέντρο Υγείας Καρπάθου σε Κέντρο Υγείας-Νοσοκομείο, όπως απαιτούν οι κάτοικοι του νησιού;". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, επανέρχεται και σήμερα, παρά τις επανειλημμένες απαντήσεις μας, από την κ. Αράπη "ξεκάρφωτα", θα έλεγα, το θέμα των διαφημιστικών φυλλαδίων, όπως εκείνη τα αναφέρει και των ραδιοτηλεοπτικών μηνυμάτων, που αναφέρονται στο έργο του Υπουργείου μας, που είναι σε εξέλιξη. 

Πρέπει να επαναλάβω και σήμερα, για να κλείσει επιτέλους αυτό το θέμα ότι η ενημέρωση αυτή του ελληνικού λαού μέσω των φυλλαδίων για το έργο του Υπουργείου Υγείας, είναι συμβατική υποχρέωση προς την Ευρωπαϊκή 'Ενωση, η οποία και πληρώνει αυτές τις δαπάνες. 

Δεν αφορά μόνο το Υπουργείο μας ή δεν γίνεται, αν θέλετε, από αυτό, αλλά είναι αποτέλεσμα ενός κεντρικού διαγωνισμού, που γίνεται από το Υπουργείο Εθνικής Οικονομίας, το οποίο έχει και την ευθύνη της παρακολούθησης και της εξέλιξης αυτών των έργων. 'Οσο, λοιπόν, και αν ενοχλεί μία τέτοια ενημέρωση του ελληνικού λαού, είναι υποχρεωτική για τη χώρα και έχει απλά συμπέσει σε αυτό το χρόνο, για τον οποίο γίνεται πολύς λόγος. 

Ως προς το βασικό αντικείμενο της ερώτησης, που είναι το Κέντρο Υγείας Καρπάθου, θα ήθελα να πω ότι στο Κέντρο αυτό υπηρετούν ένας γιατρός καρδιολόγος και ένας γιατρός χειρουργός, ένας γιατρός γενικής ιατρικής, ένας παθολόγος, ένας παιδίατρος και ένας οδοντίατρος. 

'Εχει μεταταγεί πρόσφατα και ένας τεχνολόγος ιατρικών εργαστηρίων, από το Κεντρικό Εργαστήριο Δημόσιας Υγείας, για να συμπληρώσει το υπόλοιπο προσωπικό του Κέντρου Υγείας της Καρπάθου. Με πρόσφατη δε απόφασή μας χορηγήθηκαν είκοσι εκατομμύρια (20.000.000) για τη συμπλήρωση και του εξοπλισμού του κέντρου. 

Βεβαίως στην ιατροφαρμακευτική περίθαλψη ενός απομακρυσμένου νησιού υπάρχουν πάντοτε προβλήματα, όπως γνωρίζετε. Είναι προβλήματα διακομιδών, προβλήματα αποκλεισμών από θάλασσα και αέρα πολλές φορές, λόγω επιδεινώσεως του καιρού και πάντοτε θα υπάρχουν προβλήματα. 

Υπάρχει και το αίτημα από τους τοπικούς παράγοντες και το Δήμο Καρπάθου για αναβάθμιση του Κέντρου Υγείας σε μικρό νοσοκομείο. Παρόμοιο αίτημα υπάρχει και από άλλα νησιά του αρχιπελάγους. Αυτό το αίτημα εξετάζεται από το Υπουργείο, αλλά πρέπει να σας πω ότι προβληματιζόμαστε ιδιαίτερα για το τι θα προσφέρει η μετονομασία ή η μετατροπή ενός μικρού κέντρου υγείας σε νοσοκομείο-κέντρο υγείας, με τους ίδιους γιατρούς συνήθως, διότι υπάρχει απροθυμία, όπως γνωρίζετε, των συναδέλφων μας γιατρών και όταν ακόμα προκηρύσσονται θέσεις να προσέλθουν και να τις καταλάβουν. 

Θεωρούμε, λοιπόν, ότι δεν είναι μόνο θέμα μετατροπής ή αλλαγής της ονομασίας, αλλά είναι και θέμα στελέχωσης και θέμα δυνατοτήτων, τι μπορεί να κάνει ένα νοσοκομείο σε ένα τέτοιο νησί, διότι θα χρειαστεί χειρουργείο, θα χρειαστεί πέραν των ειδικοτήτων που έχει και ειδικότητες αναισθησιολόγου, αιμοδοσία κλπ. Υπάρχουν άλλα ζητήματα που μας προβληματίζουν πολύ για το αν πρέπει απλώς για λόγους σκοπιμότητας να πούμε ότι δεχόμαστε το αίτημα, όταν δεν υπάρχει ουσία γι' αυτό. Πάντως το αίτημα εξετάζεται. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, ο κύριος Υπουργός με πρόλαβε όσον αφορά τα ιλουστρασιόν διαφημιστικά που διαβάσαμε στις εφημερίδες. 

Θα έλεγα όμως, κύριε Υπουργέ, ότι αντί να σπαταλάμε τόσα χρήματα, να ενημερώσετε την Ενωμένη Ευρώπη, η οποία μας κατατάσσει στις τελευταίες θέσεις, όσον αφορά την υγεία και την περίθαλψη, ότι εμείς δεν έχουμε λεφτά να κάνουμε τέτοια καμπάνια. Και αυτήν την τελευταία δραχμούλα για τα ιλουστρασιόν φυλλάδια και για τα ραδιόφωνα, να τη δώσετε και στο τελευταίο κέντρο υγείας, όπως είναι αυτό που αναφέρομαι της Καρπάθου και της Κάσου. 

Κύριε Υπουργέ, είμαι γνώστης του πώς λειτουργούν τα κέντρα υγείας. 'Ετυχε να βρεθώ και εγώ σε απομακρυσμένες περιοχές από την Αθήνα και είδα το κατάντημα των κέντρων υγείας. Κατάγομαι από τα Τζουμέρκα, έτυχε να πάω άρρωστο με σπασμένο πόδι, τον οποίο ούτε καν τον κατεβάσανε, αλλά του έκαναν απλά μία ένεση για να τον πάμε στο νοσοκομείο των Ιωαννίνων ή της 'Αρτας για να κάνει εξετάσεις αίματος και ακτινογραφίες. 

Κύριε Υπουργέ, εδώ υπάρχει μια απόφαση από το διοικητικό συμβούλιο -εσείς είπατε για μια σειρά γιατρών, δεν ξέρω, εγώ έχω άλλο χαρτί που λέει άλλα- που ζητάνε οδοντίατρο, χειρούργο, παιδίατρο. Δεν ξέρω πώς βγάλατε τα στοιχεία αυτά όμως, κύριε Υπουργέ, σε ένα κέντρο υγείας είναι δυνατόν να μην υπάρχει ακτινολόγος, να μην υπάρχει μικροβιολόγος, να μην υπάρχει μηχάνημα, ώστε να μπορεί να κάνει μικροβιολογική εξέταση ένας άνθρωπος που μένει στην Κάρπαθο και στην Κάσο; Και εκεί συνήθως μένουν οι πιο ηλικιωμένοι, αν και η Κάρπαθος έχει μια κίνηση και από νέους ανθρώπους. 

Κύριε Υπουργέ, πέραν όλων αυτών χρειάζονται και κτιριακές εγκαταστάσεις. Δεν άκουσα τίποτε για όλα αυτά. Είπατε ότι προσπαθείτε, βλέπετε, αλλά δεν αρκούν, κύριε Υπουργέ, μόνο οι προσπάθειες. 

Το φυλλάδιο αυτό έτυχε να έλθει τώρα προεκλογικά. Εγώ δεν πιστεύω ότι ήλθε τυχαία προεκλογικά. 'Ηλθε σκόπιμα, εν όψει των ευρωεκλογών. Αυτή είναι η άποψή μου. 

'Αρα, κύριε Υπουργέ, καλό θα είναι, εάν θέλουμε να κρατηθεί ο κόσμος στην περιφέρεια και ειδικά στα ακριτικά νησιά μας, να φροντίσουμε για τον πλήρη εξοπλισμό των κέντρων αυτών για να μην ταλαιπωρείται ο κόσμος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία συνάδελφε, φαίνεται ότι μπερδεύετε το ρόλο των κέντρων υγείας με το ρόλο των νοσοκομείων. 

'Ενα κέντρο υγείας που έχει αυτούς τους γιατρούς που σας είπα, που έχει βέβαια και ελλείψεις, παρέχει ικανοποιητικές υπηρεσίες πρωτοβάθμιας φροντίδας σε όσους έχουν ανάγκη στην περιοχή ευθύνης του. Επαναλαμβάνω πρωτοβάθμιας φροντίδας. 

Βεβαίως λείπουν κάποιες ειδικότητες. Αυτό δεν οφείλεται στην αδιαφορία του κράτους και του Υπουργείου της Υγείας. 'Εχουν γίνει αλλεπάλληλες προκηρύξεις και τόνισα -αλλά δεν με παρακολουθήσατε φαίνεται- ότι υπάρχει απροθυμία των Ελλήνων γιατρών να καταλάβουν αυτές τις θέσεις. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δώστε κίνητρα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δίνουμε κίνητρα πολλά. 'Εχουν τέτοια κίνητρα οι 'Ελληνες γιατροί για να πάνε εκεί ως γιατροί του ΕΣΥ, που ο επιμελητής Β' με τις αποδοχές του καλύπτει το συνταγματικό πλαφόν των αποδοχών, το οποίο δεν μπορεί να ξεπεραστεί. Περισσότερα κίνητρα δεν μπορούν να δοθούν. 

Υπάρχουν επιμελητές Β' που υπηρετούν σε κέντρα υγείας και έχουν αποδοχές, αν δεν το γνωρίζετε, που αγγίζουν το συνταγματικό πλαφόν, που είναι οι αποδοχές του Προέδρου του Αρείου Πάγου, δηλαδή ένα εκατομμύριο διακόσιες ογδόντα χιλιάδες (1.280.000) δραχμές. Παρά ταύτα δεν πάνε να καταλάβουν τις θέσεις. Κίνητρα περισσότερα από αυτά δεν μπορούν να δοθούν και το πρόβλημα βεβαίως συνεχίζεται. 

Πρέπει να κάνω και ένα σχόλιο στο άλλο που είπατε -το γράφετε και στην ερώτησή σας- ότι η χώρα μας είναι η τελευταία κλπ. Δεν ξέρω πώς γίνεται αυτή η κατάταξη και ποιος την κάνει. Μπορώ να αναγνωρίσω ότι η χώρα μας έχει σημαντικά προβλήματα στο χώρο της υγείας και ιδιαιτέρως στην πρωτοβάθμια φροντίδα, αλλά πρέπει να τονίσω -και θα το λέω σε κάθε περίπτωση- ότι η χώρα μας ανήκει -και το λένε και οι δείκτες υγείας της- στις υγειονομικά προηγμένες χώρες του κόσμου. Οι δείκτες της είναι και καλύτεροι από πολλά κράτη της Δύσης -θα τους ζήλευαν πολλά κράτη της Δύσης- όπως είναι το προσδόκιμο επιβίωσης. 

Συνεπώς μη λέτε με τόσο ελαφριά καρδιά τέτοια πράγματα στη Βουλή και στέλνουμε και άλλου είδους μηνύματα προς τον ελληνικό λαό. 

Θέλω να σας πω ότι βρίσκεται σε εξέλιξη στο Αιγαίο ένα πρόγραμμα που ονομάζεται "ΙΠΠΟΚΡΑΤΗΣ", ένα πρόγραμμα που στηρίζει τις νοσοκομειακές μονάδες, που στηρίζει τα κέντρα υγείας, που αναπτύσσει τον εξοπλισμό και την υποδομή, που στελεχώνει καλύτερα τις μονάδες υγείας. Αυτό το ειδικό ενδιαφέρον, σε συνεργασία με το Υπουργείο Αιγαίου -είχαμε και χθες συνάντηση- θα το συνεχίσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το δελτίο των επικαίρων ερωτήσεων. 

'Εχω την τιμή να ανακοινώσω στο Σώμα τα εξής: 

Την Τρίτη 18 Μαϊου 1999 θα διεξαχθεί συζήτηση στη Βουλή, σύμφωνα με το άρθρο 148 παράγραφος 3 του Κ.τ.Β., επί του κατατεθέντος πορίσματα της Εξεταστικής Επιτροπής για την έρευνα των πραγματικών δεδομένων της υπόθεσης Οτσαλάν, που ανακοινώθηκε στη Βουλή στις 10 Μαϊου 1999. 

Επίσης την Τετάρτη 19 Μαϊου 1999 θα διεξαχθεί συζήτηση στη Βουλή προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Πρωθυπουργού, σε επίπεδο Αρχηγών Κομμάτων, με θέμα: "Πορεία της χώρας στην Ευρωπαϊκή 'Ενωση". 

Ακόμη, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Ρύθμιση θεμάτων Διμερούς Κρατικής Αναπτυξιακής Βοήθειας και Συνεργασίας προς τρίτες χώρες, καθώς και Μη Κυβερνητικών Οργανώσεων και άλλες συναφείς διατάξεις". 

Επίσης η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης κατέθεσε χθες τις αιτήσεις άδειας δίωξης των Βουλετών κυρίων Κωνσταντίνου Μπαντουβά, Αθανασίου Νάκου και Βαρσάμη Γιοβανούδα. 

Κύριοι συνάδελφοι ο Βουλευτής κ. Ιωάννης Βαρβιτσιώτης ζητεί άδεια ολιγοήμερης απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Επίσης έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα μαθητές και πέντε συνοδοί -καθηγητές από το Πειραματικό Γυμνάσιο Ιωαννίνων. 

Η 'Ηπειρος σήμερα έχει το λόγο στην επίσκεψη στη Βουλή και πρέπει να τους ενημερώσουμε ότι η ημέρα αυτή είναι αφιερωμένη στον κοινοβουλευτικό έλεγχο και μάλιστα ήδη είναι στο τέλος η συζήτηση, γι' αυτό δεν υπάρχουν περισσότεροι συνάδελφοι μέσα στην Αίθουσα. 

Κύριοι συνάδελφοι, η επερώτηση των συναδέλφων της Νέας Δημοκρατίας απεσύρθη. 

Δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 11.29' λύεται η συνεδρίαση για την Δευτέρα 17 Μαΐου 1999 και ώρα 18.00 με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη. 

Ο ΠΡΟΕΔΡΟΣ                                                                                  ΟΙ ΓΡΑΜΜΑΤΕΙΣ






















  
