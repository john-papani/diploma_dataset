ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΛΘ’

Πέμπτη 7 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Καισαριανής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 8 Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας σχετικά με τη μετατροπή της ναυπηγοεπισκευαστικής ζώνης της Κέρκυρας σε μαρίνα για πολυτελή σκάφη, σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την άρνηση δημάρχων να ενημερώσουν για τα στοιχεία μεταδημοτεύσεων, σελ.
γ) Προς τον Υπουργό Ανάπτυξης σχετικά με τις καθυστερήσεις στη σύνδεση με το φυσικό αέριο στην περιοχή της Αττικής, σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την υλοποίηση σχεδίου μέτρων πρόληψης και έκτακτης ανάγκης για την περιοχή του Δήμου Θεσσαλονίκης κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών», σελ.
2. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΕΡΕΛΗΣ Χ., σελ.
ΚΑΛΟΓΙΑΝΝΗΣ Σ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΥΒΕΛΗΣ Φ., σελ.
ΝΑΚΟΣ Α., σελ.
ΝΕΡΑΝΤΖΗΣ Α., σελ.
ΝΙΚΟΛΑΙΔΟΥ Β., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Α., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΜΑΓΚΡΙΩΤΗΣ Ι., σελ.
ΝΙΚΟΛΑΙΔΟΥ Β., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
      
      
      ΠΡΑΚΤΙΚΑ ΒΟΥΛΗΣ
      ΙΑ΄ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΛΘ΄
      Πέμπτη 7 Δεκεμβρίου 2006
      Αθήνα, σήμερα στις 7 Δεκεμβρίου ημέρα Πέμπτη και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
       Ανακοινώνονται προς το Σώμα από την κ. Βέρα Νικολαΐδου, Βουλευτή  Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Εργατοϋπαλληλικό Κέντρο Ηρακλείου ζητεί να παραμείνουν  ενοποιημένα τα Κ.Τ.Ε.Λ. Ανατολικής και Δυτικής Κρήτης.
2) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία το Κέντρο Παιδικής Μέριμνας Αρρένων Πωγωνιανής ζητεί την πρόσληψη προσωπικού και την επαρκή χρηματοδότησή του.
3) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο κ. Ι. Χριστοδουλάκης ζητεί την επίλυση ιδιοκτησιακού του προβλήματος στο  Ίλιον Αττικής.
4) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμος Αμφίπολης Σερρών ζητεί την επαναφορά της σιδηροδρομικής σύνδεσης της περιοχής του.
5) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Αντινομάρχης Σερρών ζητεί να ενταχθεί ο Νομός Σερρών στο πρόγραμμα μείωσης της  νιτρορύπανσης γεωργικής προέλευσης.
6) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Πετρούπολης ζητεί να επιλυθεί το ιδιοκτησιακό θέμα της περιοχής «Πεύκα Βερδή» και του Ποικίλου ΄Ορους του Δήμου Πετρούπολης.
7) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε  δημοσίευμα στο οποίο επισημαίνεται η έξαρση της εγκληματικότητας στην Αττική.
8) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε  δημοσίευμα στο οποίο ζητείται η συνέχιση της χρηματοδότησης των κοινωνικών προγραμμάτων της Αυτοδιοίκησης.
9) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε  δημοσίευμα στο οποίο καταγγέλλεται η ύπαρξη κεραιών κινητής τηλεφωνίας στη Νέα Ιωνία Αττικής.
10) Ο Ε΄ Αντιπρόεδρος της Βουλής και Βουλευτής Αχαϊας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Εργαζομένων στο Σύνδεσμο Καθαριότητας Δήμων και Κοινοτήτων Νομού Ζακύνθου, ζητεί την ικανοποίηση εργασιακών και οικονομικών αιτημάτων των εργαζομένων στην καθαριότητα των Ο.Τ.Α. της Ζακύνθου.
11) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντεχνία Αρτοποιών Αθηνών-Προαστίων-Περιχώρων διαμαρτύρεται για τη μη παρουσία της Ελληνικής Κυβέρνησης στο Δικαστήριο Ευρωπαϊκών Κοινοτήτων κατά την έκδοση της υπ΄αριθμόν  C-82/05 Απόφασης του Πρώτου Τμήματος αυτού και ζητεί την απόσυρση του νομοσχεδίου διότι πλήττεται ο κλάδος των βιοτεχνών αρτοποιών και η κατασκευή του ελληνικού παραδοσιακού ψωμιού.
12) Η Βουλευτής Α΄Θεσσαλονίκης κ. ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ κατέθεσε αναφορά με την οποία το Νομαρχιακό Συμβούλιο Χαλκιδικής γνωμοδοτεί αρνητικά επί της Μελέτης Περιβαλλοντικών Επιπτώσεων του ΄Εργου «Χυτήριο Ανάκτησης Μολύβδου» της εταιρείας ΑΦΟΙ Βαφειάδη και Σια Ο.Ε., και ζητεί να σταματήσει η υπό μελέτη επέκταση, καθώς και να απομακρυνθεί από την περιοχή
13) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατικό Κέντρο Θεσσαλονίκης καταγγέλλει την προσπάθεια ποινικοποίησης των συνδικαλιστικών αγώνων και ζητεί  να ανακληθούν οι δικαστικές διώξεις εργαζομένων στον κλάδο των εμφιαλωμένων ποτών.
14) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμαρχος του Δήμου Σύμης ζητεί την έγκριση λειτουργίας πρακτορείου του Ο.Π.Α.Π. στο νησί.
15) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία  η Πανελλήνια Ομοσπονδία Γονέων Ατόμων με Αναπηρία  ζητεί οι γονείς υπάλληλοι που έχουν δύο παιδιά εκ των οποίων το ένα είναι άτομο με αναπηρία να συνταξιοδοτούνται, αρκεί να έχουν εικοσαετή πλήρη πραγματική συντάξιμη υπηρεσία ανεξάρτητα από τα χρόνια πρόσληψής τους.
16) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία οι   κ.κ. Κωστίδου Δέσποινα και Μουσιάδης Παντελής, κάτοικοι Γιαννιτσών ζητούν τη μεταγραφή του γυιού τους.
17) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ζητείται η απόσυρση και επανασυγγραφή του βιβλίου της ιστορίας της ΣΤ΄ Δημοτικού.
18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Τουριστικής Ανάπτυξης Καλών Νερών Μαγνησίας ζητεί την έγκριση της διαμόρφωσης της παραλίας των Καλών Νερών.
19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο  Φαρμακευτικός  Σύλλογος Μαγνησίας και Αλμυρού ζητεί να εξοφληθούν οι οφειλές του Δημοσίου  προς στα μέλη του.
20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιστημονική Εταιρεία Μελέτης Φερών-Βελεστίνου-Ρήγα προτείνει το 2007 να ανακηρυχθεί «ΕΤΟΣ ΡΗΓΑ ΒΕΛΕΣΤΙΝΛΗ».
21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιστημονική Εταιρεία Μελέτης  Φερών-Βελεστίνου Ρήγα ζητεί τον εορτασμό στα Σχολεία της Πρωτοβάθμιας και Δευτεροβάθμιας Εκπαίδευσης των 250 χρόνων από τη γέννηση του ΡΗΓΑ ΒΕΛΕΣΤΙΝΛΗ.
22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Νεφροπαθών Νομού Μαγνησίας «ΑΓΙΟΙ ΑΝΑΡΓΥΡΟΙ» ζητεί τη στελέχωση και μεταφορά της Μονάδας Τεχνητού Νεφρού του Νοσοκομείου Βόλου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 380/20.10.06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 76/27.11.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      Από τα μέχρι στιγμής στοιχεία για την καλλιέργεια του βαμβακιού για τη φετινή περίοδο 2006, πρώτη χρονιά εφαρμογής της νέας ΚΑΠ, προκύπτει ότι οι καλλιεργούμενες εκτάσεις διατηρήθηκαν ή και ξεπέρασαν ελαφρά τα περυσινά επίπεδα φθάνοντας τα 3.800.000 στρέμματα, γεγονός που αποδεικνύει ότι η βαμβακοκαλλιέργεια διατήρησε την ανταγωνιστικότητά της έναντι των άλλων καλλιεργειών. Η τιμή του συσπόρου βαμβακιού διαμορφώνεται στα 0,30 ευρώ/κιλό περίπου (100 δρχ/κιλό περίπου), δηλαδή σε επίπεδα υψηλότερα από τη διεθνή εμπορική τιμή και μπορεί να θεωρηθεί ικανοποιητική για τους παραγωγούς της χώρας μας.
      Το Υπουργείο Αγροτικής Ανάπτυξης και Τροφίμων στο μέτρο των αρμοδιοτήτων του, έχει προωθήσει ΚΥΑ σχετικά με τον καθορισμό των υποχρεώσεων των εκκοκκιστικών επιχειρήσεων, όσον αφορά τις διαδικασίες παραλαβής και εκκόκκισης του συσπόρου βαμβακιού, με την οποία, μεταξύ άλλων, διασφαλίζεται η πληρωμή και καλή εξόφληση των παραγωγών από τα εκκοκκιστήρια, με την κατάθεση, εκ μέρους των τελευταίων, σχετικής εγγυητικής επιστολής.
      Όσον αφορά τυχόν ζημιές από τις καιρικές συνθήκες αυτές θα αποζημιωθούν, όπως γίνεται πάντα, από τον ΕΛΓΑ μετά από τους απαραίτητους ελέγχους.
      Επιπλέον ενισχύσεις του εισοδήματος των παραγωγών δεν είναι δυνατόν να δοθούν γιατί δεν είναι συμβατές με το κοινοτικό  καθεστώς.
      Ο Υφυπουργός
      Α. ΚΟΝΤΟΣ»
      
      2. Στην με αριθμό 869/6.11.06 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 1104518/123/27.11.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ.869/6.11.06 ερώτησης που κατέθεσε ο Βουλευτής κ. Β. Έξαρxoς σχετικά με το ανωτέρω θέμα σας γνωρίζουμε τα εξής:
      1. Σύμφωνα με τις διατάξεις του άρθρου 41 του Κώδικα Φ.Π.Α. (ν. 2859/2000), οι αγρότες του ειδικού καθεστώτος δικαιούνται επιστροφής του Φ.Π.Α. που επιβάρυνε τις αγορές αγαθών ή λήψεις υπηρεσιών, τις οποίες πραγματοποίησαν για την άσκηση της εκμετάλλευσής τους. Η επιστροφή ενεργείται από το Δημόσιο με την εφαρμογή κατ' αποκοπή συντελεστών στην αξία των παραδιδομένων αγροτικών προϊόντων παραγωγής τους και των παρεχομένων υπηρεσιών σε άλλους υποκείμενους στο φόρο εκτός των αγροτών του ειδικού καθεστώτος.
      Οι διατάξεις αυτές έχουν τεθεί κατ' εφαρμογή των διατάξεων της παραγράφου 5 του άρθρου 25 της 6ης Οδηγίας Φ.Π.Α. (77/388/ΕΟΚ).
      2. Σύμφωνα με την παράγραφο 3 του άρθρου 25 της 6ης Οδηγίας (77/388/ΕΟΚ), τα ποσοστά επιστροφής του Φ.Π.Α. στους αγρότες καθορίζονται με βάση μακροοικονομικά δεδομένα των τριών τελευταίων ετών, τα οποία αφορούν μόνο τους κατ' αποκοπήν αγρότες και δεν επιτρέπεται η εφαρμογή των συντελεστών να οδηγεί σε επιστροφή ποσών που υπερβαίνουν την επιβάρυνση με Φ.Π.Α που έχει προηγουμένως καταβληθεί. Τα ποσοστά κοινοποιούνται στην Ευρωπαϊκή Επιτροπή πριν αυτά τεθούν σε εφαρμογή.
      3. Λαμβάνοντας υπόψη την αναδιάρθρωση της Κοινής Αγροτικής Πολιτικής και εφόσον οι κοινοτικές ενισχύσεις χορηγούνται πλέον με τρόπο που δεν συνδέονται με την παραγωγή, καθώς και την αύξηση των συντελεστών Φ.Π.Α από 8% και 18%, σε 9% και 19% αντιστοίχως, εξετάζεται η αναπροσαρμογή των συντελεστών επιστροφής στους αγρότες του ειδικού καθεστώτος συνολικά και όχι μόνο στους βαμβακοπαραγωγούς, εφόσον αυτό δικαιολογείται από τα μακροοικονομικά δεδομένα.
      4. Με δεδομένη την ευαισθησία της Κυβέρνησής μας στην προσπάθεια επίλυσης των αγροτικών προβλημάτων, θα εξαντληθεί κάθε δυνατότητα, στα πλαίσια βεβαίως των δεσμεύσεων της χώρας μας για την εφαρμογή του κοινοτικού δικαίου και ειδικότερα των διατάξεων της 6ης Οδηγίας Φ.Π.Α (Οδηγία 77/388/ΕΟΚ).
      Ο Υφυπουργός
      Οικονομίας και Οικονομικών
      ΑΝΤΩΝΗΣ ΜΠΕΖΑΣ»
     3. Στην με αριθμό 422/23.10.06 ερώτηση του Βουλευτή κ. Εμμανουήλ Στρατάκη, δόθηκε με το υπ’ αριθμ. 135886/9.11.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 422/23-10-2006 ερώτηση που κατατέθηκε στη Βουλή από το Βουλευτή κ. Μ. Στρατάκη με θέμα «Κίνδυνος εκδήλωσης πανδημίας από τη γρίπη των πτηνών και μέτρα πρόληψης». σας γνωρίζουμε τα ακόλουθα:
      Δράσεις του ΥΥΚΑ/ΕΚΕΠΥ για την αντιμετώπιση της νόσου των πτηνών και πιθανής εμφάνισης Πανδημίας Γρίπης.
      Το Υπουργείο Υγείας και Κοινωνικής Αλληλεγγύης στο πλαίσιο της αντιμετώπισης πιθανής πανδημίας γρίπης και λαμβάνoντας υπόψη τις οδηγίες του ΠΟΥ και του ECDC, συγκρότησε το Μάρτιο του 2005, με απόφαση του Υπουργού Υγείας, την Εθνική Επιτροπή Πανδημίας Γρίπης με ρόλο στρατηγικό και την Εκτελεστική Επιτροπή Πανδημίας Γρίπης με ρόλο επιχειρησιακό, με σκοπό τη σύνταξη και την υλοποίηση του Εθνικού και του Επιχειρησιακού Σχεδίου αντιμετώπισης Πανδημίας Γρίπης.
      Στα πλαίσιο της περαιτέρω προετοιμασίας με απόφαση του Υπουργού Υγείας έγιναν παραγγελίες των ενδεδειγμένων αντιικών φάρμακων με στόχο την κάλυψη του 12,0 % του πληθυσμού.
      Βάσει του σχεδιασμού ενημερώθηκαν οι υπηρεσίες υγείας και τα νοσοκομεία της χώρας και οργανώθηκε κοινή ομάδα δράσης με το Υπουργείο Αγροτικής Ανάπτυξης και' Τροφίμων. Επίσης ελήφθησαν όλα τα πρoβλεπόμενα μέτρα στις πύλες εισόδου της χώρας, βάσει των οδηγιών της Ευρωπαϊκής Ένωσης.
      Στις 19/11/2005 με πρωτoβoυλία του Υπουργείου Υγείας και Κοινωνικής Αλληλεγγύης προσκαλούνται σε έκτακτη σύνοδο οι Υπουργοί Υγείας της SEECP και οι Υπουργοί Υγείας των χωρών της Μαύρης Θάλασσας και της Κύπρου με θέμα την αντιμετώπιση της γρίπης των πτηνών στο αποδημητικό τόξο της περιοχής.
      Η Σύνοδος είχε ως αποτέλεσμα την ενίσχυση της συνεργασίας, την έγκαιρη ειδοποίηση και την ανταλλαγή πληροφοριών μεταξύ των χωρών της Νοτιοανατολικής Ευρώπης με τη δημιουργία σημείων επαφής.
      Στις 3 Φεβρουαρίου 2006 έγινε επίσημη ενημέρωση του Επιτρόπου της ΕΕ κ. Μ. Κυπριανού στο ΕΚΕΠΥ για τις δράσεις που είχαν αναληφθεί μέχρι τότε από το Υπουργείο Υγείας και Κοινωνικής Αλληλεγγύης. Ο Επίτροπος συνεχάρη το Υπουργείο για την ετοιμότητά του και την ολοκλήρωση του σχεδίου του το οποίο ήταν από τα πρώτα που υπoβλήθηκαν στην Ευρωπαϊκή Ένωση.
      Ακολούθως πραγματοποιήθηκαν προασκήσεις και ασκήσεις σε όλα τα νοσοκομεία της επικράτειας.
      Άσκηση είναι η εφαρμογή του Επιχειρησιακού Σχεδίου σε προσομοιωμένες συνθήκες με διακοπή της λειτουργίας του Νοσοκομείου.
      Προάσκηση είναι η εφαρμογή του Επιχειρησιακού Σχεδίου άνευ προσομοίωσης και χωρίς τη διακοπή της λειτουργίας του Νοσοκομείου.
      Η Ελλάδα συμμετείχε επιτυχώς σε όλες τις κατωτέρω δραστηριότητες με εκπροσώπηση από το ΕΚΕΠΥ και το ΚΕ.ΕΛ.Π.ΝΟ.
      * Πανευρωπαϊκή άσκηση πανδημίας γρίπης (23 & 24 Noεμβρίoυ 2005) ασκήθηκαν 45 εγκεκριμένοι επιστήμονες στα 2 επιχειρησιακά κέντρα του ΕΚΕΠΥ και ΚΕΕΛΠΝΟ.
      * Πανευρωπαϊκή Άσκηση Πανδημίας Γρίπης στη Λισσαβόνα, 3 Φεβρoυαρίoυ 2006. ΕΚΕΠΥ και ΚΕΕΛΠΝΟ.
      * Άσκηση πανδημίας γρίπης στη Θεσσαλονίκη Νοσοκομείο ΑΧΕΠΑ 7 και 8 Φεβρουαρίου 2006 ΕΚΕΠΥ και ΚΕΕΛΠΝΟ.
      * Άσκηση πανδημίας γρίπης στο ΕΚΑΒ (22/06/06) ΣΟΤΥ και ΚΕΕΛΠΝΟ.
      * Άσκηση πανδημίας γρίπης στην Αθήνα στο Νοσοκομείο ΑΤΤΙΚΟ (3 Ιουλίου 2006) ΕΚΕΠΥ και ΚΕΕΛΠΝΟ.
      * Προασκήσεις για τη γρίπη των πτηνών στα νοσοκομεία της χώρας συμπεριλαμβανoμένων και των στρατιωτικών. Μέχρι σήμερα έχουν ασκηθεί 71 Νοσοκομεία. Στόχος είναι να ασκηθεί το σύνολο των Νοσοκομείων του Ε.Σ.Υ. μέχρι το τέλος Noεμβρίoυ στο σενάριο αντιμετώπισης περιστατικών με Γρίπη των πτηνών-Πιθανή Πανδημία. Το σενάριο αυτό περιλαμβάνει: την ενημέρωση και την εκπαίδευση του προσωπικού, την προετοιμασία του Τμήματος Επειγόντων Περιστατικών που θα υποδεχθούν τα ύποπτα περιστατικά, την προετοιμασία των θαλάμων νοσηλείας (απομόνωσης, αρνητικής πίεσης), τη σωστή χρήση των Μέτρων Ατομικής Προστασίας(ΜΑΠ), του Φαρμακείου και τον εμβoλιασμό του προσωπικού.
      Στις 18/1/2006 η Ελλάδα συμμετέχει στο Διεθνές Συνέδριο του Πεκίνου για τη δημιουργία Διεθνούς ποσού αλληλεγγύης και συνεισέφερε το ποσό των 600.000 Ευρώ.
      Το ECDC μετά την επίσκεψη της προέδρου κ. Szuzanna Jakab και την αξιολόγηση του ελληνικού σχεδιασμού στις 14.03.06, έχει εκφράσει κατ' επανάληψη δημόσια συγχαρητήρια για την ποιότητα και την ταχύτητα της ελληνικής προετοιμασίας για την αντιμετώπιση πιθανής πανδημίας γρίπης.
      Από τον Ιανουάριο του 2006 στο πλαίσιο της διασφάλισης της δημόσιας υγείας, εφαρμόζονται οι οδηγίες της Ευρωπαϊκής Ένωσης και έχουν εκδοθεί ειδικές οδηγίες για ταξιδιώτες που επισκέπτονται ή επιστέφουν από χώρες με κρούσματα της γρίπης των πτηνών.
      Το ΚΕ.ΕΛ.Π.Ν.Ο. έχει εκδώσει τις απαραίτητες οδηγίες για όλες τις κατηγορίες των εργαζομένων που εμπλέκονται στην αντιμετώπιση της Γρίπης των πτηνών.
      Προκηρύχθηκε από το Υπουργείο Υγείας και Κοινωνικής Αλληλεγγύης και είναι σε εξέλιξη διεθνής διαγωνισμός για την προμήθεια Μέτρων Ατομικής Προστασίας (ΜΑΠ), με σκοπό την κάλυψη των αναγκών των εργαζομένων στους Χώρους Παροχής Υγείας σε περίπτωση πανδημίας γρίπης.
      Το ΕΚΕΠΥ παρακολουθεί συνεχώς την εξέλιξη της γρίπης των πτηνών σε παγκόσμιο επίπεδο.
      Το Υπουργείο Υγείας και Κοινωνικής Αλληλεγγύης έχει εγκρίνει «Εθνικό σχέδιο Αντιμετώπισης Πανδημίας Γρίπης».
      Στο ΕΚΕΠΥ έχει συνταχθεί επίσης Επιχειρησιακό Σχέδιο με την επωνυμία 'Άρτεμις", στο οποίο αναφέρονται τα επιμέρους παραρτήματα των εμπλεκόμενων φορέων με την αναλυτική περιγραφή δράσεων τους, εμπλουτιζόμενο συνεχώς με τις νέες οδηγίες από την ΕΕ και τον Π.Ο.Υ.
      Ο Υφυπουργός
      Α. ΓΙΑΝΝΟΠΟΥΛΟΣ»
      4. Στην με αριθμό 221/9-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 221/9-10-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 221/9-10-06, την οποία κατέθεσε ο Βουλευτής κ. Μιχ. Καρχιμάκης και αφορά στη στελέχωση με εκπαιδευτικό προσωπικό του Γυμνασίου και του ΤΕΕ Νεάπολης Ν. Λασιθίου, σας γνωρίζουμε τα ακόλουθα:
      Για το σχολικό έτος 2006-2007 από τον πίνακα των εκπαιδευτικών που συμπλήρωσαν την 30.6.2004, κατά τις κείμενες διατάξεις, πραγματική προϋπηρεσία αναπληρωτή ή ωρομίσθιου εκπαιδευτικού τουλάχιστον 30 μηνών και από τον ενιαίο πίνακα αναπληρωτών καθώς και από τους πίνακες του Α.Σ.Ε.Π., διορίστηκαν 6331 μόνιμοι εκπαιδευτικοί, από τους οποίους οι 510 ήταν πολύτεκνοι και οι 793 ήταν εκπαιδευτικοί των κλάδων ΠΕ11 και ΠΕ06 στην Πρωτοβάθμια Εκπαίδευση.
      Στην περιοχή Α΄ Λασιθίου, στην οποία ανήκουν τα σχολεία Δευτεροβάθμιας Εκπαίδευσης του Δήμου Νεάπολης, από τις ειδικότητες που αναφέρονται στην ως άνω Ερώτηση διορίστηκαν έως τώρα:
      - 10 μόνιμοι και 2 αναπληρωτές εκπαιδευτικοί κλάδου ΠΕ02 Φιλολόγων.
      - 1 μόνιμος εκπαιδευτικός κλάδου ΠΕ17.02 Μηχανολόγων.
      Σας ενημερώνουμε επίσης ότι, σύμφωνα με το αριθμ. πρωτ. 105132/Δ2 έγγραφο της Διεύθυνσης Προσωπικού Π.Ε. και Δ.Ε. του ΥΠ.Ε.Π.Θ., που εστάλη προς τις Διευθύνσεις Π.Ε. και Δ.Ε. και το Συντονιστικό Γραφείο Μειονοτικών Σχολείων Π.Ε. και Δ.Ε., από την Τρίτη 10-10-2006 είναι διαθέσιμο στο Ολοκληρωμένο Πληροφοριακό Σύστημα Διαχείρισης Προσωπικού το σύστημα της on line πρόσληψης ωρομισθίων εκπαιδευτικών, η διαδικασία της οποίας θα διεκπεραιωθεί με ευθύνη των Διευθύνσεων Εκπαίδευσης. Επισημαίνεται δε ότι στο σύστημα εμφανίζεται ο αριθμός των πιστώσεων, που αφορά ώρες εβδομαδιαίως για το κανονικό πρόγραμμα και συγκεκριμένα για την πρόσληψη εκπαιδευτικών όλων των κλάδων, εκτός από τους κλάδους ΠΕ16.01, ΠΕ16.02, ΤΕ16, τους Εμπειροτέχνες Μουσικούς και τους κλάδους ΤΕ και ΔΕ.
      Τέλος σας γνωρίζουμε ότι για τυχόν κενά που δεν έχουν καλυφθεί ακόμη, το ΥΠΕΠΘ μεριμνά για τοποθέτηση αναπληρωτών ή ωρομίσθιων εκπαιδευτικών αλλά και μονίμων αποσπασμένων από άλλες Διευθύνσεις Δευτεροβάθμιας Εκπαίδευσης ή με διάθεση σε σχολεία άλλης περιοχής της αρμοδιότητας του ίδιου Π.Υ.Σ.Δ.Ε.
      Ο Υφυπουργός
      ΓΕΩΡΓΙΟΣ ΚΑΛΟΣ»
      5. Στην με αριθμό 399/23-10-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 111393/ΙΗ/9-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 399/23-10-06 την οποία κατέθεσε ο Βουλευτής κ. Βασ. Κεγκέρογλου , σας γνωρίζουμε τα ακόλουθα:
      1. Ο παιδαγωγικός σκοπός του Επαγγελματικού Λυκείου αλλά και της Επαγγελματικής Σχολής είναι σύμφωνα με τον Ν.3475/2006 (ΦΕΚ 146/13-7-2006 Α΄), άρθρο 1 «η Δευτεροβάθμια Επαγγελματική Εκπαίδευση αποβλέπει στο συνδυασμό της γενικής παιδείας (ν.1566/1985) με την τεχνική επαγγελματική γνώση, με ειδικότερο σκοπό: α) την ανάπτυξη των ικανοτήτων, της πρωτοβουλίας, της δημιουργικότητας και της κριτικής σκέψης των μαθητών β) τη μετάδοση των απαιτούμενων τεχνικών και επαγγελματικών γνώσεων και την ανάπτυξη των συναφών δεξιοτήτων τους, γ) την παροχή στους μαθητές των απαραιτήτων γνώσεων και εφοδίων για την συνέχιση των σπουδών τους στην επόμενη εκπαιδευτική βαθμίδα.»
      2. Μέσω των Τ.Ε.Ε. οι μαθητές τους μπορούσαν να δώσουν εισαγωγικές εξετάσεις μόνο στα Τ.Ε.Ι. και στην ΑΣΠΑΙΤΕ με ποσόστωση και όχι στα Παν/μια σύμφωνα με τον Νόμο 2909/2001 περί ρυθμίσεων θεμάτων εισαγωγής στην Τριτοβάθμια Εκπαίδευση και άλλες διατάξεις (ΦΕΚ 90/2-5-2001 Α΄), με την Υπουργική Απόφαση περί Πρόσβασης αποφοίτων Β΄ Κύκλου Τ.Ε.Ε. στα τμήματα και στις Σχολές των Ιδρυμάτων του Τεχνολογικού τομέα Ανώτατης Εκπαίδευσης (ΦΕΚ 167/30-6-2004 Β΄). Επίσης, η εισαγωγή των αποφοίτων Τ.Ε.Ε. ρυθμιζόταν με τις κάτωθι Υπουργικές αποφάσεις:
      Περί τροποποίησης και συμπλήρωσης της με αριθμ. Φ.152/Β6/1504/23-5-2001 Υπουργ. Απόφασης (ΦΕΚ 659 Β΄) Πρόσβαση στην Τριτοβάθμια Εκπαίδευση αποφοίτων Β/θμιας Εκπαίδευσης που υπάγονται στις ειδικές κατηγορίες του εδάφιου α΄ της παραγρ. 4 του άρθρου 2 του Ν. 2525/1997, όπως αντικαταστάθηκε με τις διατάξεις της παραγρ. 2 του άρθρου 1 του Ν.2909/2001 (ΦΕΚ 90 Α΄)
      - Τροποποίηση και συμπλήρωση της με αριθμ. Φ153/8104/Β6/26-01-2004 (ΦΕΚ 167 Β΄) Υπουργικής Απόφασης Πρόσβαση αποφοίτων Β΄ κύκλου Τ.Ε.Ε. στα τμήματα και στις Σχολές των Ιδρυμάτων του Τεχνολογικού Τομέα Ανώτατης Εκπαίδευσης.
      Η Στρατιωτική Σχολή Αδερφών Νοσοκόμων (Σ.Σ.Α.Ν.) είναι Ανώτατη Σχολή και ως εκ τούτου δεν είχαν πρόσβαση σε αυτήν οι απόφοιτοι Τ.Ε.Ε., βάσει του προαναφερθέντος νόμου και των τροποποιητικών Υπουργικών Αποφάσεων.
      3. Βάσει του νόμου 3475/2006 (ΦΕΚ 146 Α΄) άρθρο 7, παρ.1, οι κάτοχοι απολυτηρίου Ημερησίου ΕΠΑΛ έχουν δικαίωμα πρόσβασης στις σχολές και τα τμήματα της Τριτοβάθμιας Εκπαίδευσης μετά από συμμετοχή στις Πανελλήνιες Εξετάσεις ισότιμα και χωρίς ποσόστωση, όπως ίσχυε για τα Τ.Ε.Ε..
      4. Στην Υπουργική Απόφαση περί «Καθορισμού των κύκλων μαθημάτων, των τομέων και ειδικοτήτων των Επαγγελματικών Λυκείων και της Αντιστοιχίας μεταξύ τους» με αριθμό 80044/Γ2/4-8-2006 καθορίζονται οι κύκλοι μαθημάτων, τομέων και ειδικοτήτων των Επαγγελματικών Λυκείων. Ειδικότερα, στο άρθρο 3 παράγραφος 7 αναφέρεται ότι « Ο τομέας [Υγείας-Πρόνοιας] αντιστοιχεί προς τις ειδικότητες, Βοηθών Βρεφονηπιοκόμων, Βοηθών Ιατρικών και Βιολογικών Εργαστηρίων, Βοηθών Φαρμακείων». Στην Υπουργική Απόφαση αυτή δεν υπάρχει η ειδικότητα Βοηθών Νοσηλευτών. Αλλά όλοι οι μαθητές που επιλέγουν τις ειδικότητες του τομέα Υγείας Πρόνοιας θα έχουν την δυνατότητα πρόσβασης στα Πανεπιστήμια και στα Τ.Ε.Ι.
      Ο Υφυπουργός
      Γ. ΚΑΛΟΣ»
      6. Στην με αριθμό 34/2-10-06 ερώτηση του Βουλευτή  κ. Μιλτιάδου Βέρρα δόθηκε με το υπ’ αριθμ. 101709/ΙΗ/25-10-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 34/2-10-06 την οποία κατέθεσε ο Βουλευτής κ. Μιλτ. Βέρρας και αφορά σε συμβασιούχους Δημοσίου, Ν.Π.Δ.Δ. και ΟΤΑ και στα θέματα της αρμοδιότητάς μας, σας γνωρίζουμε τα ακόλουθα:
      1. Στο ΥΠ.Ε.Π.Θ. κατατέθηκαν συνολικά ενενήντα μία (91) αιτήσεις συμβασιούχων για υπαγωγή τους στις διατάξεις του άρθρου 11 του Π.Δ. 164/2004. Τριάντα τρεις (33) από αυτές αφορούσαν σε υπαλλήλους του Παιδαγωγικού Ινστιτούτου, δύο (2) υπαλλήλους του Δ.Ο.ΑΤ.Α.Π., εννέα (9) υπαλλήλους της Κοινοτικού Πλαισίου Στήριξης (Κ.Π.Σ.) και σαράντα επτά (47) αιτήσεις αφορούσαν σε υπαλλήλους της Κοινωνίας της Πληροφορίας (Κ.τ.Π).
      Μετά την κρίση από το αρμόδιο υπηρεσιακό συμβούλιο (Κ.Υ.Σ.ΔΙ.Π) του ΥΠ.Ε.Π.Θ. διαβιβάστηκαν στο Ανώτατο Συμβούλιο Επιλογής Προσωπικού (Α.Σ.Ε.Π.) τα δικαιολογητικά των αιτούντων
      Το Α.Σ.Ε.Π. αποφάνθηκε ότι συντρέχουν οι προϋποθέσεις υπαγωγής στις ρυθμίσεις του άρθρου 11 του Π.Δ 164/2004 για συνολικά είκοσι τρεις (23) υπαλλήλους. Δέκα τρεις (13) του Παιδαγωγικού Ινστιτούτου, οχτώ (8) του Κ.Π.Σ. και δύο (2) της Κ.τ.Π.
      Η Δ/νση Διοικητικού του Υπ.Ε.Π.Θ. έχει προβεί στην έκδοση της Κοινής Υπουργικής Απόφασης σύστασης των θέσεων ιδιωτικού δικαίου αορίστου χρόνου κατ' εφαρμογή του Π.Δ.164/2004, για την οποία η διαδικασία προσυπογραφής από τους συναρμόδιους Υπουργούς δεν έχει ολοκληρωθεί.
      2. Όσον αφορά στους συμβασιούχους των Πανεπιστημίων, η διαδικασία σύστασης οργανικών θέσεων κατ’  άρ. 1 παρ. 2 του Ν. 3320/2005 (Α΄ 48) έχει ολοκληρωθεί για το σύνολο των Πανεπιστημίων, πλην του Εθνικού και Καποδιστριακού Πανεπιστημίου Αθηνών και του Εθνικού Μετσοβίου Πολυτεχνείου, με εξαίρεση μεμονωμένες περιπτώσεις συμβασιούχων για τους οποίους εκκρεμεί επανεξέταση από το Α.Σ.Ε.Π.. Όσον αφορά το Εθνικό και Καποδιστριακό Πανεπιστήμιο Αθηνών και το Εθνικό Μετσόβιο Πολυτεχνείο, ειδικότερα, τα οποία ήταν και τα τελευταία που υπέβαλαν τα σχετικά αιτήματα, η διαδικασία σύστασης θέσεων αναμένεται να ολοκληρωθεί σύντομα, μετά την επεξεργασία των αιτημάτων τους.
      3. Σχετικά με τη μετατροπή των συμβάσεων σε αορίστου χρόνου όλων των συμβασιούχων των ΤΕΙ και της ΑΣΠΑΙΤΕ, οι οποίοι πληρούσαν τις προϋποθέσεις του Π.Δ. 164/2004, σας γνωρίζουμε ότι:
      α) Με σχετικές Κ.Υ.Α. συστήθηκαν 303 οργανικές θέσεις με σχέση εργασίας αορίστου χρόνου στα περισσότερα ΤΕΙ της χώρας και κατετάγη σ’ αυτές με πράξεις των Προέδρων αντίστοιχος αριθμός συμβασιούχων. Παρουσιάστηκαν και ανέλαβαν υπηρεσία μέχρι σήμερα 263 άτομα και
      β) Εκκρεμούν για συνυπογραφή από τον κ. Υφυπουργό Οικονομίας και Οικονομικών 57 θέσεις αορίστου χρόνου που αφορούν τα ΤΕΙ Αθήνας (22 θέσεις), Δυτ. Μακεδονίας (33 θέσεις), Κρήτης (1 θέση) και Πάτρας (1 θέση).
      4. Όσον αφορά στην μονιμοποίηση συμβασιούχων-αναπληρωτών εκπαιδευτικών που υπηρετούν στο Δημόσιο σας γνωρίζουμε ότι σύμφωνα με την αριθμ. 1426/29-11-2005 Πράξη του ΑΣΕΠ, για τους εκπαιδευτικούς των κλάδων ΠΕ60 (Νηπιαγωγών) και ΠΕ70 (Δασκάλων), οι οποίοι είχαν προσληφθεί με συμβάσεις ορισμένου χρόνου ως αναπληρωτές και υπέβαλαν αίτηση ένταξης στις διατάξεις του Π.Δ.164/2004 κρίθηκε ότι δεν συντρέχουν οι προϋποθέσεις υπαγωγής τους στις διατάξεις του άρθρου 11 του Π.Δ.164/2004.
      Επισημαίνεται ότι η προϋπηρεσία των εκπαιδευτικών, που αποκτάται από την πρόσληψή τους ως αναπληρωτών, με συμβάσεις ορισμένου χρόνου (για την Πρωτοβάθμια Εκπαίδευση, ένα διδακτικό έτος διαρκεί από 1/9 έως 21/6 του επόμενου σχολ. έτους), προσμετράται αθροιστικά και σύμφωνα με τις διατάξεις του άρθρου 7 του Ν.3027/2002 και του άρθρου 2 του Ν.3255/2004 έχουν καθορισθεί τα ποσοστά μονίμων διορισμών από τους πίνακες αναπληρωτών, καθώς επίσης και η διαδικασία πρόσληψης ως αναπληρωτών από τους ίδιους πίνακες, βάσει των μορίων που αποκτώνται από προϋπηρεσία.
      Τέλος σας γνωρίζουμε ότι το Α.Σ.Ε.Π. με την αριθμ. 251/20-1-2006 απόφαση του Δ΄ τμήματος αυτού, που στηρίχθηκε στο αρ.3/28-1-2005 πρακτικό του Κεντρικού Υπηρεσιακού Συμβουλίου Δευτεροβάθμιας Εκπαίδευσης (Κ.Υ.Σ.Δ.Ε.), καθώς και με την αριθμ. 1248/22-8-2006 απόφαση του Β΄ Τμήματος Διακοπών αυτού, που στηρίχθηκε στο αριθμ. 17/14-4-2006 πρακτικό του Κεντρικού Υπηρεσιακού Συμβουλίου Δευτεροβάθμιας Εκπαίδευσης (Κ.Υ.Σ.Δ.Ε.), απεφάνθη ότι δε συντρέχουν οι νόμιμες προϋποθέσεις για την υπαγωγή, όσων εκπαιδευτικών είχαν υποβάλει σχετική αίτηση στη Δ/νση Προσωπικού Δ/θμιας Εκπ/σης, στις διατάξεις του άρθρου 11 του Π.Δ. 164/2004 (ΦΕΚ134/τ.Α΄/19-7-2004), περί μετατροπής της σύμβασής τους ορισμένου χρόνου, ως αναπληρωτή εκπαιδευτικού στη δημόσια εκπαίδευση, σε αορίστου.
      Τονίζεται δε ότι οι προσωρινοί αναπληρωτές δεν καλύπτουν πάγιες, διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία.
      Οι ανάγκες των σχολείων είναι προσωρινού χαρακτήρα και διαφοροποιούνται κατά διδακτικό έτος και περιοχές και επομένως δε θα ήταν δυνατή η πρόσληψη μονίμων εκπαιδευτικών.
      Ο Υφυπουργός
      ΣΠ. ΤΑΛΙΑΔΟΥΡΟΣ»
    7. Στην με αριθμό  452/24-10-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 90/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
     Η ποινή μείωσης των 1.129.015 ευρώ από τα διατιθέμενα κοινοτικά κονδύλια για το πρόγραμμα αναδιάρθρωσης και μετατροπής αμπελώνων 2005/2006 δεν έχει καμία επίπτωση στην πορεία του προγράμματος και στους αμπελουργούς, επειδή επιβλήθηκε στη χώρα μας μετά την εκτέλεση του συγκεκριμένου προγράμματος και την καταβολή των ενισχύσεων για όλες τις δράσεις που πραγματοποιήθηκαν από τους παραγωγούς που μετέχουν στο πρόγραμμα.
     Σύμφωνα με την εθνική νομοθεσία και κατ΄ επιλογή της χώρας μας, ο τρόπος πληρωμής του προγράμματος είναι ανά εκτελούμενη δράση και είναι καθορισμένο το ύψος οικονομικής ενίσχυσης ανά δράση. Το ποσό αυτό κατεβλήθη εξολοκλήρου σε όλους τους συμμετέχοντες παραγωγούς του προγράμματος της περιόδου 2005/2006.
     Οι αναφερόμενοι μέσοι όροι ανά περίοδο εφαρμογής είναι απλώς ένας λογιστικός λόγος που προκύπτει από την αναλογία των κατανεμηθέντων κοινοτικών οικονομικών ενισχύσεων και αντιστοίχων εκτάσεων και δεν σχετίζεται με το πραγματικά καταβαλλόμενο ύψος ενισχύσεων ανά στρέμμα και παραγωγό.
     Επιπλέον και τα κονδύλια που η Ε.Ε. χορήγησε στη χώρα μας για την περίοδο 2006/2007 είναι αυξημένα σε σύγκριση με την προηγούμενη περίοδο 2005/2006, γεγονός που επιτρέπει και την επόμενη χρονιά το πρόγραμμα να συνεχισθεί με την ίδια και περισσότερη ένταση, δίνοντας τη δυνατότητα σε περισσότερους Έλληνες αμπελουργούς να εκσυγχρονίσουν τις γεωργικές εκμεταλλεύσεις τους.
     Το Υπουργείο Αγροτικής Ανάπτυξης και Τροφίμων καταβάλλει κάθε προσπάθεια για την ανάκτηση του παραπάνω ποσού.
     Ο Υφυπουργός
     Α. ΚΟΝΤΟΣ»
    8. Στην με αριθμό  422/23-10-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 82/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     Οι Κτηνιατρικές υπηρεσίες του Υπουργείου Αγροτικής Ανάπτυξης και Τροφίμων και των Νομαρχιακών Αυτοδιοικήσεων παρακολουθούν τις εξελίξεις σχετικά με τη γρίπη των πτηνών τόσο σε επίπεδο Ευρωπαϊκής Ένωσης όσο και σε εθνικό επίπεδο.
     Το Υπουργείο Αγροτικής Ανάπτυξης και Τροφίμων εφαρμόζοντας προληπτικά μέτρα διενεργεί συνεχώς καθ' όλο το έτος 2006, πρόγραμμα επιζωοτιολογικής διερεύνησης της γρίπης των πτηνών και στα εκτρεφόμενα πουλερικά και στα άγρια πτηνά.
     Παρά τις μεταναστεύσεις άγριων πτηνών που έλαβαν χώρα τόσο κατά την παρελθούσα εαρινή περίοδο όσο και στο πρόσφατο διάστημα, η μέχρι στιγμής κατάσταση εμφανίζεται καθησυχαστική, δεδομένου ότι κανένα από τα συλλεγέντα στο πλαίσιο του παραπάνω προγράμματος δείγματα, δεν ήταν θετικό. Επιπλέον το Υπουργείο Αγροτικής Ανάπτυξης και Τροφίμων (Δ/νση Κτηνιατρικής) πρόσφατα διοργάνωσε τρεις εκπαιδευτικές συσκέψεις κτηνιάτρων των Νομαρχιακών Αυτοδιοικήσεων της Μακεδονίας, της Θράκης και της Ηπείρου στις οποίες συμμετείχαν εκπρόσωποι των κυνηγετικών και ορνιθολογικών οργανώσεων, κατά τις οποίες έγινε ενημέρωση για τις τελευταίες εξελίξεις και τονίστηκε η αναγκαιότητα ετοιμότητας για την αντιμετώπιση τυχόν νέας εμφάνισης του ιού σε άγρια πτηνά στο προσεχές μέλλον, ενώ τονίστηκε η ανάγκη ενημέρωσης των πολιτών για την τήρηση των προβλεπομένων μέτρων βιοασφάλειας στα οικόσιτα πουλερικά, κυρίως στις περιοχές που γειτνιάζουν με υδροβιότοπους.
     Ο Υφυπουργός
     Α. ΚΟΝΤΟΣ»
     9. Στην με αριθμό 1056/9-11-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 240/16-11-06 έγγραφο από την Υπουργό Τουριστικής Ανάπτυξης η ακόλουθη απάντηση:
     Σε απάντηση στο ανωτέρω σχετικό, σας γνωρίζουμε ότι:
     Ο τουριστικός λιμένας Μεσολογγίου, δυναμικότητας 250 θέσεων ελλιμενισμού, χωροθετήθηκε με την Α.Π.Τ/1421/7-4-1997 Υπουργική Απόφαση, ύστερα από αίτημα του Λιμενικού και Εξυγειαντικού Ταμείου Μεσολογγίου.
     Με την προαναφερόμενη Απόφαση εγκρίθηκαν οι χρήσεις γης, τα λιμενικά και χερσαία έργα του τουριστικού λιμένα καθώς και οι όροι και περιορισμοί δόμησης αυτών. Οι κτιριακές εγκαταστάσεις που ανέρχονται σε 1722 τ.μ. περιλαμβάνουν εστιατόριο, αναψυκτήριο, καταστήματα γραφείων, καταστήματα ναυτιλιακών ειδών, ειδών διατροφής κ.λ.π.
     Από το Λιμενικό Ταμείο Ν. Αιτωλ/νίας, που αποτελεί τον φορέα διαχείρισης του έργου, υπεβλήθη πρόσφατα στην Υπηρεσία μας αίτημα για αύξηση της δυναμικότητας του τουριστικού λιμένα σε 600 θέσεις με την τοποθέτηση πλωτών προβλητών, προκειμένου να εξασφαλισθεί η βιωσιμότητα του έργου και να ενισχυθεί η ανταγωνιστικότητα του.
     Το προαναφερόμενο αίτημα θα εξετασθεί από την αρμόδια Επιτροπή Τουριστικών Λιμένων, όταν υποβληθούν από τον φορέα διαχείρισης τα στοιχεία (τεχνικά, χρηματοοικονομικά) που έχουν ζητηθεί για συμπλήρωση του υποβληθέντος φακέλου.
     Η δημοπράτηση του έργου θα γίνει από τον φορέα διαχείρισης, ο οποίος, όπως μας έχει ενημερώσει, θα προβεί σε πρόσκληση εκδήλωσης ενδιαφέροντος για την ανεύρεση επενδυτή που θα αναλάβει εντός του καθορισθέντος από τη σχετική προκήρυξη χρονοδιαγράμματος την ολοκλήρωση και εκμετάλλευση του τουριστικού λιμένα, που με τη λειτουργία του θα συμβάλλει στην εξυπηρέτηση των αναγκών του θαλάσσιου τουρισμού και στην ανάπτυξη της ευρύτερης περιοχής.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     10. Στην με αριθμό 648/31-10-06 ερώτηση των Βουλευτών κυρίων Εύης Χριστοφιλοπούλου και Χρήστου Πρωτόπαππα δόθηκε με το υπ’ αριθμ. 64972/22-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσαν οι Βουλευτές κ. Εύη Χριστοφιλοπούλου και ο κ. Χρήστος Πρωτόπαπας σχετικά με ελλείψεις και προβλήματα στην ομαλή λειτουργία του Ολυμπιακού Χωριού, σας γνωρίζουμε τα εξής: .
     Καταρχήν, αναφορικά με τη διοικητική υπαγωγή του Ολυμπιακού Χωριού στο δήμο Αχαρνών, αυτό έχει χωροθετηθεί μέσα στα διοικητικά όρια του δήμου σύμφωνα με την παρ. Ιζ του άρθρου 2 του ν. 2730/1999. Συνεπώς δεν απαιτείται ειδική πράξη διοικητικής ένταξης. Κατόπιν τούτου, τα προβλήματα που υφίστανται αναφορικά με σχολικές κτηριακές εγκαταστάσεις, την αποκομιδή απορριμμάτων και τη φροντίδα των κοινοχρήστων χώρων, τις ελλείψεις του βρεφονηπιακού σταθμού κτλ. οφείλει ο δήμος να τα αντιμετωπίσει, αφού, σύμφωνα με το Δημοτικό και Κοινοτικό Κώδικα (ν. 3463/2006) οι δημοτικές αρχές ρυθμίζουν όλες τις τοπικές υποθέσεις με στόχο την προστασία, την ανάπτυξη και τη συνεχή βελτίωση των συμφερόντων και της ποιότητας ζωής της τοπικής κοινωνίας.
     Περαιτέρω σας ενημερώνουμε ότι ο Δήμος Αχαρνών, στον οποίο η υπηρεσία μας διαβίβασε την Ερώτηση, δήλωσε αντικειμενική αδυναμία να απαντήσει στα θέματα που τίθενται με την ανωτέρω ερώτηση λόγω κατάληψης του δημοτικού καταστήματος.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     11. Στην με αριθμό 604/30-10-06 ερώτηση των Βουλευτών κυρίων Γεωργίου Κοντογιάννη και Μιχάλη Μπεκίρη δόθηκε με το υπ’ αριθμ. 2605/27-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών σας γνωρίζουμε για τα εξής:
     1. Το ΥΠΕΧΩΔΕ είναι αρμόδιο για την συντήρηση του οδικού άξονα ΠΑΘΕ (Πάτρα - Αθήνα - Θεσ/νίκη - Εύζωνοι) και της Ε.Ο. Κορίνθου - Τρίπολης. Στα πλαίσια των αρμοδιοτήτων του προβαίνει στην διαρκή συντήρηση της σήμανσης (οριζόντιας και κατακόρυφης), στην αποκατάσταση των κατεστραμμένων στηθαίων ασφαλείας, στη συντήρηση των ασφαλτικών ταπήτων, στη συντήρηση λειτουργίας του οδικού ηλεκτροφωτισμού και του εξοπλισμού ασφαλείας των παραπάνω οδικών αξόνων.
     2. Για το ανωτέρω οδικό τμήμα, το ΥΠΕΧΩΔΕ δημοπράτησε στις 29.5.06 το έργο «Προμήθεια, μεταφορά και τοποθέτηση μεταλλικών στηθαίων ασφαλείας, πληροφοριακών πινακίδων, οριοδεικτών, κιγκλιδωμάτων γεφυρών, αποκατάσταση περίφραξης σε διάφορες θέσεις την Ε.Ο. Αθηνών-Κορίνθου-Πατρών και Κορίνθου-Τρίπολης», κατά του κύρους της οποίας υπεβλήθη από διαγωνιζόμενο ένσταση στο Συμβούλιο της Επικρατείας, η εκδίκαση της οποίας έχει ορισθεί στις 13.6.07.
     3. Το ΥΠΕΧΩΔΕ, στα πλαίσια της στοιχειώδους συντήρησης που πραγματοποιεί, θα προβεί άμεσα στην αποκατάσταση των πλέον αναγκαίων κατεστραμμένων στηθαίων ασφαλείας, συμπεριλαμβανομένων και αυτών στο ύψος του 158ου χιλιομέτρου, που αναφέρονται στην ερώτησή σας.
     4. Ήδη στις 2.10.06 ο Υπουργός ΠΕΧΩΔΕ υπέγραψε νέα πίστωση ύψους 700.000 €, για την εκτέλεση παρόμοιων εργασιών στον ίδιο οδικό άξονα, και πρόκειται σύντομα να δημοπρατηθούν.
     Ο Υφυπουργός
     Θ. ΞΑΝΘΟΠΟΥΛΟΣ»
     12. Στην με αριθμό 699/31-10-06 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 2611/1025/17-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και αναφοράς, σας γνωρίζουμε τα εξής:
     1. Το ΥΠΕΧΩΔΕ σύμφωνα με το άρθρο 10 του Ν.2576/98 και την εγκύκλιο 938/ΑΖ211/15.4.98 Υφυπουργού ΠΕΧΩΔΕ, είναι αρμόδιο αποκλειστικά για την αποκατάσταση των ζημιών σε κτίρια και κτιριακές εγκαταστάσεις μετά από πλημμύρες, πυρκαγιές και κατολισθήσεις, στις περιοχές που επλήγησαν.
     2. Στην παρούσα φάση και στην περίπτωση που οι προκληθείσες ζημίες οφείλονται και στην καταρρακτώδη βροχή, απαιτείται η κατάθεση αιτήματος από την Περιφέρεια Πελοποννήσου ή την οικεία Νομαρχιακή Αυτοδιοίκηση, με τα πορίσματα των αυτοψιών και την ονομαστική κατάσταση των κατοίκων, των οποίων τα κτίρια υπέστησαν ζημιές, προκειμένου να προχωρήσει η οριοθέτηση της εν λόγω περιοχής και η ένταξή της σε προγράμματα αποκατάστασης.
     3. Για τα υπόλοιπα θέματα, τα οποία αναφέρονται στην Αναφορά σας, αρμόδια να απαντήσουν είναι τα άλλα συνερωτώμενα Υπουργεία
     Ο Υφυπουργός
     Θ. ΞΑΝΘΟΠΟΥΛΟΣ
     13. Στην με αριθμό 792/2-11-06 ερώτηση των Βουλευτών κ.κ. Θεοχάρη Τσιόκα και Ιωάννη Μανιάτη δόθηκε με το υπ’ αριθμ. Β-2166/23-11-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 792/2-11-2006 που κατέθεσαν στη Βουλή οι Βουλευτές κ.κ. Θεοχάρης Τσιόκας και Γιάννης Μανιάτης, θέτουμε υπόψη σας τα εξής :
     Το έργο της προμήθειας λεωφορείων για το στόλο της ΕΘΕΛ εντάχθηκε για πρώτη φορά στο ΕΠ.ΣΑΑΣ το Νοέμβριο του 2002 με Π/Υ ένταξης 126,3 M€. Το έργο, μετά από αναθεώρηση του ΕΠ.ΣΑΑΣ, τροποποιήθηκε και επανεντάχθηκε στο Πρόγραμμα αυτό με αυξημένο Π/Υ 201,7 M€.
     Ο ανοικτός διαγωνισμός για την προμήθεια οχημάτων ΕΘΕΛ (280 πετρελαιοκίνητων, 120 φυσικού αερίου, 100 αρθρωτών και 100 μικρών λεωφορείων), συνολικού Π/Υ126,3 M€ (πλέον ΦΠΑ) , έγινε τον lούλιο του 2002. Από τις προκηρυχθείσες κατηγορίες οχημάτων, ο διαγωνισμός τελεσφόρησε για τις δύο πρώτες (αγοράστηκαν 283 πετρελαιοκίνητα και 121 φυσικού αερίου με τελικό κόστος 81.879.780), ενώ για τις υπόλοιπες κηρύχθηκε άγονος και επαναλαμβάνεται αυτή την περίοδο .
     Ο τρέχων διαγωνισμός Π/Υ 119,8 M€ (πλέον ΦΠΑ), αφορά στην προμήθεια 100 αρθρωτών, 220 μικρών και 200 λεωφορείων φυσικού αερίου και διενεργήθηκε στις 9 Οκτωβρίου 2006.Αυτή τη στιγμή βρίσκεται σε φάση αξιολόγησης και εξετάζονται τα δικαιολογητικά συμμετοχής των υποψηφίων. Το χρονοδιάγραμμα εξέλιξης του έργου προβλέπεται υπογραφή σύμβασης εντός του επόμενου έτους και παράδοση της πλειονότητας των λεωφορείων εντός του 2008, με τελική φάση αποπληρωμής μετά τη λήξη της Γ΄ Προγραμματικής Περιόδου.
     Ο Υπουργός
     ΜΙΧΑΛΗΣ ΛΙΑΠΗΣ»).
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Δεκεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής) 
      1.- Η πρώτη με αριθμό 127/8/30-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Πρωθυπουργό,  σχετικά με την καταβολή ολόκληρης της ενιαίας ενίσχυσης στους αγρότες κ.λπ.. 
      (Θ’ απαντήσει ο Υπουργός Αγροτικής Ανάπτυξης και Τροφίμων)
      2.- Η με αριθμό 145/5-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου  προς τον Υπουργό Απασχόλησης και Κοινωνικής Προστασίας, σχετικά με τις προσλήψεις αναπήρων κ.λπ..
      3.- Η με αριθμό 144/5-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζόμενους του Δήμου Άνω Λιοσίων κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1.- Η με αριθμό 140/5-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις πολύωρες καθυστερήσεις στο αεροδρόμιο «Ελευθέριος Βενιζέλος» από την απεργία των εργαζομένων στις εταιρείες φύλαξης κ.λπ.. 
      2.- Η με αριθμό 146/5-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Δικαιοσύνης,  σχετικά με την πρόσληψη του αναγκαίου προσωπικού στα Υποθηκοφυλακεία Πειραιά και Σαλαμίνας κ.λπ.. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η με αριθμό 130/4-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Δημόσιας Τάξης, σχετικά με δημοσιεύματα του Τύπου αναφερόμενα στη δημιουργία ειδικού σώματος συλλήψεων, διαγράφεται λόγω κωλύματος του κυρίου Υπουργού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μ’ ενημέρωσε πράγματι ο κύριος Υπουργός ότι έχει κώλυμα. Εγώ θα την επανακαταθέσω. Παρακαλώ και το Προεδρείο, για να μη χάσει την επικαιρότητά της, να παρακαλέσει τον κύριο Υπουργό την επόμενη φορά να είναι εδώ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Νομίζω ότι πρέπει να έρθει η ώρα, όταν οι ερωτήσεις δεν γίνονται λόγω κωλύματος του Υπουργού, να μη χάνουν τη σειρά τους ή να επανέρχονται και να συζητούνται στην πρώτη συνεδρίαση. Είναι θέμα που πρέπει να απασχολήσει τη Διάσκεψη των Προέδρων και νομίζω ότι θα το κάνουμε.
      Δεύτερη είναι η με αριθμό 137/4-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας σχετικά με την μετατροπή της ναυπηγοεπισκευαστικής ζώνης της Κέρκυρας σε μαρίνα για πολυτελή σκάφη κ.λπ.. 
      Το περιεχόμενο της επίκαιρης ερώτησης της κυρίας συναδέλφου έχει ως εξής:
      «Ο Οργανισμός Λιμένα Κέρκυρας, στα πλαίσια της πολιτικής παράδοσης των λιμανιών στα ιδιωτικά συμφέροντα, οδηγεί στο κλείσιμο των καρνάγιων και τη μετατροπή της παρακείμενης ναυπηγοεπισκευαστικής ζώνης σε μαρίνα για πολυτελή σκάφη.
      Ναυπηγοξυλουργοί, επαγγελματίες ψαράδες, ιδιοκτήτες μικρών αλιευτικών και τουριστικών σκαφών αλλά και μικρομεσαίες επιχειρήσεις που συνδέονται άμεσα με την οικονομική δραστηριότητα που αναπτύσσεται στο χώρο των καρνάγιων και δραστηριοποιούνται στην κατασκευή, συντήρηση και ανεφοδιασμό μικρών αλιευτικών σκαφών εξωθούνται στο ξεκλήρισμα και τον αφανισμό.
      Παράλληλα, το κόστος επισκευής των καϊκιών αναμένεται να αυξηθεί κατακόρυφα, ενώ πλήττεται μια, άμεσα συνυφασμένη με την Κέρκυρα, πλούσια δραστηριότητα και πολιτιστική - ιστορική κληρονομιά.
      Ερωτάται ο κύριος Υπουργός ποια μέτρα σκοπεύει να πάρει η Κυβέρνηση, προκειμένου όχι μόνο να μην οδηγηθούν στο κλείσιμο ή στην απομάκρυνση τα καρνάγια της Κέρκυρας αλλά να προστατεύσει και να ενισχύσει την επαγγελματική δραστηριότητα που αναπτύσσεται μέχρι σήμερα στο χώρο αυτό με ταυτόχρονο εξωραϊσμό και αναβάθμιση των εγκαταστάσεων.» 
      Ο Υπουργός Εμπορικής Ναυτιλίας κ. Κεφαλογιάννης έχει το λόγο για να απαντήσει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, κατανοώ την ευαισθησία της αγαπητής συναδέλφου για το συγκεκριμένο θέμα. Στο πλαίσιο της λιμενικής πολιτικής και με το χρηματοδοτικό πρωτόκολλο των 3.000.000.000 ευρώ για έργα 6.000.000.000 ευρώ στους λιμένες εθνικής σημασίας, περιλαμβάνονται και τα έργα ύψους περίπου 100.000.000 ευρώ στο λιμένα της Κέρκυρας. Ένα μεγάλο αναπτυξιακό έργο για την ευρύτερη περιοχή της Κέρκυρας είναι και η πρόθεση της Κυβέρνησης να κατασκευάσει μαρίνα για μεγάλα γιωτ στη περιοχή του λιμένος της Κερκύρας.
      Είναι ένα έργο περίπου 40-50.000.000 ευρώ που θα γίνει με τη συνεργασία της ιδιωτικής πρωτοβουλίας. Στο συγκεκριμένο χώρο υπάρχει και το καρνάγιο, που εδώ και πολλά χρόνια δραστηριοποιούνται χωρίς άδειες, κάποιες επιχειρήσεις.
      Υπάρχει ήδη συζήτηση με τον Οργανισμό Λιμένος Κερκύρας και το Δήμο Κερκυραίων για να εξευρεθεί συγκεκριμένος χώρος, πέρα απ’ αυτόν που υπάρχει στη παρακείμενη μαρίνα στα Γουβιά Κερκύρας, όπου πολλές απ’ αυτές τις δραστηριότητες -και μάλιστα πιστοποιημένες με όλες τις άδειες οι οποίες χρειάζονται- πραγματοποιούνται, ώστε να συνεχιστεί αυτή η δραστηριότητα, στην οποία πραγματικά οι Κερκυραίοι έχουν τεράστια παράδοση και σε άλλο χώρο είτε μέσα στο λιμάνι, είτε σε συνεργασία με το Δήμο Κερκυραίων. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η συνάδελφος κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, κατανοείτε την ευαισθησία μας, αλλά έχετε «πάρει σβάρνα» τα λιμάνια της χώρας και προχωρείτε ακάθεκτοι όχι απλά στην ιδιωτικοποίησή τους, αλλά στην κυριολεξία στο ξεπούλημά τους. Βεβαίως, μη σας αδικούμε, αυτό το έγκλημα έχει ξεκινήσει με το ΠΑ.ΣΟ.Κ. το 1999 με το ν. 2688, όταν μετέτρεπε τα λιμάνια της χώρας σε ανώνυμες εταιρείες και εσείς έρχεστε τώρα, πάνω σ’ ένα στρωμένο έδαφος θα έλεγα, για να ολοκληρώσετε το έργο αυτό.
      Αυτό που δεν μπορείτε να κατανοήσετε είναι αυτό που λένε οι Κερκυραίοι, ότι δεν μπορούν να φανταστούν Μαντούκι χωρίς καρνάγια και καρνάγια χωρίς Μαντούκι. Γιατί πραγματικά οι κάτοικοι στο Μαντούκι, ψαράδες και ναυτεργάτες, ζούσαν στη θάλασσα και από τη θάλασσα. Αυτό το καρνάγιο αντιστάθηκε και στη σύγχρονη τεχνολογία. Δεν μπόρεσαν να σβήσουν την αυθεντικότητά του.
      Τώρα στο όνομα της αξιοποίησης, στο όνομα των ξένων επενδυτών και πάντα για τουριστική αξιοποίηση και άλλες επενδύσεις, έρχονται οι συνέπειες αυτής της επένδυσης –τα πρώτα δισεκατομμύρια που αναφέρατε- οι οποίες είναι πολύ χειροπιαστές, όπως η καταπάτηση των δασικών εκτάσεων, οι συνέπειες στο περιβάλλον, στην ιστορία, στον πολιτισμό. Δεν σας απασχολούν, δεν σας ενδιαφέρουν όλα αυτά που καταστρέφονται. 
      Υπάρχουν παραδείγματα και στη χώρα μας, όπως για παράδειγμα το καρνάγιο τη Σάμο, όπου εκεί με πρωτοβουλία του Δήμου, επιστημονικών φορέων, των κατοίκων της περιοχής και άλλων μαζικών φορέων, όχι απλά το διατήρησαν αλλά το αξιοποίησαν, το ανέπτυξαν και είναι ένα σημείο αναφοράς που δεν έχει σβήσει την παράδοση, αλλά προχωράει και προς το μέλλον. 
      Πιστεύουμε ότι εσείς με το σκοπό της ιδιωτικοποίησης το αφήσατε όλα αυτά τα χρόνια αναξιοποίητο, ενώ υπάρχουν δυνατότητες ακόμη και σήμερα να προχωρήσετε μ’ ένα σωστό πλάνο και όχι με αυτό που έχετε ξεκινήσει για όλα τα λιμάνια, γιατί κάτι παρόμοιο έχετε κάνει και στο Ηράκλειο της Κρήτης. Μάλιστα οι τρεις Υπουργοί έχετε καταθέσει, σε νομοσχέδιο που θα ακολουθήσει την επίκαιρη ερώτηση, και τροπολογία. 
      Έχετε σοβαρή ευθύνη και δεν μας πείθετε, όπως δεν πείθετε φυσικά και τους κατοίκους της περιοχής, γι’ αυτό βρίσκονται στο πόδι μαζί με την Τοπική Αυτοδιοίκηση και τους επιστημονικούς και άλλους φορείς. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, κατανοώ τις ευαισθησίες σας και μην έχετε καμία αμφιβολία ότι πολλές απ’ αυτές τις ευαισθησίες τις συμμερίζεται όλος ο πολιτικός κόσμος και η πολιτική ηγεσία του Υπουργείου Εμπορικής Ναυτιλίας. 
      Τα πράγματα όμως εξελίσσονται. Αν επισκεφθείτε τον συγκεκριμένο χώρο στο λιμένα της Κέρκυρας, όπως και αυτόν που αναφέρατε στην ευρύτερη περιοχή του λιμένος Ηρακλείου, θα δείτε ότι είναι ένας σκουπιδότοπος, ότι δεν τιμά την παράδοση και την ομορφιά των συγκεκριμένων περιοχών.
      ΒΕΡΑ ΝΙΚΟΛΑΪΔΟΥ: Το αφήσατε να γίνει έτσι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτός ο χώρος είναι έτσι για δεκαετίες. 
      Ξέρετε, ο δεινόσαυρος εξαφανίστηκε γιατί δεν εκσυγχρονίστηκε. Εμείς σε μια προσπάθεια εκσυγχρονισμού και προσαρμογής στα νέα δεδομένα δημιουργούμε τις προϋποθέσεις ώστε αυτή η δραστηριότητα όχι να φυτοζωεί, όχι να χρειάζεται μόνο τη στήριξη και την αρωγή της πολιτείας ή της Τοπικής και Νομαρχιακής Αυτοδιοίκησης, αλλά δίνουμε τη δυνατότητα με το νέο αυτό αναπτυξιακό έργο να βρουν δουλειά εκατοντάδες από τους ανθρώπους που δραστηριοποιούνται εκεί, στην ίδια ειδική δραστηριότητα με την οποία σήμερα ασχολούνται. 
Διότι αν έχουμε, παραδείγματος χάριν, σ’ αυτήν την ευρύτερη περιοχή ογδόντα μεγάλα γιότ, τα οποία θ’ αφήνουν στην Κέρκυρα 3.000.000 ευρώ το καθένα, ή τετρακόσια μικρότερα σκάφη, καταλαβαίνετε ότι όλοι αυτοί οι άνθρωποι θα βρουν δουλειά και πολλές από τις δραστηριότητές τους θα αξιοποιηθούν στο συγκεκριμένο χώρο.
	ΒΕΡΑ ΝΙΚΟΛΑΪΔΟΥ: Γι’ αυτό το κάνετε!
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ίδιο φιλοδοξούμε να κάνουμε και στο Ηράκλειο. Είμαστε ανοιχτοί στη συζήτηση με τους συγκεκριμένους επαγγελματίες και είμαι βέβαιος ότι και με τις ευαισθησίες τις οποίες έχει και ο Οργανισμός Λιμένος Κερκύρας και η Νομαρχιακή και Τοπική Αυτοδιοίκηση στην Κέρκυρα, θα βρεθεί λύση. 
      Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση  της τρίτης, με αριθμό 135/4-12-2006 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την άρνηση δημάρχων να ενημερώσουν για τα στοιχεία μεταδημοτεύσεων.
	Αναλυτικότερα το περιεχόμενο της επίκαιρης ερώτησης του κ. Κουβέλη έχει ως εξής:
	«Έχει παρατηρηθεί κατά το παρελθόν, αλλά συνεχίζεται, το φαινόμενο της άρνησης χορήγησης των καταλόγων των δημοτών ή των στοιχείων μεταδημοτεύσεων σε Δημοτικούς συνδυασμούς, δημοτικές κινήσεις, εκλεγμένους δημοτικούς συμβούλους από ορισμένους δημάρχους, με την ανυπόστατη αιτιολογία ότι αποτελούν δεδομένα προσωπικού χαρακτήρα. 
	Το συγκεκριμένο θέμα έχει απασχολήσει και την Αρχή Προστασίας Δεδομένων Προσωπικού Χαρακτήρα, η οποία έχει εκδώσει απόφαση στην οποία αναφέρεται ότι τα στοιχεία των μεταδημοτεύσεων δεν αποτελούν ευαίσθητα προσωπικά δεδομένα.
	Παρ’ όλα αυτά όμως συγκεκριμένοι δήμαρχοι (Ιωαννίνων, Μεθάνων, Γαζίου, Ύδρας κ.α.), προκειμένου να αποφύγουν τον έλεγχο και τη δυνατότητα ενημέρωσης της Αντιπολίτευσης, δεν επιτρέπουν την πρόσβαση στα στοιχεία ακόμη και στις περιπτώσεις που έχουν εκδοθεί εισαγγελικές διαταγές για την χορήγησή τους (Δήμαρχος Ιωαννίνων, Μεθάνων, Γαζίου κ.λπ.). 
	Επειδή τέτοιες συμπεριφορές δεν βρίσκουν έρεισμα στο νόμο, δεν τιμούν το ρόλο των λειτουργών της Τοπικής Αυτοδιοίκησης και προσβάλλουν το θεσμό της αυτοδιοίκησης, 
	Ερωτάται ο κύριος Υπουργός:
	1. Γνωρίζουν οι αρμόδιες υπηρεσίες τις προαναφερόμενες συμπεριφορές και σε ποιες ενέργειες έχουν προβεί και ποια μέτρα έχουν ασκηθεί κατ’ αυτών;
	2. Ποια συγκεκριμένα μέτρα προτίθεται να λάβει άμεσα, για να αποτραπούν τέτοιες συμπεριφορές που προσβάλλουν τη λειτουργία του θεσμού της Τοπικής Αυτοδιοίκησης και το δημοκρατικό πολίτευμα της χώρας μας;»
	Στην επίκαιρη ερώτηση του κ. Κουβέλη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
	Ορίστε, κύριε Υπουργέ, έχετε το λόγο. 
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
	Είναι πράγματι σημαντική η ερώτηση και αποτυπώνει την αλήθεια σε ορισμένες, ευτυχώς ελάχιστες περιπτώσεις, όπου υπήρξε πράγματι άρνηση παροχής στοιχείων από την δημοτική Αρχή ιδίως προς ερωτώντες δημοτικούς συμβούλους. Και μάλιστα υπάρχει και συγκεκριμένο παράδειγμα, το οποίο θα αναφέρω.
	Όπως γνωρίζετε, κυρία και κύριοι συνάδελφοι, τον έλεγχο των Οργανισμών Τοπικής Αυτοδιοίκησης, σύμφωνα με το νόμο, τον ασκεί ο Γενικός Γραμματέας Περιφέρειας. Αυτός είναι ο αρμόδιος, ο οποίος αποφαίνεται, ασκεί πειθαρχικές διώξεις και, εν πάση περιπτώσει, όλο το πλέγμα του ελέγχου των Οργανισμών Τοπικής Αυτοδιοίκησης. Έτσι, λοιπόν, εμείς ως Υπουργείο διαβιβάζουμε στον αρμόδιο Γενικό Γραμματέα Περιφέρειας, όπως διαβιβάσαμε –και θέλω να το καταθέσω εδώ στα Πρακτικά- και με έγγραφο της Αρχής Προστασίας Προσωπικών Δεδομένων στο Δήμο Λαυρεωτικής μία καταγγελία που είχε κάνει η δημοτική σύμβουλος κ. Ασπασία Αργεντίνη. Και ανάλογα με το αν ενεργεί ή όχι  ο Γενικός Γραμματέας Περιφέρειας, τότε μπορούμε μόνον να επιληφθούμε του θέματος. 
      Αυτό όμως που θέλω να τονίσω -και είναι ιδιαίτερα σημαντικό- είναι ότι αυτό το κενό που υπήρχε όσον αφορά την υποχρέωση των δήμων να δίνουν στοιχεία, καλύφθηκε σε πάρα πολύ μεγάλο ποσοστό από το νέο Δημοτικό και Κοινοτικό Κώδικα, του οποίου η ισχύς αρχίζει από την 1η του έτους του 2007. Εκεί λοιπόν, πρώτον, επιτρέπονται ή θεσμοθετούνται οι ερωτήσεις ακόμη και πολιτών προς το δημοτικό συμβούλιο. 
Αναφέρεται ρητά ότι είναι υποχρέωση των δήμων και κοινοτήτων να παρέχουν ενημέρωση στους δημότες και κατ’ οίκον επί οποιωνδήποτε αποφάσεων έχουν έννομο συμφέρον. 
      Το σημαντικότερο, όμως, όλων είναι η μεγάλη τομή που γίνεται στον Κώδικα, κύριε συνάδελφε, σύμφωνα με την οποία κάποιος έχει δικαίωμα να προσφύγει στο Γενικό Γραμματέα Περιφέρειας και επί παραλείψεων των δημάρχων. Μέχρι τώρα, κάποιοι δήμαρχοι, κάποιες δημοτικές αρχές, δεν έπαιρναν αποφάσεις για κάθε μορφής και φύσεως θέμα. Θα αναφέρω ιδίως τις αποφάσεις για θέματα αδειών λειτουργίας καταστημάτων υγειονομικού ενδιαφέροντος.
      Βάλαμε στον Κώδικα –και είναι σημαντική τομή αυτή- ότι επί κωλυσιεργίας ή επί παραλείψεως, ενώ πρώτα δεν υπήρχε ένδικο μέσο, δεν είχε, δηλαδή, πού να προσφύγει ο θιγόμενος επιχειρηματίας, ο θιγόμενος πολίτης, επί απουσίας ενέργειας η οποία γινόταν είτε σκόπιμα, είτε από αδιαφορία, τώρα να έχει δικαίωμα να προσφύγει στο Γενικό Γραμματέα Περιφέρειας και εκείνος να εφαρμόσει τις διατάξεις για πειθαρχική και άλλη δίωξη που προβλέπονται επίσης στο νέο δημοτικό και κοινοτικό Κώδικα.
      Αυτό είναι το πλέγμα της διασφάλισης των συμφερόντων των πολιτών, των μειοψηφιών, του επαγγελματία, του επιχειρηματία, επί αυθαιρεσιών ή επί εσκεμμένων αρνήσεων για ενέργεια των δημοτικών αρχών. 
      Νομίζω ότι είναι μια πολύ μεγάλη τομή, η οποία έγινε στο όλο θεσμικό πλαίσιο της λειτουργίας των Οργανισμών Τοπικής Αυτοδιοίκησης. 
      ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, η μεταδημότευση από ουσιαστική διοικητική πράξη που αφορά στην προσωπική κατάσταση του πολίτη, έχει γίνει, δυστυχώς τερτίπι και εκλογικό κόλπο, προκειμένου να διαμορφώνει ή και να παραμορφώνει τους εκλογικούς συσχετισμούς.
      Σε κάθε περίπτωση, πέρα από το ειδικότερο θέμα της επικαίρου ερωτήσεως, υπάρχει ένα ζήτημα σχετικά με το πώς γίνονται οι μεταδημοτεύσεις, στη βάση ποιων συγκεκριμένων στοιχείων που στηρίζουν τη μεταδημότευση επί της ουσίας.
      Δυστυχώς επαναλαμβάνω ότι οι μεταδημοτεύσεις αλλοιώνουν τα πληθυσμιακά στοιχεία και παραμορφώνουν και τους συσχετισμούς που υπάρχουν μέσα στους δήμους, διότι εσείς γνωρίζετε πάρα πολύ καλά ότι ο πληθυσμός κάθε δήμου διαμορφώνει συγκεκριμένα μεγέθη, αναφορικά και με επιχορηγήσεις και με άλλες ρυθμίσεις. Επομένως, το ζητούμενο είναι οι μεταδημοτεύσεις να εξασφαλίζουν την αναγκαία ουσιαστική δικαιολογία, προκειμένου να γίνονται. 
      Το δεύτερο το οποίο θέλω να τονίσω είναι το εξής: Πράγματι, ο Γενικός Γραμματέας της Περιφέρειας έχει αρμοδιότητα και πειθαρχική δικαιοδοσία, αλλά έχει παραγίνει το κακό. Εκείνο που ζητάω από εσάς είναι ναι μεν η πρόβλεψη του Κώδικα, αλλά το Υπουργείο να έχει προ οφθαλμών αυτό το ζήτημα. 
      Και θα σας έλεγα περαιτέρω, κύριε Υπουργέ, ότι το θέμα των μεταδημοτεύσεων πρέπει να το αντιμετωπίσετε στη βάση των ουσιαστικών στοιχείων που πρέπει να υπάρχουν, για να δικαιολογούνται οι μεταδημοτεύσεις. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Δεν είναι δυνατόν ο κάθε κύριος δήμαρχος να κάνει μεταδημοτεύσεις, χωρίς να έχει τα αναγκαία στοιχεία, προκειμένου να διαμορφώνει εκλογικούς συσχετισμούς. Και από εκεί και πέρα, του είναι αδιάφορο του κυρίου δημάρχου –του όποιου κυρίου δημάρχου- τι συνέπειες έχουν αυτές οι πλασματικές μεταδημοτεύσεις που γίνονται μόνο, επαναλαμβάνω, για να διαμορφώσουν τους εκλογικούς συσχετισμούς. 
      Το Υπουργείο εδώ έχει συγκεκριμένη υποχρέωση και ευθύνη να πάρει τα μέτρα του.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει αμφιβολία, κύριε συνάδελφε, ότι σε κάποιο βαθμό και αυτό γίνεται και το αντίστροφο, δηλαδή να διαβιεί κάποιος μόνιμα σε μία περιοχή για είκοσι, είκοσι πέντε χρόνια και να αρνείται ο δήμαρχος να του δώσει τα χαρτιά για να κάνει μεταδημότευση από το μέρος όπου είναι δημότης και όπου πιθανόν να μην πηγαίνει ποτέ, στο μέρος όπου κατοικεί, για να μη μειωθεί ο πληθυσμός του χωριού από το οποίο προέρχεται και με την επίκληση συναισθηματικών λόγων να επιτυγχάνεται η παραμονή στα δημοτολόγια ενός δήμου, όπου από πολλά χρόνια δεν έχει πλέον κατοικία ούτε μένει εκεί ούτε έχει κάποιο ενδιαφέρον.
      Σε κάθε περίπτωση, ο νόμος προβλέπει τα δύο χρόνια της μόνιμης κατοικίας. Εγώ δεν μπορώ να φανταστώ ποιος μπορεί να είναι αυτός που θα βεβαιώνει τη μόνιμη κατοικία, εκτός από την Τοπική Αυτοδιοίκηση και την αστυνομία της περιοχής. 
      Αν μου λέτε ότι καταστρατηγείται σ’ αυτό το σημείο αυτή η προϋπόθεση του νόμου για τη μεταδημότευση, εγώ να δεχτώ ότι γίνεται σε ορισμένες περιπτώσεις. Όμως, θα εφεύρουμε ένα νέο μηχανισμό ο οποίος θα ελέγχει; Δεν πρέπει να εμπιστευτούμε την Τοπική Αυτοδιοίκηση -τουλάχιστον για τη βεβαίωση της μόνιμης κατοικίας- η οποία σε συνδυασμό με την τοπική αστυνομία αποτελούν τους θεσμούς οι οποίοι χορηγούν αυτήν τη βεβαίωση η οποία κάνει δυνατή τη μεταδημότευση; Εγώ δεν μπορώ να φανταστώ μία διαδικασία βάσει της οποίας θα ελέγχεται στην ουσία εάν πρόκειται για πραγματική μεταδημότευση ή για μια μεταδημότευση που θα εξυπηρετεί αυτούς τους λόγους που λέτε. 
      ΦΩΤΗΣ ΚΟΥΒΕΛΗΣ: Αυξημένα αποδεικτικά στοιχεία!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκείνο που θέλω να πω μόνο είναι ότι είμαστε στην ευχάριστη θέση να πούμε ότι το Εθνικό Δημοτολόγιο προχωράει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Πρόκειται για ένα κολοσσιαίο έργο. Κολοσσιαίο όχι από άποψη μεγέθους έργου ή προϋπολογισμού, αλλά όσον αφορά την εξυπηρέτηση του πολίτη. 
      Επίσης γνωρίζετε ότι οι εκλογικοί κατάλογοι είναι ταυτόσημοι πλέον με τους καταλόγους –εκτός ελαχίστων εξαιρέσεων- των δημοτολογίων, οι οποίοι υπάρχουν πλέον ηλεκτρονικά και μπορεί να δει κάποιος σε ποιες περιπτώσεις παρατηρείται αυτό. Οι κατάλογοι δε ενημερώνονται στο κεντρικό μηχανογραφικό σύστημα του Υπουργείου Εσωτερικών ανά δίμηνο. 
      Με το εθνικό δημοτολόγιο του οποίου οι εργασίες θα τελειώσουν –ελπίζουμε- σε έξι με οκτώ μήνες, τότε θα υπάρχει η απόλυτη εικόνα και δεν θα υπάρχουν διπλοεγγραφές. 
      Όμως, πάλι θα παραμένει το θέμα της πλαστής βεβαίωσης, την οποία προφανώς υπαινίσσεστε, του δημάρχου και του αστυνόμου της περιοχής για τη βεβαίωση της μονίμου κατοικίας κάποιου. Είναι ένα θέμα για το οποίο ειλικρινά τι άλλα στοιχεία μπορεί να ζητήσει κάποιος; 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ. 
      Επίκαιρες ερωτήσεις δεύτερου κύκλου:
      Εισερχόμαστε στη συζήτηση της πρώτης επίκαιρης ερώτησης  με αριθμό 132/4-12-2006 του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Ανάπτυξης, σχετικά με τις καθυστερήσεις στη σύνδεση με το φυσικό αέριο στην περιοχή της Αττικής κ.λπ.. 
      Αναλυτικότερα η επίκαιρη ερώτηση του κ.  Βερελή έχει ως εξής: 
      «Με επανειλημμένες ερωτήσεις μου -4415/10.11.2005, 9888/12.04.2005, 602/30.10.06- ανέπτυσσα τον προβληματισμό μου και διατύπωνα ανάλογα ερωτήματα σχετικά με τις καθυστερήσεις στην ικανοποίηση νέων συνδέσεων, τη χαμηλή διείσδυση του Φυσικού Αερίου στην Αττική, τις καταγγελίες των καταναλωτών, την παρέμβαση του Συνηγόρου του Καταναλωτή, ο οποίος καλούσε τη Διοίκηση της «ΕΠ.Α. ΑΤΤΙΚΗΣ» για εξηγήσεις. 
      Αφ’ ετέρου δε, αποστασιοποιείστε από το πρόβλημα τονίζοντας: «…Σας υπενθυμίζουμε ότι η Διοίκηση της επιχείρησης ασκείται αποκλειστικά από τον στρατηγικό επενδυτή». 
      Επειδή το πρόβλημα των καθυστερήσεων στην εξέλιξη όλων των φάσεων για τη διείσδυση του φυσικού αερίου στην Αττική παραμένει, ενώ τεράστιες επενδύσεις μένουν σε μερική αχρησία, και επειδή αυτή η ανεκτική αντιμετώπιση του στρατηγικού επενδυτή έχει τα χαρακτηριστικά «απιστίας» εις βάρος του δημοσίου συμφέροντος επανέρχομαι και ερωτάται ο κύριος Υπουργός τα εξής: 
1. Αν προτίθεται να απαντήσει συγκεκριμένα σε όλα τα ερωτήματα που τέθηκαν με την 602/30.10.2006 ερώτησή μου. 
2. Ποιοι οι λόγοι για τις εν λόγω καθυστερήσεις, ποιος ευθύνεται γι’ αυτές και ποιες οι κυρώσεις και τα μέτρα που έχουν ληφθεί εις βάρος του στρατηγικού επενδυτή, τα οποία και προβλέπονται από τις σχετικές συμβάσεις;»
      Θ’ απαντήσει ο Υφυπουργός Ανάπτυξης κ. Νεράντζης. 
      Κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Στην προηγούμενη ερώτησή σας, κύριε Βερελή, έχετε πέντε σκέλη, τα οποία έχουν σχεδόν απαντηθεί με μακροσκελέστατες απαντήσεις, τμήματα των οποίων ενσωματώνετε και στη δική σας ερώτηση. Καταλαβαίνετε ότι σε πέντε ερωτήματα δεν είναι δυνατόν να δοθεί απάντηση εκ νέου ή για πρώτη φορά στο διάστημα των τριών λεπτών που επιφυλάσσει ο Κανονισμός στον Υπουργό για ν’ απαντήσει. 
      Έχω, λοιπόν, να σας πω τα εξής:
      Πρώτα-πρώτα, για τις κυρώσεις και αν επεβλήθησαν: Σας λέω, λοιπόν, ότι επεβλήθη η υποχρέωση στην «ΕΠ.Α. ΑΤΤΙΚΗΣ» να υποβάλει στοιχεία προόδου για το σύνολο των συναφθεισών και εκκρεμουσών κατά την 5/10/2006 3.857 συμβάσεων κατά τη συμπλήρωση του πρώτου και του δευτέρου δεκαπενθημέρου εκάστου ημερολογιακού μήνα. 
      Δεύτερον, επεβλήθη στην ΕΠ.Α. πρόστιμο ανερχόμενο σε 300.000 ευρώ. 
      Τρίτον, απευθύνθηκε σύσταση στην ΕΠ.Α., προκειμένου να αποζημιώσει εύλογα τους καταναλωτές για τη ζημία, την οποίαν υπέστησαν συνεπεία της καθυστερήσεως. Συνεπεία αυτής της τάσεως και συμμορφούμενη μάλιστα η διοίκηση της ΕΠΑ, καθιέρωσε έκπτωση 10% για τους καταναλωτές, οι οποίοι υπέβαλαν αίτηση και η αίτησή τους καθυστέρησε να ικανοποιηθεί. Αυτές είναι οι κυρώσεις.
      Προχωρούμε τώρα στο άλλο σκέλος, όπου ρωτάτε ποιοι είναι οι λόγοι της καθυστερήσεως αυτής. Μέχρι τον Αύγουστο του 2006 ο μέσος χρόνος τοποθετήσεως νέου μετρητή ήταν τρεις μήνες και λίγο λιγότερο από την ημερομηνία υπογραφής της συμβάσεως. Μετά τον Αύγουστο του 2006, οπότε και έληξαν οι προηγούμενες συμβάσεις κατασκευής δικτύου και συνδέσεων της «ΕΠ.Α. ΑΤΤΙΚΗΣ», καθυστέρησε η διαγωνιστική διαδικασία. Ρωτάτε για τα αίτια της καθυστερήσεως αυτής. Τα αίτια είναι η ανάγκη προσαρμογής προς το Κοινοτικό Πλαίσιο, το οποίον είχε αλλάξει, τα αίτια είναι οι ενστάσεις, οι οποίες υποβάλλονται δεξιά και αριστερά και υπάρχει βεβαίως και καθυστέρηση της διοικήσεως της ΕΠ.Α.. Και γι’ αυτό έχει γίνει ο έλεγχός της. 
      Το τέταρτο ερώτημα είναι για το ποιος ευθύνεται γι’ αυτές τις καθυστερήσεις. Πέραν των αντικειμενικών κριτηρίων και αιτίων, τα οποία είναι γνωστά, όλες αυτές οι καθυστερήσεις βαρύνουν την ΕΠ.Α.. Αυτός είναι και ο έλεγχος. Επομένως δεν νομίζω ότι υπάρχει άλλο αναπάντητο ερώτημα απ’ αυτά που έχετε θέσει.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, δυστυχώς η ιστορία είναι δυσάρεστη και ο κύριος Υφυπουργός προσπαθεί να την απαλύνει. 
      Υπάρχουν χιλιάδες υποψήφιοι καταναλωτές και της «ΕΠ.Α. ΑΤΤΙΚΗΣ» και της «ΕΠ.Α. ΘΕΣΣΑΛΟΝΙΚΗΣ», οι οποίοι αναμένουν, έχοντας κάνει ήδη τις εγκαταστάσεις και μην μπορώντας να πάρουν φυσικό αέριο. Το κόστος κεφαλαίου τους δεν το καλύπτει κανείς. Το γεγονός ότι παίρνουν πετρέλαιο αντί για φυσικό αέριο επιβαρύνει μία σειρά από παράγοντες, οι μεγάλες επενδύσεις που έγιναν για το φυσικό αέριο μένουν σε μεγάλο βαθμό ανεκμετάλλευτες και εδώ υπάρχει μία ιστορία, η οποία έχει συγκεκριμένες ευθύνες.
      Πριν από έναν και πλέον χρόνο ρωτούσα το Υπουργείο Ανάπτυξης για το θέμα αυτό και μου απαντούσε ότι τα πράγματα βαίνουν καλώς -είναι η απάντηση 28 Νοεμβρίου 628653- και ότι επισυνάπτεται πίνακας, που αφορά τον προγραμματισμό κατασκευής των δικτύων για τις νέες συνδέσεις ΕΠ.Α. Αττικής, Θεσσαλονίκης και Θεσσαλίας.
      Κύριε Υπουργέ, τον πίνακα αυτό σας τον δίνω, είναι για την ιστορία. Είναι ένας πίνακας ψευδής. Μας λέει ότι στο τέλος του 2006 επρόκειτο να γίνουν περίπου δύο χιλιάδες τριακόσια πέντε χιλιόμετρα δικτύων -αυτά δεν υπερβαίνουν τα χίλια εκατό, υπάρχει μία κολοσσιαία διαφορά, κάτω από τα μισά- για το 2007 μας λέει ότι θα γίνουν δύο χιλιάδες οκτακόσια και τώρα μας λένε ότι το 2008 θα πιάσουν τις δύο χιλιάδες. Σήμερα έχουν γίνει μόνο τριάντα δύο χιλιάδες συνδέσεις, οι οποίες αποτελούν μία διείσδυση μόλις 6%. Καταθέτω τον πίνακα αυτό στα Πρακτικά για να ενημερωθεί και ο κύριος Υφυπουργός, ο οποίος είναι νέος στη θέση αυτή, για τις ανακρίβειες που μετέδιδε στη Βουλή το Υπουργείο του πριν από έναν ακριβώς χρόνο.
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υπάρχουν ανεκτέλεστες συμβάσεις, αιτήσεις παροχών που δεν έχουν ικανοποιηθεί –δύο χιλιάδες πενήντα τον αριθμό- στην περιοχή της Αττικής. Αυτό σημαίνει ότι δύο χιλιάδες πενήντα νοικοκυριά έχουν κάνει τις εγκαταστάσεις και δεν έχουν τη δυνατότητα αυτήν τη στιγμή να πάρουν φυσικό αέριο. Και αυτό με τεράστια προβλήματα. Άλλοι έχουν αλλάξει και τους καυστήρες και δεν μπορούν να θερμανθούν. Κι έρχεται το Υπουργείο, το οποίο βεβαίως παραδέχεται αυτήν την τραγική κατάσταση και μας λέει ότι έχει επιβάλλει κυρώσεις.
      Κύριε Υπουργέ, δεν επιβάλλατε εσείς κυρώσεις, η Ρυθμιστική Αρχή Ενέργειας επέβαλε. Δεν έχει σχέση με το Υπουργείο σας. Δεν είναι υποκείμενο όργανο. Εσείς δεν κάνατε τίποτα απολύτως. Έχετε μία σύμβαση με την ΕΠ.Α. και περίμενα σήμερα να καταθέσετε συγκεκριμένα έγγραφα, με βάση τα οποία τους βάζετε θέματα ρητρών προκειμένου να μπορούν να υποστούν πραγματικές συνέπειες. Αυτά τα οποία τους έβαλε η Ρ.Α.Ε. είναι τριάντα χιλιάδες ευρώ.
      Το δε προγραμματισμό τον οποίο λέτε ότι τους επιβάλλετε να φέρουν, ελπίζω να μην είναι ο ίδιος με αυτόν που σας έστειλαν και μας τον δώσατε στη Βουλή πριν από ένα χρόνο με τα ψεύδη, τα οποία είναι τεράστια και τα οποία έχουν δημιουργήσει κολοσσιαίο πρόβλημα.
      Η ίδια η «ΕΠ.Α. ΑΤΤΙΚΗΣ» στην απάντηση, την οποία μου στείλατε στις 9 Νοεμβρίου 2006, μας λέει ότι για διάστημα ενός χρόνου θα προσφέρει έκπτωση 10%. Σε ποιους; Σ’ αυτούς οι οποίοι έχουν υποστεί την ταλαιπωρία και περιμένουν. Προσπαθεί έτσι να συμψηφίσει. 
      Τελειώνω λέγοντάς σας ότι από τη σύμβαση που έχουν με τους καταναλωτές, έχουν συγκεκριμένες υποχρεώσεις, ότι το Υπουργείο σας έπρεπε μαζί με την ΕΠ.Α. να έχει κάνει επίκληση των όρων της σύμβασης και ότι θα έπρεπε ταχύτατα -και γι’ αυτό περιμένω ότι θα το κάνετε το επόμενο διάστημα- να ζητήσετε συγκεκριμένες ευθύνες. 
      Να μην παίζουμε με τις λέξεις. Είναι μια μεγάλη επένδυση και έχετε μεγάλη ευθύνη που μένει ανενεργή. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε κύριε Βερελή.
      Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Ειλικρινά μερικά πράγματα με προβληματίζουν. Είπατε, κύριε Βερελή, «δεν επιβάλλατε εσείς κυρώσεις, αλλά η Ρ.Α.Ε.». Ε, φαίνεται ότι λησμονείτε ότι σε περίπτωση παραβιάσεως των διατάξεων της αδείας διανομής ή των ισχυόντων νόμων αρμόδια να επιβάλει κυρώσεις είναι η Ρ.Α.Ε.. Λησμονήσατε ότι εμείς απευθυνθήκαμε σαν Υπουργείο και στο Συνήγορο του Καταναλωτή, ο οποίος κι αυτός επελήφθη. Και εμείς επίσης ζητήσαμε να παρέμβουν όλες εκείνες οι αρχές οι οποίες μπορούν και αυτεπάγγελτα να παρέμβουν.
      Τη σύμβαση δεν την υπογράψαμε εμείς. Η «ΕΠ.Α.» είναι ιδιωτική εταιρεία. Το Υπουργείο δεν ασκεί καμία ειδική εποπτεία επί της ιδιωτικής αυτής εταιρείας. Επομένως, τι ζητάτε από το Υπουργείο να κάνει περισσότερο; Δεν σας ενδιαφέρουν οι κυρώσεις οι οποίοι επεβλήθησαν και είναι προς τριπλή κατεύθυνση; Σας ενδιαφέρει ποια θα είναι η χειρ που θα τις επιβάλλει;
      Πρέπει να σας πω ότι ήδη προσελήφθησαν προς αντιμετώπιση της κατάστασης αυτής, εκατόν πενήντα άτομα –προσωπικό δηλαδή- τα οποία θα συνδράμουν. Υπάρχουν ήδη και τέσσερις εργολαβίες οι οποίες γίνονται ακριβώς προς τον σκοπό αυτό. Καθυστέρηση υπάρχει όντως. 
      Είπατε ότι είναι ψέματα ο πίνακας κ.λπ.. Οι πίνακες περιέχουν εκτιμήσεις, κύριε Βερελή. Δεν με αφορά προσωπικά το θέμα, αλλά απλώς γενικά συζητάμε. Πέρυσι υπεβλήθη αυτός ο πίνακας με την εκτίμηση που περιείχε. Στο ενδιάμεσο διάστημα, τον Αύγουστο, μεσολάβησε η καθυστέρηση. Δεν είναι, λοιπόν, ψευδής ο πίνακας. Όταν συνετάσσετο ο πίνακας και κατατίθετο στη Βουλή τότε συνέτρεχαν οι πραγματικοί αυτοί όροι. 
      Νομικός δεν είστε, αλλά ασχολείστε με αυτά. Υπάρχει σε όλες αυτές τις συμβατικές ρυθμίσεις η ρήτρα «rebus sic standibus» που σημαίνει ότι όλα αυτά που λέμε μέσα ισχύουν υπό την προϋπόθεση ότι τα πράγματα θα εξελίσσονται όπως έχουν. Όταν, λοιπόν, μεσολάβησε τον Αύγουστο η καθυστέρηση -σας είπα για ποιο λόγο και σας είπα και ποιος έχει την ευθύνη πέρα των αντικειμενικών κριτηρίων- δεν μπορεί να ήξερε ο συντάκτης του πίνακα αυτού εκ των προτέρων, ένα χρόνο πιο μπροστά ότι θα υπάρξει αυτή η καθυστέρηση. Μη λέμε, λοιπόν, ότι είναι ψέματα και ότι εξαπατούμε τη Βουλή. Δεν είναι σοβαρά πράγματα αυτά. Εσείς έχετε μια παράδοση εδώ και δεν είναι ανάγκη τώρα να τη διακυβεύετε με αυτά που λέτε. Κάντε τις παρατηρήσεις σας κανονικά.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Θα συζητηθεί η δεύτερη με αριθμό 138/4.12.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την υλοποίηση σχεδίου μέτρων πρόληψης και έκτακτης ανάγκης για την περιοχή του Δήμου Θεσσαλονίκης κ.λπ..
      Αναλυτικότερα η επίκαιρη ερώτηση του κ. Χουρμουζιάδη έχει ως εξής:
      «Ένα από τα μεγαλύτερα βιομηχανικά ατυχήματα θα συνέβαινε στις 29.11.2006 στη δυτική Θεσσαλονίκη εξαιτίας της μεγάλης διαρροής υγραερίου σε υπόγειο αγωγό της εταιρείας των Ελληνικών Πετρελαίων και μόνο από τύχη αποφεύχθηκε τραγωδία.
      Η ανησυχία των κατοίκων και των εργαζομένων είναι πολύ μεγάλη, γιατί παρόμοια ατυχήματα έχουν γίνει και στο παρελθόν αλλά και γιατί, όπως καταγγέλλει το Τεχνικό Επιμελητήριο, το Γενικό Σχέδιο Αντιμετώπισης Τεχνολογικών Ατυχημάτων Μεγάλης Έκτασης, είναι ελλιπές και παρωχημένο, καθώς και γιατί ειδικό σχέδιο έχει συνταχθεί μόνο για ελάχιστες επιχειρήσεις.
    Τα ατυχήματα από αυτά τα αποτελέσματα της ιδιωτικοποίησης των ΕΛ.ΠΕ. και άλλων μονάδων στρατηγικής σημασίας, που όλα αυτά τα χρόνια οι κυβερνήσεις ΠΑ.ΣΟ.Κ. και Ν.Δ. πραγματοποιούν, γιατί μειώνεται συνεχώς το μόνιμο προσωπικό, εντατικοποιείται η εργασία, το σύνολο των εργασιών παραδίνεται σε εργολάβους οι οποίοι επιδιώκοντας μεγαλύτερη κερδοφορία, υποβαθμίζουν τα μέτρα ασφαλείας και χρησιμοποιούν μη εξειδικευμένο προσωπικό.
    Ευθύνη έχει και η Νομαρχιακή Αυτοδιοίκηση που δεν έχει συντάξει και εφαρμόσει ένα σχέδιο που να περιέχει ουσιαστικά μέτρα πρόληψης και έκτακτης ανάγκης.
    Το αποτέλεσμα όλων αυτών είναι, οι συνέπειες για το περιβάλλον να είναι καταστροφικές και να ελλοχεύουν κίνδυνοι για την ασφάλεια και την υγεία όλων των κατοίκων.
    Ερωτώνται οι κύριοι Υπουργοί, «τι μέτρα θα πάρει η Κυβέρνηση για την υλοποίηση ενός τέτοιου σχεδίου που θα προλαμβάνει την δημιουργία παρόμοιων ατυχημάτων, ώστε ο λαός της Θεσσαλονίκης να αισθάνεται και να είναι ασφαλής». 
    Στην επίκαιρη ερώτηση του κ. Χουρμουζιάδη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Καλογιάννης. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Θα δώσω ορισμένα στοιχεία για το παρολίγον ατύχημα στη δυτική Θεσσαλονίκη και βεβαίως θα απαντήσω και στην ερώτηση του συναδέλφου. 
    Κατ’ αρχάς το συγκεκριμένο περιστατικό πρέπει να πούμε ότι δεν θεωρείται μεγάλο ατύχημα με την έννοια την οποία δίνει στα μεγάλα ατυχήματα η συγκεκριμένη οδηγία Σεβέζο, διότι το ατύχημα αυτό συνέβη εκτός των εγκαταστάσεων της βιομηχανίας. Η οδηγία Σεβέζο, την εφαρμογή της οποίας έχει το Υ.ΠΕ.ΧΩ.Δ.Ε., εφαρμόζεται για ατυχήματα τα οποία συμβαίνουν εντός των βιομηχανιών. Το συγκεκριμένο ατύχημα έγινε σ’ έναν αγωγό εκτός εγκαταστάσεων των ΕΛ.ΠΕ.. 
    Ανεξάρτητα όμως απ’ αυτό θέλω να σας ενημερώσω ότι μέσα από το 3ο επιχειρησιακό πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. έχουν συνταχθεί ειδικά σχέδια έκτακτης ανάγκης για κάθε μια από τις βιομηχανίες οι οποίες εντάσσονται στην οδηγία Σεβέζο. Έχουν ολοκληρωθεί από τον Αύγουστο του 2005 τα συγκεκριμένα σχέδια και βεβαίως αντίστοιχο σχέδιο υπάρχει και για τα Ελληνικά Πετρέλαια. Έχει συνταχθεί και με την συνεργασία των συναρμόδιων υπηρεσιών που είναι η Πυροσβεστική Υπηρεσία, η Νομαρχία Θεσσαλονίκης και βεβαίως η ίδια η βιομηχανία. 
    Αμέσως μετά την εκδήλωση του ατυχήματος η εταιρεία σε συνεργασία με την Πυροσβεστική και την Αστυνομία έθεσε σε εφαρμογή το ειδικό αυτό σχέδιο και εφάρμοσε όλα τα μέτρα τα οποία προβλέπονται από αυτό. Δηλαδή, δημιουργία ζωνών ασφαλείας με διακοπή κυκλοφορίας, άμεση διακοπή του ρεύματος, απομάκρυνση των εργαζομένων από παρακείμενες δραστηριότητες, διοχέτευση νερού στον αγωγό, εγκατάσταση εκρηξιομέτρων σε διαφορετικές ακτίνες περιμετρικά του συμβάντος κ.λπ..
    Παράλληλα κινητοποιήθηκαν όλες οι υπηρεσίες έσπευσαν επί τόπου οι αρμόδιες υπηρεσίες της Νομαρχιακής Αυτοδιοίκησης Θεσσαλονίκης και η υπηρεσίες οι οποίες εμπλέκονται και αναφέρονται στο εγκεκριμένο ειδικό σχέδιο αντιμετώπισης τεχνολογικών ατυχημάτων μεγάλης έκτασης. 
    Σε ό,τι αφορά τώρα στην πρόληψη παρόμοιων ατυχημάτων που είναι και το ερώτημα το οποίο θέσατε, κύριε συνάδελφε. Σας ενημερώνω ότι τόσο από το Υ.ΠΕ.ΧΩ.Δ.Ε. όσο και από τα συναρμόδια υπουργεία, Ανάπτυξης και Απασχόλησης, ελέγχονται όλες οι μελέτες ασφαλείας των εγκαταστάσεων που εμπίπτουν στην οδηγία Σεβέζο οι οποίες βιομηχανίες ανέρχονται σε εκατό σε όλη τη χώρα. Η αδειοδοτούσα αρχή κάθε βιομηχανίας που είναι είτε το Υπουργείο Ανάπτυξης είτε η διεύθυνση βιομηχανίας της οικείας νομαρχίας έχει την ευθύνη ελέγχου της εφαρμογής των μέτρων που περιλαμβάνονται σε κάθε μελέτη ασφαλείας. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
    Ο κ. Χουρμουζιάδης έχει το λόγο. 
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
    Μπορεί να είναι έτσι τα πράγματα, κύριε Πρόεδρε. Πραγματικά να έχει γίνει ένα καινούργιο σχέδιο αντιμετώπισης και ασφαλώς δεν θα είναι αυτό για το οποίο το τεχνικό επιμελητήριο έκανε την πρόταση ή την παρατήρηση ότι είναι παρωχημένο και όχι κατάλληλο. 
    Δημιουργούνται όμως μερικά άλλα ερωτήματα. Αν τελικά αυτό το σχέδιο αφορά όλες τις επιχειρήσεις και τις δραστηριότητες όλων αυτών των βιομηχανιών, που παρά την οδηγία του Σεβέζο, εξαιτίας της άναρχης οικοδόμησης των περιοχών βρίσκονται πάρα πολύ κοντά σε κατοικημένες περιοχές. Ενδεχομένως, λοιπόν, ένα τέτοιο ατύχημα προτού να αντιμετωπιστεί, προτού να ληφθούν τα μέτρα όπως αυτά που μας περιγράψατε, ήδη να έχουμε καταστροφικές συνέπειες, να έχουμε θύματα. 
    Δεν απαντήσατε όμως, κύριε Υπουργέ, σ’ ένα ερώτημα που τελικά δίνει έναν άλλο χαρακτήρα στην ερώτησή μας. Μήπως τελικά αυτές οι περίφημες μικρές  επιμέρους εργολαβίες, οι εντατικοποιήσεις των εργασιακών δραστηριοτήτων, το μη μόνιμο προσωπικό, το μη εξειδικευμένο, είναι στοιχεία τα οποία προφανώς δεν τα αντιμετωπίζει το ΣΑΤΑΜΕ, το Σχέδιο Αντιμετώπισης των μεγάλων ατυχημάτων ή δεν τα αντιμετωπίζει η Νομαρχιακή Αυτοδιοίκηση ή ακόμα τελικά δεν τα αντιμετωπίζει και το υπουργείο. 
      Σ’ αυτό θα θέλαμε μία απάντηση. Μήπως τελικά γι’ αυτήν την υποβαθμισμένη προσοχή των εργολάβων, που το ξέρετε πολύ καλά ότι για άλλα φροντίζουν και όχι για την ασφάλεια των πολιτών, υπάρχει ένα μεγάλο μέρος ευθύνης; Εμείς πιστεύουμε ότι υπάρχει. Άρα πρέπει να στραφείτε προς αυτούς και προς τον τρόπο, με τον οποίο πρέπει να αντιμετωπίζουν τα πράγματα αυτοί οι εργολάβοι.
      Θα ήθελα, κύριε Πρόεδρε, μία απάντηση και σε αυτό το θέμα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χουρμουζιάδη.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχάς, επιτρέψτε μου να απαντήσω σε θέματα που αφορούν καθαρά το Υπουργείο, το σχεδιασμό που γίνεται για την αντιμετώπιση των μεγάλων ατυχημάτων και το σχετικό προγραμματισμό.
      Ξεκινώντας θα ήθελα να πω ότι αυτό που αναφέρετε στην ερώτησή σας, κύριε συνάδελφε, ως τραγωδία, πραγματικά δεν ήταν τραγωδία. Και επιτρέψτε μου να πω ότι δεν αποφεύχθηκε από τύχη…
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ήταν πρόβα τζενεράλε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): …όπως αναφέρετε στο κείμενο της ερώτησης, αλλά ήταν απόρροια συντονισμένων ενεργειών βάσει του εγκεκριμένου ειδικού σχεδίου, που εφαρμόζεται γι’ αυτήν τη συγκεκριμένη βιομηχανία.
      Ρωτήσατε και σας απαντώ ότι για κάθε μία από τις εκατό βιομηχανίες, που περιλαμβάνονται στην Οδηγία Σεβέζο, υπάρχει ειδικό εγκεκριμένο σχέδιο. Οι αναφορές που γίνονται από το Τεχνικό Επιμελητήριο είναι στο Γενικό ΣΑΤΑΜΕ, στο Γενικό Σχέδιο Αντιμετώπισης τέτοιων μεγάλων ατυχημάτων, για το οποίο θα σας δώσω ορισμένα στοιχεία. 
      Το Γενικό ΣΑΤΑΜΕ κινείται μέσω της Υπηρεσίας Πολιτικής Προστασίας του Υπουργείου Εσωτερικών. Αυτή συντονίζει, δηλαδή, την όλη υπόθεση. Μετέχουν σε μία επιτροπή, η οποία έχει συγκροτηθεί, εκπρόσωποι πάρα πολλών Υπουργείων, Υ.ΠΕ.ΧΩ.Δ.Ε., Ανάπτυξης, Υγείας, Εργασίας κ.ο.κ., συναρμόδιες υπηρεσίες, Πυροσβεστική, Αστυνομία, Γενικό Χημείο του Κράτους και σε πολύ σύντομο χρονικό διάστημα θα υπάρχει το Γενικό Σχέδιο Αντιμετώπισης. Εκεί γίνονται οι συγκεκριμένες αναφορές, τις οποίες είπατε.
      Το συγκεκριμένο ειδικό σχέδιο εφαρμόστηκε στην πράξη και πέτυχε απολύτως. Και αυτό είναι πολύ σημαντικό και πρέπει να το καταθέσουμε, πρέπει να το πούμε.
      Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών».
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι σνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών - μελών και άλλες διατάξεις.».
      Στη Διάσκεψη των Προέδρων αποφασίστηκε να γίνει μόνο μία συνεδρίαση. Να συζητήσουμε, δηλαδή, μαζί την αρχή του νομοσχεδίου, τα άρθρα και τις τρεις τροπολογίες.
      Συμφωνεί το Σώμα;
      ΟΛΟ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε ομόφωνα για μία συνεδρίαση.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Τασούλα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει ως Κοινοβουλευτική Εκπρόσωπο την κ. Νικολαΐδου.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο τον κ. Δραγασάκη.
      Κύριε Υπουργέ, θέλετε να κάνετε κάποια παρέμβαση πριν ξεκινήσουμε τη συζήτηση;
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όχι, κύριε Πρόεδρε, έχουν κατατεθεί οι τροπολογίες.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα έξι μαθητές και μαθήτριες και τρεις συνοδοί-καθηγητές από το 2ο Γυμνάσιο Καισαριανής.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
      Θέλω να σας ενημερώσω ότι παρακολουθείτε συνεδρίαση νομοθετικού έργου. Είμαστε στην αρχή της συζήτησης νομοσχεδίου του Υπουργείου Οικονομίας και Οικονομικών.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, να πείτε ότι συνεδριάζει η Κοινοβουλευτική Ομάδα και γι’ αυτό λείπουν οι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Πολλές φορές δημιουργείται η εντύπωση ότι δεν παρακολουθούν οι Βουλευτές. Αυτήν την ώρα υπάρχει συνεδρίαση της Κοινοβουλευτικής Ομάδας της Νέας Δημοκρατίας και γι’ αυτό απουσιάζουν στο ξεκίνημα της συνεδρίασης οι Βουλευτές. Συνεδριάζουν ταυτόχρονα πολλές άλλες επιτροπές στη Βουλή και στο ξεκίνημα είναι οι εισηγητές και οι Κοινοβουλευτικοί Εκπρόσωποι.
      Ο εισηγητής της Νέας Δημοκρατίας κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η δημιουργία όλο και μεγαλύτερων οικονομικών μονάδων αποτελεί σταθερό φαινόμενο της παγκόσμιας οικονομίας από τη Βιομηχανική Επανάσταση και μετά. Με δεδομένο, λοιπόν, τον υφιστάμενο διεθνή ανταγωνισμό μεταξύ των επιχειρήσεων καθίστανται προφανείς και οι αιτίες της διαρκώς αυξανόμενης τάσης συγκέντρωσης όλων των τομέων της οικονομίας σε λίγες και μεγάλες οικονομικές μονάδες. Η σύγχρονη παραγωγή στηρίζεται σήμερα περισσότερο απ’ ό,τι παλαιότερα στην τεχνολογία, τον καταμερισμό και την εξειδίκευση της εργασίας. Η εισαγωγή ενός νέου προϊόντος στην αγορά έχει σήμερα πολύ μεγαλύτερο κόστος απ’ ό,τι παλαιότερα, λόγω των αναγκαίων και συνήθως δαπανηρών επενδύσεων σε τεχνολογία, προγραμματισμό, οργάνωση και στελέχωση της επιχείρησης με εξειδικευμένο εργατοτεχνικό προσωπικό. Το αυξημένο αυτό κόστος που συνεπάγεται η παραγωγή νέων προϊόντων για τεχνολογία, εξειδίκευση, διαφήμιση κ.λπ., μπορούν να επωμισθούν μόνο επιχειρήσεις με υψηλή συγκέντρωση κεφαλαίου. Η μείωση επομένως του λειτουργικού κόστους, η αύξηση των πωλήσεων μέσω της διείσδυσης σε νέες αγορές και εν τέλει η ενίσχυση της θέσης των επιχειρήσεων στην αγορά, που σημαίνει μεγαλύτερες δυνατότητες στην κεφαλαιαγορά, στο τραπεζικό σύστημα, στην τιμολογιακή πολιτική, στις οικονομίες κλίμακας, στις επενδύσεις σύγχρονου εξελιγμένου εξοπλισμού είναι οι βασικοί λόγοι που οδηγούν στη δημιουργία μεγάλων οικονομικών μονάδων.
      Στο πλαίσιο δράσης της Ευρωπαϊκής Ένωσης, από την ανάγκη σύγκλισης των εταιρικών μορφωμάτων και ως αναπόφευκτη συνέπεια της λειτουργίας μιας ευρωπαϊκής ανώνυμης εταιρείας, σκόπιμη και αναγκαία, κρίνεται και η εναρμόνιση στον τομέα της φορολογίας στα όρια και στους όρους πάντα της Οικονομικής Ενοποίησης για τη δημιουργία προϋποθέσεων λειτουργίας μιας «κοινής αγοράς», ενός ενιαίου οικονομικού χώρου, χωρίς εμπόδια, σύνορα και φραγμούς. Εμπόδια που θα προέκυπταν από τις διαφοροποιήσεις και τις αποκλίσεις που εμφανίζουν τα διάφορα κράτη-μέλη μεταξύ τους σε όλους τους τομείς και κατά συνέπεια και στον τομέα της φορολογίας.
      Οι διαφοροποιήσεις αυτές μπορεί να επιφέρουν ορισμένες δυσάρεστες συνέπειες, όπως την αναπόφευκτη εκδήλωση αθέμιτου φορολογικού ανταγωνισμού ανάμεσα στα ίδια κράτη-μέλη εξαιτίας του διαφορετικού τρόπου φορολόγησης των φυσικών και νομικών προσώπων, τον αποσυντονισμό της ευρωπαϊκής αγοράς, λόγω των διαφορετικών φορολογικών υποχρεώσεων των επιχειρήσεων, την πιθανή διπλή φορολόγηση ή απαλλαγή, από την άλλη, των υπόχρεων και την ανισότητα που θα μπορούσε να επικρατήσει μέσα στην Ευρωπαϊκή Ένωση όσον αφορά την κατανομή κεφαλαίων, καθώς ορισμένες χώρες θα θέτουν πιο ευνοϊκές συνθήκες φορολόγησης.
      Η ανάγκη γενικότερης εναρμόνισης σε όλες τις εκφάνσεις της φορολογικής λειτουργίας των επί μέρους εθνικών νομοθεσιών δεν θα εξαιρούσε και την προσπάθεια εφαρμογής και για τους άμεσους φόρους, καθώς ο φόρος εισοδήματος των νομικών προσώπων αλλά και άλλοι άμεσοι φόροι μπορούν να επηρεάσουν τις τιμές των αγαθών, την παραγωγικότητα των επιχειρήσεων, τις ενδεχόμενες συνεργασίες εταιρειών αλλά και την πορεία της αγοράς συνολικά.
      Μια από τις απόπειρες για εναρμόνιση των κρατών-μελών στο πλαίσιο των άμεσων φόρων και ειδικότερα στο πλαίσιο των συγκεντρώσεων των επιχειρήσεων ήταν η έκδοση της οδηγίας 434/1990, στην οποία προβλέπεται ένα κοινό φορολογικό καθεστώς για τις συγχωνεύσεις, τις διασπάσεις, τις εισφορές ενεργητικού και την ανταλλαγή μετοχών ανάμεσα σε εταιρείες που δραστηριοποιούνται σε διαφορετικά κράτη-μέλη.
      Κύριος στόχος αυτής της οδηγίας ήταν να ρυθμιστούν ενιαία οι σχέσεις μεταξύ των επιχειρήσεων σε κοινοτικό επίπεδο και να  διευκολύνουν τις διάφορες πράξεις σύνδεσης ανάμεσα σε επιχειρήσεις που έχουν έδρα σε διαφορετικά κράτη, πάντα όμως μέσα στα σύνορα της Ευρωπαϊκής Ένωσης και να εξασφαλιστεί η φορολογική ουδετερότητα κατά τη διενέργεια των μετασχηματισμών.
      Ειδικά όσον αφορά τους μετασχηματισμούς των εταιρειών, τα φορολογικά ζητήματα που προκύπτουν είναι πολλά, καθώς δημιουργούνται λεπτά ζητήματα αποτίμησης των περιουσιακών στοιχείων, τη διευθέτηση των οποίων προβλέπει η εθνική νομοθεσία κάθε χώρας, στην οποία έχει την έδρα της η επιχείρηση.
      Η οδηγία αυτή ενσωματώθηκε τελικά στην ελληνική έννομη τάξη με το ν. 2578/98 και με εξαιρετική καθυστέρηση μετά το πέρας της προθεσμίας ενσωμάτωσης που είχε τεθεί στους εθνικούς νομοθέτες το άρθρο 12 της οδηγίας έδινε προθεσμία μέχρι 1ης Ιανουαρίου του 1992 κατόπιν καταδικαστικής απόφασης του Δικαστηρίου των Ευρωπαϊκών Κοινοτήτων (C-8/97). Τα αποτελέσματα της οδηγίας έγινα άμεσα αντιληπτά και εφαρμόσιμα στο έδαφος της Ευρωπαϊκής Ένωσης. 
      Κυρίες και κύριοι συνάδελφοι, με τις διατάξεις του συζητούμενου σχεδίου νόμου τροποποιείται και συμπληρώνεται ο ν. 2578/98 προκειμένου να εναρμονιστεί πλήρως η ελληνική νομοθεσία προς το περιεχόμενο της νεότερης οδηγίας 19/2005, σχετικά με το κοινό φορολογικό καθεστώς για τις συγχωνεύσεις, διασπάσεις κ.λπ., των εταιρειών διαφορετικών κρατών-μελών. Τροποποιούνται επίσης κάποιες διατάξεις του Τελωνειακού Κώδικα και ρυθμίζονται και κάποια άλλα εκκρεμή θέματα. Ειδικότερα: -Διευρύνεται το πεδίο εφαρμογής του ισχύοντος νόμου στις περιπτώσεις μερικής διάσπασης εταιρειών και μεταφοράς της καταστατικής έδρας ευρωπαϊκών εταιρειών και ευρωπαϊκών συνεταιριστικών εταιρειών από ένα κράτος-μέλος σε άλλο. 
      -Επεκτείνεται η ισχύουσα φορολογική απαλλαγή της υπεραξίας που προκύπτει από πράξεις μετασχηματισμού και στις Εταιρείες Περιορισμένης Ευθύνης (Ε.Π.Ε.). Προβλέπεται η μεταφορά των φορολογικά αναγνωρίσιμων ζημιών της εισφέρουσας ημεδαπής εταιρείας στη μόνιμη εγκατάσταση της λήπτριας στην Ελλάδα, με την προϋπόθεση αυτό να προβλέπεται στην εθνική έννομη τάξη. Τίθενται ειδικές ρυθμίσεις για τις περιπτώσεις αλλοδαπών εταιρειών που θεωρούνται από τις ελληνικές φορολογικές αρχές, ως φορολογικά αδιαφανείς, οι εταιρείες δηλαδή που φορολογούνται σε επίπεδο εταίρου ή μετόχου. Σε περίπτωση συμμετοχής κατοίκου Ελλάδας στο κεφάλαιο μιας χαρακτηρισμένης, ως φορολογικά διαφανούς εταιρείας, οι μέτοχοι ή εταίροι της, κάτοικοι Ελλάδας, φορολογούνται για το μερίδιο τους επί τους κέρδους ή της υπεραξίας, συμψηφιζομένου του αντιστοίχου ποσού φόρου που θα επεβάλλετο σε βάρος της αλλοδαπής εταιρείας για τα εισοδήματα, τα κέρδη και τις υπεραξίες.- Μειώνεται σταδιακά από 25% σε 15% και από το 2009 σε 10% το προβλεπόμενο ελάχιστο ποσοστό συμμετοχής της εταιρείας-λήπτριας στο κεφάλαιο της εισφέρουσας εταιρείας προκειμένου η υπεραξία που δημιουργείται για τη λήπτρια να μην υπόκειται σε φόρο εισοδήματος στην Ελλάδα.
      Στο Κεφάλαιο Β΄ του σχεδίου νόμου επέρχονται κάποιες τροποποιήσεις στον Εθνικό Τελωνειακό Κώδικα. Συγκεκριμένα: απαλλάσσεται από τον  ειδικό φόρο κατανάλωσης ο λιθάνθρακας, ο λιγνίτης και ο οπτάνθρακας (κωκ), που χρησιμοποιούνται αφ΄ ενός για την παραγωγή ηλεκτρικής ενέργειας και αφ΄ ετέρου για τις βιομηχανίες κατά το στάδιο της ορυκτολογικής κατεργασίας. Αναπροσαρμόζεται για τα έτη 2007, 2008 και 2009 ο συντελεστής ειδικού φόρου κατανάλωσης του λιθάνθρακα, λιγνίτη και «κωκ» που χρησιμοποιούνται ως καύσιμα θέρμανσης για επιχειρηματική χρήση από 0,15 σε 0,30 ευρώ ανά gigajoule.
      Σε αυτό το σημείο για την τροποποίηση αυτή πρέπει να επισημανθούν τα εξής. Με τις διατάξεις αυτές επιτυγχάνεται η εξομοίωση των συντελεστών φορολογίας μεταξύ επιχειρηματικής και μη επιχειρηματικής χρήσης και καθίσταται ευχερέστερος ο έλεγχος της νόμιμης χρησιμοποίησης των εν λόγω προϊόντων.
      Τα περισσότερα κράτη-μέλη της Ευρωπαϊκής Ένωσης, εφαρμόζουν ενιαίο συντελεστή φορολογίας, ανεξάρτητα από τη χρήση τους, προκειμένου να αποφεύγουν τα προβλήματα που δημιουργούν οι διαφοροποιημένοι συντελεστές αναφορικά με τον έλεγχο της κυκλοφορίας και χρησιμοποίησης των προϊόντων και επιπλέον διοικητικό και εμπορικό κόστος.
      Η αύξηση του συντελεστή από 0,15 σε 0,30 ευρώ ανά gigajoule στην επαγγελματική χρήση δεν θα διαταράξει την υφιστάμενη κατάσταση, καθώς εφαρμόζεται σε συνδυασμό με τις απαλλακτικές διατάξεις που έχουν προβλεφθεί. Η ισορροπία διατηρείται και επιπροσθέτως παρέχεται και κίνητρο για την ενίσχυση της ανταγωνιστικότητας της ελληνικής βιομηχανίας ιδίως στους τομείς παραγωγής τσιμέντου, ασβέστη και γύψου, καθώς και για την κατασκευή γυαλιού, τούβλων, πλακιδίων και άλλων δομικών προϊόντων. 
      Με τις διατάξεις επίσης του παρόντος σχεδίου νόμου πραγματοποιείται η εναρμόνιση της ελληνικής νομοθεσίας με την οδηγία, 81/2005, σχετικά με τη διαφάνεια των οικονομικών σχέσεων μεταξύ των κρατών-μελών και των δημοσίων επιχειρήσεων και με την οικονομική διαφάνεια εντός ορισμένων επιχειρήσεων. 
      Η οδηγία 80/723/ΕΚ της επιτροπής, η οποία τροποποιήθηκε με την ανωτέρω, απαιτούσε από τα κράτη-μέλη να μεριμνούν για τη διαφάνεια των οικονομικών σχέσεων μεταξύ δημοσίων αρχών και δημοσίων επιχειρήσεων, καθώς και στους κόλπους ορισμένων επιχειρήσεων. Οι επιχειρήσεις που οφείλουν να τηρούν χωριστούς λογαριασμούς είναι επιχειρήσεις που διαθέτουν ειδικά ή αποκλειστικά δικαιώματα χορηγούμενα από τα κράτη-μέλη κατά το άρθρο 86 παράγραφος 1 της Συνθήκης ή είναι επιφορτισμένες με τη διαχείριση υπηρεσιών γενικού οικονομικού συμφέροντος κατά το άρθρο 86 παράγραφος 2 της Συνθήκης και λαμβάνουν κρατικές ενισχύσεις οποιασδήποτε μορφής για τις υπηρεσίες αυτές, ασκώντας και άλλες δραστηριότητες. Τα κράτη-μέλη εδύναντο να παρέχουν στις επιχειρήσεις, που είναι επιφορτισμένες με τη διαχείριση υπηρεσιών γενικού οικονομικού συμφέροντος αντιστάθμιση για την κάλυψη των συγκεκριμένων εξόδων αυτών των υπηρεσιών. Η αντιστάθμιση αυτή, ωστόσο, δεν είναι δυνατόν να υπερβαίνει ό,τι είναι αναγκαίο για τη διαχείριση των υπηρεσιών αυτών, ενώ δεν πρέπει να χρησιμοποιείται για τη χρηματοδότηση δραστηριοτήτων εκτός του πεδίου των υπηρεσιών γενικού οικονομικού συμφέροντος. 
      Δυνάμει της οδηγίας 80/723/Ε.Κ., οι χωριστοί λογαριασμοί έπρεπε να τηρούνται μόνο οσάκις οι επιχειρήσεις, που είναι επιφορτισμένες με τη διαχείριση υπηρεσιών γενικού οικονομικού συμφέροντος, λαμβάνουν κρατική ενίσχυση.
      Με τις νέες διατάξεις, ανεξάρτητα από το νομικό χαρακτηρισμό της αντιστάθμισης για την παροχή δημόσιας υπηρεσίας υπό το φως του άρθρου 87 παράγραφος 1 της Συνθήκης, η υποχρέωση τήρησης χωριστών λογαριασμών πρέπει να ισχύει για όλες τις επιχειρήσεις που λαμβάνουν τέτοια αντιστάθμιση, οι οποίες ασκούν και δραστηριότητες εκτός του πεδίου των υπηρεσιών γενικού οικονομικού συμφέροντος. Μόνο μέσω της τήρησης χωριστών λογαριασμών είναι δυνατόν να προσδιορίζονται τα έξοδα προς καταλογισμό στις υπηρεσίες γενικού οικονομικού συμφέροντος και να υπολογίζεται ορθά το ύψος της αντίστοιχης αντιστάθμισης.
      Περαιτέρω. Η χρηματοδότηση για τα έργα των δημοσίων επενδύσεων που εκτελούνταν από τις νομαρχίες, προβλεπόταν να πραγματοποιείται από τη μεταφορά πιστώσεων με εντολή των αρμόδιων Υπουργείων. Η μέχρι τώρα πρακτική όμως για την κατανομή χρηματοδότησης των επί μέρους έργων του Γ’ Κοινοτικού Πλαισίου Στήριξης από όργανα των Νομαρχιακών Αυτοδιοικήσεων δημιούργησε προβλήματα στην έκδοση συμψηφιστικών ενταλμάτων και εμφάνιση δαπανών στη δημόσια ληψοδοσία. Εν όψει του μεγάλου όγκου εκκρεμοτήτων στην υπηρεσία δημοσιονομικού ελέγχου και προκειμένου να υπάρξει αποσυμφόρηση και αποκατάσταση της τάξης, το παρόν σχέδιο νόμου δίνει τη δυνατότητα έκδοσης απόφασης κατανομής της χρηματοδότησης σε επί μέρους έργα από τα αρμόδια όργανα των Νομαρχιακών Αυτοδιοικήσεων. 
      Τέλος, αποσαφηνίζεται η ερμηνεία του μαθηματικού τύπου προσδιορισμού του μερίσματος που δικαιούνται οι μέτοχοι του Μετοχικού Ταμείου Πολιτικών Υπαλλήλων, προκειμένου να μην προκληθούν προβλήματα που θα αποβαίνουν εις βάρος του ταμείου. 
      Κυρίες και κύριοι συνάδελφοι, οι κανόνες, που ρυθμίζουν την οικονομία μιας χώρας, είναι η αρχή για την πρόοδο και την ανάπτυξή της. Η παγκοσμιοποίηση της αγοράς και η δημιουργία οικονομικών ενώσεων στον πλανήτη επιφέρουν σημαντικές επιπτώσεις στη διακίνηση των φυσικών και των νομικών προσώπων, των υπηρεσιών και των κεφαλαίων. Το θέμα της φορολογίας είναι καίριο στην ομαλή λειτουργία των ενώσεων, ειδικά στα πλαίσια της Ευρωπαϊκής Ένωσης. 
      Οι λόγοι που καθιστούν, σημαντική την επίτευξη της φορολογικής εναρμόνισης εναπόκεινται κυρίως στην ανάλυση των συνεπειών ενός προβαλλόμενου φορολογικού ανταγωνισμού και της φοροδιαφυγής, τα οποία επιφέρουν αρνητικές επιπτώσεις στους τομείς της οικονομικής ανάπτυξης των κρατών-μελών της Ευρωπαϊκής Ένωσης, της επίτευξης της κοινωνικής συνοχής με την αύξηση  της απασχόλησης και της ενίσχυσης της ανταγωνιστικότητας της ευρωπαϊκής αγοράς.
      Στη Σύνοδο Κορυφής της Λισαβόνας (Μάιος 2000) τέθηκε ρητά για πρώτη φορά από τα κράτη-μέλη ο φιλόδοξος στόχος, η Ευρωπαϊκή Ένωση να καταστεί μέχρι το 2010 η πιο ανταγωνιστική οικονομία του κόσμου. Για έναν τέτοιο στόχο προϋποτίθεται ότι η ευρωπαϊκή οικονομία θα σηματοδοτείται από μια πραγματικά ενιαία αγορά.
      Η Κυβέρνηση της Νέας Δημοκρατίας έχει επίσης θέσει ως στόχο την ανάπτυξη της εθνικής οικονομίας με βήματα σταθερά και δυναμικά. Νομοθετικές πρωτοβουλίες, όπως το παρόν σχέδιο νόμου, ικανοποιούν αυτούς τους στόχους και παράλληλα καλλιεργούν σε όλο το φάσμα της Κοινότητας αλλά και της ελληνικής κοινωνίας αισθήματα αλληλεγγύης, κοινωνικής συνοχής και δικαιοσύνης.
      Για τους λόγους αυτούς, εισηγούμαι την ψήφιση του παρόντος σχεδίου νόμου, το οποίο σημειωτέον έχει και τρεις τροπολογίες και λόγω της διαδικασίας που ακολουθείται σήμερα, θα συζητηθούν ενιαία. 
      Οι τρεις τροπολογίες αφορούν: Η πρώτη την πρόβλεψη οι μισθώσεις ακινήτων με εκμισθωτές το δημόσιο ή τα νομικά πρόσωπα δημοσίου δικαίου ή Ο.Τ.Α. ή την Κ.Ε.Δ. από μισθωτές ιδιοκτήτες τουριστικών επιχειρήσεων που έληξαν, σύμφωνα με τις διατάξεις του άρθρου 58 του π.δ. 44/1995 ή που λήγουν οποτεδήποτε, να μπορούν να παρατείνονται μέχρι δώδεκα έτη από τη λήψη τους με απ’ ευθείας σύναψη σύμβασης και το ετήσιο μίσθωμα δεν μπορεί να συμφωνηθεί κατώτερο από το 6%, αντί του 10% που ίσχυε σε όλη την Ελλάδα. 
      Με τη δεύτερη τροπολογία επιχειρείται η ενιαία αξιοποίηση των τουριστικών λιμένων, οι οποίοι γειτνιάζουν με λιμένες που υπάγονται σε αρμοδιότητες μεγάλων οργανισμών λιμένων. Και αυτό, για την καλύτερη αξιοποίηση αυτών των μικρών λιμένων και συγκεκριμένα για το λιμένα Ηρακλείου. 
      Τέλος, η τρίτη τροπολογία αφορά την καλύτερη και ευχερέστερη διαχείριση των λογαριασμών που έρχονται από τις έμμισθες προξενικές αρχές από το Υπουργείο Εξωτερικών στη Γενική Διεύθυνση Δημοσίου Λογιστικού. 
      Ευχαριστώ πολύ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμετζόπουλο.
      Ο εισηγητής του ΠΑ.ΣΟ.Κ. κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, θα ξεκινήσω από εκεί που τελείωσε ο συνάδελφος, όταν μίλησε για τη Σύνοδο Κορυφής της Λισαβόνας.
      Πράγματι, η Σύνοδος Κορυφής της Λισαβόνας προέβλεπε ότι το 2010 η ευρωπαϊκή οικονομία θα πρέπει να γίνει πλέον ανταγωνιστική οικονομία στον κόσμο. Δεν έχουμε καμία αντίρρηση επ’ αυτού. Εκεί που έχουμε αντίρρηση, κύριε Υπουργέ, είναι ότι όλα τα μέτρα που παίρνονται τώρα στις συνόδους κορυφής και στις οδηγίες που έρχονται στα κράτη-μέλη για να γίνουν μέρος του εγχώριου δικαίου, αφορούν το πώς θα μειώσουμε τα δικαιώματα των εργαζομένων. ‘Εχουν γίνει βήματα οπισθοχώρησης στα δικαιώματα των εργαζομένων με μερική απασχόληση, με part time απασχόληση, με μείωση των υπερωριών και με άλλα χίλια δυο.
      Κάποια στιγμή οι κυβερνήσεις θα πρέπει –και εδώ απευθύνομαι σε εσάς, γιατί εσείς μας εκπροσωπείτε σήμερα στην Ευρωπαϊκή Ένωση ως Κυβέρνηση του ελληνικού κράτους- να αντισταθείτε σε αυτήν την ορμή την οποία έχει πάρει το κεφάλαιο και οι μεγάλες πολυεθνικές εταιρείες να σηματοδοτούν μόνον τη μείωση του εργατικού κόστους για την αύξηση της ανταγωνιστικότητας. Η αύξηση της ανταγωνιστικότητας μπορεί να γίνει με χίλιους δυο άλλους τρόπους. Στο κάτω-κάτω θα πρέπει κάποια στιγμή να κατανοήσουμε ότι δεν μπορεί να γυρίσει η ανθρωπότητα πίσω.
      Αυτά ως μια γενική αναφορά, γιατί κάποια στιγμή θα αντισταθούν οι λαοί και τότε τα αποτελέσματα θα είναι πολύ χειρότερα από τα προηγούμενα.
      Ας έρθω τώρα επί του νομοσχεδίου. Πράγματι, επεκτείνουμε την οδηγία 90/434 για τις συγχωνεύσεις. Γίνεται μια επέκταση στις διασπάσεις, τις εισφορές ενεργητικού και ανταλλαγές μετοχών μεταξύ εταιρειών δύο ή περισσοτέρων κρατών-μελών, επεκτείνεται και στις περιπτώσεις της μερικής διάσπασης και μεταφοράς της καταστατικής έδρας από ένα κράτος-μέλος σε άλλο κράτος-μέλλος των ευρωπαϊκών εταιρειών, το Societas Europaea (S.E), καθώς και των συνεταιρικών ευρωπαϊκών εταιρειών Societas Cooperativa Europaea (S.C.E.).
      Επίσης, προβλέπεται εδώ η μη φορολόγηση της υπεραξίας που προκύπτει υπέρ της εισφέρουσας ημεδαπής εταιρείας και στη μη φορολόγηση των αφορολογήτων εκπτώσεων και αποθεματικών στην περίπτωση της μερικής διάστασης. Και για τους συναδέλφους, οι οποίοι δεν γνωρίζουν τι σημαίνει μερική διάσπαση, μερική διάσπαση σημαίνει ότι εάν μία εταιρεία έχει πολλαπλούς χώρους δραστηριότητας, μπορεί να πουλήσει έναν απ’ αυτούς -να γίνει η μερική διάσπαση- και να συνεχίσει ως το υπόλοιπο να δραστηριοποιείται στους υπόλοιπους τομείς στους οποίους δραστηριοποιείται. 
      Επίσης γίνεται σαφές το τι σημαίνει διαφανείς εταιρείες. Για το ευρωπαϊκό δίκαιο και σήμερα για το ελληνικό δίκαιο, διαφανής εταιρεία λέγεται εκείνη η εταιρεία που φορολογείται σε επίπεδο εταίρου ή σε επίπεδο προσώπου. 
      Εκεί, όμως, που μας βρίσκει αντίθετους αυτή η οδηγία είναι ότι μειώνεται σταδιακά από το 25% στο 10% το προβλεπόμενο ελάχιστο ποσοστό συμμετοχής μιας λήπτριας εταιρείας στο κεφάλαιο της άλλης εταιρείας κατά τη συγχώνευση της διάσπασης, για να απαλλαγεί από τους φόρους. Ε, τότε το 10% είναι πολύ μικρό ποσοστό και σωστά η αρχική οδηγία είχε βάλει το 25%. Σήμερα, κάτω από την πίεση -που σας ανέφερα στον πρόλογο- της εταιρείας μειώνεται ακόμα αυτό και απαλλάσσεται από το φόρο, όταν φτάσει ακόμα και στο 10%. 
      Προβλέπεται, επίσης, η μεταφορά των φορολογικά αναγνωρίσιμων ζημιών της εισφέρουσας ημεδαπής εταιρείας στη μόνιμη εγκατάσταση της λήπτριας εταιρείας στην Ελλάδα με την προϋπόθεση ότι η δυνατότητα αυτή παρέχεται και για τους μετασχηματισμούς των ημεδαπών επιχειρήσεων που λαμβάνουν χώρα σύμφωνα με τις διατάξεις του άρθρου 1 έως 5 του ν. 2166/1993. Επεκτείνεται, όμως, αυτή η δυνατότητα –και αυτό είναι θετικό, γιατί στην Ελλάδα έχουμε πάρα πολλές εταιρείες περιορισμένης ευθύνης- η ισχύουσα φορολογική απαλλαγή και στις Ε.Π.Ε. των εισφερουσών ημεδαπών ανωνύμων εταιρειών, της υπεραξίας που προκύπτει από τη συγχώνευση, διάσπαση, μερική διάσπαση ή εισφορά ενεργητικού κατά το χρόνο που λαμβάνουν χώρα οι πράξεις αυτές, παράλληλα με την έννοια της υπεραξίας που επεκτείνεται, όπως είπα, και στις Ε.Π.Ε.. 
      Προβλέπεται, επίσης, η μεταφορά των φορολογικά αναγνωρίσιμων ζημιών της εισφέρουσας ημεδαπής εταιρείας στη μόνιμη εγκατάσταση της λήπτριας εταιρείας στην Ελλάδα. 
      Θεσπίζεται ακόμα η φορολόγηση της υπεραξίας που προκύπτει από τη μεταβίβαση υποκαταστήματος ημεδαπής ανώνυμης εταιρείας ή Ε.Π.Ε. σε άλλο κράτος-μέλος της Ευρωπαϊκής Ένωσης σε περίπτωση συγχώνευσης, διάσπασης, μερικής διάσπασης ή εισφοράς ενεργητικού, συμψηφιζομένου του φόρου που επεβάλλετο στο κράτος-μέλος στο οποίο βρίσκεται και το πιο πάνω υποκατάστημα για την προκύπτουσα υπηρεσία, εάν δεν είχε εφαρμογή η διάταξη του νόμου αυτού.
       Αυτά λένε περίπου τα τρία πρώτα άρθρα που έχουν σχέση με τις οδηγίες.  Δεν σταματάει, όμως, εκεί το σχέδιο νόμου. Έχει και άλλα άρθρα. 
      Απαλλαγή του Ειδικού Φόρου Κατανάλωσης στο λιθάνθρακα, λιγνίτη και το κωκ, τον οπτάνθρακα, όπως λέγεται. Αποκλειστικά απαλλάσσεται για την παραγωγή ηλεκτρικής ενέργειας και για την ορυκτολογική επεξεργασία του. 
      Κύριε Υπουργέ, θα μου επιτρέψετε να σας διαβάσω εδώ τι έλεγε η Κυβέρνησή σας το καλοκαίρι, γιατί αξίζει τον κόπο να δούμε με ποια επιπολαιότητα νομοθετείτε. Όταν επεβλήθη αυτός ο φόρος στη Δ.Ε.Η., σας είχαμε πει στη διαπασών ότι αυτός ο φόρος θα προκαλέσει μια ζημία στη Δ.Ε.Η. 110.000.000 ευρώ. Θυμάμαι το συνάδελφο κ. Πιπεργιά, ο οποίος το είχε επισημάνει. Παρ’ όλα αυτά, εσείς λέγατε στην εισηγητική έκθεση, την οποία θα σας διαβάσω, για να δείτε τι λέγατε στην εισηγητική έκθεση και τι λέτε στη σημερινή εισηγητική έκθεση: «Η παρούσα ρύθμιση επιβάλλεται στα πλαίσια της εναρμόνισης της ελληνικής νομοθεσίας προς την οδηγία 2003/96/Ε.Κ., που πραγματοποιήθηκε με το ν. 3336 στις 20-4-2005, καθόσον αποτελεί μέρος του υποχρεωτικού», το τονίζω, «χαρακτήρα ρυθμίσεων της κοινοτικής οδηγίας, σύμφωνα με την οποία ορίζονται τα κατώτερα όρια των συντελεστών ειδικών φόρων κατανάλωσης προς τα οποία η χώρα μας στα πλαίσια μεταβατικών περιόδων, που μας έχουν παραχωρηθεί, θα πρέπει προοδευτικά και σταδιακά να προσεγγίσει, ώστε στα πλαίσια της διατήρησης της σταθερότητας των τιμών να καλυφθεί η διαφορά του φόρου μεταξύ του σημερινού ισχύοντος συντελεστή ειδικού φόρου κατανάλωσης και του ελαχίστου κατωτάτου κοινοτικού όρου που ρυθμίζει.»
      Μας είχατε  περάσει τότε τη διάταξη αυτή –ακούστε με ποια διατύπωση, γι΄ αυτό σας λέμε ότι λύνουμε γρίφους- κάτω από το τραπέζι. Λέτε «οι συντελεστές του ειδικού φόρου κατανάλωσης στα παραπάνω ενεργειακά προϊόντα ορίζονται ως ακολούθως: Οι συντελεστές του ειδικού φόρου κατανάλωσης του πίνακα της προηγουμένης παραγράφου, του ισχύοντος για μεν το έτος 2006 από την 1η Ιουλίου 2006, για έκαστο δε των ετών 2007, 2008 και 2009 από την 1η Ιανουαρίου του αντιστοίχου έτους». Αυτά μας λέγατε. Ποιος είναι ο πίνακας, πού είναι αυτός ο πίνακας, δεν ξέρουμε. Έπρεπε εμείς να λύσουμε αυτόν το γρίφο. 
      Τώρα τι μας λέτε στην εισηγητική έκθεση του νομοσχεδίου; Αυτά τα αναφέρω για να δείτε με τι επιπολαιότητα νομοθετείτε. Λέτε, λοιπόν, ότι δεν είναι υποχρεωτικό, είναι δυνητικό. Στη μία εισηγητική έκθεση μας λέγατε ότι είναι υποχρεωτική η επιβολή του φόρου, τώρα μας λέτε ότι είναι δυνητική και γίνεται απαλλαγή από τον ειδικό φόρο κατανάλωσης στο λιγνίτη, στον οπτάνθρακα και στο γαιάνθρακα για να μην πληρώσει η Δ.Ε.Η. αυτά τα 110.000.000 ευρώ. 
      Σας ερωτώ να μου πείτε: Πότε νομοθετούσαμε σοβαρά, τον Ιούνιο, τον Ιούλιο που περάσαμε τη διάταξη αυτή ή σήμερα; Επειδή το πήρε χαμπάρι η Δ.Ε.Η. και σας είπε ότι με 110.000.000 ευρώ φόρους τινάζετε στον αέρα όλη τη χρηματιστηριακή αξία της Δ.Ε.Η., γιατί θα έκανε τεράστια βουτιά η μετοχή της και ασφαλώς θα την απαξιώνατε, το παίρνετε πίσω. 
      Εμείς δεν διαφωνούμε που το παίρνετε πίσω, γιατί αν δεν γινόταν αυτό η Δ.Ε.Η. θα το μετακυλούσε στα τιμολόγια και θα το πλήρωνε ο φτωχός και ταλαίπωρος ελληνικός λαός. Δεν μπορούμε, όμως, να μην επισημάνουμε την επιπολαιότητα με την οποία νομοθετείτε.
      Προχωρούμε, όμως, παρακάτω. Με το άρθρο 6 ουσιαστικά ορίζεται η υποχρέωση των επιχειρήσεων, στις οποίες έχει χορηγηθεί το ειδικό και αποκλειστικό δικαίωμα από το κράτος και στις οποίες έχει ανατεθεί η διαχείριση υπηρεσίας γενικού οικονομικού ενδιαφέροντος, να τηρούν χωριστούς λογαριασμούς για τις διάφορες δραστηριότητες, εφόσον λαμβάνουν αντιστάθμιση οποιασδήποτε μορφής για την εν λόγω υπηρεσία. 
      Αυτό είναι για να αποφεύγονται οι υπόγειες επιδοτήσεις, όταν αναθέτεις σε μια εταιρεία να κάνει ένα κοινής ωφελείας έργο. Η Ευρωπαϊκή Ένωση στα πλαίσια του ανταγωνισμού θέλει να είναι ξεκάθαρη η διαδικασία αυτή των επιδοτήσεων, γι’ αυτό και υποχρεώνει αυτές τις εταιρείες να κρατάνε διπλά βιβλία, να το πω έτσι για να καταλαβαίνουμε τι λέμε. 
      Άρθρο 7. Με την απόφαση αυτή ουσιαστικά δίνεται η δυνατότητα η απόφαση κατανομής της χρηματοδότησης να εκδίδεται από τα αρμόδια όργανα των Νομαρχιακών Αυτοδιοικήσεων για έργα που συγχρηματοδοτούνται από την Ευρωπαϊκή Ένωση και εντάσσονται στις συλλογικές αποφάσεις του Υπουργείου Οικονομίας και Οικονομικών, με φορέα εκτέλεσης πάντοτε τις Νομαρχιακές Αυτοδιοικήσεις.
      Τώρα έρχομαι στο εξής καταπληκτικό αστείο, κύριε Υπουργέ. Στο άρθρο 8 μάς μιλάτε για την αληθή έννοια του μαθηματικού τύπου. Ή είναι μαθηματικός ο τύπος και δεν χρειάζεται αληθή έννοια ή δεν είναι μαθηματικός και χρειάζεται να το ερμηνεύσουμε. Γιατί είναι αστείο να πιστεύει κανείς ότι πρόκειται περί ενός μαθηματικού τύπου και να μιλάμε για την αληθή έννοια. 
      Κύριε Υπουργέ, θα σας παρακαλούσα να με παρακολουθήσετε, γιατί αν δεν θέλετε να γράψει η ιστορία πως διά νόμου επιβάλλετε πώς θα γίνεται ο πολλαπλασιασμός των κλασμάτων στην Ελλάδα –γιατί περί αυτού πρόκειται- θα σας έλεγα να αποσύρετε αυτήν τη διάταξη και να πείτε σ’ αυτούς που επιχείρησαν να την παρερμηνεύσουν -και έτσι να χρειάζεται η δική σας αληθή ερμηνεία διά νόμου- να πάνε στο δημοτικό σχολείο για να μάθουν τον πολλαπλασιασμό των κλασμάτων.
Διότι είναι γελοίο και καταντά κωμικό, κύριε Πρόεδρε, να λέμε πώς θα γίνει ο πολλαπλασιασμός των κλασμάτων στην Ελλάδα, διά νόμου. Διότι περί αυτού πρόκειται. Μπορώ να σας το διαβάσω και να σας το εξηγήσω. Έχω την τύχη να έχω σπουδάσει μαθηματικά, αλλά δεν νομίζω ότι χρειάζεται κανένας να έχει σπουδάσει μαθηματικά για να καταλάβει τι σημαίνει πολλαπλασιασμός των κλασμάτων.
       Λέει, λοιπόν, το συγκεκριμένο άρθρο ότι όταν θέλουμε να πολλαπλασιάσουμε έναν ακέραιο με ένα κλάσμα και με άλλο κλάσμα και με άλλον ακέραιο, για να μην πολλαπλασιάσουμε τον ακέραιο με τον παρονομαστή, θα πρέπει να βάλουμε το κλάσμα εντός παρενθέσεως. Δεν κάνει κακό το ότι το βάζουμε εντός παρενθέσεως, αλλά δεν είναι απαραίτητο. Και στα μαθηματικά ό,τι είναι περιττό, απορρίπτεται. Σας συνιστώ λοιπόν…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μου επιτρέπετε μια παρέμβαση, κύριε συνάδελφε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας επιτρέπω.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, απλώς ο λόγος για τον οποίο δίνεται αυτή η εξήγηση είναι ο εξής: Υπήρχε παρερμηνεία και παρεξήγηση εάν το κλάσμα ήταν Ε/35 Σ ή Ε/35 όλο επί Σ, δηλαδή (Ε/35) Σ. Υπήρχε μια, δεν θα το έλεγα συστηματική, αλλά πάντως μια ασάφεια και μερικοί είχαν ερμηνεύσει ότι επρόκειτο για Ε/35 Σ. Το Σ πήγαινε στο 35 και όχι στο κλάσμα. Αυτό κάναμε. Δεν θεωρώ ότι πρόκειται για σημαντική αλλαγή, αλλά ήταν μια παρανόηση που στις υπηρεσίες εκεί είχε δημιουργήσει πρόβλημα και οι ίδιες οι υπηρεσίες μάς ζήτησαν να κάνουμε αυτή την αποσαφήνιση, γιατί άλλοι έλεγαν έτσι και άλλοι αλλιώς. Αυτό είναι το μόνο θέμα, αν ήταν 35Σ ή επί Σ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό, κύριε Υπουργέ, το καταλαβαίνω.  Όμως θα έπρεπε να καλέσετε αυτούς οι οποίοι σας είπαν ότι το παρερμηνεύουν και να τους στείλετε πάλι στο δημοτικό, για να μάθουν πώς πολλαπλασιάζεται ένα κλάσμα με έναν ακέραιο και όχι να μας φέρνετε νόμο εδώ για το πώς θα πολλαπλασιάζουμε το κλάσμα με τον ακέραιο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν φαινόταν ότι ήταν κλάσμα, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πώς δεν φαινόταν; Φαίνεται απόλυτα. Όταν λέει Ε/35 επί Σ δεν εννοείται να πολλαπλασιάζω τον παρονομαστή με το Σ. Αυτό το έκαναν εκ του πονηρού κάποιοι. Επειδή το Σ είναι μικρότερο της μονάδας, αυξανόταν αυτό το οποίο έπαιρναν από τα ταμεία.
      Εν πάση περιπτώσει, εγώ σας το επισημαίνω ότι θα σας γράψει η Ιστορία ότι διά νόμου θέλετε να μας μάθετε πώς γίνεται ο πολλαπλασιασμός των κλασμάτων.
      Κύριε Πρόεδρε, με την άδειά σας θα ήθελα δύο-τρία λεπτά, για να σχολιάσω λίγο και τις τροπολογίες. 
      Πρώτον, όσον αφορά την τροπολογία αυτή με την οποία μειώνετε από 10% σε 6% το μίσθωμα για ακίνητα νομικών προσώπων δημοσίου δικαίου, Ο.Τ.Α. και της Κ.Ε.Δ.. Ποιανού χάρη κάνετε, κύριε Υπουργέ; Όταν υπάρχει ο νόμος, υπάρχουν συμβάσεις που έχουν υπογράψει κάποιοι κύριοι που έχουν νοικιάσει αυτά τα ακίνητα με 10%, έρχεστε εσείς τώρα και τους λέτε: «Όχι 10% αλλά 6% και μπορείτε να πάτε πίσω στη σύμβαση, την οποία είχατε υπογράψει και να την αναθεωρήσετε με το 6%». Πείτε μας λοιπόν, βάλτε μας εδώ τις φωτογραφίες ποιοι είναι αυτοί οι κύριοι οι οποίοι έχουν νοικιάσει αυτά τα τουριστικά ακίνητα. Γιατί εγράφη στον Τύπο –δεν μου πέφτει λόγος να το αναφέρω εδώ- ποιους κυρίους αφορούν αυτά τα ακίνητα. Είναι ντροπή λοιπόν το ελληνικό Κοινοβούλιο να έρχεται και να νομοθετεί χαριστικές διατάξεις για συγκεκριμένα άτομα, τα οποία έχουν υπογράψει. Αν θέλετε από εδώ και στο εξής να το δεχθούμε. Αλλά αναδρομικά πρέπει να το αποκλείσετε, γιατί δεν περιποιεί τιμή σε μια Κυβέρνηση. Αν δεν του κάνει το ακίνητο αυτού του κυρίου που υπέγραψε τη σύμβαση με 10%, να φύγει, να πάει αλλού. Διαφορετικά θα πρέπει να πληρώσει, να τιμήσει την υπογραφή του. Και όχι να έρχεται εδώ ο Υπουργός με νόμο, για να κάνει το χατίρι αυτού του κυρίου, ο οποίος το νοίκιασε μεν, αλλά δεν τον συμφέρει και θέλει να μειωθεί το μίσθωμα. Γιατί αν ήταν μειωμένο το μίσθωμα, μπορεί και κάποιος άλλος να πήγαινε και να έδινε παραπάνω από το 6%, να έδινε 10% ή 7% ή 8%. 
      Αυτή είναι η μία τροπολογία, για την οποία εμείς σε καμία περίπτωση δεν μπορούμε να συναινέσουμε.  
     Η δεύτερη τροπολογία αφορά τα λιμάνια. Εδώ δεν μιλάμε γενικώς για τις μαρίνες που βρίσκονται μέσα σε λιμάνια, για τα οποία εκχωρούμε τα δικαιώματα ανάπτυξης και εκμετάλλευσης στο «Λιμενικό Ταμείο Α.Ε.» του συγκεκριμένου λιμένα, αλλά μιλάμε για το λιμένα του Ηρακλείου. Κάνουμε ένα ρουσφετάκι στον Υπουργό Εμπορικής Ναυτιλίας και μάλιστα έχει αναλάβει –φαίνεται- ο Υπουργός Εμπορικής Ναυτιλίας να αναπτύξει τη μαρίνα όχι με χρήματα του δημοσίου ή του λιμενικού ταμείου, αλλά με τα χρήματα τα οποία λέει ότι πήρε, γιατί αυτά δεν τα έχουμε δει πουθενά, με το πρωτόκολλο που υπέγραψε με την Ευρωπαϊκή Τράπεζα Επενδύσεων 3.000.000.000 ευρώ για την ανάπτυξη των ελληνικών λιμένων.
     Εάν πρόκειται, κύριε Υπουργέ, να το κάνετε αυτό και για άλλες μαρίνες που είναι μέσα σε λιμάνια, έχει καλώς, αλλά μόνο για το Ηράκλειο, όχι. Δεν πρόκειται να κάνουμε εδώ άλλο ένα ρουσφέτι. Να σας πω και κάτι; Και η μαρίνα του Κατακόλου μέσα στο λιμάνι του Κατακόλου είναι. Και η μαρίνα της Κυλλήνης μέσα στο λιμάνι της Κυλλήνης είναι. Και η μαρίνα της Πάτρας μέσα στο λιμάνι της Πάτρας είναι. Γιατί, λοιπόν, να μην αναπτύξουμε και αυτές τις μαρίνες με χρήματα του χρηματοδοτικού πρωτοκόλλου και να πάμε να τα αναπτύξουμε με χρήματα του δημοσίου;
     Η τελευταία τροπολογία είναι διαχειριστικού χαρακτήρα. Αλλάζει ο τρόπος της διαχείρισης των προξενικών εσόδων. Αντί να πηγαίνουν στην εφορία, στη Δ.Ο.Υ. Πληρωμών, εφόσον η Δ.Ο.Υ. Πληρωμών έχει καταργηθεί και είναι η τέταρτη Δ.Ο.Υ., θα πηγαίνουν στο Γενικό Λογιστήριο. Αυτό είναι θετικό. Το μόνο που θα μπορούσα να σχολιάσω εδώ είναι ότι θα έπρεπε κάποια στιγμή το Υπουργείο Οικονομικών, κύριε Υπουργέ, να δει μήπως από τα προξενικά έσοδα θα πρέπει να μένει ένα μέρος και να το διαχειρίζονται για τη βελτίωση των συνθηκών διαβίωσης των υπαλλήλων που είναι στα προξενεία και των κτηρίων στα οποία είναι τα προξενεία μας. Να γίνεται από αυτά τα έσοδα και να μην μπαίνουν κατευθείαν όλα στον προϋπολογισμό. Ένα μέρος, εγώ δεν θα πω να μένουν όλα, γιατί μπορεί σε μερικά προξενεία να είναι πολλά, σε άλλα να είναι λιγότερα ή, αν θέλετε, αυτά τα χρήματα να διατίθενται στο Υπουργείο Εξωτερικών για συγκεκριμένους σκοπούς, για την πραγματική βελτίωση των συνθηκών αυτών των προξενικών μας αρχών, γιατί είναι ντροπή να πηγαίνουμε στο εξωτερικό και να βλέπουμε τα προξενεία μας να είναι σε αχούρια.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γεωργακόπουλε.
     Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Νικολαΐδου.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κύριε Υπουργέ, κύριοι συνάδελφοι, με το νομοσχέδιο έχουμε ενσωμάτωση στην ελληνική νομοθεσία της οδηγίας 19/2005, που είναι επέκταση του ν. 2578/1998. Επεκτείνονται οι φοροαπαλλαγές προς το μεγάλο κεφάλαιο, ντόπιο και ξένο, φοροαπαλλαγές οι οποίες σχετίζονται με τις αναδιαρθρώσεις των επιχειρήσεων και αφορούν τις συγχωνεύσεις, διασπάσεις και ανταλλαγές μετοχών. Με τη συγκεκριμένη οδηγία επεκτείνονται και στις περιπτώσεις -όπως αναφέρεται στα πρώτα άρθρα- μερικής διάσπασης, μεταφοράς καταστατικής έδρας για τις ευρωπαϊκές εταιρείες, τις εταιρείες περιορισμένης ευθύνης -Ε.Π.Ε.- και στους κλάδους. Παράλληλα, μειώνεται και το προβλεπόμενο ελάχιστο ποσοστό συμμετοχής για το οποίο επεκτείνονταν και μπορεί να ωφεληθεί από τις φοροαπαλλαγές, από το 25% που είναι σήμερα, σταδιακά στο 10% από 1-1-2009. Απώλεια εσόδων, λοιπόν, από ότι φαίνεται και στην έκθεση του Γενικού Λογιστηρίου του Κράτους. Άλλη μια οδηγία που στο όνομα της ανταγωνιστικότητας των επιχειρήσεων δεν κάνει ούτε αναφορά στα εργασιακά δικαιώματα. 
     Ο εισηγητής της Νέας Δημοκρατίας και σήμερα αλλά πιο αναλυτικά στη συζήτηση στην επιτροπή ήταν πολύ σαφής, επικαλούμενος τη Σύνοδο Λισαβόνας του 2000 και το στόχο να καταστεί η Ευρωπαϊκή Ένωση μέχρι το 2010 η πιο ανταγωνιστική οικονομία του κόσμου. Στόχος φυσικά και της Κυβέρνησης, όπως μας υπενθύμισε, στόχος ο οποίος ικανοποιείται με τη συγκεκριμένη ενσωμάτωση και δημιουργεί στην ελληνική οικονομία –χρησιμοποιώ ακριβώς τις δικές του φράσεις- αισθήματα αλληλεγγύης, κοινωνικής συνοχής και δικαιοσύνης. Όλα αυτά βέβαια τα επικαλέσθηκε παροτρύνοντας το Σώμα να συμφωνήσει στη συγκεκριμένη οδηγία. 
      Παίρνοντας δε αφορμή απ’ αυτήν την αναφορά στο Σύμφωνο της Λισαβόνας, ο εισηγητής του ΠΑ.ΣΟ.Κ. και στην επιτροπή αλλά και σήμερα διαπίστωσε ότι όλες οι αποφάσεις που παίρνει η Ευρωπαϊκή Ένωση είναι υπέρ των επιχειρήσεων και κατά των εργαζομένων, για τους οποίους υπάρχει η ευελιξία της εργασίας, το part time –δυο μέρες δουλειάς και τρεις ανεργίας- για να καταλήξει ο εισηγητής του ΠΑ.ΣΟ.Κ. ότι κάποτε οι ευρωπαϊκές κυβερνήσεις θα πρέπει να δουν το θέμα των εργαζομένων παράλληλα με την ανταγωνιστικότητα των επιχειρήσεων.
      Αυτές οι διατυπώσεις είναι σωστές βέβαια, μόνο που ο εισηγητής της Αξιωματικής Αντιπολίτευσης φαίνεται να ξεχνάει ότι μαζί με τη Νέα Δημοκρατία έχουν ψηφίσει μέχρι σήμερα κάθε οδηγία που έρχεται να ενσωματωθεί, έχουν ψηφίσει όλη την αντιλαϊκή, αντιεργατική νομοθεσία, φέρνοντας στα τοπικά σύμφωνα απασχόλησης όλους τους νόμους που μόνο τους εργαζόμενους δεν ευνοούν και ότι η διαδικασία αυτής της συγκεκριμένης οδηγίας ξεκίνησε επί ευρωπαϊκής Προεδρίας του ΠΑ.ΣΟ.Κ..
      Αυτή η οδηγία, λοιπόν και η ενσωμάτωσή της στην ελληνική νομοθεσία εξυπηρετεί για άλλη μία φορά τα συμφέροντα του μεγάλου κεφαλαίου. Αποτελεί, κατά την άποψή μας, πρόκληση να πριμοδοτείται ακόμα και αυτή η τυχοδιωκτική δραστηριότητά του, καθώς υπάρχουν φοροαπαλλαγές για το μεγάλο κεφάλαιο, οι οποίες πραγματοποιούνται μάλιστα σε μία περίοδο που εντείνεται η φορολογική επιβάρυνση των λαϊκών οικογενειών –αυτό φαίνεται από την κατάθεση του προϋπολογισμού και από τις συζητήσεις αυτές τις μέρες γύρω από το φορολογικό νομοσχέδιο και το μίνι ασφαλιστικό- ενώ από την αρχή μέχρι το τέλος η οδηγία δεν αντιμετωπίζει καθόλου το ζήτημα της ασφάλισης των εργασιακών δικαιωμάτων από περιπτώσεις διασπάσεων, συγχωνεύσεων, εξαγορών των επιχειρήσεων. 
      Μόνο αισθήματα, λοιπόν, αλληλεγγύης και δικαιοσύνης δεν μπορεί να φέρνει αυτή η οδηγία, από τη στιγμή που θα έχουμε σοβαρές συνέπειες όσον αφορά τη θέση των εργαζομένων που αυτή γίνεται περισσότερο επισφαλής, δεδομένου ότι όλες οι παραπάνω περιπτώσεις, σύμφωνα με τη διεθνή πρακτική –που έχει γίνει και ελληνική- συνοδεύονται πάντα από περικοπές δαπανών, μείωση του κόστους εργασίας και μείωση της απασχόλησης.
      Εμείς, σαν Κομμουνιστικό Κόμμα Ελλάδας, διεκδικούμε και προτείνουμε τη φοροαπαλλαγή των λαϊκών στρωμάτων και την επιβάρυνση του μεγάλου κεφαλαίου, ξένου και ντόπιου.
      Στο δεύτερο κεφάλαιο της συγκεκριμένης οδηγίας η απαλλαγή των επιχειρήσεων από τους ειδικούς φόρους κατανάλωσης από 1-1-2007, για την αξιοποίηση του λιθάνθρακα, του λιγνίτη και του οπτάνθρακα –του γνωστού «κωκ»- για την παραγωγή ηλεκτρικής ενέργειας και για την ορυκτολογική επεξεργασία τους, είναι αποτέλεσμα της πολιτικής της απελευθέρωσης της αγοράς ηλεκτρικής ενέργειας και μέσο διευκόλυνσης και επιτάχυνσης των ιδιωτικών επενδύσεων στους συγκεκριμένους κλάδους.
      Απ’ ό,τι φαίνεται, τίθεται σε κίνηση ο οδοστρωτήρας της απελευθέρωσης της ενεργειακής αγοράς από την Ευρωπαϊκή Ένωση και την Κυβέρνηση σ’ έναν ακόμα τομέα στρατηγικής σημασίας που είναι η ενέργεια, η οποία αντί να αντιμετωπίζεται σαν κοινωνικό αγαθό που θα εξασφαλίζει γρήγορη πρόσβαση των εργαζομένων στις σχετικές υπηρεσίες, αντιμετωπίζεται σαν εμπόρευμα με συνεχείς φοροαπαλλαγές των επιχειρήσεων και αύξηση των τιμολογίων για τους εργαζόμενους.
      Τέλος, στο κεφάλαιο Γ΄ θα σταθώ στο σημείο που αφορά το μαθηματικό τύπο. Βέβαια, έκανε μία παρέμβαση ο Υπουργός. Η εισηγητική έκθεση λέει ότι αυτός ο μαθηματικός τύπος ενδεχόμενα να προκαλέσει προβλήματα ως προς την ερμηνεία του. 
      Ειλικρινά, δεν καταλαβαίνω. Ένας μαθηματικός τύπος ή είναι σωστός ή δεν είναι. 
      Έτσι, όμως, όπως έρχεται και όπως ακριβώς ήταν στο άρθρο 3 του ν. 3336/2005, με μία απλή εφαρμογή του και με έναν ενδεικτικό συντάξιμο μισθό 1000 ευρώ και για είκοσι χρόνια ασφάλισης, το μηνιαίο μέρισμα βγαίνει περίπου 146,5 ευρώ. Με την ερμηνεία που δίνεται τώρα, εάν κάνετε μία αντικατάσταση με τα συγκεκριμένα νούμερα, το ποσό αυτό των 146,5 ευρώ κατεβαίνει περίπου στα 89 ευρώ. Έχουμε, δηλαδή, μία μείωση του μηνιαίου μερίσματος και, μάλιστα, αναδρομικά από 1-4-2009. 
      Είναι αυτονόητο ότι δεν συμφωνούμε και επί της αρχής και επί των άρθρων.
      Πολύ σύντομα, θα σταθώ και στις τρεις τροπολογίες. Η πρώτη τροπολογία, με βάση την αρίθμηση που ήδη έχει δοθεί, αφορά την εκμίσθωση στις περιπτώσεις που η μίσθωση, όπως παλιότερα, ήταν με πλειοδοτικό διαγωνισμό. Όμως τώρα, απ’ ό,τι φαίνεται, αυτό πάει να ξεπεραστεί. Εκτιμούμε ότι πρόκειται για φωτογραφική διάταξη και μάλιστα σε βάρος του Ε.Ο.Τ.. Φυσικά δεν την ψηφίζουμε.
      Η δεύτερη τροπολογία αφορά την ενιαία αξιοποίηση του τουριστικού λιμένα του κόλπου του Δερματά στο Ηράκλειο που, αν θέλετε, είναι και συνέχεια των άλλων λιμανιών. Πριν από λίγη ώρα συζητάγαμε το ίδιο ακριβώς θέμα για το λιμάνι της Κέρκυρας. Η Κυβέρνηση, απ’ ό,τι φαίνεται, έχει πάρει «αμπάριζα» τα λιμάνια της  χώρας  --μετά τα δυο μεγάλα, ακολουθούν και τα μικρότερα σε μέγεθος- και στο όνομα της αξιοποίησης προχωράει στην ιδιωτικοποίησή τους και στην αξιοποίησή τους μόνο για μεγιστάνες με γιοτ και με άλλες εγκαταστάσεις που θα τους εξυπηρετήσουν. 
      Βέβαια, δεν παίρνει υπ’ όψιν ούτε τις αντιδράσεις των δήμων, των εμπόρων και των αρχαιολόγων, δεδομένου ότι όλος αυτός ο προγραμματισμός -δήθεν για την αξιοποίηση των λιμανιών- έχει σοβαρές επιπτώσεις, περιβαλλοντικές, πολιτιστικές και οικονομικές στα γνωστά καρνάγια αυτών των λιμανιών. Όμως, απ’ ό,τι φαίνεται η Κυβέρνηση δεν συγκινείται και προχωράει με βάση το πρόγραμμα που έχει ήδη διακηρύξει. Δεν συμφωνούμε και σ’ αυτήν την τροπολογία.
      Την τρίτη που είναι καθαρά διαδικαστική και αφορά τις προξενικές αρχές, θα την ψηφίσουμε. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαΐδου.
      Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, επειδή στην επιτροπή υπάρχει σε εξέλιξη συζήτηση του φορολογικού νομοσχεδίου, θα είμαι σύντομος. 
      Θέλω να πω ότι καταψηφίζουμε αυτό το νομοσχέδιο για τους λόγους που εξηγήσαμε στην επιτροπή. Απλώς, θέλω να υπογραμμίσω δύο επισημάνσεις. Η πρώτη είναι ότι η οδηγία αυτή που ενσωματώνεται στο ελληνικό δίκαιο αποτελεί μια ακόμα οδηγία σε μια μακρά σειρά σχετικών πρωτοβουλιών της Ευρωπαϊκής Ένωσης, που σκοπό έχουν να διευκολύνουν τις διασυνοριακές εξαγορές και συγχωνεύσεις, δηλαδή τη διαμόρφωση μεγάλων πανευρωπαϊκών επιχειρήσεων.
      Επομένως είναι μια κατεύθυνση υπέρ της Ευρώπης των επιχειρήσεων, των τραπεζών, των πολυεθνικών, γεγονός που υπογραμμίζει ακόμα περισσότερο την υπανάπτυξη ή και την ανυπαρξία σε πολλούς τομείς της κοινωνικής Ευρώπης. Δηλαδή, έχουμε μια εντελώς μονόπλευρη ανάπτυξη της Ευρωπαϊκής Ένωσης σε βάρος τόσο κρίσιμων κατευθύνσεων, όπως είναι η Ευρώπη της απασχόλησης, της κοινωνικής αλληλεγγύης, της προστασίας του περιβάλλοντος κ.λπ..
      Η δεύτερη επισήμανση είναι ότι ειδικότερα με την οδηγία αυτή έχουμε μια παρέμβαση των υπερεθνικών οργάνων της Ευρωπαϊκής Ένωσης σε θέματα άμεσης φορολογίας. Αυτό θα μπορούσε κανείς να το δει υπό μια προϋπόθεση, ότι η Ευρωπαϊκή Ένωση παρεμβαίνει και σε άλλα κρίσιμα θέματα, όπως είναι ο φορολογικός ανταγωνισμός ο οποίος αναπτύσσεται στην Ευρώπη και ο οποίος οδηγεί στο να συνθλιβεί το κοινωνικό κράτος. Διότι όταν περιορίζονται οι φορολογικοί συντελεστές -και μάλιστα πάλι εδώ μονόπλευρα οι συντελεστές επί των κερδών και των μερισμάτων- αυτό έχει άμεση συνέπεια στα έσοδα και επομένως και στη δυνατότητα χρηματοδότησης του κοινωνικού κράτους.
      Εδώ, λοιπόν, το παράδοξο -ας το πω έτσι- είναι ότι έχουμε παρεμβάσεις από τη μια πλευρά σε θέματα άμεσης φορολογίας και από την άλλη πλευρά, η Ευρωπαϊκή Ένωση αρνείται να βάλει φραγμό, αντίθετα ενθαρρύνει, θα έλεγα, αυτόν το φορολογικό ανταγωνισμό.
      Ειδικά για τη δεύτερη παρατήρηση, κύριε Πρόεδρε, επισημαίνω ότι οι ελληνικές κυβερνήσεις κακώς υιοθέτησαν μια τέτοια οδηγία και μάλιστα, χωρίς καμία προηγούμενη ενημέρωση του ελληνικού Κοινοβουλίου, έστω των αρμόδιων επιτροπών. Και εφόσον συνεχιστεί αυτή η τακτική, μπορούμε να προβλέψουμε σοβαρά προβλήματα. Δεν είμαι έτοιμος να πω πότε ακριβώς, αλλά απ’ ό,τι βλέπω αυτή η οδηγία έγινε το 2005. Άρα και η παρούσα Κυβέρνηση, η Κυβέρνηση της Νέας Δημοκρατίας, είχε την υποχρέωση να ενημερώσει –ιδιαίτερα σε ό,τι αφορά τη δεύτερη διάσταση του θέματος- τη Βουλή.
      Εν όψει εκείνων που είπε η κυρία Πρόεδρος, η κ. Μπενάκη, κατά τη συζήτηση του προϋπολογισμού της Βουλής, θέλουμε με έμφαση να επιστήσουμε την προσοχή ότι τουλάχιστον από εδώ και πέρα πρέπει να υπάρχει ενημέρωση της Βουλής μέσω των αρμοδίων επιτροπών για νέες οδηγίες, όχι αφού ψηφιστούν και καταστούν οδηγίες, αλλά κατά το στάδιο της προετοιμασίας τους, των συζητήσεών τους, κ.λπ..
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη.
      Κυρίες και κύριοι συνάδελφοι, εισερχόμεθα στον κατάλογο των ομιλητών Βουλευτών.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Σε μια κοινοτική οδηγία, η οποία έρχεται να ενσωματωθεί στο εθνικό δίκαιο, λίγα έχει κάποιος να πει. Δίνει όμως την ευκαιρία να επισημάνει πολλά και σημαντικά πράγματα και βεβαίως να καταδείξει πόσο πλέον ενσωματωμένη είναι η χώρα μας στην ευρωπαϊκή πορεία, στο κατά πόσο μπορεί να επηρεάζει τις αποφάσεις της Ευρωπαϊκής Ένωσης στα διάφορα θεσμικά της όργανα, αποφάσεις, οι οποίες προσδιορίζουν και το μέλλον της Ευρώπης, αλλά προσδιορίζουν και το μέλλον της χώρας μας μέσα στην Ευρώπη, αλλά και ως ξεχωριστή χώρα. Είναι πολύ σημαντικό να έχεις καλή προετοιμασία, είναι πολύ σημαντικό να διαμορφώνεις συμμαχίες και είναι πολύ σημαντικό να συνδιαμορφώνεις τις πλειοψηφίες και τις αποφάσεις στην Ευρωπαϊκή Ένωση. Κάθε χώρα της Ευρωπαϊκής Ένωσης κινείται με διαφορετική ταχύτητα στη σημερινή εποχή, όπως βεβαίως και στα προηγούμενα χρόνια. Γιατί κάθε χώρα μπήκε με διαφορετική ταχύτητα και με διαφορετικές πραγματικότητες στις Ευρωπαϊκές Κοινότητες στην αρχή, στην Ε.Ο.Κ. στη συνέχεια και στην Ευρωπαϊκή Ένωση σήμερα.
      Όλοι βέβαια επιθυμούμε το καλύτερο, το βέλτιστο, να πετύχουμε τους μεγάλους και σημαντικούς στόχους, υψηλή ανάπτυξη, βιώσιμη ανάπτυξη, προστασία του περιβάλλοντος. Και η Ευρωπαϊκή Ένωση φαίνεται ότι έχει στην προτεραιότητά της την προστασία του περιβάλλοντος, ενώ άλλες ανεπτυγμένες χώρες κωφεύουν, όπως οι Ηνωμένες Πολιτείες, που με τη νέα διοίκηση του κ. Μπους δεν υπογράφουν τη Συνθήκη του Κιότο, που η κυβέρνηση Κλίντον είχε αποδεχθεί κατ’ αρχάς. Έτσι, επιβαρύνουν το περιβάλλον με όλα αυτά τα ζοφερά, που όλες οι επιστημονικές και περιβαλλοντικές οργανώσεις αλλά και ο κάθε πολίτης, ο καθημερινός πολίτης, αντιλαμβάνεται και υποψιάζεται και από τα σημάδια του σήμερα αλλά και από τις προβλέψεις του αύριο.
      Έχει λοιπόν πολύ μεγάλη σημασία κατά πόσο μία χώρα εκπροσωπείται από μία κυβέρνηση που μπορεί να διαπραγματεύεται ουσιαστικά και αποτελεσματικά. Η σημερινή Κυβέρνηση σε πολλούς τομείς φαίνεται πως έχει ελλιπές σχέδιο και όχι αποτελεσματική συμμετοχή και διαπραγμάτευση. Ιδιαίτερα σε θέματα, στα οποία αναπτύσσει υψηλή ρητορεία όσον αφορά την υπεράσπιση υψηλών αξιών, όπως είναι το περιβάλλον, επιδεικνύει χαμηλή αποτελεσματικότητα τόσο στην εσωτερική πολιτική και στις προτεραιότητες που δίνει όσο και στην πολιτική της μέσα στα θεσμικά όργανα της Ευρωπαϊκής Ένωσης. 
      Χαρακτηριστικό παράδειγμα ήταν η συζήτηση που κάναμε προχθές για την τευτλοκαλλιέργεια και τα ζαχαρουργεία στην πατρίδα μας. Όλοι θυμόμαστε τις προεκλογικές κορώνες του κ. Καραμανλή ότι ο ίδιος αυτοπροσώπως θα διαπραγματεύεται στα Συμβούλια Υπουργών Αγροτικής Οικονομίας ή Αγροτικής Ανάπτυξης τα ελληνικά προϊόντα και τη θέση του Έλληνα αγρότη, καθώς επίσης και τη θέση του Έλληνα της υπαίθρου στο νέο ευρωπαϊκό περιβάλλον. Δυστυχώς, ποτέ δεν τον είδαμε ούτε σε μια φωτογραφία μιας Συνόδου Υπουργών Αγροτικής Ανάπτυξης της Ευρωπαϊκής Ένωσης. Και αν συνειρμικά καταλήξουμε σε ένα συμπέρασμα, ότι ο Πρωθυπουργός εμφανίζεται συνήθως σε Συνόδους και σε δραστηριότητες όπου κάτι καλό επικοινωνιακά υπάρχει για τον ίδιο και την Κυβέρνησή του, τότε θα καταλάβουμε ότι τίποτε καλό, πολιτικά και επικοινωνιακά, δεν είχε και δεν έχει να περιμένει από ανάλογες Συνόδους, όπως είναι των Υπουργών Αγροτικής Οικονομίας της Ευρωπαϊκής Ένωσης.
      Εδώ, στη συζητούμενη τροπολογία, υπάρχει μία διάταξη, η οποία προστατεύει ως ένα βαθμό τη Δ.Ε.Η.. Και όπως ο εισηγητής μας αποκάλυψε προηγουμένως, αντιβαίνει προηγούμενα νομοθετήματα της Κυβέρνησης και μάλιστα του τελευταίου καλοκαιριού. Και δείχνει ότι η Κυβέρνηση πολλές φορές άγεται και φέρεται από τοπικές πιέσεις ή άλλα συμφέροντα και φυσικά δεν κινείται στα πλαίσια της ευρωπαϊκής πολιτικής.
      Είπα λοιπόν και τόνισα προηγουμένως ότι η ρητορεία της ελληνικής Κυβέρνησης είναι υψηλή όσον αφορά την περιβαλλοντική προστασία και τη βιώσιμη ανάπτυξη. Τίποτα όμως δεν κάνουμε, κύριε Πρόεδρε, σε τούτη τη χώρα. Ή -για να είμαι πιο κοντά στην αλήθεια- θα έλεγα ότι λίγα κάνουμε, λίγα κάναμε και λίγα συνεχίζουμε να κάνουμε όσον αφορά την προστασία του περιβάλλοντος.
     Πρώτα-πρώτα, λίγα κάνουμε για την αξιοποίηση των ανανεώσιμων πηγών ενέργειας, για τη μεγιστοποίησή τους στη συμμετοχή στην παραγωγή ηλεκτρικής ενέργειας αλλά και γενικότερα για την κατανάλωση ενέργειας στη χώρα μας εναλλακτικών πηγών αλλά και μορφών ενέργειας. 
     Είμαστε τελευταίοι και απομακρυνόμαστε από το μέσο ευρωπαϊκό όρο συνεχώς όσον αφορά τις εναλλακτικές μορφές ενέργειας, παραγωγής ηλεκτρικής ενέργειας αλλά και χρήσης άλλων μορφών ενέργειας στη χώρα μας. Αντί να δίνουμε προτεραιότητα σ’ αυτές τις δραστηριότητες, οι οποίες είναι και φθηνές, βοηθούν στη βιώσιμη ανάπτυξη, προστατεύουν το περιβάλλον, και θα έλεγα ότι συμβαδίζουν με τις διακηρύξεις της Κυβέρνησης αλλά και όλων των κομμάτων, εμείς συνεχώς προστατεύουμε τη χρήση του λιγνίτη για την παραγωγή ηλεκτρικής ενέργειας, ενώ γνωρίζουμε ότι η χρήση του λιγνίτη είναι εκείνη που παράγει το μεγαλύτερο μέρος του διοξιδίου του άνθρακα και ρυπαίνει το περιβάλλον. Η χώρα μας είναι στο μικροσκόπιο των επικρίσεων και της διεθνούς κοινότητας. Έχουμε συνεχείς παρατηρήσεις από την Ευρωπαϊκή Ένωση. 
     Από την άλλη πλευρά υπάρχει μια μερίδα που λέει «ορθώς το κάνουμε αυτό, γιατί έχουμε μια φθηνή πρώτη ύλη για την παραγωγή ηλεκτρικής ενέργειας και την οποία πρέπει να αξιοποιήσουμε για να στηρίξουμε γενικότερα την ανάπτυξη». Να, λοιπόν, μια αντίφαση και μια σύγκρουση. Έπρεπε η χώρα μας να έχει σχεδιάσει από τα προηγούμενα χρόνια και να υλοποιεί με εντατικούς ρυθμούς τα τελευταία ή πολύ περισσότερο τα χρόνια που διανύουμε, για να λύσουμε θετικά αυτήν την αντίφαση και να περιορίσουμε τη χρήση του λιγνίτη στην παραγωγή ηλεκτρικής ενέργειας, να προστατεύσουμε το περιβάλλον και την καθημερινότητα του Έλληνα, την ποιότητα της ζωής του αλλά και να προσφέρουμε φθηνότερες εναλλακτικές μορφές ενέργειας και για το σήμερα και για το αύριο. 
     Δεν λύνουμε, λοιπόν, με την πολιτική μας θετικά αυτήν την αντίφαση και οδηγούμαστε σε προστατευτισμούς του παρελθόντος, οι οποίοι ούτε βεβαίως τον ανταγωνισμό ενισχύουν στην αγορά ενέργειας ούτε από την άλλη προστατεύουν το περιβάλλον.
     (Στο σημείο αυτό την Προεδρική Έδρα καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Το καλώς εννοούμενο συμφέρον της Δ.Ε.Η. -του γίγαντα αυτού που τόσα έχει προσφέρει στην εθνική μας οικονομία και στην απασχόληση- προστατεύουμε, γιατί προσωρινά μπορεί να συντηρούμε την ανταγωνιστικότητα της Δ.Ε.Η., προσωρινά μπορεί να περιορίζουμε τα ελλείμματά της ή να παρουσιάζει και ελάχιστα κέρδη φέτος από τις μεγάλες απώλειες του πέρυσι, σε τίποτα όμως δεν διαφυλάσσουμε τη Δ.Ε.Η. από το μελλοντικό ανταγωνισμό. Νομοθετούμε κατά συρροή διατάξεις οι οποίες είναι αντιφατικές και οι οποίες μας γυρίζουν στο παρελθόν. Σήμερα πάλι τούτο κάνουμε.
     Ολοκληρώνω, λέγοντας πως δυστυχώς και αυτά τα νομοθετήματα είναι ενταγμένα σε μια αντιφατική φορολογική πολιτική της Κυβέρνησης, μια φορολογική πολιτική η οποία ούτε τον αναδιανεμητικό χαρακτήρα ενός προοδευτικού φορολογικού συστήματος υπηρετεί, αλλά ούτε και τον αναπτυξιακό του χαρακτήρα. Είναι το «ράβε-ξήλωνε» μιας Κυβέρνησης χωρίς σχέδιο, χωρίς προτεραιότητες και φυσικά μιας Κυβέρνηση που πολύ απέχουν τα έργα από τις προεκλογικές, αλλά και από τις μετεκλογικές της διακηρύξεις.
     Να καλέσω ακόμη μια φορά την Κυβέρνηση –το έκανα δις τις προηγούμενες ημέρες- να καταθέσει επιτέλους την τροπολογία για τους εργαζόμενους στη Βιομηχανία Φωσφορικών Λιπασμάτων Θεσσαλονίκης. Είναι το ελάχιστο που μπορεί να προσφέρει, αφού έκλεισε το εργοστάσιο, για να πουλήσει την Εμπορική Τράπεζα με καλύτερους όρους στους Γάλλους και αφού αφήρεσε ένα παραγωγικό κύτταρο από τον οικονομικό ιστό της Θεσσαλονίκης και της ευρύτερης περιοχής, που έδινε δουλειά υπεργολαβικά σε πολλές μικρομεσαίες επιχειρήσεις. Ήταν μια επιχείρηση που συντηρούσε και τετρακόσιες τουλάχιστον θέσεις απασχόλησης, κρίσιμες για τη μεγάλη ανεργία που υπάρχει στη Θεσσαλονίκη και στην ευρύτερη περιοχή, αν λάβουμε υπόψη πόσα εργοστάσια, βιοτεχνίες και επιχειρήσεις έχουν κλείσει τα προηγούμενα χρόνια, πόσα κλείνουν καθημερινά και πόσα θα κλείσουν τα επόμενα χρόνια. 
     Η πολυπόθητη προσαρμογή της ελληνικής οικονομίας και του παραγωγικού ιστού στα νέα ευρωπαϊκά ανταγωνιστικά δεδομένα, η πολυπόθητη αξιοποίηση των συγκριτικών μας πλεονεκτημάτων, ειδικότερα στην ελληνική περιφέρεια και στη μεθοριακή ζώνη, κάθε μέρα αργεί, κάθε μέρα υποχωρεί και το μέλλον, δυστυχώς, δεν είναι ταυτόσημο μ’ αυτό που μας περιγράφει η Κυβέρνηση. Οι εργαζόμενοι, οι επιχειρηματίες και οι επαγγελματίες ανησυχούν, αγωνιούν. Και δυστυχώς, με απαισιοδοξία στην οικονομία, δεν υπάρχει μέλλον, κύριε Πρόεδρε.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
     Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, με το νομοσχέδιο αυτό ενσωματώνεται στο εσωτερικό μας δίκαιο η κοινοτική οδηγία 2005/119, με την οποία τροποποιείται παλιότερη σχετική οδηγία. 
      ΑΠΟΣΤΟΛΟΣ ΚΑΚΛΑΜΑΝΗΣ: Το παλαιό Προεδρείο συμμετέχει ενεργά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι μόνο συμμετέχει, αλλά θα ήθελα να πω –ειλικρινά σας μιλάω- ότι και εσείς, κύριε Πρόεδρε, αλλά και οι δύο Αντιπρόεδροι της προηγούμενης Βουλής συμμετέχουν ανελλιπώς και μιλούν σε όλες τις συνεδριάσεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Και οι τρεις Αντιπρόεδροι. 
      ΠΡΟΕΔΡΕΥΩΝ (Ιωάννης Τραγάκης): Πήρατε τα εύσημα, κύριε Γείτονα. 
      Ορίστε, παρακαλώ συνεχίστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Επαναλαμβάνω, λοιπόν, ότι με το νομοσχέδιο αυτό, ιδιαίτερα με το κεφάλαιο Α΄, ενσωματώνεται στο εσωτερικό μας δίκαιο η οδηγία 2005/119, η οποία τροποποιεί προηγούμενη οδηγία της Ευρωπαϊκής Ένωσης, που είχε ενσωματωθεί στο εθνικό δίκαιο με το ν.2578/98. Αφορά στα θέματα κοινής φορολόγησης εταιρειών που προκύπτουν από συγχωνεύσεις και ανήκουν σε διάφορα κράτη-μέλη. Αναλυτικά αναφέρθηκαν οι εισηγητές των κομμάτων. 
      Παίρνω το λόγο, κύριε Πρόεδρε, για να επαναφέρω ένα ζήτημα με το οποίο έχω πολλές φορές ασχοληθεί. Θυμίζω ότι το εσωτερικό μας δίκαιο σε πολύ μεγάλο βαθμό πλέον  διαμορφώνεται με βάση τις κοινοτικές οδηγίες είτε πρόκειται για πλήρη ενσωμάτωση είτε πρόκειται για εναρμόνιση με ορισμένες διατάξεις των οδηγιών. Επαναφέρω το θέμα, γιατί ειδικά αυτό που γίνεται στο κεφάλαιο Β΄ του νομοσχεδίου με τον ειδικό φόρο συγκεκριμένων καυσίμων, επιβεβαιώνει τις ανησυχίες που έχουμε εκφράσει. Και πού είναι η ανησυχία; Όταν ουσιαστικά με τις οδηγίες διαμορφώνεται μεγάλο μέρος του ελληνικού δικαίου, η ελληνική Βουλή δεν έχει λόγο. Ούτε η Ολομέλεια παίρνει ουσιαστικό μέρος, ούτε υπάρχει ενημέρωση και συμμετοχή των αρμόδιων Διαρκών Επιτροπών. Είναι ένα θέμα που θα πρέπει να μας απασχολήσει. Είναι μακρύς ο χρόνος επεξεργασίας των οδηγιών στα όργανα της Ευρωπαϊκής Ένωσης. Και υπάρχει ακόμη χρόνος γιατί περνάνε οι οδηγίες από δημόσια διαβούλευση και από το Ευρωπαϊκό Κοινοβούλιο. 
      Κύριε Πρόεδρε, είναι ένα θέμα, το οποίο θα πρέπει να το δούμε. Σε άλλες χώρες προβλέπεται ακόμη ότι πριν από την ψήφιση των οδηγιών, αποφαίνεται η εθνική Βουλή. Το δικό μας  Σύνταγμα δεν προβλέπει κάτι τέτοιο. Δεν είναι δυνατόν, όμως, για τόσο σημαντικές οδηγίες οι οποίες επηρεάζουν σε μεγάλο βαθμό το εσωτερικό μας δίκαιο, να μην υπάρχει ενημέρωση και συμμετοχή της ελληνικής Βουλής. Αυτό αφορά το ένα στάδιο της επεξεργασίας. 
      Υπάρχει όμως και το δεύτερο στάδιο. Η ενσωμάτωση των ψηφισμένων πια οδηγιών έχει καταντήσει μια τυπική μηχανιστική οδηγία. Ουσιαστικά, οι οδηγίες είναι άγνωστος χώρος ακόμη και για τους Βουλευτές. Είναι πολύπλοκα ζητήματα και οι Βουλευτές δεν έχουν ενημέρωση, δεν έχουν τεχνική και επιστημονική υποδομή. Δεν είναι δυνατόν πραγματικά να έχουμε μια αντικειμενική και τεκμηριωμένη άποψη για το τι ψηφίζουμε. 
      Πέραν τούτου, δεν υπάρχει και από πλευράς κυβέρνησης –δεν αναφέρομαι μόνο στη σημερινή, αλλά πρέπει να βελτιώσουμε τα πράγματα- ούτε μια εκτίμηση, μέσω των υπηρεσιακών παραγόντων, για τα αποτελέσματα που θα έχει στην ελληνική κοινωνικοοικονομική πραγματικότητα η κάθε οδηγία. Θα έπρεπε τουλάχιστον να έχουμε μια έκθεση. Ποια είναι η υπεραξία άραγε της κάθε οδηγίας σε σχέση με τους Έλληνες πολίτες; 
      Είναι, λοιπόν, ζητήματα ανοικτά και τα επαναφέρω σήμερα με έμφαση. Διότι στο κεφάλαιο Β΄ του νομοσχεδίου καθορίζονται, όπως αναφέρεται, οι θετικοί συντελεστές του ειδικού φόρου για το λιθάνθρακα, το λιγνίτη, τον οπτάνθρακα. Θα πρέπει, όμως, να θυμίσω στους συναδέλφους ότι είχαμε ενσωματώσει στο ν.3483/2006 την οδηγία 96/2003. Άλλα τότε καθορίσαμε και άλλα σήμερα με το νόμο καθορίζουμε, ύστερα από λίγους μήνες. Ισχυρισθήκαμε τότε ότι θα επιβαρυνθεί η Δ.Ε.Η. και η Κυβέρνηση το αρνείτο. Ισχυρισθήκαμε ότι δεν ήταν υποχρεωτικός αυτός ο φόρος. Έρχεται σήμερα το αποτέλεσμα. Και έρχεται και η Κυβέρνηση και πηγαίνει στην αντίθετη κατεύθυνση, ρυθμίζει τα αντίθετα. 
      Κύριε Υπουργέ, πέραν του ότι υπάρχει εδώ ασφαλώς ευθύνη της Κυβέρνησης, διότι η οδηγία η καινούργια υπήρχε, όταν ενσωματώναμε την παλιά, υπάρχει το βασικό θέμα, το οποίο προηγουμένως ανέλυσα. Τελικά ενσωματώνουμε οδηγίες, χωρίς να ξέρουμε περί τίνος ακριβώς πρόκειται και κυρίως χωρίς να έχουν εκτιμήσει οι ειδικοί, οι εμπειρογνώμονες τις επιπτώσεις αυτών στην ελληνική κοινωνικοοικονομική πραγματικότητα. Αυτό είναι μείζον θέμα και υποβαθμίζει συνολικά, δεδομένου ότι όπως είπα οι οδηγίες επηρεάζουν σε μεγάλο βαθμό το ελληνικό δίκαιο, την ποιότητα του νομοθετικού μας έργου. 
      Γι’ αυτό, κύριε Πρόεδρε, πήρα κυρίως το λόγο. Και όπως είπα, επέμενα διότι και η ενσωμάτωση αυτή ιδιαίτερα όσον αφορά το δεύτερο κεφάλαιο αποδεικνύει του λόγου το αληθές για τους κινδύνους.
      Έρχομαι τώρα με δύο λόγια στο άρθρο 7, που δίνει τη δυνατότητα στις Νομαρχιακές Αυτοδιοικήσεις να εκδίδουν εκ των υστέρων συμψηφιστικά εντάλματα. Εγώ πάντα έχω ορισμένες επιφυλάξεις σ’ αυτά τα ζητήματα. Μπορείτε να μου πείτε, κύριε Υπουργέ, ότι μπορείτε να εγγυηθείτε την αποδοτική λειτουργία των ελεγκτικών μηχανισμών; Αποκεντρώνουμε, χωρίς να διασφαλίζουμε εγγυήσεις ελέγχου. Έχετε λάβει εκείνα τα μέτρα, για να μη δημιουργηθεί στις αποκεντρωμένες υπηρεσίες αλαλούμ και να κάνει ο καθένας ό,τι θέλει; 
      Γιατί έχετε τέτοια βιασύνη, κύριε Υπουργέ; Τι σας πειράζει; Ξέρω ότι ανησυχείτε για τις απορροφήσεις του Κοινοτικού Πλαισίου Στήριξης. Τα κάνατε όπως τα κάνατε, «θάλασσα» λέω, αφού βλέπω και τον Υπουργό Εμπορικής Ναυτιλίας στα έδρανα. Θα χάσουμε και πόρους και ακυρώνετε έργα 1,8 δισεκατομμύρια ευρώ. Τα πάτε δήθεν στο Δ΄ Κοινοτικό Πλαίσιο Στήριξης. Μην κάνουμε όμως και βήματα που θα πληρώσουμε μετά, δηλαδή χωρίς διασφάλιση ελέγχων να δώσουμε δυνατότητες σε οποιαδήποτε νομαρχιακή ή άλλη υπηρεσία –δεν με ενδιαφέρει ποια είναι- ακόμα και για αδιαφάνεια. Να την κάνετε τη ρύθμιση, αλλά να εγγυηθείτε τη δυνατότητα ελέγχων, τη δυνατότητα αποτελεσματικότητας των ελεγκτικών μηχανισμών και διαφάνειας.
      Τελειώνω, κύριε Πρόεδρε. Έγινε πολλή συζήτηση για το μαθηματικό τύπο. Το είπα και στην επιτροπή. Δεν «ερμηνεύεται αληθώς» ένας μαθηματικός τύπος με νόμο. Ένας μαθηματικός τύπος είναι ή σωστός ή λάθος. Επομένως, θα ήταν πιο ευθύ να πείτε ότι είχαμε λάθος τύπο και ότι τον διορθώνουμε.
      Και όσον αφορά την τροπολογία με γενικό αριθμό 876 και ειδικό 185 που μειώνει το μίσθωμα του δημοσίου, νομικών προσώπων δημοσίου δικαίου και Νομαρχιακών Αυτοδιοικήσεων από 10% σε 6%, αυτό είναι σκάνδαλο, κύριε Υπουργέ. Είναι φωτογραφική διάταξη, είναι ρουσφέτι. Να μας εξηγήσετε γιατί το κάνετε και ποιους αφορά. Αλλιώς αποδέχεστε την αδιαφάνεια. Την καταγγέλλουμε και προφανώς εναντιωνόμαστε σε όλη αυτήν τη ρύθμιση.
      Ευχαριστώ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε.
      Κύριε Υπουργέ, κάντε αυτήν τη μικρή διόρθωση που θέλετε. 
      Ορίστε, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Στο άρθρο 2, παράγραφος 3, στην περίπτωση γ΄, η λέξη «διαλυθεί» αντικαθίσταται από τη λέξη «λυθεί». Και στην περίπτωση δ΄, η λέξη «διαλυθεί» αντικαθίσταται από τη λέξη «λυθεί». 
      Το καταθέτω στα Πρακτικά για να καταχωριστεί.
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 93)
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ήθελα, κύριε Πρόεδρε, με δυο λόγια στη συνέχεια αυτών που διατύπωσε ο συνάδελφος του Συνασπισμού κ. Δραγασάκης  και ο μόλις κατελθών του  Βήματος συνάδελφός μου κ. Γείτονας, να θέσω για άλλη μια φορά υπ’ όψιν του Προεδρείου και της Κυβέρνησης το τεράστιο έλλειμμα που παρουσιάζουμε σε ό,τι αφορά το Κοινοτικό Δίκαιο και γενικότερα το δίκαιο των διεθνών συμβάσεων και συνθηκών, που ενσωματώνουμε στο εσωτερικό μας δίκαιο, με μια διαδικασία η οποία προϋποθέτει ότι έχουμε επεξεργαστεί, πριν φτάσουν στην Ολομέλεια, όλα αυτά τα κείμενα στις αρμόδιες επιτροπές και όχι μόνο στο στάδιο της νομοθετικής επεξεργασίας στις αρμόδιες επιτροπές, αλλά και στο προστάδιο -το οποίο μπορεί να κρατάει και χρόνια για τις διεθνείς συνθήκες- της κατάρτισης, μέχρι την ολοκλήρωση και την υπογραφή από τις ελληνικές κυβερνήσεις αυτών των κειμένων.
      Στον Κανονισμό, στις τροποποιήσεις που είχα την τιμή να εισηγηθώ το 1996, είχα προτείνει -και ομοφώνως η Βουλή το απεδέχθη- όλα τα έγγραφα που αφορούν τέτοιες διαδικασίες, που έχουν ως αφετηρία την Ευρωπαϊκή Ένωση και τις υπηρεσίες της και τα διάφορα συμβούλια και την Επιτροπή, να διαβιβάζονται στον Πρόεδρο της Βουλής, ο οποίος θα τα δίνει στις επιτροπές, με ενημέρωση μάλιστα για τις όποιες οικονομικές και κοινωνικές επιπτώσεις από την προσχώρηση της χώρας μας σε μια διεθνή συμφωνία ή για την αποδοχή από τη χώρα μας και την ενσωμάτωση στο εσωτερικό δίκαιο της οποιασδήποτε οδηγίας, κανονισμού κ.λπ..
      Αυτή η διάταξη, επειδή θεωρήθηκε ότι θα οδηγούσε σ’ ένα τεράστιο όγκο εγγράφων, που τελικώς ίσως δεν θα ήταν απαραίτητα, διατυπώθηκε με περισσότερη σαφήνεια στον Κανονισμό, που καταρτίστηκε μετά την Αναθεώρηση του Συντάγματος του 2001.
      Έχω τη γνώμη ότι είναι προς το συμφέρον και του τόπου και προς το πολιτικό συμφέρον της οποιασδήποτε κυβέρνησης ή του οποιουδήποτε Υπουργού να σεβαστεί αυτήν τη διαδικασία. Διότι γνωρίζουμε πολύ καλά ότι έχω διατελέσει επί δέκα χρόνια σε διάφορα Υπουργεία Υπουργός και πρέπει να ομολογήσω ότι πολλές φορές ενημερωνόμουν λίγες μέρες πριν πάω στις Βρυξέλλες, μου ετοίμαζαν το σχετικό φάκελο οι διάφορες υπηρεσίες και εμπιστευόμενος τους υπηρεσιακούς παράγοντες και τους γνώστες, υποτίθεται, του όποιου ζητήματος, επρόκειτο να το χειριστούμε και να το αντιμετωπίσουμε αλλά –προσέξτε το αυτό, κύριοι Υπουργοί- άλλη είναι η αντίληψη του εμπειρογνώμονα, του υπηρεσιακού παράγοντα και άλλη η πολιτική αντίληψη και η πολιτική σκέψη και κρίση, την οποία δεν οφείλει να έχει ο εμπειρογνώμων και ο υπηρεσιακός παράγοντας, ο διευθυντής, αλλά οφείλει να την έχει αυτός που θα πάρει μια πολιτική απόφαση.
    Σκεφθείτε πόσες συμφωνίες-διεθνείς συμβάσεις υπογράφει ο Υπουργός Μεταφορών και Επικοινωνιών. Ο Γενικός Γραμματέας του Υπουργείου βρέθηκε απλώς στο τελικό στάδιο ή στην Ευρωπαϊκή Ένωση, διότι βρέθηκε στο ΚΟΡΕΠΕΡ ο αντιπρόσωπός μας εκεί, που σίγουρα τρέχει σε όλες αυτές τις διαδικασίες, για να μας εκπροσωπήσει. 
    Είναι λοιπόν απολύτως αναγκαίο, αυτό καθώς χρόνο με το χρόνο η αυτοτελής, η πρωτογενής -αν θέλετε- νομοθετική παραγωγή του εκλεγμένου από τον ελληνικό λαό γι’ αυτόν το σκοπό σώματος, του Κοινοβουλίου, όλο και περιορίζεται επί της ουσίας. 
    Πιστεύω δε ότι και οι Βουλευτές που συμμετέχουν στις επιτροπές, μπορούν να επωφεληθούν απ’ αυτές τις διατάξεις, που ορίζουν ότι μεταβαίνοντας ένας Υπουργός στις Βρυξέλλες ή οπουδήποτε, μπορεί να καλείται εκεί να ενημερώσει και μπορεί η Επιτροπή να διατυπώσει και μια γνώμη, επί της οποίας οφείλει ο Υπουργός, επανερχόμενος, να εξηγήσει αν και τι έκανε σχετικά μ’ αυτήν τη γνώμη του Κοινοβουλίου. Δεν είναι ανάγκη να φθάσουμε στην Ελλάδα σε μια πολυκομματική κυβέρνηση, όπως γίνεται στη Δανία -από πέντε κόμματα αποτελείται μια κυβέρνηση- να φθάσουμε πράγματι στο σημείο κάθε παράγραφος και υποσημείωση του όποιου κειμένου θα δεχθεί ο όποιος Υπουργός στις Βρυξέλλες, να πρέπει να συζητηθεί και να εγκριθεί από την Επιτροπή, γεγονός το οποίο προφανώς εμποδίζει και μια κυβέρνηση να προωθήσει το πρόγραμμα που έχει. 
    Είναι τόσο απλά τα πράγματα εδώ και τόσο ωφέλιμα θα είναι για το όποιο κυβερνητικό έργο, που όντως δεν παρουσιάζει κενά. Μόνο αυτή θα είναι η δικαιολογία: Ότι θέλουμε να μην έχουμε πιο πριν έλεγχο του τι συζητούμε, του τι πρόκειται να κάνουμε, αλλά να έρθουμε αργότερα και να πούμε: «Είναι αυτή η οδηγία τελικά, αυτός ο κανονισμός. Ψηφίστε τον ή μην το ψηφίζετε». Και τότε, έξι, επτά Βουλευτές εδώ, θέλοντας και μη, θα το ψηφίσουμε, όπως γίνεται άλλωστε με τις διεθνείς συμβάσεις, που δεν μπορεί η χώρα να πάρει πίσω την υπογραφή της. 
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε. 
    Ο κ. Σγουρίδης έχει το λόγο. 
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
    Το έχω πει πολλές φορές και το επαναλαμβάνω και τώρα, ότι σαφώς θα πρέπει να γίνεται ενσωμάτωση του ευρωπαϊκού δικαίου στην εθνική μας νομοθεσία. Αυτό γίνεται στο πλαίσιο των διαδοχικών προσεγγίσεων της ευρωπαϊκής σύγκλισης. Αλλά όμως, αγαπητοί συνάδελφοι, άλλο η ενσωμάτωση κανονισμών, που αυτούσιοι ενσωματώνονται στο εθνικό μας δίκαιο και άλλο η ενσωμάτωση οδηγιών όπου δίνεται ένας βαθμός ελευθερίας στην ενσωμάτωση αυτή και σε χρόνο και σε ερμηνεία. Και αυτό είναι ακριβώς το σημείο, το οποίο θα έρθω εκ των υστέρων να αναπτύξω ως προς το θέμα της φορολόγησης του λιθάνθρακα σχετικά με τα θέματα της Δ.Ε.Η..
    Και θα προσθέσω, συνεχίζοντας τον πρώτο μου συλλογισμό, ότι εδώ υπάρχει ένα τεράστιο έλλειμμα συμμετοχής στη διαμόρφωση των κοινοτικών οδηγιών από το ελληνικό Κοινοβούλιο. 
Υπάρχει έλλειμμα. Άλλες χώρες δι’ άλλου τρόπου και δι’ άλλων διαδικασιών έλυσαν το ζήτημα αυτό. Και τα εθνικά τους Κοινοβούλια, πριν ακόμα οι οδηγίες στην Ευρωπαϊκή Ένωση λάβουν σάρκα και οστά, έχουν άποψη και γνώμη. Το δικό μας Κοινοβούλιο έρχεται απλώς επικυρωτικά.
      Έτσι, λοιπόν, κύριοι συνάδελφοι, πίσω από μία αθώα οδηγία σήμερα, που ενσωματώνουμε στο εθνικό μας δίκαιο, τι κρύβεται; Κατά τη δική μου άποψη, κρύβεται πρώτον, ένας επιπόλαιος τρόπος νομοθέτησης, που είναι αποσπασματικός εκ μέρους της Κυβερνήσεως και χωρίς μελέτη επιπτώσεων σε βάθος χρόνου –γι’ αυτό έρχεται εκ των υστέρων η ενσωμάτωση προηγούμενης οδηγίας, ώστε με την ενσωμάτωση αυτής της οδηγίας, να αρθούν κάποια πράγματα- και δεύτερον, κάποια πονηρά ρουσφετάκια που είτε με προσθήκες άρθρων είτε με προσθήκες τροπολογιών γίνονται.
      Επί του προκειμένου: Με προηγούμενη οδηγία, την οποία ενσωματώσαμε, φορολογήσαμε το λιθάνθρακα. Μάλιστα, ο πίνακας φορολόγησης για το 2006 ήταν μηδενικός, αλλά για το 2007, για μεν την επιχειρηματική χρήση είναι 0,15 ανά gigajoule και για τη μη επιχειρηματική χρήση είναι 0,3. Και αυτό θα ήταν και το 2008 και το 2009. 
      Τότε, εμείς είχαμε επισημάνει στην Κυβέρνηση ότι αυτός ο τρόπος φορολόγησης θα φέρει προβλήματα στη ΔΕΗ, γιατί η μόνη επιχείρηση, η οποία κατά κύριο λόγο χρησιμοποιεί και αξιοποιεί τον ορυκτό αυτό πλούτο, είναι η Δ.Ε.Η.. Η Κυβέρνηση κώφευσε. Επανήλθαμε και της είπαμε ότι η Δ.Ε.Η. θα υποστεί βλάβη ύψους 110.000.000 ευρώ. Τα αποτέλεσμα θα είναι να μετακινηθούν στο τιμολόγιο. Θα επιβαρυνθούν οι καταναλωτές. Η Κυβέρνηση κώφευσε.
      Φτάνουμε σήμερα, στο τέλος του 2006 και το αντιλαμβάνεται. Και ακούστε την πονηρή διάταξη, την οποία περνάει. Λέει, λοιπόν: Αυξάνω και για την επιχειρηματική χρήση από το 0,15 στο 0,30, αλλά εξαιρώ τη Δ.Ε.Η.. 
      Ειδικότερα: Το προτεινόμενο μέτρο υποβάλλεται παράλληλα με τις απαλλακτικές διατάξεις από τον ειδικό φόρο κατανάλωσης για το λιθάνθρακα, λιγνίτη, οπτάνθρακα κλπ., που χρησιμοποιούνται αφ’ ενός μεν για την παραγωγή ηλεκτρικής ενέργειας και αφ’ ετέρου για τις βιομηχανίες κατά το στάδιο της ορυκτολογικής κατεργασίας. Επομένως, η αύξηση του συντελεστή από 0,15 σε 0,30 ανά gigajoule για την περίπτωση της επιχειρηματικής χρήσης, προκειμένου για την εξομοίωση των συντελεστών φορολογίας, εκτιμάται ότι δεν θα διαταράξει την υφιστάμενη κατάσταση. Αύξησαν, λοιπόν, το 0,15 σε 0,30, αλλά εξαίρεσαν τη Δ.Ε.Η.. 
      Γιατί δεν το κάνατε από την αρχή; Να, η επιπολαιότητα. Να, ο επιπόλαιος τρόπος με τον οποίο νομοθετείτε.
      Έρχομαι τώρα στο δεύτερο, για τα πονηρά ρουσφετάκια, που γίνονται είναι είτε με προσθήκες άρθρων είτε, αν θέλετε, με τροπολογίες. Ο κ. Κεφαλογιάννης ήθελε να κάνει μαρίνα στο Ηράκλειο. Έρχεται όμως και βάζει μία γενική διάταξη, όπου λέει τι; «Οι τουριστικοί λιμένες, που έχουν χωροθετηθεί, σε περίπτωση που γειτνιάζουν με Οργανισμούς Λιμένων Α.Ε….» κλπ. Ποιοι είναι οι «Λιμένες Α.Ε.» σε όλη τη χώρα; Τρεις. Ο Πειραιάς, η Θεσσαλονίκη και το Ηράκλειο. Έχει, όμως, ο Πειραιάς τουριστικό λιμένα; Έχει  η Θεσσαλονίκη τουριστικό λιμένα; Όχι. Άρα, λοιπόν, είναι φωτογραφική διάταξη για το Ηράκλειο. Φωτογραφική διάταξη! Ε, ας το έβαζε ευθέως, κύριε Υπουργέ! Ας το βάζατε ευθέως και μάλιστα προεκλογικά. Θα σας κάνει καλό.
      Έρχομαι, λοιπόν, στην επόμενη τροπολογία. Ακούστε, κύριοι συνάδελφοι, ποια είναι η επόμενη τροπολογία. Μειώνουμε όλα τα μισθώματα για τα  τουριστικά ακίνητα και για τους άλλους μισθωτές, από το κατώτερο όριο που ήταν το 10%, σε 6%. Προβλέπεται ότι οι μισθώσεις ακινήτων σε εκμισθωτές, στο δημόσιο, στα νομικά πρόσωπα δημοσίου δικαίου ή Ο.Τ.Α. ή στην Κτηματική Εταιρεία του Δημοσίου και σε μισθωτές- ιδιοκτήτες τουριστικών επιχειρήσεων, που έληξαν σύμφωνα με το άρθρο 58, παρατείνονται για δώδεκα χρόνια. Τις παρατείνουμε για δώδεκα χρόνια, αλλά μειώνουμε το μίσθωμα. 
      Εν τοιαύτη περιπτώσει, αφού μειώνεται το μίσθωμα, γιατί δεν το μειώνετε σε όλες τις περιοχές της χώρας αναλογικά; Ενώ το κατώτερο που μπορούσε να μπει ήταν 10%, στις περιοχές Έβρου, Ξάνθης, Ροδόπης, Λέσβου, Χίου, Σάμου και στα Δωδεκάνησα ήταν 6%. Έ, αφού μειώνετε στην υπόλοιπη Ελλάδα και από 10% το πάτε στο 6%, γιατί δεν μειώνετε αντίστοιχα και το μίσθωμα σ’ αυτές τις παραμεθόριες περιοχές για να υπάρχει αναλογικότητα και το αφήνετε σε όλη την Ελλάδα 6%; Οποία επιπολαιότητα στη νομοθέτηση, χωρίς πάθος, χωρίς σκέψη. Και ερχόμαστε εκ των υστέρων να θεραπεύσουμε. 
      Ε, λοιπόν, κύριοι συνάδελφοι, παρ’ όλο που θα έπρεπε να ψηφίσουμε την οδηγία αυτή, γι’ αυτούς τους λόγους τους αποσπασματικούς, της επιπολαιότητας και τις πονηρές ρουσφετολογικές τροπολογίες, εμείς καταψηφίζουμε επί της αρχής και επί των άρθρων το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ.
      Κύριε Υπουργέ, θέλετε το λόγο; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εάν έχουν τελειώσει οι συνάδελφοι, ναι.
      ΠΡΟΕΔΡΕΥΩΝ (Ιωάννης Τραγάκης): Έναν ομιλητή έχουμε ακόμη. Θα ακούσουμε τον κ. Πιπεργιά και μετά θα σας δώσω το λόγο.
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, τον Αύγουστο η Κυβέρνηση έφερε το ν. 3483, με τον οποίο καθιέρωσε μεταξύ των άλλων και τον ειδικό φόρο κατανάλωσης στο λιγνίτη. Ουσιαστικά, δηλαδή, επέβαλε ένα  φόρο κατανάλωσης στα καύσιμα που χρησιμοποιεί η Δ.Ε.Η. για την ηλεκτροπαραγωγή. Ο φόρος αυτός είχε υπολογιστεί τότε σε 110.000.000 ευρώ. Σας επισημάναμε ότι η επιβάρυνση της ηλεκτροπαραγωγής και ειδικότερα της Δ.Ε.Η. μ’ αυτό το υπέρογκο ποσό θα οδηγούσε σίγουρα είτε στη χρεοκοπία της ΔΕΗ είτε σε μεγάλες αυξήσεις των τιμολογίων της ηλεκτρικής ενέργειας. Τότε, οι ανάγκες του Υπουργείου Οικονομίας για νέα έσοδα λόγω της απογραφής, σας είχαν καταστήσει κουφούς. Δεν ακούγατε. Το μόνο που σας ενδιέφερε, ήταν να παρουσιάσετε στην Ευρωπαϊκή Ένωση νέα έσοδα, προκειμένου με τους λογαριασμούς αυτούς να προκύπτουν νούμερα, που θα σας οδηγούσαν στη μείωση του ελλείμματος και στην έξοδο της οικονομίας από την επιτήρηση.
      Στη συνέχεια, όμως, τα οδυνηρά αποτελέσματα της ενεργειακής σας πολιτικής και της κακοδιοίκησης των κομματικών σας επιλογών, του χαλαρού μάνατζμεντ, της όλης κατάστασης που επικρατεί στην αγορά ενέργειας, σας υποχρεώνουν να πάρετε πίσω το φόρο, υποχωρώντας ατάκτως. Χωρίς το φόρο που παίρνετε πίσω τώρα, η Δ.Ε.Η. ήδη έχει υποστεί ζημιές 55.000.000 ευρώ, που εγράφησαν στα αποτελέσματα του τρίτου τριμήνου. Αναμένεται ότι οι ζημιές αυτές θα αυξηθούν ακόμη περισσότερο το τέταρτο τρίμηνο. Αυτό, ως αποτέλεσμα της εγκληματικής σας πολιτικής να ακυρώσετε στην πράξη το ν. 3175/2003, που είχε προτείνει η κυβέρνηση του ΠΑ.ΣΟ.Κ. και είχε ψηφίσει η Βουλή.
      Παρατείνατε το χρόνο διεξαγωγής του διαγωνισμού για τις νέες μονάδες ηλεκτροπαραγωγής, που έπρεπε να ενταχθούν στο σύστημα μέχρι τις 30/06/2007, κατά τρεισήμισι ολόκληρα χρόνια. Μπλοκάρατε με διάφορα τερτίπια την αντικατάσταση των παλαιών μονάδων της Δ.Ε.Η., με αποτέλεσμα η μονάδα του Αλιβερίου, που θα έπρεπε ήδη να είναι σε στάδιο κατασκευής, να βρίσκεται ακόμη στη διαδικασία επιλογής αναδόχου. Μεθοδεύετε ουσιαστικά την απαξίωση της Δημόσιας Επιχείρησης Ηλεκτρισμού.
      Το 2006, η χονδρεμπορική αγορά της ηλεκτρικής ενέργειας είναι ακριβότερη από τις τιμές, που είχαν διαμορφωθεί το 2004, κατά 140%. Παράλληλα, ο κ. Αλογοσκούφης υποστηρίζει ότι καλό θα ήταν να απαλλαγεί, η Δ.Ε.Η. από το management του δημοσίου, ότι χρειάζεται να γίνει παραπέρα αποκρατικοποίησή της και εκποίηση καινούργιου πακέτου μετοχών της επιχείρησης. 
      Άλλες απόψεις κυκλοφορούν στο εσωτερικό της Κυβέρνησής σας, που μιλούν για σπάσιμο της Δ.Ε.Η. σε κομμάτια και για πέρασμα μονάδων ηλεκτροπαραγωγής σε ιδιώτες. Πρόσφατα ο κ. Μανιατάκης, που έχετε ορίσει διευθύνοντα σύμβουλο στη Δ.Ε.Η., υποστήριξε ότι το πρόβλημα δεν είναι εάν θα εκποιηθούν μονάδες ηλεκτροπαραγωγής με καύσιμο το λιγνίτη σε ιδιώτες, σε τρίτους, αλλά εάν αυτές θα μεταβιβαστούν με λογαριασμούς σωστούς, που θα γίνουν με βάση τα διεθνή λογιστικά πρότυπα. Στην ουσία, προετοιμάζετε την αγορά, για να εξυπηρετηθούν συγκεκριμένα συμφέροντα. Και αυτό αποδεικνύεται, κύριε Πρόεδρε, από το πώς λειτουργεί η χονδρεμπορική αγορά της ηλεκτρικής ενέργειας. 
      Φθάσαμε στο σημείο –και λέω στο σημείο, γιατί είναι πράγματι δυστύχημα για τη χώρα- να εισάγουμε ηλεκτρική ενέργεια τα βράδια, ενώ θα έπρεπε η λιγνιτική παραγωγή να προμηθεύει φθηνή ενέργεια στον ελληνικό λαό, από την πανάκριβη αγορά της Ιταλίας. Έχουμε καταθέσει, βέβαια, σχετική επερώτηση. Η επερώτησή μας, που κατατέθηκε αμέσως μετά την αβελτηρία ή τη σκοπιμότητά σας να επιβάλλετε τον ειδικό φόρο κατανάλωσης στο λιγνίτη, δεν κουβεντιάστηκε και απ’ ό,τι φαίνεται, η Κυβέρνηση την πάει ολοένα και πιο πίσω και παραπίσω. Την πάει πίσω, γιατί η ενεργειακή σας πολιτική και τα τερτίπια σας έχουν τινάξει κυριολεκτικά στον αέρα την αγορά της ηλεκτρικής ενέργειας.
      Βέβαια, το γεγονός ότι έρχεστε τώρα να αποσύρετε τη σχετική διάταξη που τροφοδοτούσε τον προϋπολογισμό σας με 110.000.000 ευρώ, δείχνει ότι πανικόβλητοι, μπροστά στις συνέπειες της πολιτικής σας και στην κατάρρευση της Δ.Ε.Η., αναγκάζεστε να πάρετε πίσω το φόρο, πριν στεγνώσει το μελάνι.
      Κύριε Πρόεδρε, είναι προφανές ότι βρισκόμαστε μπροστά σε εκλογικές τακτικές της Κυβέρνησης. Όταν βλέπει ότι κάτι δεν πάει καλά, το παίρνει άρον-άρον πίσω, για να μη μεγιστοποιήσει τα προβλήματα και αποκαλυφθεί το πραγματικό της πρόσωπο και το πρόγραμμα της Νέας Δημοκρατίας.
      Εμείς, βέβαια, όχι μόνο θα καταψηφίσουμε την αρχή του νομοσχεδίου και τα άρθρα του, αλλά θα καταγγείλουμε αυτές τις μεθοδεύσεις σας στον ελληνικό λαό, που πρέπει επιτέλους να αντιληφθεί ότι έχει απέναντί του μία πραγματικά απαράδεκτη και όπως είπε και συνάδελφος της Νέας Δημοκρατίας, μια σκιώδη κυβέρνηση.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Εμπορικής Ναυτιλίας κ. Κεφαλογιάννης.  
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, με την τροπολογία για τις μαρίνες, γίνεται άλλο ένα βήμα για την αξιοποίηση των πόρων του χρηματοδοτικού πρωτοκόλλου των 3.000.000.000 ευρώ, για έργα 6.000.000.000, με προνομιακούς όρους 3,2% σταθερό επιτόκιο για είκοσι πέντε χρόνια, επταετή περίοδο χάριτος για την αποπληρωμή αυτού του δανείου και χρηματοδότηση του 50% κάθε έργου.
      Αυτή η τροπολογία σχετίζεται με το νόμο που είχε καταθέσει το 1993 ο τότε Υπουργός Εθνικής Οικονομίας κ. Μάνος. Είχα μάλιστα την τιμή να είμαι εισηγητής αυτού του νομοσχεδίου, ως Βουλευτής της Πλειοψηφίας εκείνη την εποχή. Ορθώς τότε η κυβέρνηση και ο τότε Υπουργός Εθνικής Οικονομίας είχαν χωροθετήσει, αν ενθυμούμαι καλά, δεκαεπτά ή δεκαεννέα μαρίνες, ανά την Ελλάδα, για να δημιουργηθεί ένα δίκτυο μαρίνων για την αξιοποίηση και τη δημιουργία προστιθέμενης αξίας στον ελληνικό τουρισμό και στις οικονομίες της νησιωτικής Ελλάδας και της παράκτιας Ελλάδας.
      Με την τροπολογία αυτή δίδεται η δυνατότητα της εκχώρησης παράκτιας και θαλάσσιας περιοχής σε οργανισμούς λιμένων, σε μαρίνες που είχαν χωροθετηθεί τότε και γειτνιάζουν με τους οργανισμούς λιμένος σήμερα. Αυτό αφορά, όντως, τη μαρίνα δίπλα στον Οργανισμό Λιμένα Ηρακλείου. Δεν είναι κάτι κρυφό. Αν ο κ. Σγουρίδης διάβαζε την έκθεση του Γενικού Λογιστηρίου του Κράτους -ονομάζεται και η μαρίνα- και αν προσέτρεχε και στη συγκεκριμένη διάταξη του άρθρου 30, παράγραφος, 5 εδάφιο ε΄, του ν. 2160/1993, θα έβλεπε ότι αφορά τη συγκεκριμένη μαρίνα.
       Όμως, δίδεται η δυνατότητα μέσα στο πλαίσιο της πολιτικής του Υπουργείου Εμπορικής Ναυτιλίας για τη δημιουργία ενός δικτύου από μαρίνες για μεγάλα γιωτ, που θα ξεκινούν από το Ηράκλειο της Κρήτης και θα καταλήγουν στο λιμένα της Κερκύρας και ενδεχομένως να δοθεί η δυνατότητα, εάν προλάβουμε τα χρονικά περιθώρια, να δημοπρατηθούν και άλλες δύο μαρίνες στον Οργανισμό Λιμένος Πειραιώς, που αφορούν τον κόλπο της Δραπετσώνας, έργα τα οποία θα προσεγγίζουν τα 200.000.000 ευρώ και μπορούν να χρηματοδοτηθούν από την Ευρωπαϊκή Τράπεζα Επενδύσεων κατά 50%, με τους προνομιακούς όρους που σας είπα. Και είναι και ο μοναδικός τρόπος πια να γίνουν μαρίνες, γιατί όπως γνωρίζουν οι αγαπητοί συνάδελφοι, στο Κοινοτικό Πλαίσιο Στήριξης, δεν είναι από τις επιλέξιμες δαπάνες τα έργα για κατασκευή μαρίνων, όπως ήταν στο Β΄ Κοινοτικό Πλαίσιο Στήριξης. Άρα είτε με ίδιους πόρους -Νομαρχιακής, Τοπικής Αυτοδιοίκησης, εθνικής οικονομίας, Υπουργείου Τουριστικής Ανάπτυξης- είτε με σύμπραξη με τον ιδιωτικό τομέα, μπορούν αυτές οι επενδύσεις να προχωρήσουν. 
      Εμείς πιστεύουμε ότι υπάρχει τεράστιο ενδιαφέρον, θα δημιουργήσει τεράστια προστιθέμενη αξία στις οικονομίες. Για να φανταστείτε, για τη μαρίνα της Κέρκυρας, την οποία προγραμματίζουμε και η οποία θα προσεγγίσει τα 50.000.000 ευρώ και για τη μαρίνα του Ηρακλείου στον κόλπο του Δερματά, που και αυτή θα προσεγγίσει τα 50.000.000 ευρώ, για τετρακόσια σκάφη μικρότερα ή για ογδόντα μεγάλα γιωτ το κάθε ένα από αυτά τα μεγάλα γιωτ μπορεί να αφήσει στην τοπική οικονομία μερικά εκατομμύρια ευρώ.
      Αυτό το πρόγραμμα του χρηματοδοτικού πρωτοκόλλου με την Ευρωπαϊκή Τράπεζα Επενδύσεων, αφορά και την Τοπική και τη Νομαρχιακή Αυτοδιοίκηση. Επειδή άκουσα τον κ. Γεωργακόπουλο, ο οποίος είναι και εισηγητής της Αξιωματικής Αντιπολίτευσης και ο οποίος κατέθεσε και ένα αίτημα για την αξιοποίηση του λιμένος του Κατακόλου, το πρώτο θέμα για το οποίο θέλω να ενημερώσω τη Βουλή, είναι ότι ο λιμένας του Κατακόλου συμπεριλαμβάνεται πια στους λιμένες εθνικής σημασίας, μαζί με το λιμένα της Κορίνθου και το Πόρτο-Λάγος στη Μακεδονία. Και υπάρχει αίτημα και μάλιστα διακομματικό από όλους τους συναδέλφους Βουλευτές και τους φορείς του Νομού  Χανίων, να συμπεριληφθεί και το λιμάνι της Σούδας στους λιμένες εθνικής σημασίας. 
      Εάν αναλάβει την πρωτοβουλία ο βασικός μέτοχος του συγκεκριμένου λιμένος, που είναι η Τοπική και Νομαρχιακή Αυτοδιοίκηση, εμείς μπορούμε να συνηγορήσουμε στην Ευρωπαϊκή Τράπεζα Επενδύσεων, ώστε και αυτή η μονάδα και αυτό το έργο στο λιμένα του Κατακόλου να χρηματοδοτηθεί από το χρηματοδοτικό πρωτόκολλο. Δεν ανήκει στην αρμοδιότητα, δυστυχώς, του Υπουργείου Εμπορικής Ναυτιλίας. Αν οι φορείς –ο κ. Γεωργακόπουλος και οι συνάδελφοι Βουλευτές της περιοχής- συνηγορούν, εμείς δεν έχουμε καμία αντίρρηση να προχωρήσουμε στην επέκταση της αρμοδιότητας στο Υπουργείο Εμπορικής Ναυτιλίας, με τη μορφή ανωνύμων εταιρειών, όπως έκανε ορθώς και η προηγούμενη κυβέρνηση το 1999, για τους δώδεκα λιμένες εθνικής σημασίας, ώστε να συμπεριληφθεί και το πρωτόκολλο με νέα μετοχική σύνθεση.
      Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
    Ο Υφυπουργός Οικονομίας και Οικονομικών κ. Δούκας  έχει το λόγο.
    Πόσο χρόνο θέλετε, κύριε Υπουργέ; 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Οκτώ λεπτά, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Θα σας δώσω δέκα λεπτά, παρά το γεγονός ότι δικαιούσθε είκοσι πέντε λεπτά. Να συγχαίρουμε κιόλας τους συναδέλφους που κάνουν έκπτωση στο χρόνο τους! 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, θα κάνω πρώτα ένα σχόλιο για το θέμα της ανταγωνιστικότητας που ανέφερε ο εισηγητής της Αξιωματικής Αντιπολίτευσης.
    Η βελτίωση της ανταγωνιστικότητας φυσικά και δεν σημαίνει να πληρώνονται οι εργαζόμενοι λιγότερο. Αντίθετα, θέλουμε όλοι οι εργαζόμενοι να πληρώνονται καλύτερα, να ζούνε καλύτερα. Αυτός είναι κοινός στόχος. Για να ζούμε όμως καλύτερα, πρέπει να εργαζόμαστε πιο έξυπνα, πιο σωστά, πιο αποτελεσματικά και με πιο πολλές γνώσεις, με καλύτερες υποδομές, να μπορούμε να δίνουμε λύσεις σε πιο σύνθετα προβλήματα -διότι τα εύκολα όλοι μπορούν να τα κάνουν δεν είναι αυτό το οποίο μπορεί να μας διακρίνει- έτσι ώστε να παράγουμε στην πράξη καλύτερα προϊόντα, με καλύτερο κόστος, προϊόντα που να απορροφώνται από την αγορά. 
    Όσον αφορά το σχέδιο νόμου για την ενσωμάτωση της κοινοτικής οδηγίας 2005/19, σχετικά με το φορολογικό καθεστώς για τις συγχωνεύσεις, τις διασπάσεις και τους μετασχηματισμούς επιχειρήσεων, το πνεύμα της οδηγίας είναι το εξής: Μία ενιαία αγορά δεν μπορεί να αναπτυχθεί με φυσικό τρόπο, όταν οι συνενώσεις επιχειρήσεων γίνονται αντικείμενο άνισης και διαφοροποιημένης αντιμετώπισης από τα κράτη-μέλη, όσον αφορά τα φορολογικά και κυρίως όσον αφορά τις υπεραξίες. Πώς δημιουργούνται οι υπεραξίες; Όταν μια εταιρεία, για να αγοράσει μια άλλη, πληρώνει παραπάνω ή κάτι διαφορετικό απ’ αυτό το οποίο αναγράφεται στο ενεργητικό της επιχείρησης αυτής. Δηλαδή, λέει η Ευρωπαϊκή Ένωση, αν είναι να γίνονται συγχωνεύσεις και μετασχηματισμοί μεταξύ επιχειρήσεων, να γίνονται επειδή έτσι το απαιτεί η αγορά –αυτό επιβάλλουν οι συνθήκες της αγοράς- και όχι επειδή έτσι βολεύει, λόγω της διαφορετικότητας των φορολογικών διατάξεων από χώρα σε χώρα.
    Στο δεύτερο κεφάλαιο, προτείνεται η ενσωμάτωση της οδηγίας 2003/96, σχετικά με τη φορολόγηση του λιγνίτη, του λιθάνθρακα και του οπτάνθρακα. Γνωρίζετε ότι η χώρα μας εξάντλησε τα περιθώρια κατά τη διάρκεια των οποίων θα μπορούσε να έχει χαμηλότερους συντελεστές από τους ελάχιστα επιτρεπτούς στα κράτη-μέλη. Και με το άρθρο 10 του ν. 3483/2006, οι θετικοί συντελεστές του ειδικού φόρου κατανάλωσης των ενεργειακών προϊόντων καθορίστηκαν για τη χρήση τους ως καύσιμα θέρμανσης, ως εξής: 0,15 cents το ευρώ ανά gigajoule για την επιχειρηματική χρήση και 0,30 για όλες τις άλλες χρήσεις. Εξαίρεση σ’ αυτά υπήρξε για τα προϊόντα που χρησιμοποιούνται για την παραγωγή ηλεκτρικής ενέργειας και για τα προϊόντα που χρησιμοποιούνται για ορυκτολογική εργασία.  
    Προτείνουμε την ενιαιοποίηση του συντελεστή στα 0,30 cents του ευρώ ανά gigajoule, σύμφωνα με την πρακτική των περισσότερων ευρωπαϊκών κρατών, έτσι ώστε να ομοιογενειοποιηθεί η αγορά και να είναι πιο εύκολος ο έλεγχος για τυχόν παράνομη διακίνηση. Η απαλλαγή από τον ειδικό φόρο κατανάλωσης του λιγνίτη, του λιθάνθρακα και του οπτάνθρακα θα ενισχύσει την ανταγωνιστικότητα της παραγωγής του ελληνικού τσιμέντου, ασβέστη, γύψου, γυαλιού, τούβλων και πλακιδίων. 
    Στο τρίτο κεφάλαιο –και αυτό είναι τεχνικής φύσεως- ενσωματώνεται η οδηγία 2005/81 για τη διαφάνεια των οικονομικών σχέσεων μεταξύ των κρατών-μελών και των δημόσιων επιχειρήσεων. Τι λέει εκεί η Ευρωπαϊκή Ένωση; Αν κάποια δημόσια επιχείρηση εκτελεί κάποιο κοινωνικό έργο ή έργο γενικότερου οικονομικού συμφέροντος, να μην έχει τη δυνατότητα το κράτος-μέλος να βρίσκει ευκαιρία για το τάχα κοινωνικό έργο και να  καλύπτει όλα τα ανοίγματα της συγκεκριμένης επιχείρησης. Τι λέει, λοιπόν; Ότι η επιχείρηση πρέπει να τηρεί ξεχωριστούς λογαριασμούς και λογιστικά αρχεία, ώστε να μπορεί να γίνεται έλεγχος για το κατά πόσο για τα χρήματα τα οποία δίδονται, η αντισταθμιστική ενίσχυση καλύπτει μόνο το κόστος αυτής της δράσης για το γενικότερο οικονομικό συμφέρον ή  και τα υπόλοιπα ανοίγματα της επιχείρησης.
      Έτσι, σύμφωνα με την τροποποίηση που επέρχεται, υπόχρεοι στην τήρηση χωριστών λογαριασμών είναι «κάθε επιχείρηση στην οποία έχει χορηγηθεί ειδικό ή αποκλειστικό δικαίωμα από το κράτος σύμφωνα με το άρθρο 86, παράγραφος 1 της Συνθήκης της Ευρωπαϊκής Ένωσης ή στην οποία έχει ανατεθεί η διαχείριση υπηρεσίας γενικού οικονομικού συμφέροντος, σύμφωνα με το άρθρο 86 παράγραφος 2 της Συνθήκης, η οποία λαμβάνει αντιστάθμιση οποιασδήποτε μορφής σε σχέση με την εν λόγω υπηρεσία και η οποία ασκεί επίσης άλλες δραστηριότητες». 
      Άκουσα προσεκτικά τις ομιλίες όλων των συναδέλφων και δεν μπορώ να πω ότι διαφωνώ με αρκετές από τις επισημάνσεις οι οποίες έγιναν. 
      Κύριοι συνάδελφοι, η νομοθεσία μας εκσυγχρονίζεται και εναρμονίζεται με το τι γίνεται στην υπόλοιπη Ευρώπη. Αλλά και η Ευρώπη η ίδια εκσυγχρονίζεται. Ολόκληρη η Ευρώπη τραβά την ανηφόρα. Κίνα, Ινδία, Ανατολική και Νοτιανατολική Ευρώπη, Νοτιοανατολική Ασία, Νότια Αμερική, Περσικός Κόλπος βελτιώνουν συνεχώς τις υποδομές τους και την ανταγωνιστικότητά τους. Η απάντηση δεν είναι η εσωστρέφεια. Η εσωστρέφεια είναι αυτή η οποία θα μας καθηλώσει. Η απάντηση είναι η δική μας ενδυνάμωση με σύγχρονη νομοθεσία, με προσαρμοστικότητα και παράγοντας προϊόντα που απαιτούν γνώσεις και πιο σύνθετες διαδικασίες. Τα εύκολα, τα χειρωνακτικά, όλοι μπορούν να τα παράγουν, αλλά και δεν πωλούνται καλά στην αγορά. Οι ευκαιρίες είναι μεγάλες και σε μας εναπόκειται να τις αξιοποιήσουμε. 
      Ευχαριστώ, κύριε Πρόεδρε. Σας κέρδισα και δύο λεπτά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριε Γεωργακόπουλε, θέλετε να συμπληρώσετε κάτι; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ωραία, έχετε το λόγο για τέσσερα λεπτά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν θα χρειαστούν τα τέσσερα λεπτά. Δεν πρόκειται να επαναλάβω κάτι. Εξάλλου, συμφώνησε ο Υπουργός με τις παρατηρήσεις.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σε κάποιες. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έστω, σε κάποιες από τις παρατηρήσεις τις οποίες κάναμε.
      ΠΡΟΕΔΡΕΥΩΝ (Ιωάννης Τραγάκης): Από όλα, το Κατάκολο μετράει. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακριβώς, κύριε Πρόεδρε. 
      Έφυγε, όμως, ο Υπουργός Εμπορικής Ναυτιλίας. 
      ΠΡΟΕΔΡΕΥΩΝ (Ιωάννης Τραγάκης): Για το Κατάκολο είπε πολλά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, αλλά εγώ θα δεσμευτώ να κινητοποιήσω τους τοπικούς παράγοντες, για να μετασχηματίσουμε το Λιμενικό Ταμείο σε Οργανισμό Λιμένα Α.Ε.. Ήθελα, όμως, να δεσμευτεί και ο Υπουργός ότι θα το εντάξει στο πλαίσιο χρηματοδότησης, όπως είπε, από το Πρωτόκολλο της Ευρωπαϊκής Τράπεζας Επενδύσεων. Γιατί δεν έχει νόημα να φτιάξουμε Οργανισμό Λιμένα και να μη χρηματοδοτηθεί η μαρίνα μετά. 
      ΠΡΟΕΔΡΕΥΩΝ (Ιωάννης Τραγάκης): Πάντως, νομίζω ότι το είπε εμμέσως πλην σαφώς, ότι κάντε εσείς τον Οργανισμό και εδώ είμαστε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δέχομαι τη δική σας διαβεβαίωση, κύριε Πρόεδρε ή τη διαβεβαίωση του παρόντος Υπουργού και να τελειώσουμε εδώ. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επειδή δεν είναι εδώ ο αρμόδιος Υπουργός, τουλάχιστον να σας διαβεβαιώσω ότι θα το εξετάσουμε σοβαρά στο πνεύμα το οποίο μας αναφέρατε, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μας καλύπτει το «θα το εξετάσουμε». 
      ΠΡΟΕΔΡΕΥΩΝ (Ιωάννης Τραγάκης): Πάντως, αυτό που είπε ο Υπουργός Εμπορικής Ναυτιλίας …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εμείς θέλουμε την υπόσχεση ένταξης. Το «εξετάζουμε», μπορεί να σημαίνει ότι δεν το εντάσσουμε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ο αρμόδιος Υπουργός δεν είναι εδώ. Θα σας εγγυηθώ ότι θα το εξετάσουμε στο πνεύμα που αναφέρατε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έπρεπε να περιμένει τουλάχιστον να ακούσει την απάντηση.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις» έγινε δεκτό επί της αρχής κατά πλειοψηφία. 
      Εισερχόμαστε στην ψήφιση των άρθρων, η οποία θα γίνει χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό,  όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 5, έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η υπουργική τροπολογία με γενικό αριθμό 876 και ειδικό 185, η οποία θα αποτελέσει ίδιον άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η υπουργική τροπολογία με γενικό αριθμό 876 και ειδικό 185 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η υπουργική τροπολογία με γενικό αριθμό 878 και ειδικό αριθμό 187, η οποία θα αποτελέσει ίδιον άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η υπουργική τροπολογία με γενικό αριθμό 878 και ειδικό αριθμό 187 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η υπουργική τροπολογία με γενικό αριθμό 879 και ειδικό αριθμό 188, η οποία θα αποτελέσει ίδιον άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η υπουργική τροπολογία με γενικό αριθμό 879 και ειδικό αριθμό 188 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών - μελών και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 24 Νοεμβρίου 2006 και της Δευτέρας 27 Νοεμβρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Παρασκευής 24 Νοεμβρίου 2006 και της Δευτέρας 27 Νοεμβρίου 2006 επικυρώθηκαν.  
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.15΄, λύεται η συνεδρίαση για αύριο, ημέρα Παρασκευή 8 Δεκεμβρίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 9/22-9-2006 επερώτησης Βουλευτών του ΠΑ.ΣΟ.Κ. προς τον Υπουργό Εθνικής Άμυνας σχετικά με τον διαγωνισμό του Υπουργείου Εθνικής Άμυνας για τους Επαγγελματίες Οπλίτες, σύμφωνα με την ημερήσια διάταξη που έχει διανεμηθεί 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜΕΛΕΙΑΣ 7/12/06		ΣΕΛ.1

Τελευταία Αποθήκευση:	13/12/2006 6:31:00 μμ	Από:	M.papadatou
Εκτυπώθηκε:	13/12/2006 5:23:00 μμ

