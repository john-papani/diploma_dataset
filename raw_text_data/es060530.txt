     
     
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΜΕ’ 

Τρίτη 30 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
Προς τον Υπουργό Αιγαίου και Νησιωτικής Πολιτικής σχετικά με την επιδότηση του δρομολογίου στην ναυτιλιακή γραμμή Νίσυρος-Κως, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Ψήφιση επί της αρχής των άρθρων και του συνόλου του σχεδίου νόμου του Υπουργείου Μεταφορών και Επικοινωνιών:
α) «Κύρωση της Συμφωνίας για την προώθηση,  εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών», σελ.
β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων», σελ.
2) Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», σελ.
3) Κατάθεση σχεδίου νόμου
Οι Υπουργοί Οικονομίας και Οικονομικών, Εξωτερικών, Ανάπτυξης και Τουριστικής Ανάπτυξης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και την αμοιβαία προστασία των επενδύσεων», σελ.
4) Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», σελ.
5) Ονομαστική ψηφοφορία επί των άρθρων 9 και 13 του σχεδίου νόμου του Υπουργείου Εθνικής Παιδείας και Θρησκευμάτων, σελ.
ΟΜΙΛΗΤΕΣ
Α. Επί των Αναφορών και Ερωτήσεων:
ΚΟΥΒΕΛΗΣ Φ.,σελ.
ΠΑΥΛΙΔΗΣ Α., σελ.
Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΌΣ Κ., σελ.
ΓΕΙΤΟΝΑΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΟΡΚΑ-ΚΩΝΣΤΑ Α., σελ.
ΜΠΕΖΑΣ Μ., σελ.
ΜΠΕΚΙΡΗΣ Μ., σελ.
ΤΣΕΚΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
Γ. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΚΑΛΟΣ Γ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΡΜΕ΄
     Τρίτη, 30 Μαΐου 2006
     
     Αθήνα, σήμερα στις 30 Μαΐου 2006, ημέρα Τρίτη και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κώστα Καρρά, Βουλευτή Β΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Εργοδηγών – Σχεδιαστών Δημοσίου Ν.Π.Δ.Δ. και Ο.Τ.Α. Περιφέρειας Πελοποννήσου ζητεί την ένταξη των υπαλλήλων πτυχιούχων  εργοδηγών στην κατηγορία Τ.Ε.Ο..
     2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ζιάκας Ζαχαρίας ζητεί την παροχή νοσοκομειακής και ιατροφαρμακευτικής περίθαλψης.
     3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί τη θεσμική εκπροσώπησή της στα περιφερειακά συμβούλια της χώρας.
     4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Αγωνιστική Δημοτική Κίνηση Ιωαννίνων ζητεί την κατάργηση του πιστοποιητικού Χρηστοηθείας και Οικογενειακής Καταστάσεως το οποίο απαιτείται για τη χορήγηση υποτροφίας από Εθνικό Κληροδότημα.
     5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Χαλάστρας Θεσσαλονίκης ζητεί την χρηματοδότησή του για την ανακατασκευή του δικτύου ύδρευσης.
     6) Ο Βουλευτής Νoμού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Συνεταιρισμός Πτηνοτρόφων Μεγάρων ζητεί την επιδότηση των πτηνοτροφικών επιχειρήσεων Μεγάρων.
     7) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Ιερά Μητρόπολις Πειραιώς ζητεί την αδειοδότηση του Ραδιοφωνικού της Σταθμού, κατ’ εφαρμογή δικαστικής απόφασης.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος των Καθηγητών του Τ.Ε.Ε. Νεαπόλεως Λασιθίου ζητεί τον πλήρη εξοπλισμό των εργαστηρίων του Τ.Ε.Ε..
     9) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμαρχος Φιγαλείας ζητεί την τοποθέτηση καρτοτηλεφώνων σε δημοτικά διαμερίσματα του δήμου του.
     10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη μετατροπή του Κέντρου Υγείας Θήρας σε νοσοκομείο.
     11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία σύλλογοι του Νομού Κυκλάδων ζητούν την πρόσληψη εξειδικευμένων γιατρών στην Α΄ ΔΥΠΕ Ν. Αιγαίου κ.λπ.
     12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία σύλλογοι του Ν. Κυκλάδων ζητούν τη βελτίωση της ενδοεπικοινωνίας των νησιών των Δυτικών Κυκλάδων καθώς και της επικοινωνίας τους με τον Πειραιά και τη Ραφήνα.
     13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου ζητεί την ενίσχυση των ακτοπλοϊκών δρομολογίων σύνδεσης της Άνδρου με τη Ραφήνα.
     14) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Δήμος Τεγέας Αρκαδίας ζητεί την αποζημίωση των παραγωγών της περιοχής του που οι καλλιέργειές τους επλήγησαν από ακαρπία.
     15) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Δήμος Βόρειας Κυνουρίας Αρκαδίας ζητεί τη μόνιμη τοποθέτηση γιατρού στο Νοσοκομείο Καστρίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10259/3-5-06 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. Δ1/Α/2567/25-5-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Γ. Σούρλας σχετικά με τις προδιαγραφές των καυσίμων για την κίνηση των οχημάτων, σας πληροφορούμε τα παρακάτω:
     1. Επί του πρώτου και δεύτερου ερωτήματος αρμόδια να σας απαντήσουν είναι τα Υπουργεία Οικονομίας και Οικονομικών, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών στα οποία συναποστέλλετε η παρούσα ερώτηση.
     2. Επί του 3ου ερωτήματος, με βάση τα στοιχεία της Γραμματείας των ΚΕΔΑΚ σας γνωστοποιούμε τα εξής:
     Από τους ελέγχους που πραγματοποιούν τα Κλιμάκια Ελέγχου Διακίνησης και Αποθήκευσης Καυσίμων στα πρατήρια υγρών καυσίμων προέκυψε ότι μικρό ποσοστό πρατηριούχων διαθέτει στην αγορά πετρέλαιο κίνησης εκτός προδιαγραφών το ποσοστό αυτό βαίνει συνεχώς μειούμενο λόγω κυρίως της εντατικοποίησης των ελέγχων.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     2. Στις με αριθμό 10254/02-05-06 και 10342/4-5-06 ερωτήσεις των Βουλευτών κ.κ. Εμμανουήλ Στρατάκη και Βασιλείου Κεγκέρογλου δόθηκε με το υπ’ αριθμ. 1540/24-05-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 9902/17-5-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση των ανωτέρω ερωτήσεων των Βουλευτών κ. κ. Μ. Στρατάκη και Β. Κεγκέρογλου.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 10349/4.5.2006 ερώτηση του Βουλευτή κ. Φώτιου Κουβέλη δόθηκε με το υπ’ αριθμ. 27298/23-5-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φώτης Κουβέλης, σχετικά με απόφαση του Δημοτικού Συμβουλίου Ζωγράφου που αφορά σε οικοδομικές και κτιριακές παρεμβάσεις στο χώρο του οικοπέδου της «βίλας Ζωγράφου», σας γνωρίζουμε κατά λόγο αρμοδιότητάς μας, ύστερα από ενημέρωση που είχαμε από τον εν λόγω Δήμο, τα ακόλουθα:
     Στο μέσον σχεδόν του περιγράμματος του σχεδίου πόλεως του Δήμου Ζωγράφου, διατηρείται ο μοναδικός πνεύμονας πρασίνου της περιοχής, σε έκταση που περιλαμβάνει το Πάρκο Ειρήνης (κοινόχρηστο χώρο πρασίνου) και τα υπ' αριθ. 387 και 343α Οικοδομικά Τετράγωνα.
     Εντός του Ο.Τ. 387 υπάρχει ιδιοκτησία του Δήμου Ζωγράφου (1 στρέμμα περίπου), καθώς και οι ιδιοκτησίες της Αθηνάς χήρας Ιωάννη Ζωγράφου και του Κων/νου Ζωγράφου (9,5 στρέμματα περίπου), που περιλαμβάνουν δύο παλαιά κτίρια (βίλες), κατασκευής αρχών 19ου αιώνα, με ιδιαιτέρως αξιόλογα αρχιτεκτονικά στοιχεία, τα οποία έχουν χαρακτηριστεί διατηρητέα. Σύμφωνα με τα καταγγελλόμενα από το Δήμο, ο περιβάλλων χώρος έχει δυστυχώς αποψιλωθεί, κατόπιν παράνομων υλοτομήσεων των ιδιοκτητών. Σε κάθε περίπτωση, η θέση του κτήματος ανάμεσα στις δύο κεντρικές λεωφόρους Παπάγου και Γ. Ζωγράφου, με την έντονη κυκλοφορία, καθιστά εντονότερη την αναγκαιότητα διατήρησης και προστασίας του.
     Από τους ιδιοκτήτες της βίλας Ζωγράφου επιχειρήθηκε επανειλημμένα η ανοικοδόμηση των 9,5 στρεμμάτων και εξασφαλίστηκε τελικά η έκδοση από τη Δ/νση Οικοδομικών & Κτιριοδομικών Κανονισμών (Δ.Ο.Κ.Κ.) του Υπουργείου ΠΕ.ΧΩ.Δ.Ε., άδειας ανέγερσης 8 ουρανοξυστών, ύψους 27 μέτρων ο καθένας και κάλυψης συνολικής επιφάνειας 32.000 τ.μ..
     Το σχέδιο για την ανοικοδόμηση ματαιώθηκε, προσωρινά, από το Δήμο Ζωγράφου, με την τροποποίηση του ρυμοτομικού σχεδίου στο εν λόγω οικοδομικό τετράγωνο, με χαρακτηρισμό της έκτασης ως χώρου πρασίνου. Ωστόσο, κατά της πράξης αυτής, έχει υποβληθεί από τους ιδιοκτήτες αίτηση ακύρωσης στο Συμβούλιο της Επικρατείας, η οποία συζητήθηκε την 17.4.06, με αρνητική για το Δήμο εισήγηση της αρμόδιου Εισηγητή, και αναμένεται η έκδοση της απόφασης.
     Κατόπιν σχετικής πρότασης των ιδιοκτητών, αποφασίστηκε από το Δημοτικό Συμβούλιο, αντί της απαλλοτρίωσης, η απ' ευθείας αγορά του κτήματος. Η αξία του καθορίστηκε από το Σώμα Ορκωτών Εκτιμητών στο ποσό των 39.765.700,00 €.
     Εν όψει της οικονομικής αδυναμίας του Δήμου να εξασφαλίσει το καθορισθέν τίμημα, καθόσον το ποσό που μπορεί να διαθέσει, κατόπιν λήψης δανείου από την "Kommunalkredit Intemational Bank ltd, Cyprus", ανέρχεται στα 19.400.000 €, προέκυψε συμφωνία με τους ιδιοκτήτες της έκτασης, το περιεχόμενο της οποίας περιλαμβάνεται και αιτιολογείται αναλυτικά στο κείμενο της συνημμένης απόφασης του Δημοτικού Συμβουλίου.
     Βασικό στοιχείο της συμφωνίας είναι η σύσταση οριζόντιας ιδιοκτησίας, με αγορά από το Δήμο του 50% του οικοπέδου των 9,5 στρεμμάτων, εξ αδιαιρέτου, καθώς και της διώροφης οικοδομής (βίλας), έναντι καταβολής τιμήματος 19,4 εκατομμυρίων ευρώ στην οικογένεια Ζωγράφου, στην οποία παρέχεται, επιπλέον, δικαίωμα ανέγερσης διώροφης οικοδομής σε μέρος του οικοπέδου, με χρήση εμπορικού κέντρου. Με την εκμετάλλευση της υψομετρικής διαφοράς μεταξύ του οικοπέδου και των οδών Γ. Ζωγράφου και Αναστασάκη, το εμπορικό κέντρο θα έχει πρόσωπο δύο ορόφων σε αυτές, ενώ στο υπόλοιπο οικόπεδο θα είναι υπόγειο, επιτρέποντας έτσι τη δημιουργία, σε ένα ενιαίο επίπεδο, δημοτικού πάρκου, στο οποίο περιλαμβάνεται και το κτίσμα της βίλας, ενοποιημένου με την παρακείμενη κοινόχρηστη έκταση του Δήμου.
     Θέτουμε υπόψη σας ότι στο Υπουργείο δεν έχει υποβληθεί αίτημα χρηματοδότησης του Δήμου Ζωγράφου από το Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», για την κάλυψη μέρους του τιμήματος απαλλοτρίωσης ή αγοράς του οικοπέδου της «βίλας Ζωγράφου». Αντιθέτως, έχουν κατατεθεί προτάσεις για άλλα έργα και παρεμβάσεις του Δήμου, για τα οποία έχουν εγκριθεί χρηματοδοτήσεις συνολικού ύψους 3.040.520,00 €.
     Για αναλυτικότερη ενημέρωσή σας επί του θέματος, σας κοινοποιούμε αντίγραφα του υπ' αριθ. 6337/15.5.2006 εγγράφου του Δημάρχου Ζωγράφου και των συνημμένων αποφάσεων του Δημοτικού Συμβουλίου.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     4. Στην με αριθμό 10354/04.05.06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 27269/24-5-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που αφορά το αίτημα για οικονομική ενίσχυση του Δήμου Καλλιδένδρου Ν.Τρικάλων για αποκατάσταση ζημιών που προκλήθηκαν από ακραία καιρικά φαινόμενα, σας πληροφορούμε ότι το ΥΠ.ΕΣ.Δ.Δ.Α. χρηματοδότησε, από τις αρχές του έτους, τον Δ.Καλλιδένδρου με το ποσό των 20.000,00 € για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
     Επιπλέον, ο Δήμος Καλλιδένδρου έχει προεντάξει στο Αναπτυξιακό Πρόγραμμα της Τοπικής Αυτοδιοίκησης «ΘΗΣΕΑΣ» το έργο «Διευθέτηση χειμάρρου συνοικισμού Εξαλόφου», προϋπολογισμού 290.000,00 €.
     Για το θέμα των αποζημιώσεων των κατοίκων για τις ζημιές στις αγροτικές καλλιέργειες και τις κτηνοτροφικές μονάδες, αρμόδιο να απαντήσει είναι το Υπουργείο Αγροτικής Ανάπτυξης και Τροφίμων προς το οποίο κοινοποιούμε αντίγραφο της Ερώτησης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 10311/3.5.06 ερώτηση του Βουλευτή κ. Απόστολου-Αθανάσιου Τσοχατζόπουλου δόθηκε με το υπ’ αριθμ. 27275/24-5-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατατέθηκε στη Βουλή από το Βουλευτή κ. Απόστολο- Αθανάσιο Τσοχατζόπουλο και αφορά σε προβλήματα που αντιμετωπίζουν οι εργαζόμενοι στις Νομαρχιακές Αυτοδιοικήσεις της χώρας, θέτουμε υπόψη σας τα εξής:
     Ως προς το ζήτημα της ασφάλισης των εργαζομένων στις Νομαρχιακές Αυτοδιοικήσεις της χώρας, οι μόνιμοι υπάλληλοι που υπηρετούν σε αυτές είναι ασφαλισμένοι για κύρια σύνταξη στο Δημόσιο το δε προσωπικό με σχέση εργασίας ιδιωτικού δικαίου είναι ασφαλισμένο στην απλή ασφάλιση του ΙΚΑ, όπως προβλέπουν οι οικείες ασφαλιστικές διατάξεις και δεν συντρέχει περίπτωση αλλαγής του καθεστώτος αυτού.
     Το ζήτημα των χώρων φύλαξης των παιδιών προσχολικής ηλικίας των εργαζομένων στις Ν.Α. και τη συμμετοχή των παιδιών των εργαζομένων αυτών στις κατασκηνώσεις των Υπουργείων και των Οργανισμών αποτελεί αντικείμενο των συλλογικών διαπραγματεύσεων.
     Αναφορικά με χορήγηση αύξησης και τη θεσμοθέτηση ενιαίας καταβολής των οδοιπορικών εξόδων και την καταβολή των κατ’ αποκοπήν εξόδων κίνησης σε όλους τους εργαζόμενους των Ν.Α., αρμόδιο να απαντήσει είναι το Υπουργείο Οικονομίας και Οικονομικών.
     Τέλος, για τη δημιουργία ενός και μόνου επικουρικού ταμείου ασφάλισης των εργαζομένων στις Νομαρχιακές Αυτοδιοικήσεις αρμόδιο να απαντήσει είναι το Υπουργείο Απασχόλησης και Κοινωνικής Προστασίας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 2036/13-9-05 ερώτηση των Βουλευτών κ.κ. Ιωάννη Πατσιλινάκου, Ελπίδας Παντελάκη και Δημητρίου Τσιόγκα  δόθηκε με το υπ’ αριθμ. 10072/20-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2036/2005 ερώτηση, που κατατέθηκε στη Βουλή από τους Βουλευτές κ. κ. Γ. Πατσιλινάκο, Ε. Παντελάκη και Τ. Τσιόγκα, σχετικά με τα προβλήματα εργαζομένων στα Ναυπηγεία Σκαραμαγκά, σας πληροφορούμε τα εξής:
     Στα Ελληνικά Ναυπηγεία Α.Ε. γίνονται τακτικές επιθεωρήσεις από ομάδες Επιθεωρητών του Κέντρου Πρόληψης Επαγγελματικού Κινδύνου (ΚΕΠΕΚ) Αθηνών και Κρήτης βάση προγράμματος της υπηρεσίας ανά δεκαπενθήμερο χωρίς σταθερή ημέρα και εκτάκτως κατά περίπτωση.
     Η επιθεώρηση περιλαμβάνει ελέγχους στις εγκαταστάσεις των ναυπηγείων, σε πλοία και σε συνεργεία (υπεργολάβους κλπ). Εντός του τρέχοντος έτους έχουν γίνει 22 επιθεωρήσεις.
     Σε πολλές περιπτώσεις, κατά τη διάρκεια των επιθεωρήσεων παρίσταται εκπρόσωπος του σωματείου των εργαζομένων.
     Μέχρι σήμερα, δεν έχει υποβληθεί στην αρμόδια τοπική υπηρεσία του Σώματος Επιθεώρησης Εργασίας (Σ.ΕΠ.Ε.) κανένα αίτημα για έλεγχο από το σωματείο εργαζομένων του Ναυπηγείου Σκαραμαγκά.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     7. Στην με αριθμό 2007/12-9-05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 10062/20-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2007/2005 ερώτηση, που κατατέθηκε στη Βουλή από το Βουλευτή κ. Γ. Μαγκριώτη, σχετικά με το ενδεχόμενο κλείσιμο της μονάδας της Συνεταιριστικής Ένωσης Καπνοπαραγωγών Ελλάδος (ΣΕΚΕ), που εδρεύει στην περιοχή Ευόσμου Θεσσαλονίκης, σας πληροφορούμε τα εξής:
     Η αρμόδια τοπική Υπηρεσία του Υπουργείου μας, μας γνώρισε ότι η προαναφερόμενη μονάδα επεξεργασίας καπνού σήμερα λειτουργεί κανονικά απασχολώντας 300 άτομα συνολικά. Από αυτά τα άτομα τριάντα (30) εργαζόμενους με σχέση εργασίας αορίστου χρόνου και διακόσιους εβδομήντα (270) εποχιακού ς εργαζόμενους.
     Δεν υπάρχει μέχρι σήμερα καμία καταγγελία, αναφορά ή πληροφορία σχετικά με το κλείσιμο της παραπάνω μονάδας ή για οποιοδήποτε άλλο θέμα.
     Επίσης σας γνωρίζουμε ότι η τοπική υπηρεσία του Σώματος Επιθεώρησης Εργασίας (Σ.ΕΠ.Ε.) θα παρακολουθήσει με ιδιαίτερη προσοχή την όλη υπόθεση παρεμβαίνοντας σε θέματα αρμοδιότητάς της, αν αυτά προκύψουν στο μέλλον.
     Τέλος, σας επισυνάπτουμε το αριθμ. 8192/2005 έγγραφό μας, για ενημέρωσή σας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     8. Στην με αριθμό 2023/13-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 10071/20-10-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄αριθμ. 2023/2005 ερώτηση, που κατατέθηκε στη Βουλή από το Βουλευτή κ. Δ. Πιπεργιά, σχετικά με τα προβλήματα εργαζομένων στην Συρματουργία ΔΑΡΙΓΚ., σας πληροφορούμε τα εξής:
     Α) Σύμφωνα με τα στοιχεία, που δόθηκαν στην Διοίκηση του Οργανισμού Απασχόλησης Εργατικού Δυναμικού (Ο.Α.Ε.Δ.) από την Τοπική Υπηρεσία ΟΑΕΔ Χαλκίδας, οι 177 εργαζόμενοι της επιχείρησης ΔΑΡΙΝΓΚ Α.Ε., έχουν υποβάλλει αιτήσεις από 11-10-2004, μαζί με τα απαραίτητα δικαιολογητικά για την επιδότηση τους, λόγω ανεργίας, η οποία και έχει εγκρίνει επιδότηση διάρκειας 12 μηνών, για όλους τους ασφαλισμένους.
     Β) Με την αριθμ. 30066/18-1-2005 Απόφαση του Υπουργού Απασχόλησης και Κοινωνικής Προστασίας δόθηκε από τον ΟΑΕΔ έκτακτη οικονομική ενίσχυση ύψους 700,00 € σε κάθε έναν από τους 180 ανέργου ς της παραπάνω επιχείρησης.
     Όσον αφορά το αίτημα για την καταβολή δεύτερης έκτακτης οικονομικής ενίσχυσης θα εξεταστεί σύντομα.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     9. Στην με αριθμό 1986/9-9-05 ερώτηση των Βουλευτών κ.κ. Αντωνίας Αντωνίου και Χάρη Τσιόκα  δόθηκε με το υπ’ αριθμ. 10048/20-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄αριθμ. 1986/2005 ερώτηση, που κατατέθηκε στη Βουλή από τους Βουλευτές κ. κ. Τ. Αντωνίου και Χ. Τσιόκα, σχετικά με την αύξηση της επιδότησης ενοικίου, σας πληροφορούμε τα εξής:
     Ήδη για το πρόγραμμα επιδότησης ενοικίου του 2005, έγινε η έναρξη κατάθεσης αιτήσεων στις 04-07-2005 και λήγει στις 30-12-2005, έχουν αυξηθεί σημαντικά τα ποσά των ετήσιων επιδοτήσεων.
     Συγκεκριμένα:
     Για δικαιούχο άγαμο και έγγαμο από 1.200 € που ήταν το 2004, η επιδότηση σήμερα διαμορφώνεται στα 1.260 €.
     Για δικαιούχο με προστατευόμενο 1 παιδί διαμορφώθηκε από 1.440 € σε 1.560 € Για δικαιούχο με προστατευόμενα 2 παιδιά διαμορφώθηκε από 1.680 € σε 1.860 € Για δικαιούχο με προστατευόμενα 3 παιδιά διαμορφώθηκε από 1.920 € σε 2.460 € Για δικαιούχο με προστατευόμενα 4 παιδιά διαμορφώθηκε από 2.160 € σε 2.460 € Για δικαιούχο με προστατευόμενα 5 παιδιά διαμορφώθηκε από 2.400 € σε 2.760 € Για δικαιούχο με προστατευόμενα 6 παιδιά διαμορφώθηκε από 2.640 € σε 3.060 € Για δε τους δικαιούχους που προστατεύουν από 7 παιδιά και πάνω το 2004 η επιδότηση αυξανόταν κατά 20 € για κάθε παιδί και φέτος κατά 25 € για κάθε παιδί.
     Επίσης, το 2005 σημαντικά αυξημένα είναι και τα όρια μέγιστου εισοδήματος για κάθε κατηγορία δικαιούχων, προκειμένου να ενταχθούν στο πρόγραμμα (ενδεικτικά αναφέρουμε ότι αυξήθηκαν από 9.900 € σε 11.000 € για τον άγαμο και από 19.500 € σε 25.000 € για τον προστατεύοντα 6 παιδιά), με αποτέλεσμα την ένταξη περισσότερων δικαιούχων στο φετινό πρόγραμμα.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     10. Στην με αριθμό 9667/7-4-06 ερώτηση τoυ Βουλευτή  κ. Αθανασίου Λεβέντη δόθηκε με το υπ’ αριθμ. 36823/ΙΗ/2-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9667/7-4-06 του Βουλευτή κ. Αθαν. Λεβέντη, σχετικά με τη Θεατρική Αγωγή στην εκπαίδευση, σας γνωρίζουμε τα ακόλουθα:
     Με κοινή υπουργική απόφαση των Υπουργών Εθνικής Οικονομίας και Εθνικής Παιδείας και Θρησκευμάτων καθορίζονται οι θέσεις εκπαιδευτικών που θα καλυφθούν με το διαγωνισμό του ΑΣΕΠ κατά κλάδο και ειδικότητα, με βάση τις εκπαιδευτικές ανάγκες και τις κενές οργανικές ή συνιστώμενες θέσεις σε συνάρτηση με τις πιστώσεις που διατίθενται από την κατά νόμο αρμόδια Επιτροπή.
     Σημειώνεται ότι στην Πρωτοβάθμια Εκπαίδευση το μάθημα της Θεατρικής Αγωγής συμπεριλαμβάνεται στο δίωρο της Αισθητικής Αγωγής μαζί με δύο άλλα καλλιτεχνικά αντικείμενα, ενώ στο Ολοήμερο Σχολείο στη μεσημβρινή ζώνη το μάθημα της Θεατρικής Αγωγής είναι επιλεγόμενο.
     Σε ό,τι αφορά στο ωρολόγιο πρόγραμμα Γυμνασίου και Ενιαίου Λυκείόυ μόνο στην Α' Λυκείου και στο πλαίσιο του επιλεγόμενου δίωρου μαθήματος της Αισθητικής Αγωγής περιλαμβάνονται τα Στοιχεία Θεατρολογίας καθώς και η Μουσική και τα Εικαστικά, ενώ για να στοιχειοθετηθεί οργανικότητα απαιτείται να συμπληρώνονται τουλάχιστον 11 ώρες (το μισό ωράριο του πρωτοδιοριζόμενου εκπαιδευτικού) διδασκαλίας σε ένα σχολείο.
     Σύμφωνα με τον ν. 3194 (ΦΕΚ 267/τ. Α'/20-11-2003) ιδρύονται Καλλιτεχνικά Σχoλεία Δευτεροβάθμιας Εκπαίδευσης. Κατά το τρέχον σχολικό έτος λειτουργούν δύο Καλλιτεχνικά Γυμνάσια: ένα στο Γέρακα Αττικής και ένα στο Ηράκλειο Κρήτης. Το αναλυτικό πρόγραμμα των Καλλιτεχνικών Σχολείων περιλαμβάνει μαθήματα Γενικής Παιδείας και μαθήματα Κατεύθυνσης, εκ των οποίων η μία είναι το «Θέατρο- Κινηματογράφος».
     Το μάθημα που αφορά στο θέατρο διδάσκεται: 44 ώρες εβδομαδιαίως στο Καλλιτεχνικό Γυμνάσιο Γέρακα και αντίστοιχα 23 ώρες στο Καλλιτεχνικό Γυμνάσιο Ηρακλείου Κρήτης.
     Εξάλλου,. στο θεσμό των Πανελληνίων Μαθητικών Καλλιτεχνικών Αγώνων περιλαμβάνεται τομέας Θεάτρου (Αρχαίο Δράμα-Σύγχρονο Θέατρο). Η συμμετοχή των μαθητών σε πανελλήνιο επίπεδο είναι μεγάλη (186 παραστάσεις για το 2006), γεγονός που αποδεικνύει το αντίκτυπο της Θεατρικής Αγωγής στη Μέση Εκπαίδευση.
     Το ΥΠΕΠΘ επίσης ενθαρρύνει την πραγματοποίηση σεμιναρίων Θεατρικής Αγωγής σε εκπαιδευτικούς Πρωτοβάθμιας και Δευτεροβάθμιας Εκπαίδευσης. Ενδεικτικά αναφέρουμε ότι οργανώθηκαν 23 σεμινάρια για το σχολ. έτος 2005-06.
     Τέλος, σας γνωρίζουμε ότι μελετάται το θέμα της σύστασης οργανικών θέσεων εκπαιδευτικού προσωπικού κλάδου ΠΕ32-Θεατρικών Σπουδών.
     Ο Υφυπουργός
     ΓΕΩΡΓΙΟΣ ΚΑΛΟΣ»
     11. Στην με αριθμό 9364/30-3-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΓΠ/38851/28-4-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9364/30-3-2006 ερώτηση που κατατέθηκε στη Βουλή από το Βουλευτή κ. Γ. Μαγκριώτη με θέμα «προσεισμικός έλεγχος σε νοσοκομεία της Θεσσαλονίκης», σας πληροφορούμε τα εξής:
     1. Βάσει της αριθμ. 2189/29-5-2001 Εγκυκλίου του ΥΠΕΧΩΔΕ διενεργούνται πρωτοβάθμιοι προσεισμικοί έλεγχοι και έλεγχοι μη δομικής τρωτότητας από διμελή επιτροπή Μηχανικών, οι οποίοι συμπληρώνουν τυποποιημένα δελτία τα οποία μέσω των οικείων Νομαρχιακών Αυτοδιοικήσεων διαβιβάζονται στον ΟΑΣΠ.
     2. Με την Εγκύκλιο ΔΥ8/Β/Γ.Π. οικ. 7700/18-1-2006 του Υπουργείου Υγείας και Κοινωνικής Αλληλεγγύης δίδεται η εντολή σε επιλεγέντα Νοσοκομεία να συγκεντρώσουν περαιτέρω στοιχεία από αυτά που ορίζει η εγκύκλιος του ΥΠΕΧΩΔΕ.
     Η εγκύκλιος αφορά ορισμένα επιλεγέντα Νοσοκομεία με δεδομένο ότι η εκκίνηση αυτής της διαδικασίας δεν είναι δυνατό να γίνει για όλα τα Νοσοκομεία της Χώρας.
     Τα νοσοκομεία στα οποία δόθηκε προτεραιότητα επελέγησαν με κριτήριο την θέση τους, το μέγεθος του εξυπηρετούμενου πληθυσμού ή την εκτιμώμενη στατική τους ανεπάρκεια.
     Μετά την ολοκλήρωση της διαδικασίας και μετά από αξιολόγηση θα αντιμετωπισθεί ανάλογα η κάθε περίπτωση.
     Ο Υπουργός
     Δ. ΑΒΡΑΜΟΠΟΥΛΟΣ»
     12. Στην με αριθμό 9499/4-4-06 ερώτηση των Βουλευτών κυρίων Παναγιώτη Κοσιώνη και Βέρας Νικολαϊδου δόθηκε με το υπ’ αριθμ. 42294/2-5-06  έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     	«Απαντώντας στην με αριθμό 9499/4-4-2006 ερώτηση που κατατέθηκε στη Βουλή από τους Βουλευτές κκ. Π. Kοσιώνη και Β. Nικολαϊδoυ σχετικά με τη λειτουργία του ΓΝ «Αγ. Νικολάου» Κρήτης, σας γνωρίζουμε τα ακόλουθα:
     Αναφορικά με την κτιριακή υποδομή και την ανάπτυξη του Νοσοκομείου, έχει αναβαθμιστεί σε σημαντικό βαθμό η κτιριακή υποδομή του ΓΝ «Αγίου Nικολάου» και έχουν γίνει οι κάτωθι βελτιώσεις:
     ο Ανακαίνιση της Παθολογικής Κλινικής
     ο Ανακαίνιση της ΜΤΝ
     ο Ανακαίνιση της ΜΕΘ
     ο Ανακαίνιση της κουζίνας εξασφαλίζοντας άριστες συνθήκες παρασκευής 	φαγητού.
     	ο Διαμόρφωση παλαιού κτιρίου και ριζική ανακαίνιση αυτού για να λειτουργήσει	 Παιδιατρική κλινική, που θα αποτελεί πρότυπο και η οποία θα λειτουργήσει αμέσως το προσεχές διάστημα. Τα παιδιά δεν θα νοσηλεύονται πλέον στον ίδιο χώρο με τους ασθενείς της Ουρολογικής κλινικής.
     Επίσης έχει γίνει σημαντική προμήθεια σύγχρονου ιατροτεχνολογικού εξοπλισμού και ενίσχυση του ιατρικού προσωπικού με προσλήψεις αρκετών επικουρικών ιατρών, εξασφαλίζoντας πλήρη ιατρική κάλυψη.
     Επιπλέον, η διαχείριση των μολυσματικών γίνεται πλέον με αποστειρωτικό κλίβανo, αφού καταργήθηκε ο παλαιός αποτεφρωτικός κλίβανoς.
     Αναφορικά με τις προσλήψεις προσωπικού, το Νοσοκομείο αναμένει την ολοκλήρωση της διαδικασίας, (κατάρτιση από ΑΣΕΠ οριστικού πίνακα επιτυχόντων), που αφορά τις προσλήψεις 14 Νοσηλέυτριών ( 11 ΤΕ και 3 ΔΕ, προκήρυξη 1/370Μ/2005, ΦΕΚ 235/5-8-05).
     Το τελευταίο διάστημα έχουν προσληφθεί στο Νοσοκομείο (3) Νοσηλεύτριες, καθώς καί Νοσηλεύτριες από το πρόγραμμα STAGE.
     Επίσης με τη νέα προκήρυξη θέσεων νοσηλευτικού προσωπικού για τα Νοσηλευτικά Ιδρύματα της χώρας έχουν εγκριθεί (2) θέσεις κλάδου ΠΕ Νοσηλευτών – τριών και (5) θέσεις κλάδου ΤΕ Νοσηλευτών-τριών για το ΓΝ Αγ. Νικολάου.
     Ο Υπουργός
     Δ. ΑΒΡΑΜΟΠΟΥΛΟΣ»
     13. Στην με αριθμό 9642/6-4-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 42198/2-5-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στη με αριθμό 9642/6-4-06 ερώτηση που κατατέθηκε στη Βουλή από το Βουλευτή κ. Γιάννη Μαγκριώτη σχετικά με τα μέτρα που λαμβάνονται για την αναβάθμιση των Νοσηλευτικών Ιδρυμάτων του ΕΣΥ, σας πληροφορούμε τα εξής:
     Στο πεδίο της πολιτικής μας που αφορά στην αναβάθμιση της λειτουργίας των δημόσιων νοσοκομείων, προχωρούμε με γρήγορους ρυθμούς στη βελτίωση της καθημερινότητας των Ελλήνων πολιτών διαμορφώνοντας ένα περιβάλλον πολιτισμού. Ήδη, δόθηκαν οδηγίες, στους Διοικητές των Νοσοκομείων μετά από τη συνάντηση στο Υπουργείο, για την αναβάθμιση των υπηρεσιών που προσφέρρυν οι νοσοκομειακές μονάδες της χώρας. Έχει τεθεί ένα χρονοδιάγραμμα για να αρχίζoυν να τίθενται σε εφαρμογή αυτές οι οδηγίες και θα υπάρξουν ενημερώσεις από πλευράς νοσοκομείων και αντίστοιχα έλεγχοι.
     Οι δράσεις μας σε συνεργασία με τις διοικήσεις των νοσοκομείων στοχεύουν στον εξορθολογισμό της διοικητικής πρακτικής, στον ευπρεπισμό των χώρων των νοσοκομείων, στη διαμόρφωση συνθηκών πιο άνετης υποδοχής των επισκεπτών και των ασθενών των νοσοκομείων, στην αυστηρή τήρηση των εργασιακών υποχρεώσεων και των ευθυνών των εργαζομένων, στην διευκόλυνση πρόσβασης στις υπηρεσίες των νοσοκομείων, στην τήρηση των κανόνων νοσηλείας και στη συνεχή εκπαίδευση του ανθρώπινου δυναμικού.
     Θέλουμε με τις παρεμβάσεις μας αυτές να δημιουργήσουμε ένα σύστημα υπηρεσιών στα δημόσια νοσοκομεία, που θα διακρίνεται για το σεβασμό της προσωπικότητας και των κοινωνικών δικαιωμάτων όλων ανεξαίρετα των κατοίκων αυτής της χώρας.
     Σε ό,τι αφορά στην ενίσχυση του ανθρώπινου δυναμικού του Δημόσιου Συστήματος Υγείας και Κοινωνικής Αλληλεγγύης για το 2006, σας γνωρίζουμε τα εξής:
     -  363 επικουρικοί γιατροί με σύμβαση ενός έτους έχουν ήδη προσληφθεί και τοποθετηθεί στα νοσοκομεία.
     - 800 άτομα επικουρικού προσωπικού διαφόρων ειδικοτήτων έχουν ήδη προκηρυχθεί από τα νοσοκομεία.
     -  287 θέσεις προκηρύσσονται από τα νοσοκομεία για εποχιακό προσωπικό με σύμβαση τεσσάρων μηνών.
     -   213 θέσεις ακολουθούν για την ίδια θερινή περίοδο.
     -   2.000 θέσεις νοσηλευτών προκηρύσσονται άμεσα.
     - 1.220 θέσεις προσωπικού διαφόρων ειδικοτήτων προωθούνται άμεσα για προκήρυξη.
     -  400 και πλέον θέσεις για την ψυχική υγεία.
     Ο Υπουργός
     ΔΗΜ. ΑΒΡΑΜΟΠΟΥΛΟΣ»
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε  στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Η με αριθμό 9207/27-3-2006 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με τη χρηματοδότηση των δήμων του νομού Ηρακλείου, διαγράφεται κατόπιν συνεννοήσεως του Υπουργού και του Βουλευτή. 
     Θα συζητηθεί τώρα η με αριθμό 9590/5-4-2006 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Αιγαίου και Νησιωτικής Πολιτικής, σχετικά με την επιδότηση του δρομολογίου στη ναυτιλιακή γραμμή Νίσυρος-Κως.
     Η ερώτηση του κυρίου συναδέλφου έχει ως εξής:
     «Οι κάτοικοι, οι φορείς και το Δημοτικό Συμβούλιο του Δήμου Νισύρου με την υπ’ αριθμ. 79/11-3-2005 απόφασή του, διαμαρτύρονται για την ακτοπλοϊκή-συγκοινωνιακή σύνδεση του νησιού με την Κω και ειδικότερα αναφέρουν ότι:
     α) Με απόφαση του Υπουργού Αιγαίου καθορίστηκε το δρομολόγιο της γραμμής Νίσυρος-Κως με το πλοίο «Παναγιά η Σπηλιανή» να γίνεται με αναχώρηση στις 8.15΄ και η επιστροφή στις 15.15΄ αντί 7.15΄ και 14.30΄ αντίστοιχα. Η αλλαγή αυτή του χρόνου της αναχώρησης και επιστροφής κρίνεται ότι δεν εξυπηρετεί τους κατοίκους και ζητούν να καθοριστεί ως χρόνος αναχώρησης από Νίσυρο η 7.15΄ και επιστροφής από Κω η14.30΄.
     β) Η γραμμή Νίσυρος-Κως, που δεν επιδοτείται, επισημαίνεται ότι συνδράμει σημαντικά στην οικονομική στήριξη και τουριστική ανάπτυξη του νησιού, καθώς θεωρείται ότι αποτελεί ανταπόκριση με τα πλοία του Πειραιά που προσεγγίζουν το λιμάνι της Κω και συνεπώς η διατήρησή της κρίνεται αναγκαία.
     Επειδή, λόγω του έντονα ακριτικού χαρακτήρα του νησιού, η πολιτεία οφείλει να λάβει πρόσθετα μέτρα για την καλύτερη συγκοινωνιακή στήριξη και εξυπηρέτηση των κατοίκων του, ώστε να αποτρέψει την εγκατάλειψη και την ερήμωσή του, ερωτώνται οι κύριοι Υπουργοί:
     α) Για ποιο λόγο έγινε η αλλαγή της γραμμής Νίσυρος-Κως-Νίσυρος από 7.15΄-14.30΄ σε 8.15΄-15.15΄, καθόσον η δηλωμένη βούληση των κατοίκων και φορέων είναι αντίθετη με το ισχύον καθεστώς;
     β) Προτίθενται να προβούν στην επιδότηση της ακτοπλοϊκής γραμμής Νίσυρος-Κως-Νίσυρος, προκειμένου να στηριχθεί η τουριστική και οικονομική ανάπτυξη του ακριτικού αυτού νησιού;»
     Στην ερώτηση του κ. Φώτη Κουβέλη θα απαντήσει ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης.
     Ορίστε, κύριε Υπουργέ, έχετε το λόγο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε.
     Κατ’ αρχάς, να ευχαριστήσω το συνάδελφο κ. Κουβέλη για το ενδιαφέρον του για τη νησιωτική περιοχή και ιδιαιτέρως για τη Νίσυρο, διότι περί αυτού πρόκειται, εκδήλωση ενδιαφέροντος για τη Νίσυρο. 
     Η ερώτηση έχει δύο σκέλη. Το μεν πρώτο αναφέρεται στα δρομολόγια ενός πλοιαρίου που συνδέει και φέτος το λιμάνι της Κω –το τονίζω- με τη Νίσυρο και το δεύτερο σκέλος αναφέρεται στην επιδότηση. Καθόσον αφορά στο πρώτο σκέλος, στο δρομολόγιο, δηλαδή ποια ώρα φεύγει από τη Νίσυρο και ποια ώρα φεύγει από την Κω, κύριε συνάδελφε, θα ήθελα να σας πω ότι τα δρομολόγια καθόσον αφορά την ώρα αναχωρήσεως καθορίζονται από το Συμβούλιο Ακτοπλοϊκών Συγκοινωνιών. Ό,τι ζητούν οι ενδιαφερόμενες εταιρείες δεν είναι υποχρεωτικώς αποδεκτό. ‘Ετσι λοιπόν στην προκειμένη περίπτωση η πρόταση αναχωρήσεως 7.15΄ το πρωί από τη Νίσυρο για το λιμάνι της Κω διαμορφώθηκε, μετά από εισήγηση του Υπουργείου μας, σε 8.15΄, πάντως στα πλαίσια του Συμβουλίου Ακτοπλοϊκών Συγκοινωνιών. 
     Τώρα, ποιος είναι ο λόγος. Κύριε συνάδελφε, 8.00΄ η ώρα αναχώρηση από Νίσυρο και 9.00’ η ώρα άφιξη στην Κω είναι λογική ώρα, αυτές δε οι συνδέσεις γίνονται για να εξυπηρετούνται, όπως πολύ καλά λέτε, οι Νισύριοι. Επιστροφή ζήτησε η πλοιοκτησία να γίνεται στις 14.30΄ το μεσημέρι, αλλά στις 14.30΄ ακόμη λειτουργούν οι υπηρεσίες. Τι κάναμε λοιπόν, πρακτικά σκεπτόμενοι, όπως κάνουμε και σε άλλες περιπτώσεις; Αναχώρηση 15.15΄. Παίζουμε δηλαδή με τα λεπτά. 
     Αυτή είναι μια πρακτική η οποία εφαρμόζεται σε όλο το Αιγαίο. Τη βρήκαμε και τη βρήκαν και οι προκάτοχοί μας -από χρόνια κρατάει- είναι η πρακτική της συνδέσεως των νησιών με δρομολόγια μεταξύ των πλησιεστέρων σημείων. Η Νίσυρος ούτως ή άλλως συνδέεται από της «απελευθερώσεως» με το εγγύτερο σημείο, την Καρδάμενα, με επιδοτούμενο δρομολόγιο που βγαίνει κάθε χρόνο σε διαγωνισμό και το οποίο φεύγει το πρωί στις 7.00΄ η ώρα, φτάνει κατά τις 8.00΄ στην Καρδάμαινα και εν συνεχεία ο  ταξιδιώτης κατεβαίνει στην πόλη. 
     Η περιγραφή, λοιπόν, που σας κάνω έχει δύο στοιχεία. Πρώτον, η Νίσυρος ούτως ή άλλως συνδέεται με το εγγύτερο σημείο της Κω, την Καρδάμενα. Δεύτερον, το δρομολόγιο, περί του οποίου ερωτάτε, είναι δρομολόγιο το οποίο καθιερώθηκε με τη λεγομένη έκτακτη δρομολόγηση. Για πρώτη φορά το σκάφος μπήκε πέρυσι. Είχε ώρα αναχωρήσεως 7.15’, αλλά μετά από δύο μήνες ζητήθηκε να απαλλαγεί και εμείς την δώσαμε την απαλλαγή.
     Εφέτος πάλι από τον Φεβρουάριο ζητήθηκαν τα δρομολόγιά του και τα εγκρίναμε για να αρχίσουν τον Μάιο αλλά άρχισαν μόλις τώρα. Και αυτό πάλι με την αντιμετώπιση την επιεική από το Υπουργείο. 
     Τι θέλω να σας πω: Είναι καλή η γραμμή, καλή η ιδέα Νίσυρος-Λιμάνι της Κω. Πολύ καλή ιδέα. Είναι μια επιχειρηματική προσπάθεια από ένα καλό σκάφος  που από πέρυσι είναι στη γραμμή μας και προς το οποίο επιδεικνύεται ένα ιδιαίτερο ενδιαφέρον και οσάκις βλέπουμε ότι έχει δυσκολίες, η ανταπόκριση είναι θετική. Επί παραδείγματι, υπήρχαν φέτος δρομολόγια που από τη Νίσυρο, κύριε Κουβέλη, κατέβαιναν στη Ρόδο. Διεπίστωσε αιφνιδίως η εταιρεία ότι δεν την συμφέρει. Εμείς δεν την υποχρεώσαμε να κάνει το  δρομολόγιο αυτό –που θα μπορούσε να γίνει- και την απαλλάξαμε. 
     Όσον αφορά στην επιδότηση, όπως γνωρίζετε είναι προϊόν διαγωνιστικής διαδικασίας. Η μόνιμη επιδοτούμενη σύνδεση Νισύρου με τη Κω ήταν αυτή που προανέφερα -εγώ την θυμάμαι με το λεγόμενο «ΕΠΙΤΑΚΤΟ» από τα παιδικά μου χρόνια. Αυτή επαναλαμβάνεται κάθε χρόνο. Στη διαδικασία αυτή έχει μετάσχει το πλοίο «ΠΑΝΑΓΙΑ Η ΣΠΗΛΙΑΝΗ», αλλά ο διαγωνισμός ανέδειξε ως μειοδότη κάποιον άλλον. Η γενική περιγραφή που έκανα είναι ακριβώς. 
     Όσον αφορά τώρα την ειδική περιγραφή: Η Νίσυρος, κύριε Κουβέλη, συνδέεται με επιδοτούμενα δρομολόγια από το λιμάνι της Κω δύο φορές την εβδομάδα με τον «ΠΡΩΤΕΑ», με πλοίο το οποίο μεταφέρει επιβάτες και φορτηγά αυτοκίνητα με το σύστημα της «ανταπόκρισης». Περιμένει, δηλαδή, το επιδοτούμενο πλοίο αυτό που έρχεται από τον Πειραιά και εκτελεί δρομολόγιο που συνδέει την Κω, τη Νίσυρο, την Τήλο, τη Σύμη και τη Ρόδο. Υπάρχει και ένα τρίτο δρομολόγιο επιδοτούμενο το οποίο ξεκινά από τον Πειραιά, εκτελεί τον λεγόμενο «κορμό» Πάτμος-Λέρος-Κάλυμνος-Κως-Νίσυρος-Τήλος-Σύμη-Ρόδος. Τρείς φορές, δηλαδή, την εβδομάδα, έχουμε σύνδεση επιδοτούμενη γραμμή από το λιμάνι της Κω προς τη Νίσυρο και πέντε φορές την εβδομάδα άλλη επιδοτούμενη από το Υπουργείο μας, από την Νίσυρο στην Καρδάμενα. Θέλω να πω έτσι ότι η σύνδεση είναι πλήρης, δεν μπορεί να πει κανείς ότι το νησί είναι απομονωμένο, και καθόσον αφορά την επιδότηση, η διαγωνιστική διαδικασία γίνεται βάσει του δικτύου που έχουμε ήδη στα χέρια μας. 
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Κουβέλης έχει το λόγο. 
     ΦΩΤΗΣ ΚΟΥΒΕΛΗΣ: Κύριε Πρόεδρε, οι δικές μου πληροφορίες είναι διαφορετικές από αυτές του κυρίου Υπουργού. 
     Κύριε Υπουργέ, νομίζω ότι θα πρέπει να κατανοήσετε ότι δεν το ζητά κάποιος επιχειρηματίας, που τα επιχειρηματικά του συμφέροντα εμένα προσωπικά δεν με ενδιαφέρουν, ή τουλάχιστον δεν με ενδιαφέρουν κυρίως, αλλά το ζητά με ομόφωνη απόφασή του το Δημοτικό Συμβούλιο της Νισύρου, οι κοινωνικοί φορείς και οι κάτοικοι. Δεν είναι δυνατόν εσείς να ερμηνεύετε τις ανάγκες των κατοίκων της Νισύρου διαφορετικά από τον τρόπο με τον οποίο τις ερμηνεύει αυθεντικά θα έλεγα το δημοτικό συμβούλιο και επαναλαμβάνω όλοι οι κοινωνικοί φορείς και όλοι οι κάτοικοι του νησιού. Είμαι βέβαιος ότι έχετε τη δυνατότητα αναφορικά με τον καθορισμό των δρομολογίων να λάβετε υπ' όψιν σας τις ειδικές συνθήκες που υπάρχουν και όπως αυτές αναδεικνύονται από τους ίδιους τους κατοίκους που επιδιώκουν την εξυπηρέτησή τους. 
     Δεύτερον, αναφερθήκατε σε κάποιο διαγωνισμό, αλλά στο διαγωνισμό, κύριε Υπουργέ, δεν λαμβάνετε, επί παραδείγματι, υπ' όψιν συγκριτικά και συναξιολογητικά η κατάσταση των πλοίων που μετέχουν στο διαγωνισμό; Γιατί εδώ έχω στοιχεία ότι το εν λόγω πλοίο, το «ΠΑΝΑΓΙΑ Η ΣΠΗΛΙΑΝΗ» είναι ένα σύγχρονο πλοίο που δεν μπορεί να συγκριθεί με την παλαιότητα και την ακαταλληλότητα του άλλου πλοίου στο οποίο ο διαγωνισμός κατεκυρώθη. 
     Τρίτον, κύριε Υπουργέ, εγώ θα σας μιλήσω ευθέως γιατί διεκδικώ να έχω ειλικρινή επικοινωνία μαζί σας. Λέγεται ότι εκείνος ο οποίος εκτελεί σε δρομολόγια που θέλει τη γραμμή Νισύρου-Κω είναι εκ των «ημετέρων» και μάλιστα αυτό αναδεικνύεται ως τουλάχιστον ικανό στοιχείο για έρευνα εκ του γεγονότος ότι έχουμε δύο πλοία, το ένα να είναι καινουργές, να παίρνει μέσα πέντε έως έξι οχήματα και να τίθεται εκτός της γραμμής με τον τρόπο που το έχετε θέσει, και το άλλο να είναι ένα πεπαλαιωμένο σκάφος το οποίο μετά βίας μπορεί να μεταφέρει ένα εξαιρετικά μικρό όχημα. Εν πάση περιπτώσει οφείλετε να επανεξετάσετε τη στάση σας και αναφορικά με την επιδότηση και αναφορικά με τα δρομολόγια, που επαναλαμβάνω ότι κανένα θέσφατο δεν ορίζει τα δρομολόγια χωρίς να λαμβάνεται υπ' όψιν η θέληση των ίδιων των κατοίκων της περιοχής. Ειλικρινά δεν μπορώ να δώσω εξήγηση, όταν σύσσωμο το νησί σας λέει αλλάξτε τα ωράρια δρομολογίων κατά μισή ώρα διότι έτσι εξυπηρετούμεθα, κάνουμε τις δουλειές μας στη Κω, επιστρέφουμε, δεν χάνουμε τη δουλειά μας στο δικό μας νησί, στην Νίσυρο, κι εσείς επιμένετε. Δικαιούμαι κατά συνέπεια να έχω εγερμένη τουλάχιστον την υποψία ότι κάτι συμβαίνει; 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Απάντηση, κύριε Κουβέλη: Δεν δικαιούσθε! Ερωτάτε αν δικαιούσθε να έχετε αυτήν την υποψία κι εγώ σας λέγω ότι δεν δικαιούσθε να την έχετε! Οι Δωδεκανήσιοι είναι «ημέτεροι», δικοί μου όλοι! Τριάντα χρόνια πολιτεύομαι. Και όσον αφορά στον Διακογιάννη που έχει το παπόρι για το οποίο μιλάτε τώρα –και δεν είσθε και ενημερωμένος σωστά- η ερώτηση κατετέθη στις 5 Απριλίου και τώρα έρχεται Ιούνιος. Από τότε που κατετέθη η ερώτηση μέχρι σήμερα έχουν αλλάξει τα πράγματα. 
     ΦΩΤΗΣ ΚΟΥΒΕΛΗΣ: Γιατί δεν απαντήσατε τότε;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Απαντώ, τώρα. Ήθελα να το συζητήσουμε. Ναι, είναι «ημέτερος» ο έχων το πλοιάριο Νίσυρος-Καρδάμενα. Αυτή είναι η απάντηση. Μα «ημέτερος» είναι και ο Διακογιάννης. Με παίρνει τηλέφωνο τα μεσάνυχτα στις δώδεκα, στη μία η ώρα. Όποιος σε παίρνει στη μια η ώρα το βράδυ τι είναι ; Εχθρός; Ακούστε τι συμβαίνει. Δεν είσθε ενημερωμένος!
     ΦΩΤΗΣ ΚΟΥΒΕΛΗΣ: Ούτε το δημοτικό συμβούλιο είναι ενημερωμένο; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν είσθε ενημερωμένος, σας λέγω! Κολυμπάτε σε ξένα νερά και θα πνιγείτε στο τέλος! Η γραμμή περί της οποίας ομιλείτε, σας τόνισα ότι είναι Νίσυρος-Λιμάνι της Κω. Η γραμμή που έγινε διαγωνισμός είναι Νίσυρος-Καρδάμενα, το χωριό. Καμία σχέση το ένα με το άλλο. Έγινε διαγωνισμός ως οι νόμοι και οι προφήτες ορίζουν και ένσταση καμία! Κατεκυρώθη υπέρ του εκτελούντος το δρομολόγιο σήμερα. Επαναλαμβάνω –είσθε και δικηγόρος εσείς- ένσταση καμία!
     ΦΩΤΗΣ ΚΟΥΒΕΛΗΣ: Νομίζω ναι!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Καμία ένσταση! Όποιος έδωσε τη φθηνότερη τιμή, πήρε το δρομολόγιο. Καλά καραβάκια και το ένα και το άλλο. 
     ΦΩΤΗΣ ΚΟΥΒΕΛΗΣ: Ά, έτσι; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ούτε το ένα είναι το «QUEEN MARY», ούτε το άλλο. Καλά καραβάκια. Κάνουν τη δουλειά τους χρόνια. Ακριβέστερα, χρόνια την κάνει τη δουλειά του το παλαιότερο, το άλλο είναι φρέσκο.
     Τους στηρίζουμε όλους και σας το είπα γλυκά-γλυκά στην αρχή. Ό,τι μου ζητάνε, το κάνω. Δεν τους συμφέρει να κάνουν δρομολόγια για Ρόδο; Άκυρον. Εζήτησε μετά από δύο μήνες που έβαλε το δρομολόγιο –αυτό για το οποίο μου λέτε τώρα πως φωνάζει το Δημοτικό Συμβούλιο- να σταματήσει, γιατί δεν «έβγαινε»; Του τα σταμάτησα. Και ό,τι άλλο ζητήσουν, προθύμως έχω αντίδραση θετική.
     Και σας είπα και τη θεωρία, αλλά φαίνεται ότι δεν καταλάβατε ή εγώ δεν την είπα καλά. Το σύστημα λειτουργεί δια της συνδέσεως των εγγυτέρων σημείων: στην Κάρπαθο με την Κάσο, Φοινίκι-Φρύ, στην Κω με την με τη Νίσυρο, Καρδάμενα – Νίσυρος, στη Χάλκη με τη Ρόδο, Κάμυρος – Σκάλα – Χάλκη. Αυτό είναι το σύστημα και είναι έξυπνο σύστημα. Να συνδέσουμε τα νησιά με γραμμές μεταξύ των εγγυτέρων σημείων.
     Ήλθε τώρα ένα νέο καραβάκι στη γειτονιά. Τι θέλει το καραβάκι; Πείτε το καθαρά. Διότι τώρα θα πω κι εγώ για σας, αντιγράφων ό,τι είπατε, μπας και ο Διακογιάννης είναι δικός σας «ημέτερος»;
     ΦΩΤΗΣ ΚΟΥΒΕΛΗΣ: Θα σας έλεγα να προσέχετε, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν το επαναλαμβάνω, όμως…
     ΦΩΤΗΣ ΚΟΥΒΕΛΗΣ: Να προσέχετε!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μέχρι που είπατε το «ημέτερος» όλα καλά πήγαιναν! Στο «ημέτερος» ταρακουνήθηκα!
     Ήρθε ένα καραβάκι να κάνει δουλειά. Η αγορά είναι πλούσια, πλουσιοτάτη. Ας μην επικαλείται απομόνωση. Κάθε μέρα Καρδάμενα-Νίσυρος υπάρχει τουλάχιστον ένα επιδοτούμενο. Το καλοκαίρι τέσσερις-πέντε μήνες είναι σαν τις σφήκες τα καραβάκια και από τη μια πλευρά και από την άλλη. Θέλει μια στήριξη να μείνει το χειμώνα.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, παρακαλώ.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτό αλλάζει το θέμα. Εκεί σε μια νέα διαγωνιστική διαδικασία –κι εγώ αυτό ήρθα εδώ να προαναγγείλω- η γραμμή που τώρα δεν είναι εντεταγμένη στις επιδοτούμενες, πιθανώς να ενταχθεί στο σύστημα. Άρα, ούτε απομονωμένη είναι η Νίσυρος ούτε τα «ημέτερος» ισχύουν…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Παυλίδη, ολοκληρώστε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …ούτε τα δεκαπέντε λεπτά διαφορά στο δρομολόγιο χαλάνε το σύστημα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
     ΦΩΤΗΣ ΚΟΥΒΕΛΗΣ: Κύριε Πρόεδρε, μήπως έχω κι εγώ δευτερολογία μετά από αυτό;
     ΠΡΟΕΔΡΕΥΩΝ (Σωτήρης Χατζηγάκης): Δεν έχετε, κύριε Κουβέλη, τι να κάνω;
     ΦΩΤΗΣ ΚΟΥΒΕΛΗΣ: Μη μου πείτε για τον Κανονισμό, άλλο υπαινίσσομαι.
     ΠΡΟΕΔΡΕΥΩΝ (Σωτήρης Χατζηγάκης): Δεν έχετε δευτερολογία με βάση τον Κανονισμό.
     ΦΩΤΗΣ ΚΟΥΒΕΛΗΣ: Το ερώτημά μου είναι ρητορικό.
     ΠΡΟΕΔΡΕΥΩΝ (Σωτήρης Χατζηγάκης): Μάλιστα. Βλέπετε πάντως ότι το Προεδρείο κατά πάγια τακτική δίνει μια άνεση σε όλους τους ομιλητές. Και σε σας έδωσε λίγο παραπάνω. Ο κ. Παυλίδης το «τράβηξε» λίγο περισσότερο από σας.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ε, μα, με τα «ημέτερος», κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Τώρα, κύριε Υπουργέ….
     Κυρίες και κύριοι συνάδελφοι, προχωρούμε στις αναφορές-ερωτήσεις δεύτερου κύκλου.
     Η με αριθμό 10013/14-4-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Πανεπιστημιακό Γενικό Νοσοκομείο και στο Βενιζέλειο Νοσοκομείο στο Ηράκλειο, διαγράφεται λόγω κωλύματος του κυρίου Υπουργού.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Είναι γνωστή η ένστασή σας, κυρία Σχοιναράκη, είναι για δεύτερη φορά…
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, είναι η δεύτερη φορά που διαγράφεται η ερώτηση.
     ΠΡΟΕΔΡΕΥΩΝ (Σωτήρης Χατζηγάκης): Καταγράφω τη διαμαρτυρία σας…
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, δεν με ενημέρωσε ο Υπουργός.
     ΠΡΟΕΔΡΕΥΩΝ (Σωτήρης Χατζηγάκης): Υπήρχε κάποιο μεγάλο πρόβλημα στον Υπουργό. Εν πάση περιπτώσει, θα την επανεγγράψετε και θα κοιτάξουμε να έχει μια προτεραιότητα την άλλη βδομάδα.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θέλω να προσθέσω ότι…
     ΠΡΟΕΔΡΕΥΩΝ (Σωτήρης Χατζηγάκης): Είναι γνωστό, κυρία συνάδελφε, εγώ σας πρόλαβα και υπογράμμισα τη διαμαρτυρία σας πρώτος.
     Σας ευχαριστώ.
     Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εθνικής Παιδείας και Θρησκευμάτων.
     Συνέχιση της συζήτησης επί των άρθρων και του συνόλου του σχεδίου νόμου: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
     Για το νομοσχέδιο αυτό εκκρεμεί ονομαστική ψηφοφορία, η οποία θα γίνει σήμερα, στην συνέχεια της συνεδρίασης.
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εσωτερικών, Δημόσιας Διοίκησης και Αποκέντρωσης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εθνικό Τυπογραφείο, «Εφημερίς της Κυβερνήσεως» και λοιπές διατάξεις», σύμφωνα με τα άρθρα 72, παράγραφος 4 του Συντάγματος και 108 παράγραφος 7 του Κανονισμού της Βουλής.
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Μεταφορών και Επικοινωνιών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών».
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής.
     ΑΓΓΕΛΟΣ ΤΖΕΚΗΣ: Κύριε Πρόεδρε, κρατείται.
     ΠΡΟΕΔΡΕΥΩΝ (Σωτήρης Χατζηγάκης): Δεν κρατείται, συζητείται. Θέλετε να κάνετε κάποια παρέμβαση;
     ΑΓΓΕΛΟΣ ΤΖΕΚΗΣ: Όχι, κύριε Πρόεδρε, αλλά γιατί δεν μπορεί να κρατηθεί;
     ΠΡΟΕΔΡΕΥΩΝ (Σωτήρης Χατζηγάκης): Απλά, γιατί ήρθε για να συζητηθεί. Αν έχετε, πάντως, κάποια παρέμβαση, μπορείτε να την κάνετε, εσείς που είχατε διαφωνία στη Διαρκή Επιτροπή.
     ΑΓΓΕΛΟΣ ΤΖΕΚΗΣ: Κύριε Πρόεδρε, πρέπει να κρατηθεί αυτό, για να συζητηθεί σε άλλη συνεδρίαση.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…το λόγο.
     ΠΡΟΕΔΡΕΥΩΝ (Σωτήρης Χατζηγάκης): Υπήρχε ενημέρωση στο κόμμα σας ότι θα γίνει σήμερα η συζήτηση.
     ΑΓΓΕΛΟΣ ΤΖΕΚΗΣ: Εμείς όμως λέμε ότι πρέπει να κρατηθεί.
     ΠΡΟΕΔΡΕΥΩΝ (Σωτήρης Χατζηγάκης): Δεν μπορεί να κρατηθεί. Πώς θα κρατηθεί, κύριε συνάδελφε; Είναι γραμμένο στην ημερήσια διάταξη…
     ΑΓΓΕΛΟΣ ΤΖΕΚΗΣ: Δεν έχει σημασία που είναι κύρωση. Είναι νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Ωραία, σύμφωνα με τη σειρά και με βάση το άρθρο 108 του Κανονισμού της Βουλής, κάντε παρέμβαση, κάποια παρατήρηση, αν θέλετε.
     ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Επομένως, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας για την προώθηση, εγκατάσταση και χρήση των συστημάτων δορυφορικής πλοήγησης GALILEO και GPS και των συναφών εφαρμογών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωριστεί το κείμενο του νομοσχεδίου)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Επανερχόμαστε στην προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Μεταφορών και Επικοινωνιών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων».
     Η Σύμβαση αυτή ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης επί των Διεθνών Οδικών Μεταφορών επιβατών και εμπορευμάτων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωριστεί το κείμενο του νομοσχεδίου)
     ΠΡΟΕΔΡΕΥΩΝ (Σωτήρης Χατζηγάκης): ): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Επανερχόμαστε στην προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις / ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις».
     Κυρίες και κύριοι συνάδελφοι, έχω την τιμή να σας ανακοινώσω ότι για τη συζήτηση του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Κωνσταντίνος Τασούλας, με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Σταύρου.
     Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου για τη συζήτηση του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις» ορίζεται ο Βουλευτής κ. Γιάννης Δραγασάκης.
     Επίσης, με απόφαση του κ. Ορέστη Κολοζώφ, εκ μέρους του Κομμουνιστικού Κόμματος Ελλάδας ορίζεται Κοινοβουλευτικός Εκπρόσωπος ο Βουλευτής κ. Τζέκης, για τη συζήτηση του σημερινού νομοσχεδίου.
     Θα δώσω τώρα το λόγο…
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα μου επιτρέψετε να πάρω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, η Διάσκεψη των Προέδρων είχε αποφασίσει τη συζήτηση του νομοσχεδίου σε δύο συνεδριάσεις. Δεν είχαν κατατεθεί όμως οι τρεις τροπολογίες. Θα παρακαλέσω, λοιπόν, να ακουστούν και τα άλλα κόμματα και προτείνουν ή για εμβόλιμη συνεδρίαση ή τουλάχιστον για παράταση της αυριανής συνεδρίασης…
     Με προσέχετε, κύριε Πρόεδρε;
     ΠΡΟΕΔΡΕΥΩΝ (Σωτήρης Χατζηγάκης): Απόλυτα. Θα σας απαντήσω και θα δείτε ότι σας προσέχω περισσότερο απ’ ό,τι νομίζετε. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Το λέω, επειδή είδα ότι σας απασχολεί ο Κοινοβουλευτικός Εκπρόσωπος της Νέας Δημοκρατίας.
     Λέω, λοιπόν, ότι καλό είναι να υπάρξει μία τρίτη συνεδρίαση, για να συζητηθούν και οι τροπολογίες με άνεση. Είναι συνηθισμένη η τακτική της Κυβέρνησης να νομοθετεί, κυρίως, με τροπολογίες. Εν πάση περιπτώσει, εάν δεν είναι δυνατόν να υπάρξει τρίτη εμβόλιμη συνεδρίαση, ας υπάρξει αύριο άνεση χρόνου με παράταση της συνεδρίασης, για να συζητηθούν αναλυτικά και τα άρθρα και οι τροπολογίες.
     ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, η πρόταση του Προεδρείου είναι να γίνει μία παράταση της συζητήσεως μέχρις ότου εξαντληθεί ο κατάλογος των ομιλητών, κάτι το οποίο ποτέ το Προεδρείο δεν το αρνήθηκε και νομίζω ότι και τα κόμματα δεν θα έχουν αντίρρηση. Πιστεύω ότι σε αυτήν τη φάση μπορούμε να συμφωνήσουμε όλοι, ώστε να μην ταλαιπωρούνται και οι Βουλευτές με εμβόλιμες συνεδριάσεις. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Εμείς δε συμφωνούμε με την τρίτη συνεδρίαση.
     ΠΡΟΕΔΡΕΥΩΝ (Σωτήρης Χατζηγάκης): Συμφωνείτε με την πρόταση που έκανα εγώ;
     ΚΩΝΣΤΑΝΤΙΝΟΣ ΤΑΣΟΥΛΑΣ: Μάλιστα.
     ΑΓΓΕΛΟΣ ΤΖΕΚΗΣ: Να έχουμε άνεση χρόνου, όπως είπε ο κ. Γείτονας.
     ΠΡΟΕΔΡΕΥΩΝ (Σωτήρης Χατζηγάκης): Πάντοτε έχετε άνεση χρόνου μέχρι μεγάλης ανοχής και κατάχρησης. Την κατάχρηση προσπαθούμε να σταματήσουμε. 
     ΑΓΓΕΛΟΣ ΤΖΕΚΗΣ: Και κατάχρηση μερικές φορές να γίνεται, κύριε Πρόεδρε, δεν είναι κακό. 
     ΠΡΟΕΔΡΕΥΩΝ (Σωτήρης Χατζηγάκης): Συμφωνήσαμε, λοιπόν, να υπάρξει παράταση. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, σας παρακαλώ το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να καταθέσω τις νομοτεχνικές βελτιώσεις–προσθήκες που έχουν γίνει στο άρθρο 2 παράγραφος 1, στο άρθρο 11, στο άρθρο 13 παράγραφος 2, στο άρθρο 17 και στο άρθρο 22. Οι προσθήκες αυτές έχουν γίνει με βάση και τις απόψεις που εξέφρασαν συνάδελφοι στη συζήτηση του νομοσχεδίου στην αρμόδια Επιτροπή Οικονομικών Υποθέσεων και με βάση και την έκθεση του Επιστημονικού Συμβουλίου της Βουλής. Τις καταθέτω, για να διανεμηθούν στους συναδέλφους. 
     (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τις προαναφερθείσες νομοτεχνικές βελτιώσεις–προσθήκες, οι οποίες έχουν ως εξής:
     (Να κατατεθούν οι βελτιώσεις σελ. 28)
     ΠΡΟΕΔΡΕΥΩΝ (Σωτήρης Χατζηγάκης): Θα διανεμηθούν στους συναδέλφους.
     Το λόγο έχει ο κ. Αγοραστός.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, εμείς, η Κυβέρνηση του Κώστα Καραμανλή, δεν νομοθετούμε ούτε με προεδρικά διατάγματα ούτε με υπουργικές αποφάσεις, όπως γινόταν στο παρελθόν. Νομοθετούμε κανονικά και με τροπολογίες, οι οποίες γίνονται γνωστές και όλοι έχουν το χρόνο και την εμπειρία να τις κρίνουν και να τις ψηφίσουν ή να τις καταψηφίσουν. 
     Κυρίες και κύριοι συνάδελφοι, η ενίσχυση της εξωστρέφειας των ελληνικών επιχειρήσεων αποτελεί έναν από τους πρωταρχικούς στόχους του μεταρρυθμιστικού προγράμματος της Κυβέρνησης για την αξιοποίηση των ευκαιριών που δημιουργούν η παγκόσμια, αλλά και η ευρωπαϊκή οικονομική ολοκλήρωση. Με συγκεκριμένες δράσεις και πρωτοβουλίες πραγματοποιείται άλμα εξωστρέφειας. Με δράσεις, όπως η εντεινόμενη συμμετοχή στις μεγάλες εκθέσεις του εξωτερικού και η ενεργή προώθηση των ελληνικών προϊόντων σε μεγάλες αγορές-στόχους, διευρύνεται το πεδίο δράσης των ελληνικών επιχειρήσεων και αποδεικνύεται έμπρακτα η δέσμευση της Κυβέρνησης να είναι δίπλα σε όσες επιχειρήσεις επιδιώκουν την παρουσία τους στις αγορές του εξωτερικού. 
     Παράλληλα με τις μεταρρυθμίσεις, σε ολόκληρο το εύρος της ελληνικής οικονομίας αξιοποιούνται τα αναπτυξιακά αποθέματα της χώρας μας και διασφαλίζεται η βελτίωση της ανταγωνιστικότητας της οικονομίας μας και των ελληνικών επιχειρήσεων. Αξιοποιούνται τα συγκριτικά μας πλεονεκτήματα και η στρατηγικής σημασίας γεωπολιτική θέση που διαθέτουμε, ενισχύεται η παραγωγικότητα, δημιουργείται ένα δυναμικό και εξελισσόμενο οικονομικό περιβάλλον, προωθείται μία υγιής αναπτυξιακή διαδικασία, η οποία στηρίζεται στην επιχειρηματικότητα.
     Κύριοι συνάδελφοι, η οικονομική πολιτική της Κυβέρνησης Καραμανλή έχει αρχή, μέση και τέλος. Ο ίδιος κανόνας εφαρμόζεται και για την εξαγωγική πολιτική. Ξέρουμε που είμαστε, γνωρίζουμε που θέλουμε να πάμε, ενεργοποιούμε τις παραγωγικές δυνάμεις, για να το πετύχουμε όλοι μαζί. Αν και οι κυβερνήσεις του ΠΑ.ΣΟ.Κ. έθεταν σε λεκτικό επίπεδο ως στόχο την αύξηση των εξαγωγών, εντούτοις έμεναν στα λόγια. Επί της ουσίας λίγα πράγματα κατάφερναν. Η μεγάλη μας διαφορά έγκειται σε δύο κυρίως παράγοντες. Η Κυβέρνηση της Νέας Δημοκρατίας εργάζεται με γνώμονα να έχουν οι πολιτικές της συνέχεια και τα οφέλη από αυτές διάρκεια. Η νέα διακυβέρνηση ούτε την απόλυτη αυθεντία διεκδικεί ούτε την κοινωνία και την αγορά φοβάται. Το αντίθετο. Προτρέπουμε τους κοινωνικούς και παραγωγικούς φορείς να καταθέτουν τις απόψεις, τις προτάσεις, τις παρατηρήσεις τους. Τους δίνουμε βήμα να τοποθετούνται, ακούμε και τις περισσότερες φορές υιοθετούμε τις απόψεις τους. 
     Τα πράγματα, κυρίες και κύριοι συνάδελφοι, είναι απλά. Είμαστε μια μικρή χώρα μέσα σε μία παγκόσμια αγορά. Είμαστε υποχρεωμένοι να δημιουργούμε προϊόντα ποιότητας, προϊόντα ανταγωνιστικά, για να τα προωθούμε στα εκατομμύρια καταναλωτών του πλανήτη. Δεν είναι τυχαίο που οι Έλληνες είμαστε από τα αρχαία χρόνια κατεξοχήν εμπορικός λαός. Αν σταματήσουμε να πουλάμε τα αγροτικά προϊόντα ή προϊόντα, όπως είναι ο τουρισμός, θα σταματήσουμε να υπάρχουμε. Προχωρούμε, λοιπόν, και ενισχύουμε την εξωστρέφεια της οικονομίας μας. 
     Κύριοι συνάδελφοι, οι φορείς εξωστρέφειας της οικονομίας μας είναι το Εθνικό Συμβούλιο Εξαγωγών και ο Ελληνικός Οργανισμός Εξωτερικού Εμπορίου που εποπτεύονται από το Υπουργείο Οικονομίας και Οικονομικών. Η Κυβέρνηση έχει διαμορφώσει ένα καλά καθορισμένο στρατηγικό σχέδιο δράσης για την προώθηση των προϊόντων μας στο εξωτερικό. Ο Ο.Π.Ε. από την απόλυτη αδράνεια, στην οποία ευρίσκετο ως το Μάρτιο του 2004, έχει μεταβληθεί σε ένα δυναμικό πυρήνα εξωστρέφειας μέσα από την κινητοποίηση της επιχειρηματικής κοινότητας, τη συνεργασία με τις εξαγωγικές επιχειρήσεις, την ενεργοποίησή του στις μεγάλες αγορές–στόχους και συμβάλλει καθοριστικά στην υλοποίηση της εξαγωγικής πολιτικής, της πολιτικής για την εξωστρέφεια.
     Η δραστηριοποίηση του Ο.Π.Ε. από το 2005 είναι αξιοσημείωτη. Από τις δεκαοκτώ εκθέσεις που είχαν πραγματοποιηθεί το 2004, πραγματοποιήθηκαν τριάντα οκτώ το 2005. Κατά τη διετία 2003–2004 δεν είχε πραγματοποιηθεί καμία επιχειρηματική αποστολή στο εξωτερικό. Το 2005 πραγματοποιήθηκαν δεκαέξι. Για το 2006 ο στόχος του Ο.Π.Ε. είναι να διπλασιάσει την παρουσία του σε σχέση με το 2005 και ουσιαστικά μέσα σε δύο έτη να έχει τριπλασιάσει την παρουσία της χώρας στο εξωτερικό. 
     Τα αποτελέσματα της νέας εξαγωγικής πολιτικής είναι ιδιαίτερα ενθαρρυντικά. Το 2005 οι εξαγωγές μας αυξήθηκαν κατά 13,1% σε σχέση με το 2004, ενώ το δίμηνο Ιανουαρίου–Φεβρουαρίου αυξήθηκαν κατά 21,2% σε σύγκριση με το αντίστοιχο διάστημα του 2005. Συνεχίζεται και εντείνεται η μεγάλη προσπάθεια που ξεκίνησε πριν από δύο χρόνια και έχω την πεποίθηση ότι το αποτέλεσμα θα δικαιώσει την Κυβέρνηση.
     Κύριοι συνάδελφοι, μέσω του συζητούμενου νομοσχεδίου προσδίδουμε θεσμική μορφή στο Συμβούλιο Εξαγωγών, το οποίο μέχρι σήμερα λειτουργούσε, λειτουργούσε όμως άτυπα, περιστασιακά, βάσει των αποφάσεων του εκάστοτε αρμοδίου Υπουργού για το εξαγωγικό εμπόριο, στις οποίες προβλεπόταν κάθε φορά η σύνθεση, τα όργανα και η λειτουργία. Με τη θεσμοθέτησή του επιδιώκεται η αναβάθμισή του σε επίσημο συμβουλευτικό όργανο του Υπουργείου Οικονομικών και Οικονομίας σε θέματα διεθνούς εμπορίου της χώρας, στο πλαίσιο της κυβερνητικής πολιτικής για την ενίσχυση και βελτίωση της εξωστρέφειας και των εξαγωγικών επιδόσεων της οικονομίας. 
     Καθορίζονται οι αρμοδιότητές του, οι οποίες περιλαμβάνουν την υποβολή προτάσεων αφενός για τη λήψη πρακτικών μέτρων για τη βελτίωση των συνθηκών υπό τις οποίες πραγματοποιείται το εξαγωγικό εμπόριο και αφετέρου για τη χάραξη μίας εθνικής στρατηγικής εξαγωγών προϊόντων και υπηρεσιών. 
     Προβλέπεται, επίσης, η συγκρότηση του Συμβουλίου στο οποίο προεδρεύει ο Υπουργός Οικονομίας και Οικονομικών και στην ολομέλεια του οποίου συμμετέχουν σε επίπεδο γενικού γραμματέα, οι εκπρόσωποι του Υπουργείου που εμπλέκονται στην εξαγωγή προϊόντων και υπηρεσιών, καθώς και ειδικών φορέων του δημοσίου και ιδιωτικού τομέα.
     Κύριε Υπουργέ, θα ήθελα στη συγκρότηση του Συμβουλίου, αν είναι δυνατόν, να συμπεριληφθούν και οι τέσσερις σύνδεσμοι βιομηχανιών που βρίσκονται στην περιφέρεια. Είναι της Θεσσαλίας, της Ηπείρου και της δυτικής Στερεάς Ελλάδος, της Πελοποννήσου και της Κρήτης. Είναι μία πρόταση που έρχεται σαν μήνυμα από όλη την Ελλάδα, ενισχύει και δίνει ρόλο στην περιφέρεια και στους περιφερειακούς αυτούς φορείς.
     Κύριοι συνάδελφοι, θα διαπιστώσατε ότι σε αυτό το νομοσχέδιο, εκτός από τις αλλαγές που προωθούνται, προχωρούμε και στην επίλυση επιμέρους χρόνιων προβλημάτων. Είναι πολλά τα άρθρα που αναφέρονται σε διαφορετικά ζητήματα, αλλά είναι και πολλά τα προβλήματα και οι εκκρεμότητες που έρχονται από το χθες, που έρχονται από το παρελθόν. Πρέπει να δοθούν λύσεις σε αυτές τις εκκρεμότητες, όπως στα θέματα που έχουν σχέση με τη λειτουργία του Οικονομικού Επιμελητηρίου -ένα ζήτημα και μία εκκρεμότητα που επί δέκα χρόνια το ζητά το Οικονομικό Επιμελητήριο Ελλάδος- και στην καλύτερη και αποτελεσματικότερη λειτουργία του Νομικού Συμβουλίου του Κράτους.
     Ως Κυβέρνηση, έπρεπε να αντιμετωπίσει η Νέα Δημοκρατία και αυτά τα ζητήματα. Είναι ζητήματα για τα οποία οι ενδιαφερόμενοι φορείς περιμένουν την επίλυσή τους, προκειμένου να βελτιώσουν τη λειτουργία τους. Πρέπει να τα αντιμετωπίσει η Κυβέρνηση, χωρίς να τα παραπέμπει στο μέλλον, όπως γινόταν στο παρελθόν.
     Μεταξύ άλλων, είναι σημαντικές οι διατάξεις που αφορούν τα θέματα των εξετάσεων του Οικονομικού Επιμελητηρίου Ελλάδος. Τροποποιούνται οι προϋποθέσεις της άσκησης του επαγγέλματος του λογιστή φοροτεχνικού Γ΄, Β΄ και Α΄ τάξεως, όσον αφορά τα χρόνια προϋπηρεσίας, τόσο για τα μέλη του Οικονομικού Επιμελητηρίου όσο και για τους αποφοίτους Τ.Ε.Ι. Οικονομικής Κατεύθυνσης. Ένα χρόνια αίτημα, το οποίο σήμερα ικανοποιούμε.
     Επιπλέον, επιβραβεύουμε τους κατόχους μεταπτυχιακού διπλώματος με σχετική ειδικότητα, υπολογίζοντας το χρόνο σπουδών, ως προϋπηρεσία. Για την απόκτηση της άδειας ασκήσεως επαγγέλματος πρώτης τάξεως καταργείται η διαδικασία των εξετάσεων, αντικαθιστώντας την με την υποχρέωση επιτυχούς παρακολούθησης και αξιολόγησης μέσω των σεμιναρίων. Αυτό αποτελούσε τα τελευταία χρόνια ένα πάγιο αίτημα όλων των φορέων και των οργανώσεων, των φοροτεχνικών και του Οικονομικού Επιμελητηρίου Ελλάδος και είχαν γίνει πάρα πολλές συζητήσεις.
     Κυρίες και κύριοι συνάδελφοι, στο νομοσχέδιο αυτό περιλαμβάνονται ορισμένες φορολογικές ρυθμίσεις που επιλύουν συγκεκριμένα θέματα που έχουν προκύψει. Επιτρέπεται η προεκτύπωση στα έντυπα των αιτήσεων φορολογικών δηλώσεων εισοδήματος φυσικών προσώπων των διαθεσίμων φορολογικών στοιχείων, χωρίς αυτό να προσκρούει στις διατάξεις, περί φορολογικού απορρήτου του Κώδικα Φορολογίας Εισοδημάτων.
     Η φορολογική ωφέλεια που προκύπτει για τις ανώνυμες εταιρείες που προέρχονται από συγχώνευση ή απορροφούν άλλες εταιρείες, λόγω των μειωμένων συντελεστών φορολογίας εισοδήματος, παρέχεται ως κίνητρο επιχειρηματικότητας και ανάπτυξης και κατανέμεται ισόποσα σε τρεις συνεχόμενες οικονομικές χρήσεις αντί για μια, αρχής γενομένης της χρήσης, εντός της οποίας ολοκληρώθηκε ο μετασχηματισμός, εφόσον αφορά τους μετασχηματισμούς που ολοκληρώθηκαν, εντός του 2005 και της επόμενης χρήσης τους για τους μετασχηματισμούς που ολοκληρώθηκαν το 2004.
     Ακόμα συμπεριλαμβάνονται διατάξεις στις οποίες αναφέρεται η δυνατότητα των τραπεζών και των ασφαλιστικών εταιρειών, να εκπίπτουν εξ ολοκλήρου του φόρου που παρακρατείται, κατά την αυτοτελή φορολόγηση των τόκων που τους καταβάλλονται από 1-1-2000 έως 31-12-2002, ως δικαιούχων ομολόγων του ελληνικού δημοσίου από το φόρο που αναλογεί στο εισόδημά τους. Επεκτείνεται δε και για τους τόκους από ομόλογα ελληνικού δημοσίου που καταβάλλονται από 1-1-2005 έως 31-12-2006 στις εν λόγω εταιρείες. 
     Παρατείνεται η δυνατότητα εξόφλησης των οφειλών από δάνεια με την εγγύηση του ελληνικού δημοσίου, μέχρι 31-12-2006 -η οποία έληξε στις 31-12-2004- των επιχειρήσεων γουνοποιών Φλώρινας, Κοζάνης, Γρεβενών και με τον τρόπο με τον οποίο οι οφειλές αυτές προσδιορίζονταν από το αντίστοιχο άρθρο 12, παράγραφος 4, του νόμου 3052/2002. Ακόμη ρυθμίζονται θέματα φορολογίας εισοδημάτων των δωρητών της Ορθόδοξης Εκκλησίας της Αλβανίας και απαλλαγής στους δικαιούχους από το φόρο κληρονομιών, δωρεών κ.λπ. 
     Στις διατάξεις του νομοσχεδίου, κυρίες και κύριοι συνάδελφοι, υπάρχουν ρυθμίσεις που ενισχύουν τη λειτουργία του Νομικού Συμβουλίου του Κράτους. Η λειτουργία του είναι πολύ σημαντική και θα συνεχίσει να είναι στη νομική προστασία των συμφερόντων του ελληνικού δημοσίου, των Νομικών Προσώπων Δημοσίου Δικαίου και των Ανεξαρτήτων Αρχών που σύμφωνα με το νόμο εκπροσωπούνται από το Νομικό Συμβούλιο του Κράτους.
     Γι’ αυτό ακριβώς το λόγο πιστεύουμε ότι με την αύξηση των οργανικών θέσεων -που θα την αιτιολογήσουμε στη συζήτηση στα άρθρα- ενισχύουμε πολύ ουσιαστικά τη λειτουργία του. Τα τελευταία χρόνια παρατηρείται συνεχής αύξηση των δικαστικών υποθέσεων, αλλά και ραγδαία αύξηση των ερωτημάτων που θέτουν προς το Νομικό Συμβούλιο του Κράτους οι διάφοροι δημόσιοι φορείς.
     Συνιστάται ακόμη η Γενική Γραμματεία Φορολογικών και Τελωνειακών θεμάτων στο Υπουργείο Οικονομίας και Οικονομικών. Ρυθμίζονται θέματα συμμετοχής ιδιωτών συνεργατών στη συλλογή στοιχείων για την εκτέλεση στατιστικών εργασιών από τη Γενική Γραμματεία Ε.Σ.Υ.Ε., της Εθνικής Στατιστικής Υπηρεσίας Ελλάδος. 
     Προβλέπεται η υποχρέωση των ενώσεων ιδιωτών και των Νομικών Προσώπων Ιδιωτικού Δικαίου να παρέχουν έγκαιρα και με ακρίβεια προφορικά ή γραπτά κάθε πληροφορία που ζητείται από τη Γενική Γραμματεία Ε.Σ.Υ.Ε. και ανάγεται στην αρμοδιότητα της. 
     Τροποποιείται η σύνθεση –πάγιο αίτημα- της Επιτροπής Εποπτείας Ιδιωτικής Ασφάλισης, χωρίς να αλλάζει ο συνολικός αριθμός των προσώπων που συνιστούν αυτή, δηλαδή συμπεριλαμβάνονται και τα διαμεσολαβούντα πρόσωπα στην ιδιωτική ασφάλιση.
      Τροποποιούνται και συμπληρώνονται οι διατάξεις του ν. 3148/2003, αναφορικά με τη λειτουργία Επιτροπής Λογιστικής Πιστοποίησης και Ελέγχων και επίσης τροποποιούνται και συμπληρώνονται ορισμένες διατάξεις νομοθεσίας των ορκωτών λογιστών.  
     Συνιστά ακόμη πειθαρχικό παράπτωμα η άρνηση διενέργειας ποιοτικού ελέγχου και από επιχείρηση ορκωτών λογιστών και όχι μόνο από ορκωτό λογιστή, όπως ισχύει μέχρι σήμερα, καθώς και η άρνηση ορκωτού λογιστή, ή επιχείρηση ορκωτών λογιστών να υποβληθούν σε ποιοτικό έλεγχο. Επιβάλλονται για το παραπάνω παράπτωμα οι οριζόμενες από το νόμο κυρώσεις πρόστιμα, ως 1.000.000 ευρώ. Ρυθμίζονται θέματα σχετικά με την αναστολή άσκησης του επαγγέλματος του ορκωτού λογιστή.
      Καταργείται το τέλος χαρτοσήμων επί των συμβάσεων δανείων που χορηγούνται από το Ταμείο Παρακαταθηκών και Δανείων της εξοφλήσεως των δανείων αυτών και των εξ αυτών τόκων και κάθε παρεχομένου επ’ αυτού συμφώνου.
     Παρατείνεται η περίοδος εκκαθάρισης της Αναπτυξιακής Εταιρείας Επενδύσεων. Παρατείνεται η έναρξη απόσβεσης των εξόδων πρώτης εγκατάστασης της εταιρείας Ε.Α.Β. και θα εξηγήσουμε γιατί, στη συζήτηση επί των άρθρων. Επιτρέπεται η παραχώρηση των Αιθουσών του Ζαππείου Μεγάρου με ασφαλιστικές δικλείδες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
     Επιτρέψτε μου, δύο λεπτά ακόμη, κύριε Πρόεδρε.
     Οι τρεις τροπολογίες είναι τρεις σημαντικές τροπολογίες. Είναι τροπολογίες που λύνουν πάγια ζητήματα. Μετά από είκοσι πέντε χρόνια η Κυβέρνηση έλυσε το  θέμα του ελεγκτή γεωτεχνικού. Σήμερα με την παρούσα τροπολογία λύνεται το θέμα των γεωτεχνικών με τις διατάξεις της προτεινόμενης τροπολογίας που ο ειδικός λογαριασμός με την ονομασία Δικαιώματα Δασολόγων μετονομάζεται σε Δικαιώματα Γεωτεχνικών. Θα μιλήσουμε και γι’ αυτό στις τροπολογίες.
     Η δεύτερη τροπολογία είναι μια τροπολογία, η οποία χαιρετίζεται από όλο το δημοσιογραφικό κόσμο. Με την τροπολογία αυτή καταργείται η απαλλαγή από την καταβολή αγγελιοσήμου, υπέρ του Ταμείου Συντάξεων Προσωπικού Εφημερίδων Αθηνών Θεσσαλονίκης και του Ενιαίου Δημοσιογραφικού Οργανισμού Επικουρικής Ασφαλίσεως και Περιθάλψεως των επιχειρήσεων κοινής ωφέλειας, οι οποίες δεν ανήκουν, κατ’ απόλυτη πλειοψηφία, άνω του 50% στο δημόσιο.
     Με την τρίτη τροπολογία αυξάνονται οι οικονομικές ενισχύσεις που προβλέπονται από τις διατάξεις του ν. 3299/2004, περί επενδυτικών κινήτρων και αφορά τα άυλα πάγια στοιχεία των επιχειρήσεων. Ειδικότερα προβλέπεται  ανώτατο ποσοστό ενίσχυσης που μπορεί να φθάνει το 25% του κόστους του επενδυτικού σχεδίου, έναντι του 8% που ισχύει σήμερα για όλες τις κατηγορίες των επιχειρήσεων, ενώ δεν προβλέπεται εφεξής αντίστοιχος περιορισμός για τις μικρές και  μεσαίες επιχειρήσεις.
      Θα ενισχυθεί η απορρόφηση των κονδυλίων και θα έχουμε μεγαλύτερη ανάπτυξη, καθώς ρυθμίζονται ακόμη σε αυτό με διατάξεις η δυνατότητα των τραπεζών να εκπίπτουν από τα ακαθάριστα έσοδά τους για τον προσδιορισμό των αποτελεσμάτων χρήσης πρόσθετης ειδικής, κατά περίπτωση προβλέψεως, για την απόσβεση απαιτήσεων, κατά των οριζομένων πελατών τους και στα πιστωτικά ιδρύματα που λειτουργούν με τη μορφή του αμιγούς πιστωτικού συνεταιρισμού, βάση των διατάξεων του ν. 1667/1986.
     Κυρίες και κύριοι συνάδελφοι, αν αναζητήσουμε τις κύριες αιτίες για τις χαμηλές εξαγωγικές επιδόσεις της χώρας μας τα τελευταία χρόνια, θα δούμε ότι οι μεγάλες μακροοικονομικές ανισορροπίες που  παρατηρήθηκαν, επί κυβερνήσεων ΠΑ.ΣΟ.Κ., τα μεγάλα δημοσιονομικά ελλείμματα και η μεγέθυνση του δημοσίου χρέους κυρίως οφείλονταν στην υπέρμετρη διόγκωση του δημοσίου τομέα που συντελέστηκε από το 1981 και μετά. Αυτές οι ανισορροπίες τροφοδοτούσαν τον πληθωρισμό και οδηγούσαν σε αύξηση του κόστους παραγωγής σε επιχειρήσεις, με αποτέλεσμα αυτές να συναντούν σημαντικές λειτουργικές δυσκολίες.
     Είχαμε επίσης την απουσία των αναγκαίων υποδομών στις μεταφορές, στην ενέργεια και στις επικοινωνίες. Η απουσία αυτών των υποδομών ήταν και η αιτία για την περιορισμένη παραγωγικότητα και οφειλόταν στο γεγονός, ότι η οικονομική πολιτική του παρελθόντος δεν εστίαζε την προσοχή της στις επενδύσεις, αλλά μόνο στην κατανάλωση.
     Πρέπει να αναφέρουμε την απουσία του ανταγωνισμού και της ευελιξίας σε πολλούς κλάδους μη εμπορεύσιμων αγαθών. Η απουσία του ανταγωνισμού ανάγκαζε τις ελληνικές επιχειρήσεις να γίνουν εσωστρεφείς και να περιορίσουν τους ορίζοντές τους. Η Κυβέρνηση της Νέας Δημοκρατίας αντιμετωπίζει το μεγάλο στοίχημα,  να βάλει φρένο στην εσωστρέφεια της ελληνικής κοινωνίας. Έχει κάνει βήματα προόδου και θέλει να κάνει ακόμη περισσότερα.
     Πιστεύω ότι η Κυβέρνηση του Κώστα Καραμανλή, θα κερδίσει αυτό το στοίχημα. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Αγοραστέ.
     Ο εισηγητής του ΠΑ.ΣΟ.Κ., κ. Κωνσταντίνος Γείτονας, έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητούμε σήμερα ένα νομοσχέδιο αχταρμά διατάξεων. Όπως λέμε «λίγο απ’ όλα», από τις εξαγωγές, το ρύζι μέχρι και τη Ριζάρειο υπάρχει και γι’ αυτό διάταξη. Τρία κεφάλαια χωρίς σχέση μεταξύ τους, πανσπερμία αποσπασματικών διατάξεων και άσχετες τροπολογίες, ως συνήθως. Ο κατήφορος, πραγματικά, που ακολουθεί η Κυβέρνηση στην κοινοβουλευτική διαδικασία δεν έχει σταματημό. 
     Το νομοσχέδιο δεν έχει αρχή για να μιλήσει κανείς επί της αρχής. Όπως δεν έχει αρχές, στόχους, συνοχή και συνέπεια η πολιτική σας σε όλους τους τομείς. Ιδιαίτερα δε η οικονομική σας πολιτική που οδηγεί σε αδιέξοδα και την οικονομία και την κοινωνία. 
     Η Κυβέρνηση προσπαθεί τώρα τελευταία συστηματικά να ωραιοποιήσει την κατάσταση στην οικονομία, να δημιουργήσει ένα τεχνητό κλίμα αισιοδοξίας, ευφορίας. Η τραγική, όμως, κατάσταση στην οικονομία δεν κρύβεται, κυρίες και κύριοι συνάδελφοι. Αποτυπώνεται στην καθημερινότητα του πολίτη, στην καθημερινότητα της αγοράς, στην καθημερινότητα των επιχειρήσεων. 
     Η Κυβέρνηση μόνο εθελοτυφλεί και στρουθοκαμηλίζει μπροστά σ’ αυτά που βιώνουν οι πολίτες, σ’ αυτά που διαπιστώνουν και η Κομισιόν και οι διεθνείς οργανισμοί. Οι προβλέψεις των νοικοκυριών για την οικονομική τους κατάσταση είναι αρνητικές, όπως και στη μεγάλη τους πλειοψηφία είναι ενάντια στην οικονομική πολιτική. Νέα πτώση, κατά το Ι.Ο.Β.Ε. -δεν το λέω εγώ- σημείωσε ο δείκτης εμπιστοσύνης των καταναλωτών. Η Τράπεζα της Ελλάδος ανησυχεί, κρούει τον κώδωνα του κινδύνου για την εκρηκτική υπερχρέωση νοικοκυριών και επιχειρήσεων. Και ο κ. Αλμούνια –που  θέλετε να τον παρερμηνεύσετε- ουσιαστικά τι είπε; Ότι θα συνεχισθεί η επιτήρηση της οικονομίας και ότι αν θέλετε να κατεβάσετε το έλλειμμα, κάτω από 3%, θα χρειαστείτε περίπου 1,2 δισεκατομμύρια πρόσθετα έσοδα.
     Η ανεργία αυξάνεται, δεν μειώνεται, παρά τις λογιστικές σας αλχημείες. Οι λογιστικές αλχημείες της Κυβέρνησης δεν μπορούν να τη μειώσουν στην πράξη. Η ακρίβεια φουντώνει και όπως εκτιμά και ο Ο.Ο.Σ.Α. ο πληθωρισμός θα κινηθεί σε επίπεδα υψηλότερα από το μέσο όρο της Ευρωζώνης. Αυτό είναι κατευθείαν σε βάρος της ανταγωνιστικότητας. Και έχει ιδιαίτερη σημασία αυτό για τις εξαγωγές. Για να έρθω τώρα στο πρώτο κεφάλαιο του νομοσχεδίου για το Συμβούλιο Εξαγωγών.
     Κυρίες και κύριοι συνάδελφοι, όταν μιλάμε για εξαγωγές θα πρέπει να δούμε τρία ζητήματα: Την παραγωγή στη χώρα, την εξωστρέφεια της οικονομίας μας, την ανταγωνιστικότητα. 
     Η ελληνική οικονομία πράγματι έχει χρόνιο διαρθρωτικό πρόβλημα αρνητικού εμπορικού ισοζυγίου. Γι’ αυτό εμείς  πιστεύουμε ότι η ενίσχυση της εξωστρέφειας και η αύξηση των εξαγωγών, αποτελούν εθνικό στόχο. Η αύξηση, όμως, των εξαγωγών χρειάζεται εθνικό σχέδιο, με στοχευμένες δράσεις και πρέπει να συμβαδίζει με την αύξηση της παραγωγής. Εδώ επισημαίνω τα μεγάλα, τα οξυμένα προβλήματα που αντιμετωπίζει το παραγωγικό μας σύστημα, ιδιαίτερα στις φθίνουσες περιοχές με τους φθίνοντες κλάδους. Και φυσικά, πρέπει να συμβαδίζει με την αύξηση της ανταγωνιστικότητας της οικονομίας. Η ακρίβεια είναι που φέρνει το μεγάλο πλήγμα στις εξαγωγές. 
     Δεν ήθελα να ανοίξω τώρα παρένθεση -θα το έκανα ύστερα, γιατί είχε πει στην επιτροπή ο εισηγητής της Νέας Δημοκρατίας για δήθεν εσωστρέφεια της οικονομίας επί ΠΑ.ΣΟ.Κ.. Αλλά θα το κάνω τώρα μιας και με παρακολουθείτε, κύριε συνάδελφε. Υπήρξε ποτέ μεγαλύτερο άλμα εξωστρέφειας από την προσχώρηση στην Ευρωζώνη από την εισαγωγή στην Ελλάδα του ευρώ; Είχατε πει στην επιτροπή για εσωστρέφεια, επί ΠΑ.ΣΟ.Κ., της ελληνικής οικονομίας. Το μεγαλύτερο άλμα εξωστρέφειας ήταν η προσχώρηση στην Ευρωζώνη και η εισαγωγή του ευρώ στην Ελλάδα. 
     Λέω, λοιπόν, ότι η ακρίβεια είναι που φέρνει πλήγμα στις εξαγωγές. Τώρα που με το ευρώ, το εργαλείο διολίσθησης, η υποτίμηση, που είχαμε δεν υπάρχει, οι διαφορές του πληθωρισμού με την Ευρωζώνη μειώνουν την ανταγωνιστικότητα. Ο δείκτης της ανταγωνιστικότητας το 2005 –μην το αγνοείτε- χειροτέρεψε κατά 5,8% σε σχέση με το 2003. Αυτή είναι η αλήθεια. Η Κυβέρνηση παρουσιάζει και εδώ, στις εξαγωγές, την εικόνα ωραιοποιημένη. Να πούμε την αλήθεια που είναι διαφορετική. Οι εξαγωγές, χωρίς τα καύσιμα -αυτός είναι ο αξιόπιστος δείκτης, διότι με τα καύσιμα και όπως εξελίσσονται οι τιμές, δεν μπορείς να έχεις βάσιμο δείκτη- ενώ αυξήθηκαν κατά 6% το 2003 και αυξήθηκαν κατά 13% το 2004, το 2005 όμως, ο ρυθμός αύξησης έπεσε στο 7%. Πάρτε τα στοιχεία της Τραπέζης της Ελλάδος, αφαιρέστε τα καύσιμα και θα βρείτε αυτούς τους δείκτες που αναφέρω.
     Οι εξαγωγές εγχώριων προϊόντων –και αυτό είναι που μετράει- έπεσαν από 6,2% του Α.Ε.Π. το 2003, στο 5,7% το 2005. Τι σημαίνει αυτό; Βαθμιαία διάβρωση της ανταγωνιστικότητας των ελληνικών προϊόντων, των εγχώριων προϊόντων. Όσο δε για το πρώτο τρίμηνο του 2006 -επειδή προηγουμένως αναφέρθηκα μέχρι το 2005- έχουμε έκρηξη στο έλλειμμα του ισοζυγίου. Χωρίς καύσιμα το έλλειμμα του ισοζυγίου αυξήθηκε κατά 19,3%, με τις εισαγωγές να αυξάνονται με διπλάσιο ρυθμό απ’ ό,τι οι εξαγωγές. Αλλά αν προσέξετε και τις εκτιμήσεις της Κομισιόν θα δείτε ότι αναφέρουν πως ο ρυθμός αύξησης των εισαγωγών θα επιταχυνθεί και των εξαγωγών θα επιβραδυνθεί. Μην ωραιοποιούμε, λοιπόν, τα πράγματα. 
     Είναι, λοιπόν, ανάγκη, πιστεύω, να αντιληφθεί η Κυβέρνηση ότι μας χρειάζονται πολύ περισσότερα από μία «ανέξοδη» κύρωση ενός Συμβουλίου. Εάν θέλουμε φυσικά να μιλάμε για σχεδιασμένη και στοχευμένη πολιτική στο θέμα των εξαγωγών. 
     Επειδή άκουσα προηγουμένως τον αγαπητό συνάδελφο, εισηγητή της Νέας Δημοκρατίας, να αναφέρεται πάλι στην περίοδο του ΠΑ.ΣΟ.Κ., θέλω να επαναλάβω ότι αυτή τη διετία πέφτουν οι ρυθμοί αύξησης των εξαγωγών. Παρ’ ότι το διεθνές περιβάλλον ήταν ευνοϊκότερο για τις εξαγωγές και άνοιξαν νέες ευκαιρίες. Η Κυβέρνηση δεν το εκμεταλλεύτηκε. Όπως δεν αξιοποίησε και την εθνική επένδυση των Ολυμπιακών Αγώνων που ήταν ένα μεγάλο βήμα για την εξωστρέφεια της οικονομίας. 
     Το πρώτο κεφάλαιο, αφορά το Εθνικό Συμβούλιο Εξαγωγών. Προβλέπονται οι ρυθμίσεις με τα άρθρα 1 έως 5. Αυτό το συμβούλιο λειτουργούσε επί των κυβερνήσεων του ΠΑ.ΣΟ.Κ.. Ασφαλώς είχε ξεκινήσει με προεδρικό διάταγμα το 1985 και στη συνέχεια λειτουργούσε με βάση υπουργικές αποφάσεις. Εμείς –το είπαμε και στην Επιτροπή- θεωρούμε ότι η υιοθέτηση αυτής της πρωτοβουλίας από την Κυβέρνηση και η θεσμική κατοχύρωση του Συμβουλίου είναι ένα θετικό βήμα. Επειδή όμως σας άκουσα προηγουμένως να λέτε κάτι διαφορετικό, δείτε τα στοιχεία, κύριε συνάδελφε, εισηγητή της Νέας Δημοκρατίας. Είχε ενεργοποιηθεί αρκετά τα τελευταία χρόνια το Συμβούλιο και έκανε σημαντικό έργο. Με την ανάπτυξη εθνικού σχεδίου εξαγωγών –και θα έρθω μετά πάλι σ’ αυτό- με συγκεκριμένα μέτρα για τη μείωση των γραφειοκρατικών εμποδίων στις εξαγωγές, με προώθηση συνολικά των εξαγωγών, αλλά και ανάπτυξη νέων στρατηγικών για επιμέρους τομείς και κλάδους και προϊόντα.
     Εγώ ερωτώ: Υπήρχε ένα εθνικό σχέδιο εξαγωγών, πόσο λοιπόν προχώρησε παραπέρα η Κυβέρνηση με βάση αυτό το σχέδιο στη διετία; Όπως, θυμάστε, οι εξαγωγικοί φορείς, όταν τους ακροαστήκαμε στην επιτροπή, τόνισαν ότι το Εθνικό Συμβούλιο Εξαγωγών δεν είναι για τελετουργίες, αλλά πρέπει να δουλέψει ουσιαστικά. Και για μένα ουσία σημαίνει –και για τους φορείς, όπως είπα- να χαράσσει στρατηγική, να έχει τη δυνατότητα να προωθεί πολιτικές, να λύνει προβλήματα. 
     Ας φέρω ένα παράδειγμα, για το χώρο των μικρομεσαίων. Αναφέρθηκαν και οι φορείς, ως το δυναμικό χώρο για την αύξηση των εξαγωγών, στην ακροαματική διαδικασία που είχαμε στην Επιτροπή Οικονομικών Υποθέσεων. Οι μικρομεσαίοι δυσκολεύονται πολύ περισσότερο σήμερα από τις εξελίξεις, στην εξαγωγική τους δραστηριότητα, που όμως μπορεί να είναι σημαντική και με προοπτικές.
     Και ερωτώ: προχώρησαν οι δυο βασικοί θεσμοί ενίσχυσης και στήριξης των μικρομεσαίων; Και πού αναφέρομαι; Αναφέρομαι στον θεσμό εγγυοδοσίας και στο θεσμό των επιχειρηματικών κεφαλαίων (venture capital),  όχι. Άρα, λοιπόν, καλό είναι το συμβούλιο να αφήσει τις τελετουργίες και να δουλέψει επί της ουσίας. 
     Εγώ θεωρώ θετικό, όπως πιστεύω και όλοι μας, ότι υπάρχει μεγάλη συμμετοχή των φορέων. Εξασφαλίζει την διασύνδεση δημόσιου και ιδιωτικού τομέα αλλά και των φορέων του δημοσίου μεταξύ τους.
     Αλλά εκείνο που θέλουμε, εκείνο που μετράει είναι ο συντονισμός και η αποτελεσματικότητα. Ο ρόλος της εκτελεστικής επιτροπής, κύριε Υπουργέ, στο άρθρο 4 δεν είναι ξεκάθαρος. Εγώ πιστεύω ότι πρέπει να αποσαφηνιστεί και να επικεντρωθεί κυρίως σε ό,τι αφορά στην προώθηση των αποφάσεων. Και αυτός θα πρέπει να είναι ο κύριος ρόλος. Γιατί αν δεν υπάρχει μηχανισμός και έλεγχος υλοποίησης αποφάσεων με βάση τον εθνικό σχεδιασμό για τις εξαγωγές και ο κάθε φορέας και το κάθε υπουργείο κάνει τα δικά του, δεν πρόκειται να έχουμε αποτέλεσμα. 
     Όμως εγώ –το αρνηθήκατε, κύριε Υπουργέ, στην επιτροπή, αλλά το επαναφέρω- άκουσα από τον Σύνδεσμο Εξαγωγέων Βορείου Ελλάδος την πρόταση για σύσταση τεχνικής γραμματείας για την σωστή προετοιμασία του Συμβουλίου. Εγώ  βρίσκω θετική την πρόταση και σας λέω να το ξανασκεφτείτε. 
     Όσο δε αφορά –για να τελειώσω με το πρώτο κεφάλαιο περί εξαγωγών- στο άρθρο 5 για τους εμπειρογνώμονες, όπως ειπώθηκε και από τους φορείς –δεν το είπαμε μόνο εμείς- είναι ενδεχόμενος ο κίνδυνος, αν δεν γίνει αποσαφήνιση της διάταξης, η διάταξη αυτή να γίνει κερκόπορτα για παράκαμψη του Συμβουλίου με αναθέσεις μελετών, εκτός χώρων Συμβουλίου. 
     Έρχομαι τώρα στο δεύτερο κεφάλαιο για τα φορολογικά ζητήματα. Νομοθετείτε και πάλι για να κλείσετε τρύπες. Το παράδειγμα του άρθρου 7 σ’ αυτό το νομοσχέδιο είναι χαρακτηριστικό. Και δεν είναι μόνο αυτό. Έχει προηγηθεί ρύθμιση για την αύξηση της καταβολής των φόρων από τις επιχειρήσεις, Η διάταξη έρχεται όπως το λέει η εισηγητική έκθεση: «για να διευκολυνθεί η ομαλή εκτέλεση του προϋπολογισμού του οικονομικού έτους 2006». 
     Ετεροχρονίζεται η φοροαπαλλαγή για συγχωνεύσεις εταιρειών με στόχο την αύξηση των εσόδων του προϋπολογισμού κατά 80.000.000 ευρώ για φέτος. Ομολογείτε επιτέλους ξεκάθαρα ότι χρειάζεστε έκτακτα έσοδα για να καλύψετε την «τρύπα» φέτος και για τα υπόλοιπα χρόνια βλέπουμε. Ας τα βρει η επόμενη Κυβέρνηση του ΠΑ.ΣΟ.Κ. Ή τα ρίχνουμε όλα στο ΠΑ.ΣΟ.Κ. ή ας τα βρει το ΠΑ.ΣΟ.Κ. .
     Η μέχρι σήμερα φορολογική πολιτική της Νέας Δημοκρατίας –γιατί άκουσα πάλι για φορολογική «μεταρρύθμιση»- έχει θύματα τους εργαζόμενους, τους συνταξιούχους, μικρομεσαίους, ενώ ταυτόχρονα  εξυπηρετεί τους οικονομικά ισχυρούς και τους φοροφυγάδες. Αυτός είναι ο χαρακτήρας αυτού που λέτε εσείς φορολογική μεταρρύθμιση. Στα δυο χρόνια έχουμε: δεκατέσσερις νομοθετικές ρυθμίσεις φοροαφαίμαξης μισθωτών και συνταξιούχων και επιβάρυνση των μικρομεσαίων και επιπλέον δεκατρείς ρυθμίσεις φοροελάφρυνσης του κεφαλαίου. Πέρα απ’ αυτό πιο είναι το αποτέλεσμα; Να έχουμε αστάθεια στο φορολογικό περιβάλλον, αδιαφάνεια, να ενισχύεται η φοροδιαφυγή, να ενισχύεται η άνιση κατανομή βαρών και να έχουμε ουσιαστικά ένα αναποτελεσματικό σύστημα. Να τα βλέπετε εσείς που μιλάγατε για σταθερό φορολογικό σύστημα. Θα πούμε περισσότερα στα άρθρα. 
     Έρχομαι στο τρίτο κεφάλαιο του νομοσχεδίου για να είμαι όσο μπορώ και μέσα στο χρόνο. Έχουμε εδώ πληθώρα άσχετων διατάξεων. Έχουμε εκφράσει επιφυλάξεις και διαφωνίες σε άρθρα όπως και συμφωνία σε άλλα. Θα αναφερθώ αναλυτικά στην ομιλία μου επί των άρθρων. Περιορίζομαι τώρα σε δυο-τρεις επισημάνσεις. 
     Ο τίτλος του άρθρου 17 πρέπει να αλλάξει, αφού αναφέρεται στην οργάνωση του επαγγέλματος των λογιστών. Εκφράστηκαν από φορείς έντονες επιφυλάξεις και διαφωνίες ιδιαίτερα για την κατάργηση των εξετάσεων. Και αν θέλετε και εγώ από αρχή έχω επιφυλάξεις για κατάργηση εξετάσεων. Πολύ περισσότερο όταν αυτό το νέο σύστημα σεμιναρίων επιμόρφωσης και πιστοποίησης των λογιστών για να αναβαθμιστούν με βάση και την εμπειρία από τάξη σε τάξη, δεν είναι κατοχυρωμένο. Τουλάχιστον, κύριε Υπουργέ, πιστεύω ότι ένα modus vivendi θα μπορούσε να είναι: ένα σαφές κανονιστικό πλαίσιο για όλο αυτό το σύστημα σεμιναρίων επιμόρφωσης και πιστοποίησης. 
     Όσον αφορά στο άρθρο 18 για το Ταμείο Παρακαταθηκών και Δανείων συμφωνούμε και έχουμε καταθέσει, κύριε Υπουργέ, σχετική τροπολογία και ζητούμε να γίνει δεκτή για λόγους δικαιοσύνης και ίσης μεταχείρισης των δανειοληπτών. Την έχετε δε την τροπολογία, θα το συζητήσουμε και αύριο. 
     Διαφωνούμε ριζικά στο άρθρο 21 και ζητούμε την απόσυρσή του. Αφορά την παραχώρηση του Ζαππείου και του περιβάλλοντος χώρου και των εκτάσεών του, λέει, σε ιδιώτες για κάθε είδους εκδηλώσεις. Ουσιαστικά έτσι αποκλείονται οι κάτοικοι του λεκανοπεδίου από τους ελεύθερους χώρους του Ζαππείου, αλλοιώνεται  ο χαρακτήρας του κληροδοτήματος και η φυσιογνωμία του μνημείου. Δεν πρέπει να αφήσουμε να γίνει -και κάνω έκκληση κύριε Υπουργέ στην Κυβέρνηση- το Ζάππειο «γυφτοπάζαρο». Ούτε να στερήσουμε αυτόν τον ωραίο παραδοσιακό χώρο, που είναι χώρος περιπάτου και αναπνοής από τους πολίτες, από τους Αθηναίους και όχι μόνο. Για μένα είναι απαράδεκτο. Γιατί με την ίδια λογική, κύριε Υπουργέ, θα μπορούσατε να εκχωρήσετε ακόμα και την αυλή του Παρθενώνα.  
     ΑΓΓΕΛΟΣ ΤΖΕΚΗΣ: Έχει γίνει. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Έχουμε άλλωστε –το είπα και στην επιτροπή- τόσα Ολυμπιακά έργα για τέτοιες χρήσεις, για εκδηλώσεις κοινωνικο-οικονομικές, εμπορικές. Δεν χρειάζεται να χρησιμοποιήσουμε το Ζάππειο. Πολύ περισσότερο, κύριε Υπουργέ, όταν σε ερώτησή μου στην επιτροπή απαντήσατε σ’ αυτό που υποπτευόμαστε- ότι δεν υπάρχει απόφαση του διοικητικού συμβουλίου του κληροδοτήματος παρά μόνο αίτημα του Προέδρου. 
     Είχαμε διαφωνήσει επίσης, με το άρθρο 22 για τη φοροαπαλλαγή της Ριζαρείου. Και απεδείχθη ότι είχαμε δίκιο. Είχαμε πει ότι η Ριζάρειος εκχωρεί συνεχώς δραστηριότητες σε ιδιώτες και ότι υπήρχε κίνδυνος να δημιουργηθεί παράθυρο ωφέλειας ιδιωτών μέσα από τη φοροαπαλλαγή της Ριζαρείου. Ήρθε η Επιστημονική Υπηρεσία της Βουλής να μας δικαιώσει. Είδα ότι λάβατε υπ’ όψιν τις παρατηρήσεις και κάνατε αλλαγές. Δεν έχω μελετήσει την αλλαγή που κάνατε. Επιφυλασσόμεθα για τη θέση μας. 
     Κύριε Πρόεδρε, για το ΠΑ.ΣΟ.Κ., όπως είπα, η αύξηση των εξαγωγών ήταν και πρέπει να είναι ένας εθνικός στόχος. Γι’ αυτήν τη σηματοδότηση και μόνο ψηφίζουμε επί της αρχής το νομοσχέδιο. Καταψηφίζουμε συνολικά την οικονομική σας πολιτική, τη συνολική σας πολιτική. 
     ΑΓΓΕΛΟΣ ΤΖΕΚΗΣ: Πώς γίνεται αυτό; 
     ΚΩΝΣΤΑΝΤΙΝΟΣ ΓΕΙΤΟΝΑΣ: Είναι επιτακτική ανάγκη, είναι εθνική αναγκαιότητα να ακολουθήσει ο τόπος τον άλλο δρόμο. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, πράγματι έχουμε ένα νομοσχέδιο που δεν έχει ενιαίο περιεχόμενο. Είναι γνωστό ότι χωρίζεται σε τρία κεφάλαια. 
     Το πρώτο είναι για τη Σύσταση Εθνικού Συμβουλίου Εξαγωγών. Το δεύτερο αφορά φοροαπαλλαγές, κατά τη δική μας εκτίμηση. Ονομάζεται φορολογικές ρυθμίσεις. Το τρίτο κεφάλαιο αφορά διάφορες διατάξεις. 
     Μπορεί, λοιπόν, να μην έχει ενιαίο περιεχόμενο αλλά κατά την γνώμη μας μπορούν να βγουν χρήσιμα συμπεράσματα για την κυβερνητική πολιτική σε πολλούς τομείς. 
     Έτσι λοιπόν αν ανατρέξουμε στην αιτιολογική έκθεση για το κεφάλαιο α’, για τη σύσταση Εθνικού Συμβουλίου Εξαγωγών, αναφέρει ότι αυτό θα βοηθήσει και θ’ αναβαθμίσει το διεθνές εμπόριο της χώρας. Και ο κύριος Υπουργός στην επιτροπή είπε ότι είναι βασική καινοτομία για την ενίσχυση του εγχώριου εμπορίου. Είναι πράγματι γνωστό σε όλους μας αλλά και στον ελληνικό λαό ότι είναι δυσχερής η χώρα μας στο διεθνές εμπόριο. 
     Πρέπει, όμως, κατά τη γνώμη μας να εξετάσουμε επί της ουσίας αυτό το μεγάλο ζήτημα. Δηλαδή, όλες τις πολιτικές που έχουν ακολουθηθεί διαχρονικά από τις κυβερνήσεις. Το ποιος δηλαδή ευθύνεται για το μεγάλο έλλειμμα στο εμπορικό ισοζύγιο. Δηλαδή, ποια πολιτική εφαρμόζεται στο σύνολο της οικονομίας από την παραγωγή, τη μεταποίηση, το εμπόριο, τις εξαγωγές.
      Να εξετάσουμε την πολιτική που συνδέεται άμεσα με τις κατευθύνσεις της Ευρωπαϊκής Ένωσης, αυτόν τον καταμερισμό εργασίας που έχει γίνει και δυστυχώς για τα συμφέροντα της χώρας και του λαού αποδέχθηκαν και οι κυβερνήσεις του ΠΑ.ΣΟ.Κ. και οι κυβερνήσεις της Νέας Δημοκρατίας. Αυτό είναι στο πλαίσιο, επαναλαμβάνω, της Ευρωπαϊκής Ένωσης με τις διάφορες συνθήκες που υπερψήφισαν μάλιστα και τα τρία κόμματα, Νέα Δημοκρατία, ΠΑ.ΣΟ.Κ, Συνασπισμός. 
     Θα πρέπει να εξετάσουμε το αποτέλεσμα του ευρώ ως κοινό νόμισμα, αν αυτό, δηλαδή, έπαιξε ή δεν παίζει σοβαρό ρόλο στο αρνητικό εμπορικό μας ισοζύγιο.
     Έτσι, λοιπόν, τα αποτελέσματα που θα εξάγουμε από μία τέτοια συζήτηση, που κατά τη γνώμη μας είναι πλέον γνωστά και ορατά στο σύνολο της οικονομίας, θα δούμε πρώτα και κύρια τη συρρίκνωση του πρωτογενούς τομέα, τη μείωση της παραγωγής, τη μείωση του αγροτικού πληθυσμού λόγω της Κοινής Αγροτικής Πολιτικής και των αναθεωρήσεών της. 
     Δεύτερον, θα δούμε τον αφανισμό ολόκληρων παραγωγικών κλάδων που πραγματικά πρόσφεραν στην οικονομία της χώρας και στις εξαγωγές της. Και παράλληλα θα δούμε την αθρόα μετεγκατάσταση βιομηχανιών και βιοτεχνιών σε τρίτες χώρες των Βαλκανίων, της Κεντρικής Ανατολικής Ευρώπης αλλά και προς τη γείτονα χώρα, την Τουρκία. 
     Θα δούμε, λοιπόν, ως συνέπεια όλων αυτών των αλλαγών, ότι το αγροτικό εμπορικό ισοζύγιο είναι ελλειμματικότατο. Δυόμισι δισεκατομμύρια ευρώ είναι το έλλειμμα στο αγροτικό εμπορικό ισοζύγιο, όσα μας δίνει, δηλαδή, η Ευρωπαϊκή Ένωση σε ένα χρόνο ως επιδοτήσεις. 
     Επίσης, είναι γνωστό ότι ενώ δίνουμε αυτά τα δυόμισι δισεκατομμύρια ευρώ για να παίρνουμε όσα προϊόντα παράγουμε εμείς εδώ, τα δικά μας προϊόντα σαπίζουν στις αποθήκες και στα χωράφια. Να υπολογίσετε βέβαια το μεγάλο ζήτημα της διατροφικής εξάρτησης της χώρας μας από μεγάλες πολυεθνικές εταιρίες είτε της Ευρωπαϊκής Ένωσης είτε και τρίτων χωρών.
     Έτσι, λοιπόν, ένα κλασικό παράδειγμα για την Κ.Α.Π. που εφαρμόζουν οι Κυβερνήσεις που πέρασαν μέχρι τώρα, είναι η μείωση της τιμής της ζάχαρης, που φέρει αμέσως, την τιμή της μείωσης των τεύτλων και μείωση της παραγωγής, με συνέπεια το κλείσιμο εργοστασίων, μαζικές απολύσεις, ανεργία και οικονομικός και κοινωνικός μαρασμός ολόκληρων περιοχών της περιφέρειας. 
     Αυτές τις πολιτικές, λοιπόν, πρέπει να τις εξετάσουμε επί της ουσίας για να βγουν χρήσιμα πολιτικά συμπεράσματα. Και μάλιστα λέμε εμείς ότι αυτή η πολιτική η εθνική, η ευρωπαϊκή, συνδέεται και με τον Παγκόσμιο Οργανισμό Εμπορίου. Άλλωστε, στην έκθεση της Νομοτεχνικής Υπηρεσίας για το άρθρο 1, λέει συγκεκριμένα ότι πρέπει εκτός από τους κανόνες της Ευρωπαϊκής Ένωσης, να παρθούν και οι κανόνες του Διεθνούς Εμπορικού Δικαίου και ιδίως του Παγκόσμιου Οργανισμού Εμπορίου. Και ξέρουμε πολύ καλά ποιος ευνοείται μέσα από τον Παγκόσμιο Οργανισμό Εμπορίου. Είναι ακριβώς οι ισχυρές καπιταλιστικές χώρες, που εκπροσωπούν μεγάλα πολυεθνικά συγκροτήματα, που αυτά επιβάλουν μέσα εκεί το δικό τους δίκαιο. Έτσι βλέπουμε τη μείωση των εξαγωγικών επιδοτήσεων, βλέπουμε και τη μείωση των δασμών, γιατί αυτό επιβάλλει, στο πλαίσιο της καπιταλιστικής παγκοσμιοποίησης, το συμφέρον όλων αυτών που προείπα.
     Άρα, λοιπόν, το ζήτημα για μας είναι το σύνολο αυτών των πολιτικών που ασκείται για πολλά χρόνια που έχει επιδεινώσει τη διεθνή θέση της χώρας μας  μέσα στο εμπόριο. Εξάλλου τα στοιχεία του εμπορίου, τα στοιχεία της Τράπεζας της Ελλάδος, τα στοιχεία της Ευρωπαϊκής Ένωσης, τα στοιχεία του Ο.Ο.Σ.Α., είναι αμείλικτα. Και μάλιστα έχουμε μπροστά μας επίσημα στοιχεία του τριμήνου του 2006, που σε σχέση με το προηγούμενο τρίμηνο του 2005, λένε ότι στο ισοζύγιο των τρεχουσών συναλλαγών υπήρξε μεταβολή στο χειρότερο, κατά 74,4%. Και όσον αφορά τις εξαγωγές αγαθών, μπορεί να υπάρχει μία αύξηση κατά 16%, αλλά την ίδια ώρα στις εισαγωγές των αγαθών, έχουμε μία αύξηση κατά 23,3%. Να, η επιδείνωση της χώρας μας, τόσο μέσα στην Ευρωπαϊκή Ένωση, αλλά και σε άλλους διεθνείς ιμπεριαλιστικούς μηχανισμούς που αποδεικνύουν ότι υπάρχει μία ανισόμετρη ανάπτυξη, ότι εκεί δεν μπορεί να υπάρξει ισόμετρη ανάπτυξη προς όφελος όλων των χωρών, γιατί οι μεγαλοεισαγωγικοί οίκοι υπάρχουν, μεγαλοεξαγωγικοί οίκοι υπάρχουν και κερδίζουν δισεκατομμύρια από αυτό το αλισβερίσι. Αλλά ο λαός είναι εκείνος που πληρώνει τελικά το μάρμαρο και με απώλεια τους εισοδήματός του, αλλά και με την ακρίβεια των προϊόντων που αγοράζει είτε είναι ντόπια είτε εισαγόμενα.
     Έτσι, λοιπόν, το Κομμουνιστικό Κόμμα Ελλάδας εντοπίζει εκεί το πρόβλημα, ότι δηλαδή πρέπει να υπάρξει ένα άλλο οικονομικό παραγωγικό πλαίσιο που κατά τη γνώμη μας κοινωνικοποιημένα, πρέπει να είναι τα μέσα παραγωγής. Γιατί έχει αποδειχθεί ότι τα εργοστάσια χωρίς τους εργάτες δεν μπορεί να δουλέψουν. Αν υπάρξει ένας κεντρικός σχεδιασμός που στο επίκεντρο θα έχει την επίλυση των αναγκών του λαού, τότε πραγματικά μπορούν να γίνουν θαύματα σ' αυτόν τον τόπο. Και επαναλαμβάνω ότι το εμπόριο, ιδίως το εξαγωγικό, το χονδρεμπόριο, δεν μπορεί να μένει στα χέρια δύο-τριών πολυεθνικών εταιριών, ντόπιων και ξένων που συνεργάζονται. Δεν μπορεί αυτοί να καθορίζουν το εξαγωγικό εμπόριο της χώρας μας και πολύ περισσότερο αυτά τα υπερεθνικά όργανα που αποφασίζουν σύμφωνα με τα συμφέροντα των ισχυρότερων κρατών-μελών.
     Επαναλαμβάνω για μια ακόμα φορά ότι πραγματικά δεν μπορεί η Κυβέρνηση να επαίρεται ότι με τη νομική μορφή που δίνει σ' αυτό το Εθνικό Συμβούλιο Εξαγωγών που υπήρχε, θα λύσει το πρόβλημα. Και κυρίως δεν πρόκειται για «εθνικό». Γιατί το «εθνικό» σημαίνει ότι πρέπει να έχει συμφέρον ο λαός. Μέσα από αυτό το Εθνικό Συμβούλιο και πάλι εκείνοι που θα είναι ωφελημένοι, θα είναι οι μεγαλοεισαγωγείς, οι βιομήχανοι, αυτοί που πραγματικά συγκεντρώνουν τον πλούτο που παράγεται μέσα σ’ αυτήν τη χώρα, σε σχέση βέβαια με τη συντριπτική πλειοψηφία των εργαζομένων και των άλλων λαϊκών στρωμάτων που βλέπουν καθημερινά τα εισοδήματά τους να συρρικνώνονται και να είναι σε μεγάλη οικονομική δυσχερή θέση, με αποτέλεσμα να πηγαίνουν στις τράπεζες και να δανείζονται για να ανταπεξέλθουν στις ανάγκες που τους επιβάλλει η ίδια η ζωή. 
     Στο Κεφάλαιο Β’ επαναλαμβάνω ότι υπάρχουν πολλές φοροαπαλλαγές και συγκεκριμένα αναφέρω το άρθρο 7. Για μας το ζήτημα είναι αυτό, που δεν είπε ο εισηγητής της Αξιωματικής Αντιπολίτευσης, ότι συνεχίζει η σημερινή Κυβέρνηση να δίνει ιδιαίτερες φοροαπαλλαγές προς τις εταιρείες που συγχωνεύονται. Το κύριο ζήτημα είναι εκεί. Απλούστατα, κάνει η Κυβέρνηση το εξής: Αυτό που είναι να το εισπράξουν για μια φορά, τα ογδόντα εκατομμύρια, θα πάνε σε τρεις ισόποσες δόσεις. Για μας, όμως, παραμένει το ζήτημα. Με τις συγχωνεύσεις δε αυτές έχει γίνει ένα πολιτικό και οικονομικό έγκλημα. Και εδώ η Αξιωματική Αντιπολίτευση σιωπά ένοχα. 
     Ξέρετε βέβαια ότι οι μεγάλες επιχειρήσεις, ιδίως οι τράπεζες και οι άλλοι επιχειρηματικοί όμιλοι, στη μεγάλη κρίση του Χρηματιστηρίου, δηλαδή, στην άνοδο και στην κάθοδο, δημιούργησαν η κάθε μία από τρεις έως έξι θυγατρικές εταιρίες. Και όχι μόνο κατάκλεψαν τη λαϊκή αποταμίευση, αλλά ήρθε ύστερα η Κυβέρνηση να τους δώσει και κίνητρα για να συγχωνεύσουν τις θυγατρικές τους εταιρίες. 
     Γι’ αυτό, λοιπόν, λέμε εμείς, ότι βγάζει χρήσιμα συμπεράσματα ο λαός και από αυτές τις ρυθμίσεις.
     Επίσης, άλλη ευνοϊκή ρύθμιση γίνεται με το άρθρο 8 που μιλά για τις τράπεζες και τις ασφαλιστικές εταιρείες. Γιατί ο φόρος που παρακρατείται 10%, εκπίπτει από το φόρο εισοδήματος. Μα, ακριβώς δεν είναι; Δεν κοροϊδεύουμε, δηλαδή, τον ελληνικό λαό με το να τους επιβάλουμε φόρο 10% και ύστερα να ερχόμαστε και να λέμε ότι αυτό το 10% θα εκπέσει από το φόρο εισοδήματος;
     Τι σκοπό έχει η Κυβέρνηση με αυτό όμως; Η Κυβέρνηση λόγω του δημοσίου χρέους, που αντί να μειώνεται, αυξάνει συνεχώς, αυτήν την ώρα είναι στα 220.000.000.000 ευρώ, βγάζει συνεχώς ομόλογα για να δανείζεται. 
     Εκεί, λοιπόν, έρχονται οι τράπεζες και επιβάλλουν αυτά που θέλουν, στην Κυβέρνηση, για να αγοράζουν πολύ μεγάλα πακέτα από τα ομόλογα. Ποιος κερδίζει και ποιος χάνει λοιπόν, από αυτό το αλισβερίσι του δημόσιου χρέους; Μα, καθαρά οι τραπεζικοί όμιλοι και οι μεγάλοι ξένοι επενδυτικοί όμιλοι. Γι’ αυτό μιλάμε, λοιπόν, για συνεχή πολιτική φοροαπαλλαγών προς το τραπεζικό κεφάλαιο και στους άλλους. 
     Υπάρχει και μία θετική ρύθμιση για τους γουνοποιούς. Ζητήσαμε βέβαια να μας δώσετε και ορισμένα στοιχεία, ποιους αφορά, μικρούς, μεσαίους, μεγάλους. Ζητάμε να μας δώσετε ορισμένα στοιχεία. Για να δούμε τελικά και μέσα από την κρίση που πέρασε αυτός ο κλάδος και μάλιστα σε περιοχές όπως η Φλώρινα, η Κοζάνη, τα Γρεβενά, η Σιάτιστα, όλες αυτές οι περιοχές που πραγματικά μαστίζονται από μεγάλη ανεργία ποιος ωφελήθηκε. Ήταν η πολιτική αυτή που ακολούθησε το ΠΑ.ΣΟ.Κ. και ακολουθήσατε εσείς, που έφτασε σε αυτό το σημείο ένας σημαντικός κλάδος που έχει σχέση με το πρώτο κεφάλαιο που συζητάμε για τις εξαγωγές. Εμείς, θα είμαστε θετικοί σ’ αυτήν τη ρύθμιση, αλλά ζητάμε να μας δοθούν και ορισμένα στοιχεία. Μάλιστα να πάρετε υπ’ όψιν τις παρατηρήσεις που εκφράζει η νομοπαρασκευαστική διεύθυνση, εκεί που λέει ότι πρέπει να βάλετε και χρονοδιάγραμμα συγκεκριμένο κ.λπ.. Συγκεκριμένα πρέπει να είναι όλα τα στοιχεία, για να μπορέσουμε να σώσουμε μικρές και μεσαίες επιχειρήσεις.
     Δεν μπορούμε να μη σταθούμε και στις φοροαπαλλαγές που προβλέπουν και για την Ορθόδοξη Εκκλησία της Αλβανίας. Ζητήσαμε και εδώ πάλι ορισμένα στοιχεία, γιατί και για την Ελληνική Ορθόδοξη Εκκλησία αυτό ισχύει. Δηλαδή, εάν αυτές οι Εκκλησίες στήσουν επιχειρηματικές μονάδες, θα απαλλάσσονται και αυτές από τους φόρους, τη στιγμή που η σημερινή και η προηγούμενη κυβέρνηση επιβάλλουν τεράστια φορολογικά βάρη στις μικρές επιχειρήσεις, στους μικροεπαγγελματίες, στους μικροβιοτέχνες; 
     Δηλαδή, αν ασκεί η Αλβανική και η Ελληνική Εκκλησία επιχειρηματικές δραστηριότητες, αυτές δεν πρέπει να φορολογηθούν; Γι’ αυτό μιλάμε ότι πραγματικά εδώ υπάρχει συγκεκριμένο αλισβερίσι. 
     Ερχόμαστε στο τρίτο κεφάλαιο, στο άρθρο 12, θέματα υπηρεσιών του Υπουργείου Οικονομίας και Οικονομικών. Και είναι σημαντικό αυτό για να δούμε πώς αλλάζουν οι εργασιακές σχέσεις και μέσα στο δημόσιο. Τι λέει η παράγραφος 4; Βάζει η Κυβέρνηση τους εργολάβους για φύλαξη, καθαριότητα, μεταφορά χρημάτων και στο Υπουργείο Οικονομίας, όπως υπήρχε και σε άλλο Υπουργείο. Μα εάν εντοπίζουμε ότι υπάρχει έλλειψη προσωπικού, εμείς λέμε ότι πρέπει να γίνει πρόσληψη προσωπικού μέσω του Α.Σ.Ε.Π. κ.λπ.. Να γίνει μόνιμο προσωπικό, γιατί πιστεύουμε ότι το μόνιμο προσωπικό στοιχίζει πολύ λιγότερα απ’ ό,τι στοιχίζουν οι εργολάβοι, που και εκεί πολλά λέγονται ότι είναι φίλα προσκείμενοι ανάλογα, στην εκάστοτε κυβέρνηση. 
     Και μάλιστα να πάρουμε υπ’ όψιν σοβαρά, κύριοι συνάδελφοι, ότι αυτές οι εργολαβίες απασχολούν τους εργαζόμενους με πολύ μειωμένες αμοιβές, με χτυπημένα τα εργασιακά δικαιώματα και τα ασφαλιστικά ακόμη δικαιώματα. Να πώς αλλάζουν και οι εργασιακές σχέσεις και μέσα στο δημόσιο. Και βέβαια υπάρχει εδώ αυτό που προτείνει και η Κυβέρνηση ενόψει της Αναθεώρησης του Συντάγματος για το κτύπημα της μονιμότητας των εργαζομένων, λες και για ό,τι συμβαίνει στο δημόσιο ευθύνεται η μονιμότητα και όχι οι κυβερνήσεις που έχουν κάνει αυτό το κράτος και αυτήν τη δομή του δημόσιου τομέα, για να υπηρετεί συγκεκριμένους στόχους που εξυπηρετεί την εκάστοτε κυβέρνηση.
     Για την παράγραφο 3 του ίδιου άρθρου, το είχαμε βάλει και στην επιτροπή, αλλά δεν έχουμε πάρει απαντήσεις. Γιατί πρέπει να καταβάλλεται ειδική αποζημίωση στους εμπειρογνώμονες, στους ιδιώτες συνεργάτες, στους υπεργολάβους της Εθνικής Στατιστικής Υπηρεσίας, κάτι που δίνεται, δηλαδή, στους δημοσίους υπαλλήλους; Γιατί όταν υπογράφεται μία σύμβαση με αυτούς, εκεί μέσα προβλέπεται και τι θα παίρνουν από το δημόσιο. Γιατί θα πρέπει, δηλαδή, να τους εξομοιώσουμε, να τους δώσουμε και επιπλέον απ’ ό,τι δίνουμε, μέσα από τις συμφωνίες; Πρέπει αυτό να το βγάλετε. Και αν υπάρχει πρόβλημα με το προσωπικό, ότι δεν επαρκεί για την Εθνική Στατιστική Υπηρεσία, ε, ας πάρουμε μόνιμο προσωπικό να κάνει σωστά τη δουλειά του. 
     Στο άρθρο 20, που πιστεύουμε ότι είναι σημαντικό, κύριε Πρόεδρε, είναι για την Ε.Α.Β. Α.Ε.. Γιατί γίνεται αυτή η ρύθμιση; Διότι γνωρίζουμε ότι η απόσβεση γίνεται είτε εφάπαξ είτε μέσα σε πέντε χρόνια, σύμφωνα και με τον Κώδικα Φορολογίας Εισοδήματος. Άλλωστε και η αρμόδια επιτροπή αυτό το εντοπίζει. Και πρέπει να βάλλετε, λέει, μία φράση μέσα, κατ’ εξαίρεση να γίνει για την Ε.Α.Β.. Αυτό σημαίνει ότι στοχεύετε πρώτα και κύρια να έχει μία καλύτερη εικόνα απ’ ό,τι παρουσιάζει σήμερα η Ε.Α.Β. με τα γνωστά ελλείμματα κ.λπ.. Είναι και αυτός ένας στόχος για να ωραιοποιήσετε τα ελλείμματα. Και το δεύτερο στάδιο, που για μας είναι και το σημαντικότερο, είναι να ανοίξει ο δρόμος για την ιδιωτικοποίηση και αυτής της δημόσιας αμυντικής βιομηχανίας όπως έγινε στα βήματα της ΕΛ.Β.Ο. Α.Ε. στη Θεσσαλονίκη, που έχει παραδοθεί στο Μυτιληναίο, που με ένα 42% είναι αυτός που διευθύνει και κάνει το κουμάντο σ’ αυτήν τη στρατηγικής σημασίας επιχείρηση. 
     Το άρθρο 21, είναι πράγματι σημαντικό. Σας είχαμε πει και στην επιτροπή ότι αυτό δεν πρέπει να περάσει. Δεν μπορεί να γίνεται η παραχώρηση του Ζαππείου Μεγάρου στους επιχειρηματίες, για να βγάζουν εκεί την πραμάτεια τους και να έχουμε ένα πανηγύρι μέσα στο Ζάππειο. Εμείς το συνδέουμε αυτό και με το ότι υπάρχει μία τάση, όλη η πολιτιστική κληρονομιά να δοθεί για αξιοποίηση στους επιχειρηματίες για να προπαγανδίσουν τα διάφορα προϊόντα που έχουν. Ε, θα πρέπει να σταματήσει επιτέλους αυτό. 
     Ο κ. Γείτονας είπε βέβαια ότι πρέπει να αποσυρθεί, αλλά να τον ενημερώσω ότι επί των ημερών της κυβέρνησης του ΠΑ.ΣΟ.Κ., πολλά τέτοια πολιτιστικά μνημεία δόθηκαν σε πολυεθνικές εταιρείες για να διαφημίσουν τα προϊόντα τους. Ε, θα πρέπει να σταματήσει αυτό. Γιατί είδαμε και τις προθέσεις της κυβέρνησης με το τι έγινε στην “Columbia”. Εκεί, προκειμένου να εξυπηρετηθεί ο συγκεκριμένος επιχειρηματίας, φαρδιά πλατιά είχαμε την υπογραφή του Υπουργού Πολιτισμού να ισοπεδωθούν όλα τα κτίρια, ενώ υπάρχει ένα αίτημα από πολλούς φορείς, αυτό να διατηρηθεί ως πολιτιστική κληρονομιά γιατί εκεί μέσα πραγματικά έγινε ένα μουσικό πολιτιστικό έργο. 
     Σε αυτό το σημείο επιτρέψτε μου, κύριε Υπουργέ, να σας πω, πως διάβασα εδώ στον Τύπο ότι ζητήθηκαν από τον πρόεδρο της συγκεκριμένης επιτροπής, από δημοσιογράφους να δοθούν στοιχεία για τη διαχείριση στο Ζάππειο και αυτός αρνήθηκε. Μάλιστα –εδώ είναι το ζήτημα- γιατί να αρνηθεί σε καλοπροαίρετα στοιχεία που πρέπει να δοθούν, για να γνωρίζει και ο λαός πώς διαχειρίζεται αυτή η επιτροπή το Ζάππειο και τους χώρους; Και είναι ένα σημείο το πώς απαντά ο υπεύθυνος σε δημοσιογράφους που θέλουν να κάνουν μία έρευνα γι’ αυτό το μεγάλο ζήτημα του Ζαππείου.
     Για μια ακόμη φορά βέβαια, εμείς σας λέμε να πάρετε πίσω τη συγκεκριμένη ρύθμιση. 
     Τελειώνω, κύριε Πρόεδρε, με το άρθρο 17. Πραγματικά δεν είναι ρυθμίσεις για το Οικονομικό Επαγγελματικό Επιμελητήριο. Είναι η αλλαγή τίτλου, σας λέει να το κάνετε και η αρμόδια επιτροπή της Βουλής. Το κύριο που εμείς θέτουμε, είναι ότι μπορεί να βγαίνει από τη μέση η διαδικασία των εξετάσεων, αλλά επί της ουσίας διατηρείται, γιατί έχουμε …
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε. 
     ΑΓΓΕΛΟΣ ΤΖΕΚΗΣ: … παρακολούθηση επιμορφωτικών σεμιναρίων και μέσω αυτής θα γίνεται η αξιολόγηση των υποψηφίων κατά τη διάρκεια της παρακολούθησης.
     Θα καταθέσω, κύριε Πρόεδρε, το έγγραφο της Πανελλήνιας Ομοσπονδίας Λογιστών, η οποία το έχει ως αίτημα για να σταματήσει αυτή η υποβάθμιση των πτυχίων που γίνεται σε αξιόλογους επιστήμονες που ασκούν το επάγγελμα του λογιστή, γιατί δεν μπορούμε συνεχώς να υποβαθμίζουμε τα πτυχία που δίνουν τα πανεπιστήμια… 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζέκη. 
     ΑΓΓΕΛΟΣ ΤΖΕΚΗΣ: Δεν είμαστε, όμως, αντίθετοι, κύριε Πρόεδρε, να υπάρχουν σεμινάρια. Να υπάρχουν σεμινάρια με την πρωτοβουλία της Κυβέρνησης για να μπορούν και οι λογιστές, στα νέα δεδομένα που δημιουργούνται, να κάνουν καλύτερα το έργο τους. 
     Κύριε Πρόεδρε, καταψηφίζουμε επί της αρχής το νομοσχέδιο και θα τοποθετηθούμε πιο αναλυτικά στην κατ’ άρθρον συζήτηση.
     (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
     Ο κ. Μπεκίρης έχει το λόγο.
     ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η εξωστρέφεια της οικονομίας πέρα από πρωταρχικό στόχο για κάθε χώρα αποτελεί ένδειξη υγιούς ανάπτυξης και ίσως ακόμη και μέτρο για την επιτυχία ή την αποτυχία της ασκούμενης οικονομικής πολιτικής. Η νέα διακυβέρνηση από την πρώτη στιγμή έθεσε ως βασική της προτεραιότητα την ενίσχυση της εξωστρέφειας των ελληνικών επιχειρήσεων. Την αδράνεια και την απουσία συγκροτημένης εξαγωγικής πολιτικής μέχρι το 2004 διαδέχθηκε ένα καλά σχεδιασμένο πλέγμα προτάσεων, δράσεων και πρωτοβουλιών που προώθησε η Κυβέρνηση της Νέας Δημοκρατίας και του οποίου τα αποτελέσματα έχουν ήδη αρχίσει να γίνονται εμφανή. Στα πλαίσια αυτής της προσπάθειας έρχεται να προστεθεί και η συγκεκριμένη νομοθετική πρωτοβουλία που αφορά το Εθνικό Συμβούλιο Εξαγωγών. 
     Προτού αναφερθώ στα πεπραγμένα της Κυβέρνησης της Νέας Δημοκρατίας στο χώρο των εξαγωγών, θα ήθελα να σταθώ στην κριτική που ασκεί η Αξιωματική Αντιπολίτευση. Το επιχείρημα που χρησιμοποιείται συνεχώς είναι ότι η αύξηση των εξαγωγών οφείλεται και στηρίζεται στα καύσιμα. Με άλλα λόγια δεν οφείλεται στην ασκούμενη πολιτική αλλά στη συγκυρία, όπως εσείς υποστηρίζετε, στη τύχη. Είναι μια τακτική που φαίνεται πως έχετε εφεύρει για όλα τα ζητήματα. Υπενθυμίζω ότι σύμφωνα και με τη δική σας εκδοχή και η αύξηση του τουρισμού οφείλεται στη συγκυρία, στα τρομοκρατικά χτυπήματα στις γύρω χώρες και σε πολλούς άλλους λόγους εκτός βέβαια της κυβερνητικής πολιτικής. 
     Πώς τυχαίνει βέβαια και στους δύο αυτούς τομείς να μην υπήρχε κανένα σχέδιο, καμία στρατηγική, κανένα ενδιαφέρον από τις κυβερνήσεις του ΠΑ.ΣΟ.Κ αυτό αποτελεί ένα ερώτημα. Ακόμη άξιον απορίας και προβληματισμού για τα στελέχη του ΠΑ.ΣΟ.Κ είναι ότι οι συλλογικοί φορείς και των εξαγωγών αλλά και του τουρισμού επεσήμαναν όλα αυτά τα χρόνια ότι δεν υπήρχε κανένα ενδιαφέρον από τις κυβερνήσεις του ΠΑ.ΣΟ.Κ για αυτούς τους δύο σημαντικούς τομείς, ενώ αντίθετα επισημαίνουν τα θετικά βήματα που έχουν γίνει από την Κυβέρνηση της Νέας Δημοκρατίας. 
     Οφείλω να ομολογήσω ότι θα ήταν παράδοξο για τις κυβερνήσεις του ΠΑ.ΣΟ.Κ να έχουν καλές επιδόσεις στο χώρο των εξαγωγών. Είναι γεγονός ότι, όταν δεν πιστεύεις μία πολιτική, είναι πολύ δύσκολο να την εφαρμόσεις. Πώς είναι δυνατόν ένα κόμμα που στήριζε την πολιτική του στη διόγκωση του δημόσιου τομέα, στην αποθάρρυνση της επιχειρηματικότητας, στην αποστροφή της ιδιωτικής πρωτοβουλίας να δημιουργήσει μια εξωστρεφή οικονομία; 
     Δεν είχατε αντιληφθεί και δυστυχώς δείχνετε και σήμερα πως δεν αντιλαμβάνεστε τα κελεύσματα των καιρών. Δεν είχατε καμία απολύτως στρατηγική για τις εξαγωγές. Ο Ο.Π.Ε. υπολειτουργούσε, είχε πολύ μικρές συμμετοχές σε εκθέσεις, καμία επιχειρηματική αποστολή στο εξωτερικό για τη διετία 2003-2004. Το μόνο που επιδεικνύατε ήταν εσωστρέφεια. 
     Βέβαια, δεν σας βοηθούσε και το γενικότερο οικονομικό κλίμα το οποίο εσείς είχατε δημιουργήσει. Με δημόσιο έλλειμμα 6,9%, με δημόσιο χρέος πάνω από 110%, με χαμηλή ανταγωνιστικότητα, ασφαλώς και δεν μπορούσατε να πετύχετε αύξηση των εξαγωγών. Άλλωστε αποδεικνύεται από τα αποτελέσματα ότι δεν τα καταφέρατε. 
     Κυρίες και κύριοι συνάδελφοι, όπως ανέφερα και πρωτύτερα, η αύξηση των εξαγωγών και γενικότερα η εξωστρέφεια είναι ένδειξη υγείας για κάθε οικονομικό σύστημα. Η ενίσχυση των εξαγωγών στηρίζεται σε δύο πυλώνες. Ο πρώτος είναι η δυναμική ανάπτυξη της οικονομίας και ο δεύτερος είναι οι εξειδικευμένες δράσεις και πρωτοβουλίες. 
     Σε ό,τι αφορά τη λειτουργία της οικονομίας, θεωρώ ότι οι αιτιάσεις της Αξιωματικής Αντιπολίτευσης δεν μπορούν να σταθούν. Αναφέρω ενδεικτικά ότι ο ρυθμός ανάπτυξης για το πρώτο τετράμηνο ανέρχεται στο 4%. Η πορεία των εσόδων είναι πάρα πολύ καλή. Το έλλειμμα στο τέλος του χρόνου θα είναι κάτω από το 3%. Η ανεργία και οι υποχωρήσεις  θα είναι σε επίπεδα κάτω του 10%. Οι δημόσιες δαπάνες μειώνονται ως ποσοστό επί του Α.Ε.Π.. Και τέλος, οι εξαγωγές αυξήθηκαν κατά 13,1% για το 2005, ενώ το πρώτο δίμηνο του 2006 είχαμε αύξηση της τάξεως του 21,2% σε σχέση με το ίδιο διάστημα του 2005.
     Αυτά αποτελούν σημάδια πλήρους αντιστροφής της πορείας της ελληνικής οικονομίας, σημάδια πλήρους αντιστροφής της πορείας των εξαγωγών. Η αντιστροφή αυτή μόνο τυχαία δεν μπορεί να χαρακτηριστεί. Στηρίχθηκε σε συγκεκριμένες δράσεις, σε στοχευμένες δράσεις. 
     Ο πρώτος πυλώνας δράσεων αφορά τις θεσμικές πρωτοβουλίες. Ειδικότερα, υπεγράφη από τον Πρόεδρο της Δημοκρατίας το Προεδρικό Διάταγμα για την ανασυγκρότηση της γενικής διεύθυνσης, διαχείρισης και σχεδιασμού πολιτικής, η οποία πλέον έχει την ευθύνη της υλοποίησης της διεθνούς οικονομικής πολιτικής. Επιπλέον, ψηφίστηκε το Δεκέμβριο νομοθετική ρύθμιση θεμάτων του Οργανισμού Ασφάλισης εξαγωγικών πιστώσεων που εκσυγχρονίζει το θεσμικό του πλαίσιο ενσωματώνοντας οδηγίες που εκκρεμούσαν για πάρα πολλά χρόνια και εισάγοντας νέα ασφαλιστικά εργαλεία. 
     Ο δεύτερος πυλώνας δράσεων αφορά την ενεργοποίηση του Ο.Π.Ε., ο οποίος αποτελεί την αιχμή του δόρατος για την αύξηση των εξαγωγών. Τα στοιχεία για τις συμμετοχές στις εκθέσεις και για τις επιχειρηματικές αποστολές στο εξωτερικό τα ανέφερε ο εισηγητής της Πλειοψηφίας. Οι διαφορές που προκύπτουν είναι μεγάλες και αποδεικνύουν με τον καλύτερο τρόπο ποια κυβέρνηση ενδιαφέρεται πραγματικά για την αύξηση των εξαγωγών. 
     Μια ακόμα πρωτοβουλία που στοχεύει στην ενίσχυση της εξωστρέφειας της ελληνικής οικονομίας είναι και η θεσμοθέτηση με νόμο του Εθνικού Συμβουλίου Εξαγωγών. Είναι μία νομοθετική πρωτοβουλία που βρίσκει μεγάλη ανταπόκριση από τους φορείς των εξαγωγών, εάν αναλογιστεί κανείς ότι μέχρι σήμερα λειτουργούσε άτυπα και περιστασιακά χωρίς να έχει καμία απολύτως διοικητική ή γραμματειακή υποστήριξη.
     Πιο συγκεκριμένα, με το άρθρο 1 θεσμοθετείται το Εθνικό Συμβούλιο Εξαγωγών ως συμβουλευτικό όργανο του Υπουργού Οικονομίας και Οικονομικών και ταυτόχρονα ορίζονται οι αρμοδιότητές του. Κύρια αρμοδιότητά του θα είναι η επεξεργασία και η υποβολή προτάσεων τόσο για τα ενδεδειγμένα μέτρα που θα βελτιώσουν το εξαγωγικό εμπόριο όσο και για την χάραξη εθνικής στρατηγικής εξαγωγών και των προϊόντων και των υπηρεσιών.
     Με το άρθρο 2 καθορίζεται η σύνθεση του συμβουλίου όπου επιχειρείται η συμμετοχή και η εκπροσώπηση όλων των εμπλεκομένων με τις εξαγωγές φορέων. Πρόεδρος του Συμβουλίου θα είναι ο Υπουργός Οικονομίας και Οικονομικών, ενώ στην Ολομέλεια θα συμμετέχουν σε επίπεδο Γενικού Γραμματέα όλα τα Υπουργεία που εμπλέκονται στην εξαγωγή και των προϊόντων και των υπηρεσιών. 
     Τα υπόλοιπα άρθρα ορίζουν θέματα που αφορούν τις λειτουργίες του Συμβουλίου, τη σύγκλησή του σε τακτά χρονικά διαστήματα, τη δημιουργία διαρκούς εκτελεστικής επιτροπής και άλλα ζητήματα που σκοπό έχουν την αποτελεσματική λειτουργία ενός οργάνου που θεωρούμε ότι θα βοηθήσει αποφασιστικά στην ενίσχυση των εξαγωγών. 
     Κυρίες και κύριοι συνάδελφοι, η νέα διακυβέρνηση στοχεύει στο ριζικό μετασχηματισμό της ελληνικής οικονομίας. Η χαμηλή ανταγωνιστικότητα, τα μεγάλα δημοσιονομικά προβλήματα, ο ασφυκτικός εναγκαλισμός με το δημόσιο τομέα δημιούργησαν μια οικονομία μειωμένων δυνατοτήτων, μια οικονομία και ένα υπόδειγμα ανάπτυξης ξεπερασμένο από τις εξελίξεις. Το συγκροτημένο σχέδιο των μεταρρυθμίσεων και των αλλαγών της Κυβέρνησης της Νέας Δημοκρατίας επιχειρεί με ήπιο τρόπο να μεταβάλει το οικονομικό μοντέλο ανάπτυξης που επί χρόνια εσείς εφαρμόζατε. Δημιουργούμε μια οικονομία ανταγωνιστική, μία οικονομία εξωστρεφή. Η θεσμοθέτηση του Εθνικού Συμβουλίου Εξαγωγών είναι ακόμη μία έμπρακτη απόδειξη του ενδιαφέροντος της Νέας Δημοκρατίας για την ενίσχυση της εξωστρέφειας της οικονομίας μας και σας καλώ να την υπερψηφίσετε. 
     Σας ευχαριστώ  πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπεκίρη. 
     Έχει έρθει ο Κοινοβουλευτικός Εκπρόσωπος του Συνασπισμού. Θα σας δώσω μετά το λόγο, κύριε Χριστοδουλάκη, γιατί προηγείται. 
     Ο κ. Δραγασάκης έχει το λόγο. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Η Αριστερά πάντα προηγείται. 
     ΠΡΟΕΔΡΕΥΩΝ (Σωτήρης Χατζηγάκης): Αρκεί να μην προηγείται μόνο στα λόγια. 
     Ορίστε, κύριε Δραγασάκη.
     ΙΩΑΝΝΗΣ ΔΡΑΓΑΣΑΚΗΣ: Όχι, ξέρει τι λέει ο κ. Χριστοδουλάκης, κύριε Πρόεδρε. Στην προκειμένη περίπτωση έχει δίκιο. Η Αριστερά λέει κάποια πράγματα τα οποία μετά από καιρό αποδεικνύεται ότι είναι σωστά. 
     Το νομοσχέδιο που έχουμε, έχει πάρα πολλά θέματα. Το συζητήσαμε και στην επιτροπή και πολύ συνοπτικά θέλω να διατυπώσω ορισμένες θέσεις μας για μερικά θέματα. 
     Σε ό,τι αφορά τη δημιουργία του Εθνικού Συμβουλίου Εξαγωγών, όπως είπαμε και στην Επιτροπή, κάθε προσπάθεια που ενοποιεί τους φορείς και συντονίζει τη δράση τους είναι σε θετική κατεύθυνση, διότι ειδικά στον τομέα αυτόν έχουμε πάρα πολλούς φορείς σε πολλά Υπουργεία, από το Υπουργείο Οικονομίας μέχρι το Υπουργείο Εξωτερικών, και ένας τέτοιος συντονισμός είναι αναγκαίος. 
     Τα προβλήματα, όμως, τα οποία παραμένουν σε εκκρεμότητα και δεν αντιμετωπίζονται και δεν μπορούν να αντιμετωπιστούν απλά με τη δημιουργία ενός συμβουλίου είναι τα εξής: Πρώτον, οι εξαγωγές προϋποθέτουν παραγωγή και, κατά την άποψη τη δική μας, το εξαγωγικό πρόβλημα της Ελλάδας αντανακλά ένα παραγωγικό πρόβλημα σε τελευταία ανάλυση. 
     Εκκρεμούν στη χώρα μας μεγάλες αποφάσεις που έχουν να κάνουν με το παραγωγικό πρότυπο της Ελλάδας τις επόμενες δεκαετίες: Πού θέλουμε να εξειδικευτούμε, τι θέλουμε να παράγουμε και άρα πώς θα το επιδιώξουμε αυτό;
     Μου έκανε εντύπωση, προ καιρού, όταν αναζωπυρώθηκε μια συζήτηση για τα μοντέλα της Ιρλανδίας, της Σουηδίας κ.λπ., όπου ο καθένας προσπαθούσε να τσιμπολογήσει, να το πω έτσι, εκείνο που του άρεσε στην κάθε περίπτωση.
     Εκείνες οι χώρες, όμως, έχουν ένα κοινό χαρακτηριστικό και ίσως αυτό είναι κάτι που μπορούμε να λάβουμε υπ’ όψιν μας. Όταν ήρθε εδώ, ο Υπουργός Εμπορίου της Ιρλανδίας και τον ρώτησαν αν η Ελλάδα μπορεί να αντιγράψει την εμπειρία τους κ.λπ., ο Υπουργός, απαντώντας είπε: «Εμείς κάναμε μακροχρόνιο σχεδιασμό. Τη δεκαετία του ’80 πήραμε αποφάσεις για το τι θα κάνουμε το 2000 και το 2010». 
     Σ’ εμάς τέτοιου τύπου αποφάσεις δεν λαμβάνονται, με αποτέλεσμα να τρέχουμε πίσω από τα προβλήματα, πίσω από τις Νάουσες, πίσω από τις απολύσεις, πίσω από τις προβληματικές επιχειρήσεις. 
     Άρα, το ότι δημιουργείται το Εθνικό Συμβούλιο Εξαγωγών δεν σημαίνει ότι εξαλείφεται –ας το πω έτσι- το υπόβαθρο του προβλήματος, το οποίο είναι η ίδια η παραγωγή.
     Το δεύτερο είναι ότι για να εξαχθεί η παραγωγή κάθε χώρας –όπως κι εμείς- θέλει συντονισμένες και συγκεκριμένες προσπάθειες. Θέλει στρατηγική, θέλει θεσμούς, θέλει φορείς, θέλει κίνητρα.
     Το ερώτημα που θέσαμε στην επιτροπή και θέτουμε κι εδώ, είναι το εξής: Τι ειδικά μέτρα παίρνονται ειδικά για τις μικρές επιχειρήσεις; Δεν είναι δυνατόν να περάσει η αντίληψη ότι το θέμα των εξαγωγών θ’ αντιμετωπιστεί από τις πενήντα ή τις είκοσι ή τις εκατό, έστω, μεγάλες επιχειρήσεις. Ο ρόλος τους βεβαίως είναι καθοριστικός. Εάν, όμως, έξω απ’ αυτήν την προσπάθεια μείνει το 95% των επιχειρήσεων, που είναι μικρές ή μεσαίες με βάση τα ευρωπαϊκά δεδομένα, θα έχουμε τεράστιο πρόβλημα όχι μόνο στις εξαγωγές, αλλά και στην απασχόληση. 
     Αυτός ο τομέας των μικρών επιχειρήσεων είναι ένα χαρακτηριστικό παράδειγμα του ότι δεν έχουμε αξιοποιήσει, έστω, μέσα, πολιτικές και εργαλεία, που έχουν εφαρμοστεί σε άλλες χώρες όπως στην Ιταλία και αλλού και που έχουν αποδώσει. 
     Το δεύτερο παράδειγμα στην ίδια κατεύθυνση είναι τα αγροτικά μας προϊόντα. Σήμερα ανάμεσα στον αγρότη και την παγκόσμια αγορά τι μεσολαβεί; Σε πολλές περιπτώσεις δεν μεσολαβούν καν συγκροτημένες επιχειρήσεις. Διαμεσολαβούν μεσάζοντες με κερδοσκοπικά και μόνο κριτήρια πολλές φορές, σε μία όμως εποχή που για να μπορέσει κανείς να τοποθετήσει τα προϊόντα του, το λάδι, την τομάτα, τα κηπευτικά, τα οποιαδήποτε προϊόντα σε ξένες αγορές προκύπτουν προβλήματα τυποποίησης, ποιότητας, πιστοποίησης. 
     Συνεπώς, το Συμβούλιο αυτό θα έχει κάποια χρησιμότητα μόνο αν μπορέσει να δώσει πρακτικές απαντήσεις, λύσεις και βοήθεια σε προβλήματα σαν αυτά, τα οποία ενδεικτικά ανέφερα.
     Πρέπει, όμως, να παρατηρήσω ότι από πολλούς Βουλευτές και από διάφορα κόμματα εντοπίστηκε ο κίνδυνος ένα τέτοιο συμβούλιο να εκφυλιστεί τελικά σ’ ένα διακοσμητικό όργανο, να συνέρχεται μία φορά στους τόσους μήνες παρουσία του Υπουργού, να γίνονται δηλώσεις στα κανάλια και να τελειώνει εκεί η ιστορία. 
     Ακριβώς γι’ αυτό προτείναμε –και εξακολουθούμε να προτείνουμε- να υπάρξουν δεσμεύσεις, με οποιοδήποτε τρόπο, ότι το συμβούλιο αυτό, ας πούμε, πρέπει να κάνει ένα ετήσιο σχέδιο, ένα ετήσιο πρόγραμμα, έναν προϋπολογισμό δράσεων. Το σχέδιο αυτό να έρχεται στη Βουλή, να υπάρχει ενημέρωση και, μέσω αυτού, να υπάρχει ένας έλεγχος για το τι προγραμματίστηκε, τι έγινε, τι δεν έγινε, τι πρέπει να γίνει.
     Μία δεύτερη ενότητα διατάξεων είναι η συνήθης κατάσταση που αντιμετωπίζουμε εδώ στη Βουλή: Με διάφορα νομοσχέδια έρχονται και αποσπασματικές φορολογικές διατάξεις. Έστω κι έτσι, όμως, αυτές οι φορολογικές διατάξεις τι αφορούν; Εδώ έχουμε πάλι κίνητρα για συγχωνεύσεις. Μα, έχουμε ζητήσει –και το ξαναλέμε- το εξής: Ας φέρει η Κυβέρνηση μία μελέτη, μία έκθεση τι έχουν αποδώσει μέχρι σήμερα αυτού του είδους τα φορολογικά κίνητρα, τι όφελος έχει υπάρξει και τι νόημα έχουν τέτοια φορολογικά κίνητρα όταν οι ίδιοι οι επιχειρηματίες λένε ότι το κύριο πρόβλημά τους είναι η αδιαφάνεια του συστήματος, ένα κλίμα συναλλαγής, στην οποία χρειάζεται πολλές φορές να μπούνε. Όταν έχουμε αποφάσεις ή απόψεις ή δηλώσεις ακόμα και των αρμοδίων Υπουργών, που λένε ότι η φοροδιαφυγή οργιάζει…
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν έχουμε κίνητρα για συγχωνεύσεις.
     ΙΩΑΝΝΗΣ ΔΡΑΓΑΣΑΚΗΣ: Δεν υπάρχουν εδώ;
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κάνουμε επιμερισμό της ωφέλειας σε μία τριετία. Προϋπήρχαν τα κίνητρα.
     ΑΓΓΕΛΟΣ ΤΖΕΚΗΣ: Αντικίνητρα έχουμε.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αντικίνητρα έχουμε.
     ΙΩΑΝΝΗΣ ΔΡΑΓΑΣΑΚΗΣ: Δεν λέμε ότι το κράτος έχει συνέχεια; Δηλαδή ό,τι έκανε το ΠΑ.ΣΟ.Κ. ισχύει και σήμερα. Εσείς το διαχειρίζεστε. Εγώ κάνω συνολικά ένα σχόλιο για τις φορολογικές απαλλαγές, όταν μάλιστα ειδικά αυτές οι διατάξεις ξέρετε πώς αξιοποιήθηκαν ιδίως από τις τράπεζες, για να αυξήσουν τα κέρδη τους.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ίσχυαν μέχρι 31.12.2005.
     ΙΩΑΝΝΗΣ ΔΡΑΓΑΣΑΚΗΣ: Ωραία. Τα αφήσατε όμως κι εσείς, λειτούργησαν κ.λπ.
     Εν πάση περιπτώσει, όμως, εγώ κάνω μία γενική παρατήρηση για τις φοροαπαλλαγές υπό συνθήκες ενός συστήματος, το οποίο πάσχει από φοροδιαφυγή. Αμφισβητούμε τα αποτελέσματα του συστήματος και υπογραμμίζουμε τις αρνητικές συνέπειες.
     Το δεύτερο, το οποίο έχει γίνει συνήθεια, είναι οι φοροαπαλλαγές προς την Εκκλησία. Δεν υπάρχει νομοσχέδιο που να μην κάνει και μία φοροαπαλλαγή προς την Εκκλησία. Θα μου πείτε, τι πρόβλημα υπάρχει; Το πρόβλημα κι εδώ είναι η αποσπασματικότητα. 
     Εμείς ζητούμε να γίνει μία κωδικοποίηση όλων των φοροαπαλλαγών, για να δούμε τελικά πού οδηγείται όλο αυτό το σύστημα, δεδομένου ότι δεν έχουμε χωρισμό Εκκλησίας και Κράτους, έχουμε σχέση Εκκλησίας και Κράτους. Άρα το δούναι και λαβείν πρέπει να βλέπει κανείς πώς διαμορφώνεται. 
     Δεύτερον, για ορισμένες φοροαπαλλαγές προς την Εκκλησία, σε περίπτωση δωρεών κλπ.,  πρέπει να ελεγχθεί και να προστατευθεί το θέμα και από την περίπτωση εκμετάλλευσης αυτών των καθεστώτων πάλι για λόγους φοροδιαφυγής.
     Οι παρατηρήσεις αυτές δεν αναφέρονται ειδικά στην Εκκλησία της Αλβανίας, που βεβαίως εφόσον υπάρχει το καθεστώς φοροαπαλλαγών, γιατί να εξαιρείται η Εκκλησία της Αλβανίας. Το θέμα, όμως, υπάρχει συνολικότερα.
     Εν’ όψει του προϋπολογισμού, κύριε Υπουργέ, εγώ επαναλαμβάνω το μόνιμο αίτημα να έρθει κωδικοποίηση της φορολογικής νομοθεσίας σε ό,τι αφορά την Εκκλησία και τα ιδρύματά της.
     Σχετικά με τα άρθρα 15 και 16, που αφορούν θέματα εποπτείας των ορκωτών λογιστών, λογιστικής τυποποίησης κλπ., δεν είδα και δεν άκουσα, κύριε Υπουργέ, αν έχετε κάποιες τροπολογίες, τροποποιήσεις. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν έχουμε.
     ΙΩΑΝΝΗΣ ΔΡΑΓΑΣΑΚΗΣ: Εκεί πρέπει να προσεχθεί. Είχαμε μία συζήτηση στην Επιτροπή. Ήρθαν και οι αρμόδιοι φορείς, οι οποίοι, κατά την άποψή μου, ήταν πειστικοί. Δεν μπορεί στα εποπτικά συμβούλια, στα πειθαρχικά συμβούλια κ.λπ., να μη συμμετέχει έστω ένας ορκωτός, ούτως ώστε να ξέρουν και οι υπόλοιποι τις ιδιαιτερότητες του επαγγέλματος.
     Εδώ έχουμε Επιτροπή Κεφαλαιαγοράς, που είναι όργανο εποπτείας του Χρηματιστηρίου, όπου κυριαρχούν εκπρόσωποι των τραπεζών. Είναι ελεγχόμενη, εποπτευόμενη.
     Στο άρθρο 15 έχουμε την Επιτροπή Εποπτείας της ιδιωτικής ασφάλισης, όπου κυριαρχείται από εκπροσώπους ιδιωτικών εταιρειών, των εποπτευόμενων. 
     Ειδικά στο θέμα αυτό διαφωνούμε και θεωρούμε ότι θα δημιουργηθούν και προβλήματα, όπως μας εξηγήθηκε κατά τη συζήτηση στην Επιτροπή.
     Εδώ έχουμε και ορισμένες ρυθμίσεις που αφορούν τους λογιστές και το Οικονομικό Επιμελητήριο. Προσπάθησα στην Επιτροπή της Βουλής, που συζητούσαμε το νομοσχέδιο και που είχαμε και τον Εκπρόσωπο του Οικονομικού Επιμελητηρίου και έναν εκπρόσωπο της Πανελλήνιας Ομοσπονδίας Λογιστών και άλλους εκπροσώπους λογιστικών οργανώσεων, να πιέσω ώστε να υπάρξει μια επιτόπου ρύθμιση στο θέμα της άδειας ασκήσεως του λογιστικού επαγγέλματος. Διότι νομίζω ότι το πρόβλημα αυτό μπορεί να επιλυθεί. Δεν είναι αγεφύρωτες οι διαφορές εδώ. Δεν λέει κανείς, κάποιος που τελείωσε το Οικονομικό Πανεπιστήμιο, λογιστική, να ξαναδίνει εξετάσεις ή να αξιολογείται για να ασκήσει το επάγγελμα του λογιστή. Μιλάμε για ανθρώπους που ενδεχομένως έκαναν άλλα επαγγέλματα και μετά από δέκα, είκοσι χρόνια αποφασίζουν να γίνουν λογιστές.
     Μιλάμε για λογιστές που οι ίδιοι ζητούν να έχουν κατάρτιση και επιμόρφωση σε νέα θέματα, είτε στον Κώδικα Φορολογικών Στοιχείων, είτε στον Κώδικα διεθνών λογιστικών προτύπων, είτε σε οτιδήποτε άλλο. 
     Σ’ αυτό το θέμα, λοιπόν, έχει μπει στο νομοσχέδιο που συζητούμε η λέξη «αξιολόγηση». Η αξιολόγηση γενικώς, χωρίς να προσδιορίζεται ποιος αξιολογεί, τι αξιολογεί, γεννά ερωτηματικά, αμφιβολίες και καχυποψίες. Εγώ είχα προτείνει στην Επιτροπή, εφόσον και οι ίδιοι οι λογιστές συμφωνούν,ότι πρέπει να παρακολουθούν τέτοιου τύπου σεμινάρια, να υπάρχει πιστοποίηση της παρακολούθησης. 
     Άρα, όπως ήρθαν τα πράγματα, ή πρέπει να φύγει ο γενικός όρος «αξιολόγηση», ή να αντικατασταθεί με τον όρο «πιστοποίηση της παρακολούθησης συγκεκριμένων διδακτικών προγραμμάτων», τα οποία σημειωτέον θα συναποφασίζονται από τους ίδιους τους λογιστές. Είμαι σίγουρος δε ότι πολλές φορές θα ζητούνται από τους ίδιους.
     Κυρίες και κύριοι συνάδελφοι, επειδή η Βουλή είναι δίπλα από το Ζάππειο, σας παρακαλώ να προσέξτε το άρθρο 21, το οποίο αφορά στις χρήσεις του Ζαππείου. Η μέχρι σήμερα νομοθεσία προβλέπει ότι το Ζάππειο -το οποίο θυμίζω ότι είναι μια δωρεά, ένα κληροδότημα, άρα πρέπει να σεβαστεί κανείς και τη διαθήκη εκείνου που το κληροδότησε- παραχωρείται κυρίως σε δημόσιες φορείς, σε πολιτιστικά σωματεία κ.ο.κ.. Απ’ ότι ενημερώθηκα από τη Διοίκηση της Επιτροπής Ολυμπίων Κληροδοτημάτων, το Ζάππειο έχει έξοδα συντήρησης. Προκειμένου να εξασφαλιστούν αυτά τα έξοδα συντήρησης, επιχειρείται μια αλλαγή του νομοθετικού πλαισίου, η οποία μπορεί ν’ ανοίξει τους ασκούς του Αιόλου, δηλαδή μπορεί στην προσπάθεια εξεύρεσης εσόδων να αλλοιωθεί ο χαρακτήρας του Ζαππείου, να μετατραπεί σ’ ένα εμπορικό κέντρο, σ’ ένα εκθετήριο προϊόντων και να μην υπάρχει έστω αυτός ο δημόσιος χώρος ανοικτός στον Αθηναίο πολίτη. 
     Μπορεί το θέμα να μην ενδιαφέρει τους Βουλευτές της επαρχίας, αλλά είμαι σίγουρος ότι οι Βουλευτές της Αθήνας –για να μην πω της Αττικής- ανεξαρτήτως κόμματος, θα δείξουν ευαισθησία στο θέμα του Ζαππείου, διότι και οι ψηφοφόροι τους θα τους εγκαλέσουν μεθαύριο, εάν ψηφίσουν διατάξεις, που μπορεί να οδηγήσουν σε μια ιδιωτικοποίηση των χρήσεων του Ζαππείου.
     Κύριε Υπουργέ, η πρότασή μας, μετά και τη μελέτη της σχετικής νομοθεσίας που μπόρεσα να κάνω, είναι η εξής: Ο ιδρυτικός νόμος του 1939 έχει προβλήματα. Είναι παρωχημένος νόμος. Φανταστείτε ότι προβλέπει ακόμα και πιστοποιητικό κοινωνικών φρονημάτων για να διοριστεί κάποιος στην Επιτροπή Ολυμπίων Κληροδοτημάτων. Αποσύρετε αυτό το συγκεκριμένο άρθρο, όπως τίθεται τώρα. Φέρτε μια συνολικότερη ρύθμιση. Να έχουμε την ευχέρεια να φέρουμε και την Επιτροπή Κληροδοτημάτων για να συζητήσουμε, διότι απ’ ό,τι είδα, είναι ένα θέμα για το οποίο αν μεν δεν υπάρχουν αρνητικές προθέσεις, κακώς δημιουργείται μια τεράστια καχυποψία και φόβος. Εάν πάλι υπάρχουν αρνητικές προθέσεις από οπουδήποτε, καλό είναι να τις προλάβουμε, γιατί είναι σοβαρά θέματα.
     Επί τη ευκαιρία, μπορείτε να δείτε -και το προτείνω να δείτε- και μια άλλη σύνθεση της Επιτροπής Ολυμπίων Κληροδοτημάτων. Την Επιτροπή αυτή τώρα τη διορίζει ο Υπουργός με υπουργική απόφαση. Γιατί να μην συμμετέχουν σ’ αυτήν την Επιτροπή και κάποιοι φορείς, όπως ο Δήμος Αθηναίων, το Τεχνικό Επιμελητήριο Ελλάδος, ή έστω ο Σύλλογος Αρχιτεκτόνων, κάποιοι φορείς, δηλαδή, που με την παρουσία τους θα έχουν κίνητρο –ας το πω έτσι- και ο χώρος να συντηρηθεί σωστά, έτσι ώστε και λεφτά να υπάρχουν, αλλά και να γίνει σεβαστή η αισθητική του χώρου και η αποστολή του. 
     Εάν αυτό που προτείνουμε, οδηγεί άμεσα σε οικονομικό πρόβλημα, ας καλύψει προσωρινά τα έξοδα το Υπουργείο Οικονομικών και σε διάστημα λίγων μηνών το θέμα μπορεί να αντιμετωπιστεί.
     Καταψηφίζουμε το νομοσχέδιο στο σύνολό του επί της αρχής, επειδή άλλωστε δεν υπάρχει αρχή, και στα συγκεκριμένα άρθρα θα επανέλθουμε κατά περίπτωση.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δραγασάκη.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Οικονομίας και Οικονομικών, Εξωτερικών, Ανάπτυξης και Τουριστικής Ανάπτυξης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και την αμοιβαία προστασία των επενδύσεων»
     Παραπέμπεται στην αρμόδια Διαρκή Επιτροπή.
     Κυρίες και κύριοι συνάδελφοι, θα προχωρήσουμε στην ονομαστική ψηφοφορία των άρθρων 9 και 13 του νομοσχεδίου του Υπουργείου Παιδείας. 
     Στη συνεδρίαση της Πέμπτης 25 Μαΐου 2006 κηρύχτηκε περαιωμένη η συζήτηση επί των άρθρων και επί των τροπολογιών του νομοσχεδίου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις». Ψηφίστηκαν τα άρθρα 1 έως και 8 του νομοσχεδίου και υποβλήθηκε αίτηση ονομαστικής ψηφοφορίας επί των άρθρων 9 και 13. 
     Σύμφωνα με όσα ψηφίσαμε και συμφωνήσαμε, το Σώμα έκανε δεκτό να συμπτύξουμε τις δύο ονομαστικές ψηφοφορίες σε μία. Στη σημερινή, λοιπόν, συνεδρίαση θα γίνει η ονομαστική ψηφοφορία επί των άρθρων 9 και 13 του νομοσχεδίου και μετά θα ψηφιστούν τα υπόλοιπα άρθρα και οι τροπολογίες.
     Θέλετε, κύριε Υπουργέ, να πείτε κάτι;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα την τροπολογία 603/121, όπως αναδιατυπώθηκε από την κυρία Υπουργό, να τη διαβάσω.
     «Άρθρο…
     Για την ίδρυση, ανέγερση ή λειτουργία ναού ή ευκτηρίου οίκου οιουδήποτε δόγματος ή θρησκείας, πλην της Ορθοδόξου Εκκλησίας της Ελλάδος, δεν απαιτείται άδεια ή γνώμη της οικείας εκκλησιαστικής αρχής της Ορθοδόξου Εκκλησίας της Ελλάδος. Κάθε άλλη διάταξη που ρυθμίζει με τρόπο διαφορετικό το ίδιο θέμα, καταργείται [άρθρο 1 του Α.Ν.1363/1938 (ΦΕΚ 305 Α΄) όπως τροποποιήθηκε με το άρθρο 1 του Α.Ν.1672/1939 (ΦΕΚ 123 Α’), άρθρο 41 του Α.Ν.1369/1938 (ΦΕΚ 317 Α’)].
     Η αίτηση για τη χορήγηση άδειας ιδρύσεων ανεγέρσεων ή λειτουργίας ναού οιουδήποτε δόγματος ή θρησκείας πλην της Ορθοδόξου Εκκλησίας της Ελλάδος, υποβάλλεται απευθείας στο Υπουργείο Εθνικής Παιδείας και Θρησκευμάτων και όχι προς την οικεία εκκλησιαστική αρχή. Κάθε διάταξη που ρυθμίζει με τρόπο διαφορετικό το ίδιο θέμα, καταργείται. [άρθρο 1 του Β.Δ.20-5/2-6-1939 (ΦΕΚ 220 Α’)]»
     Ευχαριστώ. 
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά την προαναφερθείσα αναδιατύπωση, η οποία έχει ως εξής:
     Να μπει η σελ. 88 89
     
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, θα γίνει λοιπόν η ονομαστική ψηφοφορία επί των άρθρων 9 και 13 του νομοσχεδίου
     Οι αποδεχόμενοι τα άρθρα 9 και 13 λέγουν «ΝΑΙ».
     Οι μη δεχόμενοι τα άρθρα 9 και 13 λέγουν «ΟΧΙ».
     Οι αρνούμενοι ψήφο λέγουν «ΠΑΡΩΝ».
     Σας ενημερώνω ότι έχουν έρθει στο Προεδρείο τηλεομοιοτυπίες συναδέλφων, σύμφωνα με το άρθρο 70Α του Κανονισμού της Βουλής, οι οποίοι γνωστοποιούν την ψήφο τους για τα άρθρα 9 και 13 του νομοσχεδίου. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
     Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Απόστολος Καστιφάρας από το ΠΑ.ΣΟ.Κ..
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
     (Kατά τη διάρκεια της ψηφοφορίας την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΕΥΩΝ (Γεώργιος Σούρλας): Υπάρχει κανείς κύριος συνάδελφος, ο οποίος δεν άκουσε το όνομά του; Κανείς.
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
     (ΚΑΤΑΜΕΤΡΗΣΗ)
     (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
     Ψήφισαν συνολικά 261 Βουλευτές.
     Υπέρ των άρθρων 9 και 13, δηλαδή «ΝΑΙ», ψήφισαν 148 Βουλευτές.
     Κατά των άρθρων 9 και 13, δηλαδή «ΟΧΙ», ψήφισαν 113 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
     «ΟΝΟΜΑΣΤΙΚΗ ΨΗΦΟΦΟΡΙΑ επί των άρθρων 9 και 13 :
     							        NAI                OXI
     ΕΠΙΚΡΑΤΕΙΑΣ               Έβερτ Μιλτιάδης     -          Σουφλιάς Γεώργιος     -          Μπερνιδάκη- Άλντους Ελευθερία     -          Ρουσόπουλος Θεόδωρος     +          Βαληνάκης Ιωάννης     +          Καρύδη Χρυσή     +          Διαμαντοπούλου Άννα          -     Δαμανάκη Μαρία          +     Μάνος Στέφανος          +     Ανδρουλάκης Δημήτρης (Μίμης)          +     Ανδριανόπουλος Ανδρέας          +     Κοσμίδης Σωκράτης          +                    Α΄ ΑΘΗΝΩΝ                Αβραμόπουλος Δημήτριος     -          Κακλαμάνης Νικήτας     -          Βουλγαράκης Γεώργιος     +          Αλογοσκούφης Γεώργιος     +          Παυλόπουλος Προκόπιος     +          Γιαννάκου Mαριέττα     +          Μπενάκη-Ψαρούδα Άννα     +          Κωνσταντάρας Δημήτριος     +          Κουντουρά Έλενα     +          Σκανδαλίδης Κωνσταντίνος          +     Παπουτσής Χρήστος          +     Αλευράς Αθανάσιος (Νάσος)          +     Τσούρας Αθανάσιος          -     Ράπτη Αναστασία-Συλβάνα          +     Παπαντωνίου Ιωάννης (Γιάννος)          +     Κανέλλη Γαρυφαλλιά (Λιάνα)          +     Κωνσταντόπουλος Νικόλαος          +                    Β΄ ΑΘΗΝΩΝ               Τζαννετάκης Τζαννής     +          Μητσοτάκης Κυριάκος     +          Σπηλιωτόπουλος Αριστόβουλος (Άρης)     -          Καμμένος Παναγιώτης (Πάνος)     +          Μεϊμαράκης Ευάγγελος - Βασίλειος     +          Παναγιωτόπουλος Παναγιώτης (Πάνος)     +          Παπακώστα-Σιδηροπούλου Κατερίνα     +          Πολύδωρας Βύρων     +          Βαρβιτσιώτης Μιλτιάδης     +          Γιακουμάτος Γεράσιμος     -          Λιάπης Μιχάλης - Γιώργος     +          Βούλτεψη Σοφία     +          Πετραλιά-Πάλλη Φάνη     +          Ζαγορίτης Ελευθέριος (Λευτέρης)     +          Σταθάκης Αριστοτέλης (Άρης)     +          Παπαθανασίου Γιάννης     +          Κασσίμης Θεόδωρος     +          Ανδρεουλάκος Απόστολος     +          Καρράς Κώστας     +          Αποστολάκη Ελένη-Μαρία(Μιλένα)          +     Λοβέρδος Ανδρέας          +     Δημαράς Ιωάννης           +     Παπανδρέου Βασιλική (Βάσω)          +     Κακλαμάνης Απόστολος          -     Ευθυμίου Πέτρος          +     Παπαδόπουλος Αλέξανδρος (Αλέκος)          +     Χυτήρης Τηλέμαχος          +     Κουλούρης Κίμων          +     Γείτονας Κωνσταντίνος          +     Κούρκουλα Ελένη          +     Πρωτόπαπας Χρήστος          -     Ανωμερίτης Γεώργιος          +     Μπένος Σταύρος-Ιωάννης          +     Κατσέλη Ελεονώρα (Νόρα)          +     Παπαϊωάννου Μιλτιάδης          +     Τζουμάκας Στέφανος          -     Παπαρήγα Αλεξάνδρα          -     Κολοζώφ Ορέστης          +     Σκυλλάκος Αντώνιος          -     Αλαβάνος Αλέξανδρος          -     Κουβέλης Φώτιος-Φανούριος          +     Δραγασάκης Ιωάννης          +                    ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ               Σαλμάς Μάριος     +          Καραγκούνης Ανδρέας     +          Αγγελόπουλος Νικόλαος     +          Μαγγίνας Βασίλειος     +          Κωστόπουλος Απόστολος     +          Βερελής Χρίστος          +     Μωραΐτης Αθανάσιος(Θάνος)          +     Μακρυπίδης Ανδρέας          +                    ΝΟΜΟΣ ΑΡΓΟΛΙΔΟΣ                Μανώλης Ιωάννης     +          Παπαδημητρίου Ελισάβετ (Έλσα)     +          Μανιάτης Ιωάννης          +                    ΝΟΜΟΣ ΑΡΚΑΔΙΑΣ               Τατούλης Πέτρος     +          Λυκουρέντζος Ανδρέας     +          Ρέππας Δημήτριος          +                    ΝΟΜΟΣ ΑΡΤΗΣ               Καραμπίνας Κωνσταντίνος     +          Παπαγεωργίου Γεώργιος     +          Κολιοπάνος Θεόδωρος          +                    ΝΟΜΟΣ ΑΤΤΙΚΗΣ               Βλάχος Γεώργιος     +          Μπούρας Αθανάσιος     +          Δούκας Πέτρος     -          Κατσιγιάννης Αθανάσιος     +          Κατσίκης Θεόδωρος     +          Σταύρου Απόστολος     +          Πάγκαλος Θεόδωρος          +     Βρεττός Κωνσταντίνος (Ντίνος)          -     Χριστοφιλοπούλου Παρασκευή (Εύη)          +     Οικονόμου Βασίλειος          +     Παπαηλίας Ηλίας          +     Λεβέντης Αθανάσιος          +                    ΝΟΜΟΣ ΑΧΑΪΑΣ               Σπηλιωτόπουλος Σπήλιος     +          Νικολόπουλος Νικόλαος     -          Βασιλείου Θεόφιλος     +          Μπεκίρης Μιχαήλ     +          Φούρας Ανδρέας          -     Βέρρας Μιλτιάδης          +     Σπηλιόπουλος Κωνσταντίνος          +     Κατσιφάρας Απόστολος          +     Κοσιώνης Παναγιώτης          -                    ΝΟΜΟΣ ΒΟΙΩΤΙΑΣ               Μπασιάκος Ευάγγελος     +          Γιαννάκης Μιχαήλ     +          Ακριβάκης Αλέξανδρος          +     Τόγιας Βασίλειος          +     ΝΟΜΟΣ ΓΡΕΒΕΝΩΝ                Φώλιας Χρήστος     +                         ΝΟΜΟΣ ΔΡΑΜΑΣ               Δαϊλάκης Σταύρος     +          Τζίμας Μαργαρίτης     +          Αηδόνης Χρήστος          -                    ΝΟΜΟΣ ΔΩΔΕΚΑΝΗΣΟΥ                Παυλίδης Αριστοτέλης     +          Καραμάριος Αναστάσιος     +          Χρύσης Βασίλειος     +          Καΐσερλης Κωνσταντίνος          +     Παρασκευάς Ιωάννης          +                    ΝΟΜΟΣ ΕΒΡΟΥ               Δερμεντζόπουλος Αλέξανδρος     +          Κελέτσης Σταύρος     +          Φωτιάδης Απόστολος          +     Ντόλιος Γεώργιος          +                    ΝΟΜΟΣ ΕΥΒΟΙΑΣ                Λιάσκος Αναστάσιος     +          Κεδίκογλου Συμεών (Σίμος)     +          Μαρκόπουλος Κωνσταντίνος     +          Περλεπέ-Σηφουνάκη Αικατερίνη          +     Παπαγεωργίου Γεώργιος          +     Πιπεργιάς Δημήτριος          +                    ΝΟΜΟΣ ΕΥΡΥΤΑΝΙΑΣ               Τσιαμάκης Δημοσθένης     +                         ΝΟΜΟΣ ΖΑΚΥΝΘΟΥ               Βαρβαρίγος Δημήτριος          +                    ΝΟΜΟΣ ΗΛΕΙΑΣ               Αδρακτάς Παναγιώτης     +          Κοντογιάννης Γεώργιος     +          Κανελλοπούλου Κρινιώ     +          Κουτσούκος Γιάννης          +     Αντωνακόπουλος Παναγιώτης          +     Γεωργακόπουλος Δημήτριος          -                    ΝΟΜΟΣ ΗΜΑΘΙΑΣ               Χαλκίδης Μιχαήλ     +          Φωτιάδης Ηλίας     +          Χρυσοχοΐδης Μιχαήλ          +     Σιδηρόπουλος Αναστάσιος          +                    ΝΟΜΟΣ ΗΡΑΚΛΕΙΟΥ                Κεφαλογιάννης Εμμανουήλ     +          Δεικτάκης Γεώργιος     +          Μπαντουβάς Κωνσταντίνος     +          Στρατάκης Εμμανουήλ          +     Σχοιναράκη-Ηλιάκη Ευαγγελία          +     Φραγκιαδουλάκης Μάνος          +     Ματζαπετάκης Στυλιανός          +     Κεγκέρογλου Βασίλειος          +                    ΝΟΜΟΣ ΘΕΣΠΡΩΤΙΑΣ               Μπέζας Αντώνιος     +                         Α΄ ΘΕΣΣΑΛΟΝΙΚΗΣ               Καραμανλής Κωνσταντίνος     -          Γκιουλέκας Κωνσταντίνος     +          Ιωαννίδης Ιωάννης     +          Ορφανός Γεώργιος     +          Παπαθεμελής Στυλιανός- Άγγελος     -          Ράπτη Ελένη     +          Καλαφάτης Σταύρος     +          Σπηλιόπουλος Αναστάσιος     +          Παπανδρέου Γεώργιος          -     Καστανίδης Χαράλαμπος          +     Βενιζέλος Ευάγγελος          +     Αράπογλου Χρυσή          +     Τσοχατζόπουλος Απόστολος-Αθανάσιος          +     Μαγκριώτης Ιωάννης          +     Χουρμουζιάδης Γεώργιος          -     Ξηροτύρη-Αικατερινάρη Ασημίνα          +                    Β΄ ΘΕΣΣΑΛΟΝΙΚΗΣ                Ρεγκούζας Αδάμ     +          Σαλαγκούδης Γεώργιος     +          Καράογλου Θεόδωρος     +          Γαλαμάτης Δημήτριος     +          Γερανίδης Βασίλειος          +     Τσιόκας Θεοχάρης          +     Τζέκης Άγγελος          +                    ΝΟΜΟΣ ΙΩΑΝΝΙΝΩΝ               Καλογιάννης Σταύρος     +          Τασούλας Κωνσταντίνος     +          Φούσας Αντώνιος     +          Αργύρης Ευάγγελος          +     Παντούλας Μιχαήλ          +                    ΝΟΜΟΣ ΚΑΒΑΛΑΣ               Καλαντζής Γεώργιος     -          Χριστοφιλογιάννης Δημήτρης      +          Τσακλίδης Ιωάννης          +     Εμινίδης Σάββας          +                    ΝΟΜΟΣ ΚΑΡΔΙΤΣΗΣ                Σιούφας Δημήτριος     +          Ταλιαδούρος Σπυρίδων     +          Τσιάρας Κωνσταντίνος     +          Ρόβλιας Κωνσταντίνος          +     Σαλαγιάννης Νικόλαος          +                    ΝΟΜΟΣ ΚΑΣΤΟΡΙΑΣ               Αγγελής Ανέστης     -          Πετσάλνικος Φίλιππος          +                    ΝΟΜΟΣ ΚΕΡΚΥΡΑΣ               Γεωργιάδης Νικόλαος     +          Δένδιας Νικόλαος-Γεώργιος     +          Γκερέκου Αγγελική (Άντζελα)          -                    ΝΟΜΟΣ ΚΕΦΑΛΛΗΝΙΑΣ                Αλιβιζάτος Πέτρος -Παύλος     +                         ΝΟΜΟΣ ΚΙΛΚΙΣ               Κιλτίδης Κωνσταντίνος     +          Τσιτουρίδης Σάββας      +          Φλωρίδης Γεώργιος          +                    ΝΟΜΟΣ ΚΟΖΑΝΗΣ               Τσιαρτσιώνης Νικόλαος     +          Παπαδόπουλος Μιχάλης     +          Κασαπίδης Γεώργιος     +          Λωτίδης Λάζαρος          +     Βλατής Ιωάννης          +                    ΝΟΜΟΣ ΚΟΡΙΝΘΙΑΣ               Παπαληγούρας Αναστάσιος-Πέτρος     +          Κόρκα-Κώνστα Αθηνά     +          Μανωλάκης Άγγελος          +     Χωρέμης Αναστάσιος          +                    ΝΟΜΟΣ ΚΥΚΛΑΔΩΝ               Χωματάς Ιωάννης     +          Μανούσου-Μπινοπούλου Αριάδνη     +          Ρήγας Παναγιώτης          +                    ΝΟΜΟΣ ΛΑΚΩΝΙΑΣ               Σκανδαλάκης Παναγιώτης     +          Δαβάκης Αθανάσιος     +          Γρηγοράκος Λεωνίδας          +                    ΝΟΜΟΣ ΛΑΡΙΣΗΣ               Ζώης Χρήστος     +          Χαρακόπουλος Μάξιμος     +          Γαρουφαλιάς Γεώργιος     -          Αγοραστός Κωνσταντίνος     +          Έξαρχος Βασίλειος          +     Νασιώκας Έκτορας          +     Χατζημιχάλης Νικόλαος- Φώτιος          +     Τσιόγκας Δημήτριος          +                    ΝΟΜΟΣ ΛΑΣΙΘΙΟΥ               Πλακιωτάκης Ιωάννης     +          Καρχιμάκης Μιχαήλ          +                    ΝΟΜΟΣ ΛΕΣΒΟΥ               Γιαννέλης - Θεοδοσιάδης Ιωάννης     +          Καλογήρου Χριστιάνα     +          Σκοπελίτης Σταύρος           -                    ΝΟΜΟΣ ΛΕΥΚΑΔΑΣ               Βεργίνης Ξενοφών     -                         ΝΟΜΟΣ ΜΑΓΝΗΣΙΑΣ               Νάκος Αθανάσιος     +          Μακρή Ζωή (Ζέττα)     +          Σούρλας Γεώργιος     +          Ζήση Ροδούλα           +     Γκατζής Νικόλαος          -                    ΝΟΜΟΣ ΜΕΣΣΗΝΙΑΣ               Σαμπαζιώτης Δημήτριος     +          Καλαντζάκου Σοφία     +          Λαμπρόπουλος Ιωάννης     +          Κουσελάς Δημήτριος          +     Κατσιλιέρης Πέτρος          -                    ΝΟΜΟΣ ΞΑΝΘΗΣ               Κοντός Αλέξανδρος     +          Τσαλίδης Φίλιππος     +          Σγουρίδης Παναγιώτης          +                    Α΄ ΠΕΙΡΑΙΩΣ               Μαντούβαλος Πέτρος     +          Μιχαλολιάκος Βασίλειος     +          Καλός Γεώργιος      +          Μελάς Παναγιώτης     +          Σημίτης Κωνσταντίνος          +     Παντελάκη Ελπίδα          -                    Β΄ ΠΕΙΡΑΙΩΣ               Νεράντζης Αναστάσιος     -          Τραγάκης Ιωάννης     +          Βασιλείου Γεώργιος     +          Κουράκος Ιωάννης     +          Νιώτης Γρηγόριος           +     Λιντζέρης Δημήτριος          +     Διαμαντίδης Ιωάννης          +     Νικολαίδου Βαρβάρα (Βέρα)          -                    ΝΟΜΟΣ ΠΕΛΛΗΣ               Καρασμάνης Γεώργιος     +          Τζαμτζής Ιορδάνης (Δάνης)      +          Φουντουκίδιου-Θεοδωρίδου Παρθένα     +          Τζάκρη Θεοδώρα          +                    ΝΟΜΟΣ ΠΙΕΡΙΑΣ               Κωνσταντόπουλος Γεώργιος     +          Πολύζος Ευάγγελος     +          Καρπούζας Αντώνιος     +          Παπαγεωργίου Αθανάσιος          +                    ΝΟΜΟΣ ΠΡΕΒΕΖΗΣ               Τσαντούλας Δημήτριος     +          Παπαχρήστος Ευάγγελος          +                    ΝΟΜΟΣ ΡΕΘΥΜΝΗΣ               Κεφαλογιάννης Ιωάννης     +          Όθωνας Εμμανουήλ          +                    ΝΟΜΟΣ ΡΟΔΟΠΗΣ               Στυλιανίδης Ευριπίδης     -          Αχμέτ Ιλχάν     +          Μανωλιά Χρυσάνθη          +                    ΝΟΜΟΣ ΣΑΜΟΥ               Θαλασσινός Θαλασσινός     +                         ΝΟΜΟΣ ΣΕΡΡΩΝ               Χαϊτίδης Ευγένιος     +          Λεονταρίδης Θεόφιλος     +          Κόλλια - Τσαρουχά Μαρία     +          Τσιπλάκης Κωνσταντίνος     +          Καριπίδης Αναστάσιος     +          Μουσιώνης Αριστείδης          +     Μπόλαρης Μάρκος          +                    ΝΟΜΟΣ ΤΡΙΚΑΛΩΝ               Λέγκας Νικόλαος     +          Σκρέκας Θεόδωρος     +          Χατζηγάκης Σωτήριος     +          Χάϊδος Χρήστος          +     Μερεντίτη Αθανασία          +                    ΝΟΜΟΣ ΦΘΙΩΤΙΔΑΣ                Γιαννόπουλος Αθανάσιος     -          Καλλιώρας Ηλίας     +          Σταυρογιάννης Νικόλαος     +          Αντωνίου Αντωνία (Τόνια)          +     Παπαδήμας Λάμπρος          +                    ΝΟΜΟΣ ΦΛΩΡΙΝΗΣ               Κορτσάρης Νικόλαος     +          Λιάνης Γεώργιος          +                    ΝΟΜΟΣ ΦΩΚΙΔΟΣ               Μπούγας Ιωάννης     +                         ΝΟΜΟΣ ΧΑΛΚΙΔΙΚΗΣ                Βαγιωνάς Γεώργιος     +          Πάππας Βασίλειος     +          Δριβελέγκας Ιωάννης          +                    ΝΟΜΟΣ ΧΑΝΙΩΝ               Μαρκογιαννάκης Χρήστος     +          Νικηφοράκης Στυλιανός     +          Χριστοδουλάκης Νικόλαος          +     Σκουλάκης Εμμανουήλ          +                    ΝΟΜΟΣ ΧΙΟΥ               Πίττας Ιωάννης     +          Τσουρή Ελπίδα          +     
     ΓΕΝΙΚΟ ΣΥΝΟΛΟ: «ΝΑΙ» 148
          “              “          «ΟΧΙ» 113
     ΣΥΝΟΛΟ ΨΗΦΙΣΑΝΤΩΝ		261
     
     
     
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
     
     
     ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 9 έγινε δεκτό όπως τροποποιήθηκε από την κυρία Υπουργό κατά πλειοψηφία. Επίσης το άρθρο 13 έγινε δεκτό ως έχει κατά πλειοψηφία.
     Συνεχίζουμε την ψήφιση των υπόλοιπων άρθρων.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 16 όπως τροποποιήθηκε από την κυρία Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό όπως τροποποιήθηκε από την κυρία Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 17 όπως τροποποιήθηκε από την κυρία Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό όπως τροποποιήθηκε από την κυρία Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 18 όπως τροποποιήθηκε από την κυρία Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό όπως τροποποιήθηκε από την κυρία Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 20 όπως τροποποιήθηκε από την κυρία Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό όπως τροποποιήθηκε από την κυρία Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 22 όπως τροποποιήθηκε από την κυρία Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό όπως τροποποιήθηκε από την κυρία Υπουργό κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 24 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
     Εισερχόμαστε στην ψήφιση των τροπολογιών. 
     Ερωτάται το Σώμα: Γίνεται δεκτή η τροπολογία με γενικό αριθμό 598 και ειδικό αριθμό 119, η οποία θα ενταχθεί στο νομοσχέδιο ως ίδιο άρθρο; 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 598 και ειδικό αριθμό 119 έγινε δεκτή κατά πλειοψηφία. 
     Ερωτάται το Σώμα: Γίνεται δεκτή η υπουργική τροπολογία με γενικό αριθμό 599 και ειδικό αριθμό 120, η οποία θα ενταχθεί ως ίδιο άρθρο στο νομοσχέδιο; 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 599 και ειδικό αριθμό 120 έγινε δεκτή κατά πλειοψηφία. 
     Ερωτάται το Σώμα: Γίνεται δεκτή η τροπολογία με γενικό αριθμό 603 και ειδικό αριθμό 121, όπως αναδιατυπώθηκε από την κυρία Υπουργό και έχει ενταχθεί στο νομοσχέδιο ως ίδιο άρθρο; 
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
     Συνεπώς, η τροπολογία με γενικό αριθμό 603 και ειδικό αριθμό 121 έγινε δεκτή ομοφώνως. 
     Θέλετε να πείτε κάτι, κυρία Υπουργέ; 
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Την τροπολογία την έφερα ως ένα τμήμα της διακομματικής πρότασης, αποδεχόμενη τη δική τους τροπολογία. 
     ΑΝΔΡΕΑΣ ΛΟΒΕΡΔΟΣ: Κυρία Υπουργέ, είναι πολύ καλή η στιγμή αυτή για όλους μας. Μετά από εβδομήντα χρόνια! Μπράβο!
     ΠΡΟΕΔΡΕΥΩΝ (Γεώργιος Σούρλας): Το ΠΑ.ΣΟ.Κ. ψηφίζει υπέρ και το Κομμουνιστικό Κόμμα Ελλάδας ψηφίζει υπέρ. 
     Πάντως, εδώ ψηφίζουμε «ναι» ή «όχι»,  δεν επιδέχεται καμία συζήτηση.  Επιτρέπεται μόνο όταν ζητάτε διευκρίνιση περί τίνος τροπολογίας πρόκειται προκειμένου να θυμηθείτε. Μόνο αυτό, τίποτε άλλο. 
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα:Γίνεται δεκτό το ακροτελεύτιο άρθρο του νομοσχεδίου; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις» έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση. 
     Επανερχόμαστε στη συζήτηση του νομοσχεδίου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις». 
     Το λόγο έχει ο κ. Χριστοδουλάκης. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, κύριε Πρόεδρε, συζητούμε σήμερα ένα νομοσχέδιο, το οποίο, αν δεν υπήρχε αυτή η εξαιρετικά αδιαφανής διάταξη για το Ζάππειο, θα μπορούσε να είναι θέμα συζήτησης μερικών λεπτών. Είναι δύσκολο να έχει κανείς καμία ουσιαστική διαφωνία, αλλά ακριβώς γι’ αυτό το λόγο δεν αποτελεί και το νομοσχέδιο αυτό καμία μα καμία απολύτως ουσιαστική παρέμβαση σε θέματα εξαγωγικών επιδόσεων της οικονομίας. 
     Η Νέα Δημοκρατία και με το νομοσχέδιο αυτό δεν κάνει τίποτε άλλο από το να παραλαμβάνει ζητήματα, θέματα, διαδικασίες, οι οποίες είχαν καθιερωθεί από την κυβέρνηση του ΠΑ.ΣΟ.Κ., να τις ξαναφέρνει μ’ ένα θεσμικό μανδύα και να παρουσιάζει τάχα ότι ασκεί συγκεκριμένη και ουσιαστική πολιτική στον κάθε τομέα. Κατά μία διαβολική σύμπτωση, όμως, κάθε τέτοια πρωτοβουλία όχι μόνο δεν αναβαθμίζει τις αντίστοιχες επιδόσεις, αλλά συνήθως προκαλεί, είτε συμπτωματικά είτε για άλλους λόγους, πολύ περισσότερα προβλήματα απ’ αυτά που υπήρχαν. Πάρτε, για παράδειγμα, την ανάλογη πρωτοβουλία να θεσπίσει Συμβούλιο Ανταγωνιστικότητας πέρυσι. Υπήρχε Συμβούλιο Ανταγωνιστικότητας, το οποίο δούλευε πολύ αποτελεσματικά ως ένα φόρουμ διαλόγου για το πώς μπορεί η Ελλάδα να βελτιώσει τη θέση της στη διεθνή οικονομία. Κήρυξε μάλιστα όχι μόνο αυτό το άτυπο αλλά ουσιαστικό όργανο ως νέο θεσμό, αλλά καθιέρωσε και το 2005 ως Έτος Ελληνικής Ανταγωνιστικότητας. Ποιο είναι το αποτέλεσμα; Κατέρρευσαν οι ξένες επενδύσεις, οι οποίες μπαίνουν στη χώρα μας. 
     Δεν ισχυρίζομαι ότι και τα προηγούμενα χρόνια οι ξένες επενδύσεις ήταν κάτι το πολύ ουσιαστικό και μεγάλο. Υπήρχαν όμως και έφταναν σε αρκετές εκατοντάδες εκατομμύρια ευρώ. Θυμίζω χαρακτηριστικά ότι το 2003 είχαν εισρεύσει σε καθαρή βάση περίπου 765.000.000, ανέβηκαν λίγο στα 864.000.000 το 2004 -ίσως και λόγω των Ολυμπιακών Αγώνων- και μετά το 2005, που είχε γίνει το Συμβούλιο Ανταγωνιστικότητας, που είχε καταβληθεί μεγάλη προσπάθεια, έτσι όπως ισχυρίζεται η Κυβέρνηση, τι συνέβη στις ξένες άμεσες επενδύσεις; Όχι  μόνο κατέρρευσαν, αλλά αντιστράφηκαν κιόλας, με αποτέλεσμα το 2005 να είναι μία  μοναδική χρονιά στην οικονομική πορεία του τόπου, όπου έφυγαν από τη χώρα 680.000.000 ευρώ. Όχι μόνο δηλαδή δεν είχαμε ενίσχυση των ξένων επενδύσεων λόγω των δήθεν προσπαθειών για την ενίσχυση της ανταγωνιστικότητας, αλλά έφυγαν και πολύ περισσότερα κεφάλαια από τη χώρα μας, πράγμα το οποίο συμβαίνει μόνο σε οικονομίες, οι οποίες βρίσκονται σε κάποια δεινή κρίση, συναλλαγματική, διαρθρωτική ή οτιδήποτε άλλο. 
     Τα ίδια έκανε και στην Επιτροπή Ανταγωνισμού. Λειτουργούσε η Επιτροπή Ανταγωνισμού και μάλιστα έχει ασχοληθεί με έντονο τρόπο με ορισμένα φαινόμενα ολιγοπωλιακής συμπεριφοράς επιχειρήσεων. Έφερε εδώ νομοσχέδια θεσμικής αναβάθμισης της Επιτροπής Ανταγωνισμού και συμπτωματικά σταμάτησαν μετά όλες οι πρωτοβουλίες τις οποίες λάμβανε. Δεν ακούσαμε τίποτα πια για εντοπισμό ή τιμωρία ολιγοπωλιακών πρακτικών, παρά το γεγονός ότι η ακρίβεια εξακολουθεί να φουντώνει και να αφαιρεί, να αφαιμάσσει αγοραστική δύναμη από τον καταναλωτή. 
     Αργότερα έφερε πάλι η Κυβέρνηση νομοσχέδιο για να θεσπίσει Συμβούλιο Ενεργειακού Σχεδιασμού. Υπήρχαν αντίστοιχες διαβουλεύσεις και δημόσιος διάλογος για τα θέματα ενέργειας, έπρεπε όμως η Κυβέρνηση να κάνει Συμβούλιο. Μόλις έκανε το Συμβούλιο Ενεργειακού Σχεδιασμού, κατέρρευσε όλο το σχέδιο του πετρελαιαγωγού Μπουργκάς-Αλεξανδρούπολης. 
     Θα ήθελα, λοιπόν, να ζητήσω από την Κυβέρνηση να σταματήσει πια αυτές τις γραφειοκρατικές αναβαθμίσεις, διότι δεν προσφέρουν τίποτα ουσιαστικό στη χάραξη οικονομικής πολιτικής, απλώς θολώνουν τα νερά, μεταθέτουν την προσοχή σε άλλους τομείς εικονικής πραγματικότητας, ενώ ο πραγματικός τομέας απομειώνεται και υφίσταται πλήγματα. 
     Το ίδιο ακριβώς συμβαίνει, κυρίες και κύριοι συνάδελφοι, και στον τομέα των εξαγωγών. Έχω ακούσει πολλές φορές κυβερνητικά στελέχη να επαίρονται ότι τάχα οι πρωτοβουλίες τις οποίες ανέλαβε η Κυβέρνηση ενδυνάμωσαν τις εξαγωγές. Μεγάλο λάθος. Οι εξαγωγές εγχωρίως παραγομένων προϊόντων, που είναι αυτές οι οποίες μας απασχολούν -διότι αυτές δημιουργούν θέσεις απασχόλησης- δημιουργούν εγχώρια προστιθέμενη αξία και αποτελούν άλλωστε το μεγαλύτερο μέρος, έχουν σημειώσει μείωση ως συμμετοχή στο εθνικό εισόδημα. 
     Η Κυβέρνηση βέβαια, σκεπτόμενη πάλι με όρους εικονικής πραγματικότητας, τι κάνει; Επειδή έχει ανέβει πολύ η τιμή του πετρελαίου, εισάγονται ακριβά καύσιμα, διυλίζονται εδώ και μετά εξάγονται πάλι σε υψηλές τιμές και έχει ενσωματώσει τα ακριβά πετρελαϊκά προϊόντα για να μας πείσει ότι δήθεν έχει επιτυχία στις εξαγωγές, λησμονώντας ότι την ίδια στιγμή έχει χειροτερεύσει πολύ σοβαρά το ισοζύγιο καυσίμων.
     Ακούστε, λοιπόν, να δείτε ποια είναι η πραγματικότητα των εξαγωγών. Το 2003, έτος για το οποίο άκουσα με λύπη από συναδέλφους της Συμπολιτεύσεως να λένε ότι δεν υπήρχε εξαγωγική πολιτική, οι εξαγωγές της χώρας είχαν σημειώσει σημαντική άνοδο, φτάνοντας το 6,2% του εθνικού εισοδήματος όσον αφορά τα προϊόντα που παράγονται στη χώρα μας, δηλαδή το σύνολο των εξαγωγών, χωρίς τα ναυτιλιακά και χωρίς τα καύσιμα, τα οποία δεν παράγονται στην Ελλάδα, απλώς μεταποιούνται, εισάγονται και ξαναπωλούνται. 
     Αυτό το ποσοστό των εγχωρίως παραγομένων εξαγωγών, το οποίο αποτελεί τη συντριπτική πλειοψηφία των εξαγωγών, μειώθηκε το 2005, το έτος ανταγωνιστικότητας στο 5,7% του εθνικού εισοδήματος, σημειώνοντας ένα επίπεδο μόλις 10.341.000.000 ευρώ, όπως αποκαλύπτει η Έκθεση του Διοικητή της Τράπεζας της Ελλάδος, που δημοσιεύτηκε πριν από ένα μήνα και την οποία καταθέτω.
     (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τι σημαίνει αυτό; Ότι όλη αυτή η πολιτική της Νέας Δημοκρατίας, με τα πολλά συμβούλια, τις αναβαθμίσεις, τις επιτροπές και τις καταγγελίες εναντίον του ΠΑ.ΣΟ.Κ., οδήγησε σε απώλειες εξαγωγών κατά 0,5% του Εθνικού Εισοδήματος, δηλαδή περίπου κατά 1.000.000.000 ευρώ. Την ίδια περίοδο χειροτερεύει πολύ σοβαρά το ισοζύγιο τρεχουσών συναλλαγών κατά 0,5% του Α.Ε.Π., ενώ όπως είδαμε, βυθίζονται και καταρρέουν οι ξένες άμεσες επενδύσεις σε καθαρή βάση, αφού σημειώνεται αποεπένδυση της τάξεως των 680.000.000 ευρώ.
     Πρέπει, λοιπόν, κυρίες και κύριοι της Συμπολιτεύσεως και της Κυβέρνησης, να εγκαταλείψετε επιτέλους αυτές τις μάταιες και χωρίς ουσιαστικό περιεχόμενο προσπάθειες να δώσετε ένα θεσμικό μανδύα στην κυβερνητική απραξία με όλα αυτά τα συμβούλια, τις επιτροπές και τη γραφειοκρατική μανία, τα οποία δεν είναι τίποτε άλλο, παρά ένα υποκατάστατο ουσιαστικών πολιτικών.
     Εάν θέλατε να βοηθήσετε τις εξαγωγές, θα μπορούσατε να έχετε ακολουθήσει την ουσιαστική λειτουργία του Συμβουλίου, έτσι όπως είχε συσταθεί από το ΠΑ.ΣΟ.Κ. και απέδωσε -όπως απέδειξα με συγκεκριμένα στοιχεία της Τραπέζης της Ελλάδος- και να φροντίσετε να πάρετε πίσω πολιτικές, οι οποίες έπληξαν τα τελευταία δύο χρόνια τις ανταγωνιστικές επιδόσεις τις χώρας.
     Αναφέρω χαρακτηριστικά τα εξής: πρώτα απ’ όλα καταργήθηκαν τα αφορολόγητα αποθεματικά, με τα οποία οι επιχειρήσεις κάνουν επενδύσεις. Έτσι, δεν μπορούν να προετοιμαστούν όσο πρέπει, για να αντιμετωπίσουν τον διεθνή ανταγωνισμό.
     Δεύτερον, συρρικνώθηκαν τα ερευνητικά και τεχνολογικά προγράμματα, με τα οποία αυξάνεται η εγχώρια προστιθέμενη αξία των εξαγωγικών επιχειρήσεων.
     Τρίτον, ακρίβυνε η ηλεκτρική ενέργεια, όχι μόνο για τα νοικοκυριά, αλλά και για τη βιομηχανία, ενώ παλιότερα αποτελούσε ένα συστατικό στοιχείο ανταγωνιστικότητας, αφού ήταν περίπου στη μισή τιμή από τον ευρωπαϊκό μέσο όρο.
     Και τέταρτον, επιδεινώθηκε πάρα πολύ η παραγωγικότητα εργασίας και αυτό φαίνεται πάρα πολύ από τη σύγκριση ανάμεσα στα τρία τελευταία χρόνια του ΠΑ.ΣΟ.Κ., 2001-2003, στη διάρκεια των οποίων η παραγωγικότητα εργασίας στην Ελλάδα, που είναι ο κύριος παράγοντας εξαγωγικών επιδόσεων, βελτιώθηκε κατά εννέα μονάδες της ευρωπαϊκής κλίμακας, ενώ επί Νέας Δημοκρατίας βελτιώθηκε λιγότερο από μία μονάδα, δέκα φορές λιγότερο.
     Αυτό είναι το ουσιαστικό πλήγμα της ανυπαρξίας πολιτικής, το οποίο δεν μπορείτε με κανένα τρόπο να σκεπάσετε, όσες νομοθετικές ρυθμίσεις και να φέρνετε για συμβούλια, για επιτροπές, για εικονικά κατασκευάσματα, τα οποία δεν έχουν καμία σχέση με την πραγματική οικονομία, που δοκιμάζεται από την έλλειψη επενδύσεων, από την έλλειψη ανταγωνιστικότητας, από την έλλειψη μεταρρυθμίσεων και από την έλλειψη πολιτικής.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
     Το λόγο έχει ο κ. Καλλιώρας.
     ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
     Αγαπητοί συνάδελφοι, άκουσα πριν λίγο τον κ. Χριστοδουλάκη να αναφέρεται σε στοιχεία και σε άλλα πράγματα, χρησιμοποιώντας τη φράση «θεσμικός μανδύας στην απραξία».
     Η «απραξία» η δική μας, κύριε Χριστοδουλάκη, λέει –όχι με δικά μας στοιχεία ή του ΠΑ.ΣΟ.Κ. ή άλλων κομμάτων, αλλά με στοιχεία από διεθνείς οργανισμούς- σε ό,τι αφορά την ανταγωνιστικότητα ότι υπήρξε ανατροπή των στοιχείων αυτών και των δεδομένων και κερδίσαμε οκτώ θέσεις. Από την 50η θέση, την οποία εσείς «κάνατε δώρο» στη χώρα, εμείς την πήγαμε στην 42η μετά δύο χρόνια προσπάθειας. Και δεν είναι θέμα αντιπαράθεσης –επαναλαμβάνω- είναι θέμα διεθνών οργανισμών.
     Επίσης, ένα δεύτερο θέμα: ό,τι και να ακούγεται, ό,τι και να λέγεται σε αυτήν την Αίθουσα, εμείς θα συνεχίσουμε ως Νέα Δημοκρατία, ως νέα διακυβέρνηση με αλλαγές, με μεταρρυθμίσεις, οι οποίες θα φέρουν αποτελέσματα. Και δεν νομίζω ότι υπάρχει κανείς σήμερα στη χώρα, ο οποίος θα αμφισβητεί την Τράπεζα της Ελλάδος ή την Ευρωπαϊκή Ένωση ή τη EUROSTAT, ειδικότερα, όπου αποτυπώνονται οι αυξήσεις των εξαγωγών της χώρας. Αυτό, για να μπορούμε να καταλάβουμε ο ένας τον άλλον και ποια είναι η αλήθεια.
     Τώρα, ειδικότερα για το Εθνικό Συμβούλιο Εξαγωγών θα ήθελα να πω ότι ναι, δίνουμε θεσμική μορφή, δίνουμε δηλαδή το κύρος που χρειάζεται και τη δύναμη σε ένα όργανο, το οποίο χρειάζεται η χώρα. Γιατί, ως Νέα Δημοκρατία, επιμένουμε ότι ένας πυλώνας για την ανάπτυξη του τόπου μας είναι η εξωστρέφεια. Και εξωστρέφεια δεν μπορεί να υπάρξει, όταν λείπει ο θεσμός, δηλαδή όταν λείπει η θεσμοθέτηση ενός επίσημου συμβουλευτικού οργάνου –και όχι μόνο- το οποίο σήμερα ο νόμος αυτός αναβαθμίζει και του δίνει ακριβώς ό,τι χρειάζεται, για να μπορεί να αντεπεξέλθει στις υποχρεώσεις της καινούργιας αυτής εκατονταετίας.
     Αγαπητοί συνάδελφοι, πρέπει να πω ότι με τη σύσταση αυτού του οργάνου η Ελλάδα αποκτά θεσμικό μανδύα για τον τρόπο με τον οποίο από δω και μπρος θα βλέπει και θα προωθεί τις εξαγωγές. Πρέπει να πω ότι έχει ιδιαίτερη σημασία ότι σε αυτήν την Επιτροπή προεδρεύει ο ίδιος ο Υπουργός Οικονομίας και Οικονομικών. Μέχρι τώρα, με το προεδρικό διάταγμα που υπήρχε, γνωρίζουμε ότι σε όλες τις περιπτώσεις ή θα πήγαινε κάποιος γενικός γραμματέας ή κάποιος κατώτερος, γιατί το ΠΑ.ΣΟ.Κ. δεν έδωσε τη σημασία που έπρεπε όλα αυτά τα χρόνια για την ανάπτυξη αυτής της λειτουργίας, αυτού του θεσμικού πλέον οργάνου, του Εθνικού Συμβουλίου Εξαγωγών.
     Αγαπητοί συνάδελφοι, πρέπει να πούμε ότι η φιλοσοφία της Νέας Δημοκρατίας είναι ότι πρέπει να φύγουμε –και αυτό κάνουμε σήμερα- από το άτυπο όργανο και το περιστασιακό και να πάμε σε ένα σταθερό όργανο που έχει κύρος να αντεπεξέλθει στις δυσκολίες που παρουσιάζει σήμερα αυτό που λέγεται παγκοσμιοποίηση. Και βεβαίως, πρέπει να πούμε ότι αυτή η προσπάθεια, η θεσμοθέτηση η σημερινή του Συμβουλίου Εξαγωγών εντάσσεται και αυτή στον κορμό της συνολικής οικονομικής πολιτικής, του μίγματος δηλαδή οικονομικής πολιτικής της χώρας μας, η οποία, χωρίς άλλο, αποδίδει καρπούς.
     Αγαπητοί συνάδελφοι, υπάρχει ο Ο.Π.Ε., ο οποίος είναι ο φορέας υλοποίησης, είναι δηλαδή το δυναμικό αυτό κύτταρο που χρειάζεται η χώρα μας, για να μπορεί να δώσει το συγκεκριμένο βηματισμό που χρειαζόμαστε στην υλοποίηση αυτών των προγραμμάτων. Εγώ πρέπει να πω ότι η Νέα Δημοκρατία ως Κυβέρνηση έδωσε, αν θέλετε, το πολιτικό χρώμα που χρειαζόταν και σήμερα γνωρίζουμε ότι μέχρι το 2010 όλα τα έτη είναι έτη ανταγωνιστικότητας, που σημειωτέον,  χαρακτηρίζονται κυρίως από τις εξαγωγές.
     Επίσης, έχει σημασία να τονίσω ότι το έτος 2006, το τρέχον έτος δηλαδή, είναι έτος ελιάς και ελαιολάδου. Είναι μια δύσκολη χρονιά για τους παραγωγούς και αυτό που κάνει η Νέα Δημοκρατία είναι αυτό που δεν έκανε όλα αυτά τα χρόνια το ΠΑ.ΣΟ.Κ. και έτσι σήμερα βρισκόμαστε στη δύσκολη θέση να μην έχουν οι παραγωγοί διέξοδο στο να προωθήσουν το προϊόν τους και να υπάρχουν τεράστια προβλήματα.
     Θέλω, λοιπόν, να πω πως ό,τι και να ακουστεί σε αυτήν την Αίθουσα, τα στοιχεία είναι ατράνταχτα, είναι καθοριστικά και σημειώνω ότι και η εξωστρέφεια και η ανταγωνιστικότητα της χώρας, που αυξάνεται, αποδίδει επειδή, αν μη τι άλλο, αυξάνονται σε σταθερό βαθμό οι εξαγωγές.
     Άκουσα τον κ. Χριστοδουλάκη πριν από λίγο να λέει ότι και το 2002 με προεδρικό διάταγμα είχαμε το όργανο αυτό του Εθνικού Συμβουλίου Εξαγωγών. Αλλά, κοιτάξτε να δείτε, υπάρχει πολύ μεγάλη διαφορά ενός προεδρικού διατάγματος από ένα νόμο. Υπάρχει διαφορετική φιλοσοφία. Τι εννοώ; Θα θυμίσω σε όλους τους συναδέλφους του ΠΑ.ΣΟ.Κ. ότι πολλές φορές, όταν κατέθετε η Νέα Δημοκρατία τότε ως αντιπολίτευση μία επερώτηση για τις εξαγωγές, πέντε μέρες πριν έρθουν στην Αίθουσα να συζητηθούν τα θέματα της επερώτησης, τότε θυμόταν να συνεδριάσει το Εθνικό Συμβούλιο Εξαγωγών.
     Εμείς τέτοια πολιτική δεν την θέλουμε, δεν την χρειαζόμαστε. Εμείς θέλουμε να περπατήσουμε στο μέλλον με σίγουρα, σταθερά βήματα και όχι περιστασιακά, όταν το ΠΑ.ΣΟ.Κ. μας ζητάει πληροφορίες για τις εξαγωγές και όχι μόνο.
     Αγαπητοί συνάδελφοι, είναι δεδομένο ότι οι μεταρρυθμίσεις και οι διαρθρωτικές αλλαγές συνεχίζονται.
     Τελευταίο παράδειγμα, το οποίο θα μπορούσα να αναφέρω, είναι το Ταχυδρομικό Ταμιευτήριο το οποίο παρουσίασε –απ’ ό,τι όλοι γνωρίζουμε- μια ιδιαίτερη επιτυχία. Αυτήν την επιτυχία τη μεταφράζω κυρίως –και έτσι τη μεταφράζουν όλες οι αγορές του κόσμου- στη σταθερότητα που έχει η ελληνική οικονομία, στον ισχυρό θεσμό που έχει αυτό καθαυτό το Ταχυδρομικό Ταμιευτήριο και, βεβαίως, σ' αυτό που έχει καθορίσει η Κυβέρνηση της Νέας Δημοκρατίας, ότι δηλαδή οι μεταρρυθμίσεις θα γίνονται σταθερά και με γνώμονα το εθνικό συμφέρον και το συμφέρον των επενδυτών στη συγκεκριμένη περίπτωση. 
     Αγαπητοί συνάδελφοι, χρειάζεται συστηματική προσπάθεια. Στην περίπτωση της Τουρκίας πρέπει να πω ότι χρησιμοποιούν την κοινοβουλευτική δημοκρατία, κυρίως στην Αμερική. Οι Ιάπωνες χρησιμοποιούν το J.E.T.R.O., ένα πολύ καλό όργανο το οποίο έχει μεγάλη σημασία και πολλές δυνατότητες να αλλάζει καθοριστικά τα δεδομένα έξω από την Ιαπωνία. Δεν μπαίνω σε λεπτομέρειες. Όμως, αυτό που κάναμε σήμερα, είναι μια ακόμα στοχευμένη πολιτική κίνηση να θεσμοθετήσουμε ένα ισχυρό όργανο, για να μπορούμε να φέρνουμε αποτελέσματα. 
     Βεβαίως, καταλαβαίνουμε όλοι ότι τα πράγματα έχουν αλλάξει και πλέον δεν ισχύει το ότι «τα μεγάλα ψάρια τρώνε τα μικρά», αλλά ότι τα «γρήγορα ψάρια  τρώνε τα αργά». Εγώ, λοιπόν, σε αυτήν τη λογική της παγκοσμιοποίησης θα ήθελα να πω αυτήν τη στιγμή -κάνοντας πρόταση στην Κυβέρνηση- ότι θα ήθελα να βλέπω, λόγου χάριν ανά εξάμηνο ή ανά έτος, μια έκθεση την οποία θα μας παρουσιάζει το Εθνικό Συμβούλιο Εξαγωγών, να τη συζητάμε εδώ στην Αίθουσα και στην Επιτροπή, ούτως ώστε μέσα από αυτήν τη διαδικασία κύρους που έχει η «κολυμβήθρα του πολιτικού Σιλωάμ» που λέγεται Βουλή των Ελλήνων με τη δυνατόν καλύτερη έννοια –χρησιμοποιώ φράσεις ηχηρές- να μπορέσουμε να ισχυροποιήσουμε το θεσμό και, βεβαίως, τις εξαγωγές.
     Κύριε Πρόεδρε, θα ήθελα να πάω στην τροπολογία που αφορά τα πιστωτικά ιδρύματα. Μία είναι η αλήθεια, ότι η Νέα Δημοκρατία δρα, εφόσον ακούσει προσεκτικά τα προβλήματα και δίνει πολύ μεγάλη σημασία στις τοπικές κοινωνίες και οικονομίες. Σήμερα έρχεται και λύνει ένα σημαντικό πρόβλημα. Αν μιλήσω ειδικότερα για τη Φθιώτιδα, για τη Συνεταιριστική Τράπεζα της Λαμίας, θα σας πω ότι έχει χιλιάδες επενδυτές, χιλιάδες ανθρώπους που είναι μεριδιούχοι, μέτοχοι δηλαδή αυτής της διαδικασίας και του θεσμού. Επαναλαμβάνω ότι έρχεται σήμερα η Νέα Δημοκρατία να ισχυροποιήσει αυτόν τον θεσμό, γιατί πρέπει να σας πω ότι υπήρχε μία αδικία. Σήμερα η τροπολογία κάνει επίσημα πλέον, με τη σφραγίδα του κράτους και της Βουλής των Ελλήνων, μια δίκαιη και σωστή κατανομή των εξουσιών των τοπικών πιστωτικών ιδρυμάτων ανά περιοχή. 
     Ποιο ήταν το πρόβλημα εδώ με δύο λόγια; Κύριε Πρόεδρε, υπήρχε πρόβλημα, γιατί, ενώ οι εμπορικές τράπεζες είχαν τη δυνατότητα με τον ορισμό ως πιστωτικό ίδρυμα να μπορούν να «βγάλουν» κάποιες επισφάλειες σαν ένα ποσοστό από αυτά τα χρήματα τα οποία θα φορολογούνταν, δεν ίσχυε το ίδιο και για τις συνεταιριστικές τράπεζες. Με άλλα λόγια, υπήρχε μια αδικία εδώ και, επειδή η έλλειψη συγκεκριμένου ορισμού ως προς το πιστωτικό ίδρυμα, το οποίο θα περιελάμβανε και τις συνεταιριστικές τράπεζες, δεν υπήρχε, σήμερα αυτό γίνεται. Έτσι, λοιπόν, η προτεινόμενη τροπολογία αποκαθιστά πλέον την αληθινή έννοια του όρου «τράπεζα» και «τραπεζική επιχείρηση». Μπορούμε να πούμε ότι πλέον υπάρχει άρση των αμφισβητήσεων κατά τον υπολογισμό των αποσβέσεων των επισφαλών απαιτήσεων πιστωτικών ιδρυμάτων. 
     Κύριε Πρόεδρε, κλείνοντας, θέλω να πω ότι και η Τράπεζα της Ελλάδος και το Σύνταγμά μας, αλλά και οι νόμοι -και ιδιαίτερα ο ν.2076/1992- συναινούν ότι οι συνεταιριστικές τράπεζες πρέπει να έχουν ισχύ. Είναι πιστωτικά ιδρύματα, προσφέρουν στην τοπική κοινωνία και οικονομία και πρέπει να τις προστατεύσουμε. Αυτό κάνουμε και φυσικά ψηφίζω συνολικά το σχέδιο νόμου. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα.
     Το λόγο έχει ο κ. Δερμεντζόπουλος. 
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η ελληνική οικονομία έχει ένα ακόμα στοίχημα μπροστά της, την ανάπτυξη των εξαγωγών, την ενίσχυση της εξωστρέφειας, τη βελτίωση της ανταγωνιστικότητας και την τόνωση της υγιούς επιχειρηματικότητας. Η ελληνική Κυβέρνηση είναι αποφασισμένη να κερδίσει και αυτό το στοίχημα. 
     Οι εξελίξεις στην παγκόσμια οικονομία οριοθετούν μια νέα εποχή, στην οποία πρωταγωνιστικό ρόλο διαδραματίζουν η γνώση, η πληροφορία και τα δίκτυα διανομής. Σε αυτές τις μεγάλες εξελίξεις η χώρα μας οφείλει να ανταποκριθεί άμεσα και αποτελεσματικά, με θάρρος και με σύνεση. Ήδη έχουν τεθεί οι στρατηγικοί στόχοι της Κυβέρνησής μας στον τομέα των εξαγωγών των ελληνικών προϊόντων. Το χαρακτηριστικό τους γνώρισμα είναι η μοναδικότητά τους. Η μοναδικότητα του ελληνικού περιβάλλοντος. Το ελληνικό κρασί, τα ελληνικά τυριά, το λάδι, το μέλι, το σπαράγγι, η μαστίχα μπορούν να μπουν στις ξένες αγορές. Στόχος μας είναι να προβάλλουμε την ποιότητά τους, με την παράλληλη εφαρμογή αυστηρών ποιοτικών προτύπων, τη χρησιμοποίηση τεχνικών συσκευασίας και να διασφαλίσουμε την επιτυχημένη προώθησή τους, με αποτελεσματικότητα, με σταθερότητα, με συνέπεια. 
     Μια και ανέφερα το σπαράγγι, θα ήθελα να σας γνωρίσω ότι στο νομό που εκλέγομαι, το Νομό Έβρου, το σπαράγγι έχει εξελιχθεί σε μία από τις πιο εξαγώγιμες και αποδοτικές παραγωγές στον αγροτικό τομέα, σε ένα όχι τόσο ευχάριστο τοπίο στον αγροτικό χώρο, όπου ομάδες παραγωγών, με προσωπικό αγώνα και προσωπικές προσπάθειες, πετυχαίνουν την αύξηση του δείκτη των εξαγωγών σε εθνικό επίπεδο. Και αυτά, χωρίς καμία ουσιαστική κεντρική στήριξη και συντονισμό, όσον αφορά τον τομέα εξαγωγών. Σε αντίθεση, βέβαια, με την αμέριστη βοήθεια που τους παρέχεται από το Υπουργείο Αγροτικής Ανάπτυξης. 
     Κυρίες και κύριοι συνάδελφοι, το παρόν νομοσχέδιο εντάσσεται στο πλαίσιο της συστηματικής προσπάθειας της Κυβέρνησής μας για τη δημιουργία ευνοϊκού περιβάλλοντος στην Ελλάδα, την ενίσχυση της εξωστρέφειας της οικονομίας μας, τη βελτίωση της ανταγωνιστικότητας και την τόνωση της επιχειρηματικότητας.
     Θεσμοθετούμε, λοιπόν, το Εθνικό Συμβούλιο Εξαγωγών, το οποίο θα αποτελέσει το φορέα συντονισμού όλων των εμπλεκόμενων φορέων στην εξαγωγική πολιτική, τόσο στα αγαθά, όσο και στις υπηρεσίες. Στην προσπάθεια ενίσχυσης των εξαγωγών συνεργάζονται και συμπράττουν  όλοι, Υπουργεία, επιμελητήρια, σύνδεσμοι εξαγωγέων, κρατικοί φορείς, όπως ο Ο.Π.Ε. και ο Ε.Ο.Τ.. 
     Η Ελλάδα, κυρίες και κύριοι, θα πρέπει να ξεφύγει από την εικόνα που είχε τόσα χρόνια, της χώρας με τη μεγάλη ιστορία και με το καλό λάδι. Πρέπει να προβάλλει πια στη διεθνή αγορά την εικόνα μιας χώρας, που έχει και τις πρώτες ύλες, αλλά και τα προϊόντα υψηλής ποιότητας και υψηλής προστιθέμενης αξίας. 
     Ο συντονισμός της πολιτικής εξωτερικού εμπορίου είναι άμεσα συνδεδεμένος με την προσέλκυση και την εξαγωγή επενδύσεων. Επενδύσεις και εμπόριο είναι δραστηριότητες που κινούνται παράλληλα. Μια χώρα με υψηλή ανταγωνιστικότητα στα προϊόντα της είναι και πρόκληση για τους επενδυτές. Επίσης, σε μία χώρα χωρίς επενδύσεις τα προϊόντα μένουν πίσω και τεχνολογικά και ποιοτικά. 
     Στόχος του νομοσχεδίου, λοιπόν, που συζητούμε, είναι η δημιουργία ενός νέου επιχειρηματικού και οικονομικού περιβάλλοντος που βασίζεται σε καθαρούς κανόνες, στη φερεγγυότητα και στην αξιοπιστία. Ωθούμε την κινητοποίηση  όλων των παραγωγικών δυνάμεων της χώρας για μία ανταγωνιστική και δυναμική ελληνική οικονομία. Είναι απαίτηση των καιρών η αξιοποίηση όλων των πηγών παραγωγής πλούτου, του ανθρώπινου πλούτου, των φυσικών μας πόρων, του περιβάλλοντος, των επενδύσεων, της επιχειρηματικότητας. Η Ελλάδα πρέπει να μπει σε μία νέα αναπτυξιακή πορεία. Επιδιώκουμε την αύξηση των ρυθμών ανάπτυξης με μεταρρυθμίσεις και με πολιτικές που ενισχύουν την ανταγωνιστικότητα της χώρας μας και την ενδυνάμωση των τομέων στους οποίους πλεονεκτούμε. 
     Μια και πριν από λίγο άκουσα κάποια νούμερα από το συνάδελφο του ΠΑ.ΣΟ.Κ, θα  μου επιτρέψετε να χρησιμοποιήσω και εγώ κάποια άλλα. 
     Η πρόοδος, κυρίες και κύριοι συνάδελφοι, είναι ήδη ορατή. Το 2005 στο 40% των παραγωγικών κλάδων της χώρας σημειώνεται αύξηση των εξαγωγών άνω του 20% και στο υπόλοιπο 60% των ιδίων κλάδων, είναι άνω του 10%. Υπήρξε διεύρυνση των αγορών και διείσδυση σε νέες αγορές. Οι εξαγωγές στην Ευρώπη το 2005 αυξήθηκαν κατά 10%, στην Αμερική κατά 22,5%, στην Ασία κατά 61% και στα Βαλκάνια, κατά 6,5%.
     Με το νομοσχέδιο αυτό προσδίδεται θεσμική μορφή στο Συμβούλιο Εξαγωγών, προκειμένου να λειτουργήσει πιο συντονισμένα και υπεύθυνα και όχι με περιστασιακές και παρεμπίπτουσες αποφάσεις. Το Συμβούλιο θα μπορέσει, με μεγαλύτερη ευχέρεια, να διαμορφώσει ένα στρατηγικό σχέδιο δράσης για την προώθηση των προϊόντων μας στο εξωτερικό. Θα φροντίσει για τη βελτίωση της ανταγωνιστικότητας και της παραγωγικότητας ενός δυναμικού οικονομικού περιβάλλοντος, μιας υγιούς αναπτυξιακής διαδικασίας.
     Στο νομοσχέδιο αυτό, κυρίες και κύριοι συνάδελφοι, περιλαμβάνονται και κάποιες φορολογικές, αλλά και άλλες ρυθμίσεις. Ενδεικτικά μόνο θα αναφέρω την προεκτύπωση στα έντυπα δηλώσεων εισοδήματος φυσικών προσώπων των διαθέσιμων φορολογικών στοιχείων, τη μείωση των συντελεστών φορολογίας εισοδήματος για τις ανώνυμες εταιρείες που προκύπτουν από συγχώνευση. Επίσης, παρέχεται η δυνατότητα παράτασης εξόφλησης των οφειλών από δάνεια με την εγγύηση του ελληνικού δημοσίου, για επιχειρήσεις γουνοποιίας, των νομών Καστοριάς, Φλώρινας, Κοζάνης και Γρεβενών, προκειμένου να διευκολυνθεί η λειτουργία τους. Παράλληλες αποφάσεις που είναι αναγκαίες, όμως, για την καθημερινότητα των πολιτών μας.
     Κυρίες και κύριοι συνάδελφοι, διαμορφώνουμε ένα νέο οικονομικό υπόδειγμα, το οποίο βασίζεται στην ενθάρρυνση της επιχειρηματικότητας, στην εξωστρέφεια και στην ανταγωνιστικότητα. Δημιουργούμε την αναγκαία σταθερότητα για την οικοδόμηση ενός ευνοϊκού επιχειρηματικού περιβάλλοντος. Ένα κλίμα εμπιστοσύνης και αυτοπεποίθησης ευνοϊκό για τις εξαγωγές, ευνοϊκό για την επιχειρηματικότητα. 
     Αυτή η Κυβέρνηση είναι αποφασισμένη να δημιουργήσει νέες ευκαιρίες για τους Έλληνες παραγωγούς. Περισσότερα εισοδήματα στην περιφέρεια, μεγαλύτερη ανάπτυξη συνολικά για τον τόπο. Με δουλειά και όλοι μαζί, θα καταφέρουμε να αξιοποιήσουμε τις ευκαιρίες και όλες τις δυνατότητες της οικονομίας μας.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Δερμεντζόπουλο.
     Το λόγο έχει η συνάδελφος, κ. Κόρκα – Κώνστα Αθηνά.
     ΑΘΗΝΑ ΚΟΡΚΑ – ΚΩΝΣΤΑ: Ευχαριστώ, κύριε Πρόεδρε.
     Κύριοι συνάδελφοι, συζητάμε το νομοσχέδιο για το Εθνικό Συμβούλιο Εξαγωγών και κάποιες φορολογικές ρυθμίσεις. Θεωρώ ότι με τις διατάξεις του ρυθμίζει διάφορα θέματα, αλλά η βασική καινοτομία και η βασική μέριμνα του παρόντος νομοσχεδίου είναι η σύσταση του Εθνικού Συμβουλίου Εξαγωγών. Δίνει στο συγκεκριμένο μία θεσμική μορφή. Δίνει μία άλλη οντότητα. 
     Το Συμβούλιο Εξαγωγών έχει συμβουλευτικό χαρακτήρα. Αποτελεί φορέα συντονισμού όλων των επιμέρους φορέων, σε θέματα που σχετίζονται αντίστοιχα με την στρατηγική και με την πολιτική των εξαγωγών. Το ότι προεδρεύει ο ίδιος ο Υπουργός Οικονομίας και συμμετέχουν επίσης θεσμοθετημένοι εκπρόσωποι και των εξαγωγικών φορέων προσδίδει, λοιπόν, μία μεγάλη σημασία για την άρση των δυσκολιών, κατά την εξαγωγική διαδικασία. Ταυτόχρονα προωθεί τα προϊόντα μας με την αρτιότερη χάραξη μιας εξαγωγικής πολιτικής για τη χώρα μας.
      Η Κυβέρνηση λαμβάνει υπ' όψιν  διάφορους σημαντικούς παράγοντες της αγοράς, οι οποίοι είναι και η υποτίμηση του ευρώ, έναντι του δολλαρίου και η βελτίωση της καταναλωτικής ζήτησης παγκοσμίως, αλλά και η ανάπτυξη κάποιων νέων αγορών, σε σχετικές προηγούμενες αγορές. Επίσης η ανάκαμψη των εξαγωγών των αγροτικών προϊόντων και παράλληλα η αύξηση σε άλλα προϊόντα, βιομηχανικά καύσιμα, χημικά κ.λπ..
     Στατιστικά δίνω και εγώ κάποια στοιχεία, ότι οι εξαγωγές κατά το 2005 πλησίασαν τα 14.000.000.000 ευρώ,  13% περισσότερο απ’ ό,τι το 2004 και το 2006 –η χρονιά που διανύουμε- οδεύει περίπου διπλάσια από το 2005, ίσως, τριπλάσια από το 2004. Θεωρούμε, λοιπόν, ότι αρχίζουν να δημιουργούνται ευκαιρίες και ανοίγονται άλλες προοπτικές. 
     Για την  Κυβέρνηση της Νέας Δημοκρατίας η ανάπτυξη των εξαγωγών αποτελεί εθνικό  στόχο. Αποτελεί πρώτιστη πρωτοβουλία. Και αυτός είναι ο λόγος για τον οποίο συνίσταται και το Εθνικό Συμβούλιο Εξαγωγών, με στόχο την ανάπτυξη της ανταγωνιστικότητας των εξαγώγιμων προϊόντων, τα οποία προϊόντα ούτε σε ποιότητα, αλλά ούτε σε ποσότητα υπολείπονται άλλων χωρών. Το αντίθετο ακριβώς. Είναι και πολύ καλύτερα και πολλά από αυτά είναι και μοναδικά και εξειδικευμένα. Επίσης, στην προσέλκυση ξένων επενδύσεων με εξαγωγικό προσανατολισμό και φυσικά στην ανάπτυξη της οικονομικής διπλωματίας. 
     Κύριος γνώμονας αυτής ακριβώς της κίνησης είναι η δυναμικότερη παρουσία των ελληνικών επιχειρήσεων στο εξωτερικό η διεξαγωγή των διαδικασιών, χωρίς καθυστερήσεις, λόγω γραφειοκρατίας. Και ταυτόχρονα ο Ο.Π.Ε. λειτουργεί και οργανώνει παρουσιάσεις και κάνει συνεχείς επαφές στο εξωτερικό. Εδόθησαν στοιχεία από προηγούμενους συναδέλφους. 
     Επιτρέψτε μου, κύριοι συνάδελφοι, να αναφερθώ και στην περιοχή, την οποία εκπροσωπώ, το Νομό Κορινθίας. Πρόκειται για ένα νομό που έχει μία έντονη βιομηχανική δραστηριότητα, κυρίως στον κλάδο της νωπής επεξεργασίας και της μεταποίησης οπωροκηπευτικών, ιδιαίτερα δε της γνωστής κορινθιακής σουλτανίνας.
      Η συμβολή του νομού στο εξαγώγιμο αυτό προϊόν της χώρας είναι πολύ σημαντική, ιδιαίτερα σε χώρες της Ευρωπαϊκής Ένωσης Αγγλία, Γερμανία κ.λπ.. Αρκετές είναι οι επιχειρήσεις που εξάγουν τα κορινθιακά προϊόντα με αποδέκτες, όχι μόνο τα ευρωπαϊκά κράτη, αλλά και τις Ηνωμένες Πολιτείες, όπως πρόσφατα με το κρασί της Νεμέας, το γνωστό Αγιωργίτικο. 
     Μέχρι τώρα, όλες αυτές οι διαδικασίες έγκειτο σε ίδιες προσπάθειες, σε ίδιες πρωτοβουλίες των ανθρώπων που ασχολούνται μ' αυτό το αντικείμενο. Μ' αυτό το σχέδιο νόμου θα μπορούν να βοηθηθούν μέσα από το Εθνικό Συμβούλιο. 
     Θα ήθελα να σταθώ, επίσης, κύριοι συνάδελφοι, σε κάποιες άλλες διατάξεις που περιλαμβάνονται στο παρόν νομοσχέδιο, που σχετίζονται με τη δυνατότητα προεκτύπωσης των ετησίων δηλώσεων φορολογίας, για συνταξιούχους, για μισθωτούς κ.λπ., που λαμβάνεται μέριμνα για κάποιες ειδικές περιπτώσεις, να επιλύονται διαφορές που προκύπτουν σε  ζευγάρια που είναι σε στάδιο διακοπής έγγαμης σχέσης ή σε στάδιο διάστασης ή σε περίπτωση θανάτου του ενός εκ των δύο συζύγων.
      Σημαντικό σημείο είναι η μείωση φορολογίας για εκείνες τις ανώνυμες εταιρείες που συγχωνεύονται ή απορροφώνται από άλλες εταιρείες, κατά 10%, κατά τη διαχειριστική χρήση του μετασχηματισμού και κατά 5%, κατά την επόμενη χρήση, γιατί αποτελεί ένα κίνητρο για τις εταιρείες, ώστε να συγχωνευτούν πιο ομαλά, να λειτουργήσουν απρόσκοπτα και να μην έχουν ιδιαίτερα προβλήματα.
     Αρκούντος σημαντική ρύθμιση είναι αυτή για την εξόφληση οφειλών με δάνεια, με την εγγύηση του ελληνικού δημοσίου, βιοτεχνών γουνοποιίας, εκτροφής γουνοποιών ζώων της Καστοριάς, της Φλώρινας, της Κοζάνης και των Γρεβενών, μέχρι το τέλος του 2006, σύμφωνα με τους αρχικούς όρους. 
     Για μία ακόμη φορά, κύριοι συνάδελφοι, η Κυβέρνηση, στο γενικότερο πλαίσιο ενίσχυσης και τόνωσης κάποιων ιδιαίτερων κοινωνικών ομάδων της χώρας, στηρίζει τους πολίτες αυτής της χώρας που διατηρούν επιχειρήσεις τέτοιας φύσεως. Και στηρίζει, όχι μόνο το επάγγελμα, αλλά και την ευρύτερη αυτή περιοχή της δυτικής Μακεδονίας, που τα προηγούμενα χρόνια από προηγούμενες κυβερνήσεις είχε ξεχαστεί, είχε παραμεληθεί από τους κεντρικούς άξονες της πολιτικής. 
     Θα σταθώ λίγο στα θέματα που αφορούν το Νομικό Συμβούλιο του Κράτους. Το έργο του  Νομικού Συμβουλίου του Κράτους -γνωρίζουμε όλοι- είναι γνωστό και ήδη πάρα πολύ βεβαρυμένο. Λόγω των αυξημένων αναγκών, είναι αναγκαία αυτή η διεύρυνση που γίνεται, για να διεκπεραιώνονται  οι υποθέσεις του Νομικού Συμβουλίου του Κράτους πιο γρήγορα, αλλά και να επιτελείται ουσιαστικά και σωστά το έργο του.
      Με την υποχρέωση της παροχής πληροφοριών στη Στατιστική Υπηρεσία από ιδιώτες, από Νομικά Πρόσωπα Ιδιωτικού Δικαίου, ώστε να μπορεί να επιτευχθεί μία πληρέστερη εικόνα για τη Στατιστική Υπηρεσία –είναι και αυτό σημαντικό- περιορίζεται η άκρατη εισροή συνεργατών στη Στατιστική Υπηρεσία, για την εκτέλεση των στατιστικών εργασιών.
      Όπως σημαντικές, επίσης, είναι και οι ρυθμίσεις που αφορούν θέματα του Οικονομικού Επιμελητηρίου με την τροποποίηση των προϋποθέσεων για τη διαδικασία απόκτησης αδείας λογιστή φοροτεχνικού, να καταργείται η προϋπόθεση διετούς άσκησης για τη χορήγηση αδείας τρίτης κατηγορίας σε πτυχιούχους Τ.Ε.Ι. λογιστικής και να μειώνονται τα έτη της άσκησης από τρία σε δύο, αντιστοίχως, για τους επαγγελματίες λογιστές, όταν πρόκειται φυσικά για μέλη του Οικονομικού Επιμελητηρίου.
      Όπως και το σημείο αυτό που μιλάει για την απαλλαγή  από το τέλος χαρτοσήμων επί των συμβάσεων δανείων, που χορηγούνται από το Ταμείο Παρακαταθηκών και Δανείων και αυτό το επιτάσσει η ανάγκη ίσης μεταχείρισης όλων των πολιτών στη δανειοληψία, ανεξαρτήτως του φορέα δανειοδότησης. Να διασφαλίζονται, δηλαδή, ίσοι όροι ανταγωνισμού.
     Θέλω να σταθώ, επίσης, στο άρθρο που μιλάει για την ΕΑΒ, την Ελληνική Αεροπορική Βιομηχανία, η οποία επιδιώκει την ενίσχυση της ανταγωνιστικότητας και πρέπει και από πλευράς κτηριακών εγκαταστάσεων και από πλευράς μηχανολογικού εξοπλισμού, να παρακολουθεί τις τεχνολογικές εξελίξεις και γι’ αυτό κρίθηκε απαραίτητη η παράταση του χρόνου απόσβεσης των εξόδων, ώστε να ισχύει με τη χρήση του 2007.
     Θα ήθελα να σταθώ και στο άρθρο που μιλάει για την παραχώρηση των Αιθουσών του Ζαππείου -ενώ μέχρι τώρα ήταν  σε κρατικές υπηρεσίες- σε οργανισμούς, σωματεία, για εκδηλώσεις, για εκθέσεις, με καταβολή δικαιωμάτων ούτως ώστε να μην αποκλείονται οι ιδιωτικοί φορείς και να μην υπάρχει απώλεια πόρων σε αυτό τον τομέα. 
     Εν κατακλείδι, κύριοι συνάδελφοι, οι ρυθμίσεις αναφέρονται στην άμβλυνση ανισοτήτων, στη βελτίωση του φορολογικού καθεστώτος και στην αποφυγή  των δυσκολιών, με συνέπεια τη δημιουργία ενός πλέγματος προστασίας που παράλληλα λειτουργεί επικουρικά και ενθαρρυντικά για τις επιχειρήσεις και για τις επενδυτικές τους πρωτοβουλίες, διότι όντως προτείνονται θεσμικές πρωτοβουλίες για την ενίσχυση των επιχειρήσεων.
     Η κατεύθυνση των πολιτικών της νέας διακυβέρνησης είναι σταθερά προς τα εμπρός. Με τις πολιτικές της η νέα διακυβέρνηση βοηθά, στηρίζει τους τομείς της οικονομίας που χρήζουν ενίσχυσης, αλλά και τις κοινωνικές ομάδες που αντιμετωπίζουν πρόβλημα και με ελαφρύνσεις, αλλά και με κίνητρα.
     Στόχος της νέας διακυβέρνησης είναι η αξιοποίηση των δυνατοτήτων της ελληνικής οικονομίας με ευθύνη, με τις μεταρρυθμίσεις και με προοπτική για το μέλλον. Γιατί όραμά μας είναι το μέλλον και επιζητούμε μια κοινωνία και μια πολιτεία με συνοχή και πορεία ανάπτυξης.
     Φυσικά υπερψηφίζω το παρόν σχέδιο νόμου. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Κόρκα – Κώνστα.
     Το λόγο έχει ο κ. Καράογλου, ο τελευταίος των ομιλητών.
     ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, είκοσι έξι μήνες μετά τις εκλογές της 7ης Μαρτίου 2004, νομίζω ότι είναι απαραίτητο να θυμηθούμε την κατάσταση στην ελληνική οικονομία, όπως την παρέλαβε η νέα διακυβέρνηση της χώρας, για να μπορέσουμε στη συνέχεια να κάνουμε και ένα μίνι απολογισμό της έως τώρα δράσης της Κυβέρνησης και να δούμε σε ποιο σημείο βρισκόμαστε σήμερα, αλλά και ποιες είναι οι προοπτικές και το μέλλον της ελληνικής οικονομίας. Αυτός ο μίνι απολογισμός είναι απαραίτητος, όχι γιατί δεν πρέπει να ξεχνάμε την πολύ λάθος οικονομική πολιτική που άσκησαν όλα αυτά τα  χρόνια οι κυβερνήσεις του ΠΑ.ΣΟ.Κ., αλλά γιατί πρέπει, παραδειγματιζόμενοι από τα λάθη αυτά, να κάνουμε εκείνες τις διορθωτικές κινήσεις που είναι απαραίτητες και να εφαρμόζουμε μια σωστή πολιτική για ένα καλύτερο μέλλον του ελληνικού λαού.
     Ποιος δεν θυμάται, λοιπόν, τα τεράστια ελλείμματα που παραλάβαμε από την κυβέρνηση του ΠΑ.ΣΟ.Κ., υπερτετραπλάσια αυτών που με ψεύτικα στοιχεία και «δημιουργική λογιστική» προσπαθούσαν να εμφανίσουν στον ελληνικό λαό; Ποιος δεν θυμάται το δυσθεώρητο δημόσιο χρέος που ήταν σαφώς πολύ μεγαλύτερο από αυτό που ισχυρίζονταν τα τότε στελέχη  του Υπουργείου Εθνικής  Οικονομίας, τα κρυφά, ανεξέλεγκτα χρέη, σαράκι της ελληνικής οικονομίας; Ενδεικτικά να αναφέρω τα χρέη προς τους προμηθευτές των νοσοκομείων, τα χρέη στην Τοπική Αυτοδιοίκηση πρώτου και δεύτερου βαθμού, που δεν έπαιρναν ούτε καν τα θεσμοθετημένα χρήματα, αυτά που οι ίδιες οι κυβερνήσεις του ΠΑ.ΣΟ.Κ. είχαν θεσμοθετήσει με νόμο, τα χρέη προς τα ασφαλιστικά ταμεία και μια σειρά άλλων κρυφών οφειλών, «ων ουκ έστι αριθμός».
     Όλα αυτά ήταν φυσικά αποτέλεσμα ενός σπάταλου, ενός σάπιου, ενός διεφθαρμένου κρατικού μηχανισμού, έτσι όπως οι πολιτικές του ΠΑ.ΣΟ.Κ. τον είχαν καταντήσει -είναι γνωστή άλλωστε η ορολογία «το σπάταλο κράτος του ΠΑ.ΣΟ.Κ.»- με το εμπορικό ισοζύγιο της χώρας να χειροτερεύει συνεχώς, ενώ ταυτόχρονα η ανταγωνιστικότητα της ελληνικής οικονομίας μέρα με τη μέρα να κατρακυλάει στις τελευταίες θέσεις του πίνακα ανταγωνιστικότητας των χωρών του κόσμου.
     Μπροστά σε αυτή την πραγματικότητα ήταν πάρα πολλοί αυτοί που αμφέβαλλαν για το αν η νέα διακυβέρνηση της χώρας μπορούσε να διορθώσει την κατάσταση, αν μπορούσε να μειώσει τα ελλείμματα και το δημόσιο χρέος, να αυξήσει την παραγωγικότητα και να βελτιώσει την ανταγωνιστικότητα της ελληνικής οικονομίας. Υπό τις δημοσιονομικές συνθήκες που επικρατούσαν το 2004, αυτό ήταν ένα πάρα πολύ δύσκολο στοίχημα και ήταν ελάχιστοι αυτοί που στοιχημάτιζαν ότι η νέα διακυβέρνηση της χώρας μπορεί να πετύχει. 
     Και όμως, η Κυβέρνηση του Κώστα Καραμανλή, με μια συγκεκριμένη, μελετημένη καλά οικονομική πολιτική, πέτυχε. Μετά την δημοσιονομική απογραφή, που ήταν απαραίτητη για να γνωρίζει και ο ελληνικός λαός, αλλά και όλοι, ποια ακριβώς ήταν η κατάσταση στην ελληνική οικονομία, χωρίς κανένα φοροεισπρακτικό μέτρο, με ήπια δημοσιονομική πολιτική, κατόρθωσε να αντιμετωπίσει ιδιαίτερα θετικά την κατάσταση στον τομέα της οικονομίας. 
     Με μια έντονη αναπτυξιακή πολιτική, με μεταρρυθμίσεις – τομές που είχε και έχει ανάγκη ο τόπος, η χώρα μας, με περιορισμό της σπατάλης στο δημόσιο τομέα, με πετυχημένες αποκρατικοποιήσεις, η Κυβέρνηση πέτυχε να αποκαταστήσει το κλίμα εμπιστοσύνης στην ελληνική οικονομία. Η οικονομική πολιτική αυτή, η εφαρμογή της συγκεκριμένης, ολοκληρωμένης οικονομικής πολιτικής που επιγραμματικά αναφέρω: νέος αναπτυξιακός νόμος, φορολογική μεταρρύθμιση με μείωση των φορολογικών συντελεστών των επιχειρήσεων, μεταρρυθμίσεις στις Δ.Ε.Κ.Ο., μεταρρυθμίσεις στην αγορά εργασίας, αντιμετώπιση και επίλυση του ασφαλιστικού προβλήματος των τραπεζών, συγκεκριμένες πολιτικές και μέτρα για την αύξηση της ανταγωνιστικότητας, αντιγραφειοκρατική πολιτική, νόμος για τις συμπράξεις δημόσιου και ιδιωτικού τομέα και πολλά άλλα τέτοιου είδους μέτρα, πέτυχε συγκεκριμένα, μετρήσιμα μεγέθη. Επίσης ενδεικτικά και επιγραμματικά, για λόγους οικονομίας του χρόνου αναφέρω:
     Μείωση του ελλείμματος από 6,9% που παραλάβαμε το 2004 στο 4,5% το 2005 και κάτω από 3% στο τέλος του 2006. 
     Μείωση του δημοσίου χρέους. 
     Αύξηση του ρυθμού ανάπτυξης κατά 4% το πρώτο τρίμηνο του 2006, όταν –να θυμίσω- το πρώτο τρίμηνο του 2004 ήταν 3,4% και μάλιστα μια χρονιά Ολυμπιακών έργων. 
     Μείωση της ανεργίας από 11,3% το πρώτο τρίμηνο του 2004, στο 9,7% στο τέταρτο τρίμηνο του 2005. Είναι σαφές ότι το πρόβλημα της ανεργίας δεν έχει λυθεί στη χώρα, αλλά αυτό που πρέπει να σημειώσουμε και είναι ιδιαίτερα σημαντικό και είναι ενδεικτικό της δυναμικής της πορείας, στην οποία ήδη μπήκε η ελληνική οικονομία, είναι ότι για πρώτη φορά παρατηρείται το φαινόμενο της κατά μιάμιση μονάδα μείωσης της ανεργίας. 
     Αύξηση των εξαγωγών κατά 43% συνολικά στο πρώτο δίμηνο του 2006, συγκριτικά με το πρώτο δίμηνο του 2004. 
     Εντυπωσιακή βελτίωση της ανταγωνιστικότητας της ελληνικής οικονομίας, η οποία από την πεντηκοστή θέση που ήταν το 2004, ανέβηκε στην τεσσαρακοστή δεύτερη, κάνοντας ένα άλμα οκτώ θέσεων. Αυτό είναι άλλη μια απόδειξη της σωστής εφαρμογής μιας νέας αποτελεσματικής οικονομικής και δημοσιονομικής πολιτικής.
     Επίσης, θαυμαστή επιτάχυνση των ρυθμών απορρόφησης του Γ’ Κοινοτικού Πλαισίου Στήριξης. Από το 13% που παραλάβαμε το Μάρτιο του 2004, σήμερα ο ρυθμός απορρόφησης των πόρων του Γ’ Κοινοτικού Πλαισίου Στήριξης έχει ξεπεράσει ήδη το 43%.
     Να θυμίσω βέβαια, στο σημείο αυτό, τα αποτελέσματα των κυβερνήσεων του ΠΑ.ΣΟ.Κ. στον επίσημο απολογισμό του Β’ Κοινοτικού Πλαισίου Στήριξης, που πριν λίγες ημέρες έγινε, ότι χάθηκε το 7% περίπου των χρηματοδοτήσεων του Β’ Κοινοτικού Πλαισίου Στήριξης ή 1 δισεκατομμύριο ευρώ περίπου. Και βέβαια για μια ακόμη φορά είχαμε το θλιβερό προνόμιο να είμαστε η πρώτη χώρα, από τις δεκαπέντε χώρες της Ευρωπαϊκής Ένωσης, στην απώλεια πόρων.
     Πετυχημένα αποτελέσματα στις αποκρατικοποιήσεις, μετοχοποιήσεις επιχειρήσεων του ελληνικού δημοσίου. Να θυμηθούμε στο σημείο αυτό τις πετυχημένες αποκρατικοποιήσεις, μετοχοποιήσεις του 2005 στην Εθνική Τράπεζα, στον Ο.Τ.Ε., στον Ο.Π.Α.Π., που έφεραν πολύ περισσότερα έσοδα από τα προβλεπόμενα στον προϋπολογισμό του 2005. Ήδη το πρώτο πεντάμηνο του 2006, με τις έως τώρα, ιδιαίτερα πετυχημένες, μετοχοποιήσεις της Αγροτικής Τράπεζας και του Ταχυδρομικού Ταμιευτηρίου, το 85% περίπου των φετινών στόχων έχει επιτευχθεί και αναμένεται, εντός του Ιουνίου, με την μεταβίβαση ενός σημαντικού ποσοστού της Εμπορικής Τράπεζας, να ξεπεραστεί κατά πολύ ο στόχος αυτός του προϋπολογισμού.
     Όλα αυτά φυσικά, αγαπητοί συνάδελφοι, δεν έγιναν έτσι τυχαία, δεν ήταν αποτέλεσμα κάποιου «αυτόματου πιλότου», αλλά προϊόν μιας ολοκληρωμένης, συνειδητής αναπτυξιακής οικονομικής πολιτικής, που έφερε αυτά τα αποτελέσματα. Και αυτή την πετυχημένη πολιτική έρχεται να συνεχίσει η Κυβέρνηση με το συγκεκριμένο νομοσχέδιο. Στόχος της η ενίσχυση της εξωστρέφειας των ελληνικών επιχειρήσεων, κάτι που αποτελεί βασικό στόχο για την αξιοποίηση των ευκαιριών που δημιουργεί η παγκόσμια, αλλά και η ευρωπαϊκή οικονομική ολοκλήρωση.
     Με βασικούς φορείς εξωστρέφειας της ελληνικής οικονομίας το υπό συζήτηση και υπό σύσταση Εθνικό Συμβούλιο Εξαγωγών και τον Οργανισμό Προώθησης Εξαγωγών, η Κυβέρνηση διαμορφώνει ένα συγκεκριμένο σχέδιο δράσης για την περαιτέρω ανάπτυξη των εξαγωγών. Ήδη ο Οργανισμός Προώθησης Εξαγωγών, μετά από μια περίοδο απόλυτης αδράνειας έως το 2004, έχει δραστηριοποιηθεί ιδιαίτερα το 2004 και το 2005. Σήμερα καλούμαστε να θεσμοθετήσουμε τη λειτουργία του Εθνικού Συμβουλίου Εξαγωγών που μέχρι τώρα λειτουργούσε άτυπα, αποσπασματικά, περιστασιακά. 
     Στήνει σήμερα η Κυβέρνηση ένα φορέα που μπορεί μαζί με όλα τα άλλα μέσα εξωστρέφειας της ελληνικής οικονομίας να βοηθήσει να συνεχιστεί αυτή η ιστορία προόδου της ελληνικής οικονομίας. 
     Χαίρομαι που οι συνάδελφοι του ΠΑ.ΣΟ.Κ. συμφωνούν με την θέσπιση και λειτουργία του Εθνικού Συμβουλίου Εξαγωγών. Χαίρομαι που συμφωνούν μ’ αυτό που τόσα χρόνια αυτοί δεν μπόρεσαν να κάνουν και η νέα διακυβέρνηση της χώρας σε δυο χρόνια κάνει πράξη. 
     Είναι θετικό, κύριοι συνάδελφοι του ΠΑ.ΣΟ.Κ., ότι συμφωνείτε με ένα οικονομικό νομοσχέδιο της Κυβέρνησης. Βεβαίως, αυτό πρέπει να το κάνετε και με μια σειρά άλλων νομοσχεδίων, αν θέλετε να συμβάλλετε θετικά στην ανόρθωση της ελληνικής οικονομίας που οι πολιτικές σας τόσα χρόνια είχαν καταβαραθρώσει. 
     Δεν μένει λοιπόν παρά να κάνετε την αυτοκριτική σας, να ζητήσετε συγνώμη από τον ελληνικό λαό για όσα εξαιτίας των πολιτικών σας έχει υποφέρει, να ανανεωθείτε σε πρόσωπα, ιδέες και πρακτικές, αν θέλετε να ελπίζετε σε ένα καλύτερο αύριο για τον κομματικό σας φορέα. Διαφορετικά θα μείνετε για αρκετά χρόνια ακόμα στην αντιπολίτευση, μακριά από τις προσπάθειες για πρόοδο και προκοπή του ελληνικού λαού και της ελληνικής Κυβέρνησης, που όπως αποδεικνύεται από τις πρόσφατες δημοσκοπήσεις, στήριξε και εξακολουθεί να στηρίζει ο ελληνικός λαός. 
     Ξεπεράστε, λοιπόν, τις μικροψυχίες, τις μικροπολιτικές αντιπολιτευτικές κορώνες, ελάτε μαζί μας, ελάτε με την πλειοψηφία του ελληνικού λαού στον δρόμο που χαράζει υπεύθυνα η ελληνική Κυβέρνηση για ένα καλύτερο μέλλον για την ελληνική οικονομία, για ένα καλύτερο μέλλον για όλο τον ελληνικό λαό. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των εγγεγραμμένων ομιλητών επί της αρχής. 
     Ο κύριος Υπουργός έχει το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία και κύριοι συνάδελφοι, όπως ανέφερα και κατά την συζήτηση στην αρμόδια Επιτροπή Οικονομικών Υποθέσεων, το νομοσχέδιο αυτό, θα μπορούσαμε να πούμε, ότι αποτελεί ένα μικρό πολυνομοσχέδιο, ένα νομοσχέδιο το οποίο ρυθμίζει ζητήματα που αποζητούν λύση. Επιλύονται συγκεκριμένα φορολογικά θέματα που έχουν ανακύψει και τροποποιούνται διατάξεις που βελτιώνουν την δομή και την λειτουργία σημαντικών θεσμών και φορέων, όπως είναι το Νομικό Συμβούλιο του Κράτους, το Ταμείο Παρακαταθηκών και Δανείων, η Επιτροπή Εποπτείας Ιδιωτικής Ασφάλισης και η Επιτροπή Λογιστικής Τυποποίησης και Ελέγχων. Αντιμετωπίζονται, δηλαδή, προβλήματα και εκκρεμότητες που έρχονται από το παρελθόν, αφού προηγουμένως, εκεί όπου απαιτείτο, προηγήθηκε διάλογος με όλους τους ενδιαφερομένους. 
     Είπε στην εισήγησή του ο εισηγητής της Αξιωματικής Αντιπολίτευσης, κ. Γείτονας, ότι αυτή η «πανσπερμία» διατάξεων που υπάρχουν στο νομοσχέδιο συνιστά ένα κοινοβουλευτικό κατήφορο. Αν, λοιπόν, είναι, κύριε συνάδελφε, κοινοβουλευτικός κατήφορος το να  αντιμετωπίζονται ζητήματα και εκκρεμότητες που έρχονται από το παρελθόν, τότε το να διαιωνίζονται τα ζητήματα και αυτές οι εκκρεμότητες τι είναι; Σίγουρα είναι κάτι χειρότερο από πολιτική απραξία. 
     Πέρα όμως απ’ αυτά τα  ειδικότερα θέματα η βασική καινοτομία του νομοσχεδίου, ο κορμός του νομοσχεδίου είναι οι διατάξεις του πρώτου κεφαλαίου. Είναι, δηλαδή, η θεσμοθέτηση του Εθνικού Συμβουλίου Εξαγωγών. Ενός συμβουλίου που έχει σχεδιαστεί με διαφορετικό τρόπο, έχει σχεδιαστεί ώστε με αυξημένο πλέον κύρος, να αποτελέσει τον φορέα συντονισμού όλων των εμπλεκόμενων στην εξαγωγική πολιτική της χώρας τόσο στα αγαθά όσο και στις υπηρεσίες. 
     Στην πρώτη διετία της διακυβέρνησής μας έχουμε ήδη προχωρήσει σε σημαντικές αλλαγές και μεταρρυθμίσεις στο οικονομικό περιβάλλον, μεταρρυθμίσεις οι οποίες ήταν απαραίτητο να γίνουν, μεταρρυθμίσεις οι οποίες έχουν ήδη αρχίσει να αποδίδουν συγκεκριμένους καρπούς. Στόχος μας είναι να έχουμε μια οικονομία πιο ανταγωνιστική, πιο εξωστρεφή, μια οικονομία που να μπορεί να αξιοποιήσει τις ευκαιρίες από την ευρωπαϊκή και την παγκόσμια ολοκλήρωση, μια οικονομία που να μπορεί να αξιοποιήσει τις ευκαιρίες που δημιουργούνται στην γειτονιά μας, στην γειτονιά της Νοτιοανατολικής Ευρώπης. 
     Το καινούριο στοιχείο το οποίο υπάρχει πλέον στην οικονομία είναι ότι ένα μεγάλο μέρος της ανάπτυξης οφείλεται σε εξαγωγές, οι οποίες συνεχώς αυξάνονται. Το 2005 οι εξαγωγές αυξήθηκαν κατά 13,7% σε σχέση με το 2004. Το πρώτο τρίμηνο του τρέχοντος έτους, του 2006, σύμφωνα με στοιχεία της Εθνικής Στατιστικής Υπηρεσίας τα οποία δημοσιεύθηκαν πρόσφατα, μόλις την προηγούμενη Παρασκευή, οι εξαγωγές αυξήθηκαν κατά 22,8% έναντι του αντίστοιχου τριμήνου του 2005. Αντίθετα -αναφέρομαι πάντα στο πρώτο τρίμηνο του 2006- οι εισαγωγές αυξήθηκαν με πολύ χαμηλότερο ρυθμό δηλαδή μόλις κατά 11% και αυτό παρά τη μεγάλη αύξηση που είχαμε στην τιμή των καυσίμων. 
     Αποτέλεσμα λοιπόν αυτού του συνδυασμού, της μεγάλης αύξησης των εξαγωγών και της πολύ μικρότερης αύξησης των εισαγωγών, ήταν να αυξηθεί μόλις κατά 2,4% το έλλειμμα του εμπορικού ισοζυγίου. Αν όμως αφαιρέσουμε τα πετρελαιοειδή τότε θα διαπιστώσουμε ότι το έλλειμμα του εμπορικού ισοζυγίου μειώθηκε κατά περισσότερο από 450.000.000 ευρώ σε σχέση με την αντίστοιχη περυσινή περίοδο. Έχουμε δηλαδή μια μείωση της τάξεως του 7,5% στο έλλειμμα, επαναλαμβάνω, του εμπορικού ισοζυγίου. Είναι σαφές λοιπόν ότι η σημαντική επίδοση στον εξαγωγικό τομέα της οικονομίας το 2005, παραμένει ισχυρή συνεχίζεται και το 2006. 
     Όπως είπα και πριν η συμμετοχή των εξαγωγών έχει αυξηθεί για πρώτη φορά μετά από πολλά χρόνια. Εντελώς αντίθετα στο παρελθόν οι εξαγωγικές επιδόσεις της ελληνικής οικονομίας ήταν απογοητευτικές. Το 20%, το 1/5 της ανάπτυξης που είχαμε το 2005 οφείλεται στις εξαγωγές. Συγκεκριμένα στις εξαγωγές οφείλεται το 0,7% της αύξησης του Α.Ε.Π. το 2005. Εντελώς αντίθετα, την περίοδο 1996-2004 οι εξαγωγές συνεισέφεραν μόνο κατά 0,15% ετησίως στον ρυθμό ανάπτυξης. Κατά μέσο όρο την περίοδο 1996-2004 οι εξαγωγές αυξάνονταν μόλις κατά 1,4% ετησίως σε σταθερές τιμές. 
     Άκουσα την επιχειρηματολογία και του κ. Γείτονα και του κ. Χριστοδουλάκη για την πορεία των εξαγωγών. Και εδώ θα ήθελα να δώσω κάποιες συγκεκριμένες απαντήσεις διότι θεωρώ ότι οι κύριοι συνάδελφοι προσπαθούν να μειώσουν τη σημασία των θετικών επιδόσεών μας -που δεν είναι δικές μας επιδόσεις, είναι επιδόσεις της ελληνικής οικονομίας- και να μηδενίσουν τα αξιόλογα αποτελέσματα τα οποία έχουν επιτευχθεί τον τελευταίο καιρό. 
     Το πρώτο επιχείρημα που ειπώθηκε είναι ότι η αύξηση των εξαγωγών οφείλεται κυρίως στα καύσιμα. Τα πρόσφατα στοιχεία όμως της Εθνικής Στατιστικής Υπηρεσίας, στα οποία αναφέρθηκα προηγουμένως, δίνουν μια αποστομωτική, εντελώς διαφορετική απάντηση. Λένε λοιπόν αυτά τα στοιχεία –επαναλαμβάνω δημοσιεύθηκαν μόλις την προηγούμενη Παρασκευή- ότι η συνολική αξία των εξαγωγών κατά το χρονικό διάστημα Ιανουαρίου-Μαρτίου 2006 εξαιρουμένων των πετρελαιοειδών παρουσίασε αύξηση κατά 544.000.000 ευρώ, περίπου 18,9% σε σύγκριση με την αντίστοιχη περίοδο του 2005. Η αύξηση αυτή, που είναι σημαντική αύξηση, είναι σχεδόν τριπλάσια από την αύξηση του ονομαστικού Α.Ε.Π. της ελληνικής οικονομίας. Δεν οφείλεται επομένως στα καύσιμα και δεν είναι μια συγκυριακή αύξηση των εξαγωγών. 
     Ένα άλλο επιχείρημα το οποίο ακούστηκε από τον κ. Χριστοδουλάκη είναι πως εξαιρουμένων των πετρελαιοειδών η αύξηση των εξαγωγών μεταξύ του 2005 και του 2004 ήταν μικρότερη απ’ αυτή μεταξύ των ετών 2004 και 2003. Ούτε αυτό όμως είναι αληθές. Σύμφωνα με τα στοιχεία της Εθνικής Στατιστικής Υπηρεσίας οι εξαγωγές του 2004 εξαιρουμένων των πετρελαιοειδών αυξήθηκαν μόλις κατά 2,6%, ενώ το 2005 η αύξηση έφτασε στο 11% περίπου και επιταχύνθηκε ακόμα περισσότερο το πρώτο τρίμηνο του 2006. 
     Πέρα όμως, κυρία και κύριοι συνάδελφοι, από τους αριθμούς που ο καθένας μπορεί να τους χρησιμοποιήσει με διάφορους τρόπους, υπάρχει και ένας άλλος αδιάψευστος μάρτυρας. Και αυτός ο αδιάψευστος μάρτυρας κατά την άποψή μου είναι η γνώμη των ανθρώπων της αγοράς. Ακούσαμε την γνώμη των ανθρώπων της αγοράς στην ακρόαση των φορέων που έγινε στην συζήτηση στην αρμόδια Επιτροπή Οικονομικών Υποθέσεων. 
     Και νομίζω ήταν χαρακτηριστικά αυτά τα οποία είπε, με ένα τρόπο συγκεκριμένο και τεκμηριωμένο, η Πρόεδρος του Πανελληνίου Συνδέσμου Εξαγωγέων. Είπε λοιπόν χαρακτηριστικά και διαβάζω από τα Πρακτικά της Επιτροπής ότι: «η πορεία των εξαγωγών μας είναι πάρα πολύ καλή. Για πρώτη φορά μετά τον πόλεμο έχουμε τέτοια αύξηση των εξαγωγών. Η αύξηση αυτή οφείλεται στο ότι δεν συναντάμε δυσκολίες στις αναπτυγμένες χώρες της ευρωζώνης με τις οποίες είχαμε παραδοσιακές εξαγωγές. Έχει γίνει», τόνισε η Πρόεδρος, «μια επιθετική εξαγωγική πολιτική από την πολιτεία και τους επιχειρηματίες. Όλα αυτά μαζί συνθέτουν μια εικόνα που πρέπει να συνεχίσει να υπάρχει». 
     Αυτή λοιπόν είναι η πραγματικότητα. Αυτή είναι η πραγματικότητα πέρα από τους αριθμούς την οποία γνωρίζουν και επιβεβαιώνουν οι άνθρωποι της αγοράς και των επιχειρήσεων. Η πραγματικότητα δηλαδή είναι η πολύ καλή πορεία των εξαγωγών, η πολύ καλή πορεία της ελληνικής οικονομίας γενικότερα. Τα αποτελέσματα αυτά, επαναλαμβάνουμε, δεν είναι τυχαία. Δεν ήρθαν από μόνα τους. Ήρθαν μέσα από την συνεπή εφαρμογή ενός μεταρρυθμιστικού προγράμματος, ενός αξιόπιστου προγράμματος το οποίο αλλάζει την οικονομία. 
     Και επειδή ο εισηγητής της Αξιωματικής Αντιπολίτευσης μίλησε για τραγική κατάσταση της οικονομίας, θα ήθελα να θυμίσω ότι εκτός από τις εξαγωγές, έχουμε πολύ καλές επιδόσεις το τελευταίο διάστημα σε όλους τους τομείς της οικονομίας, έχουμε επιδόσεις που δείχνουν ότι εφαρμόζεται μια νέα οικονομική πολιτική, η οποία φέρνει συγκεκριμένα αποτελέσματα.
     Ο ρυθμός ανάπτυξης, παρά τα κινδυνολογικά σενάρια που υπήρχαν για αύξηση της ανεργίας μετά τους Ολυμπιακούς Αγώνες, το 2005 έφθασε το 3,7% και το α’ τρίμηνο του 2006 είναι στο 4% το Α.Ε.Π.. Παρά τη μεγάλη άνοδο των τιμών που είχαμε στο πετρέλαιο και τη μεγάλη δημοσιονομική προσαρμογή που πετύχαμε, το δημοσιονομικό έλλειμμα μειώθηκε από το 6,9% στο 4,5% το 2005. Αυτό που είναι σημαντικό είναι ότι έχουμε τη μεγαλύτερη δημοσιονομική προσαρμογή στην οικονομία τα τελευταία είκοσι χρόνια, μια δημοσιονομική προσαρμογή η οποία βασίζεται κυρίως στην τιθάσευση, στον περιορισμό των δαπανών και όχι στην αύξηση της φορολογίας και σε πρόσθετα μέτρα.
     Η ανεργία μειώθηκε κάτω από το 10% το 2005. Οι συνολικές επενδύσεις αυξάνονται. Το α΄ τρίμηνο του έτους η αύξηση αυτή έφθασε στο 5,7%. Από τον αναπτυξιακό νόμο που αποτελεί μία σημαντική θεσμική πρωτοβουλία της Κυβέρνησης, είχαμε έως τις 20 Μαΐου 2006 χίλιες πενήντα υπαγωγές με ένα ύψος επενδύσεων 1,6 δις. ευρώ, υπαγωγές, νέα επενδυτικά σχέδια, που δημιουργούν πεντέμισι περίπου χιλιάδες άμεσες θέσεις εργασίας, διότι οι έμμεσες θέσεις εργασίας είναι πολύ περισσότερες. Δεν κάνουμε επομένως μια μάταια προσπάθεια για την οικονομία, αλλά κάνουμε μία πολύ σοβαρή προσπάθεια που αλλάζει την οικονομία, αλλάζει την κοινωνία, αλλάζει τη χώρα. 
     Καλό θα ήταν ο κ. Χριστοδουλάκης να μη μιλά σ’ αυτή την Αίθουσα για το αφορολόγητο αποθεματικό και να προσπαθεί να παραπλανήσει τον επιχειρηματικό κόσμο. Το ειδικό αφορολόγητο αποθεματικό του ν. 3220/2004, δηλαδή του δικού του νόμου, καταργήθηκε, διότι δεν είχε τηρηθεί από την τότε Κυβέρνηση του ΠΑ.ΣΟ.Κ. η διαδικασία έγκρισης που προβλέπεται από την κοινοτική νομοθεσία περί κρατικών ενισχύσεων. Έτσι δεν μπορούσαμε να συνεχίσουμε αυτό το καθεστώς του ειδικού αφορολόγητου αποθεματικού. Αντίθετα, με το νέο δικό μας αναπτυξιακό και επενδυτικό νόμο έχει δοθεί η δυνατότητα στις επιχειρήσεις σχηματισμού αφορολόγητου αποθεματικού και οι διατάξεις οι δικές μας είναι πολύ ισχυρότερες από εκείνες του προηγούμενου αναπτυξιακού νόμου, που όπως είπα δεν είχε τηρηθεί η διαδικασία έγκρισης που προβλέπεται από την κοινοτική νομοθεσία. 
     Πολύ χαρακτηριστικό επίσης για την οικονομία είναι ότι η ανταγωνιστικότητα βελτιώνεται. Ανέβηκε η χώρα μας το 2005 σε σχέση με το 2004, οκτώ θέσεις στην παγκόσμια κατάταξη. Αυτό είναι μια σημαντική αρχή και επιπλέον ο τουρισμός, ο οποίος αποτελεί ένα βασικό συγκριτικό πλεονέκτημα της χώρας, ανέκαμψε και δυναμώνει. Το 2005 μετά από πολλά χρόνια στασιμότητας είχαμε αύξηση των εσόδων από τον τουρισμό της τάξης του 7% και προβλέπεται ότι και στη νέα χρονιά, θα έχουμε μία σημαντική αύξηση των εσόδων από τον τουρισμό.
     Είναι μάλιστα πολύ θετικό ότι ένας ακόμα διεθνής οργανισμός ΟΟΣΑ πριν από λίγες ημέρες αναγνώρισε αυτές τις μεγάλες προσπάθειες τις οποίες κάνει η χώρα μας στον τομέα της οικονομίας, και για τον περιορισμό των δημοσιονομικών ελλειμμάτων, και για τη διατήρηση της ανάπτυξης, και για την ενίσχυση της ανταγωνιστικότητας της ελληνικής οικονομίας.
     Έρχομαι τώρα και πάλι στο θέμα των εξαγωγών. Ποιες ήταν οι αιτίες των χαμηλών επιδόσεων που είχαμε στις εξαγωγές στο παρελθόν; Είναι προφανές ότι οι βασικές αιτίες ήταν η χαμηλή ανταγωνιστικότητα, ο διογκωμένος δημόσιος τομέας, τα υψηλά ελλείμματα που οδηγούσαν στην αύξηση των φορολογικών βαρών για τις επιχειρήσεις, η απουσία των απαραίτητων υποδομών, η γραφειοκρατία του δημόσιου τομέα και το μικρό μέγεθος των επιχειρήσεων που δεν επέτρεπε την αυτόνομη παρουσία του στις αγορές του εξωτερικού. Πολλές από αυτές τις αιτίες ήδη αντιμετωπίζονται με τα μέτρα και τις θεσμικές πρωτοβουλίες που έχει πάρει η Κυβέρνηση.
     Το κυριότερο όμως πρόβλημα που είχαμε, ήταν η έλλειψη ενός γενικότερου σχεδίου για την προώθηση των εξαγωγών. Γιατί όποιες κινήσεις είχαν γίνει στο παρελθόν, ήταν κινήσεις αποσπασματικές από τη στιγμή που ήταν αποσπασματικές ήταν ταυτόχρονα και βραχύβιες. 
     Η νέα εξαγωγική πολιτική της Κυβέρνηση είναι ένας από τους βασικούς άξονες επάνω στους οποίους οικοδομούμε τη νέα οικονομική πολιτική. Το προηγούμενο διάστημα έχουμε ήδη ολοκληρώσει συγκεκριμένες θεσμικές πρωτοβουλίες. Υπεγράφη το Προεδρικό Διάταγμα για την ανασυγκρότηση της Γενικής Διεύθυνσης Διαχείρισης και Σχεδιασμού Πολιτικής και ψηφίστηκε τον περασμένο Δεκέμβριο η νομοθετική ρύθμιση για τον Οργανισμό Ασφάλισης Εξαγωγικών Πιστώσεων που εκσυγχρονίζει το θεσμικό του πλαίσιο και ενσωματώνει οδηγίες που εκκρεμούσαν για πολλά χρόνια. Αιχμή όμως του δόρατος της προσπάθειας που κάνουμε είναι ο Οργανισμός Προώθησης Εξαγωγών και βέβαια το Εθνικό Συμβούλιο Εξαγωγών που θεσμοθετείται σήμερα με το νομοσχέδιο αυτό. 
     Είπαν οι συνάδελφοι της Αντιπολίτευσης ότι το Εθνικό Συμβούλιο Εξαγωγών υπήρχε. Υπήρχε όμως, λειτουργούσε μέχρι σήμερα άτυπα με βάση αποφάσεις του Υπουργού Οικονομίας και Οικονομικών και επειδή λειτουργούσε άτυπα, η λειτουργία του ήταν περιστασιακή, χωρίς συνέπεια, χωρίς προγραμματισμό, χωρίς γραμματειακή και διοικητική υποστήριξη. Ήταν επομένως μια λειτουργία η οποία ήταν αναποτελεσματική, δεν συνεισέφερε στη μεγάλη προσπάθεια που κάνουμε για τις εξαγωγές. Τώρα, όμως, τα πράγματα αλλάζουν. Το Εθνικό Συμβούλιο Εξαγωγών θα είναι ένα συμβουλευτικό όργανο που θα καθορίζει τη γενική στρατηγική προώθησης εξαγωγών, οι αποφάσεις του θα υλοποιούνται από τα αρμόδια κατά περίπτωση Υπουργεία και έχουμε καθορίσει στο σχέδιο νόμου τη σύνθεσή του με τέτοιο τρόπο ώστε να υπάρχει εκπροσώπηση όλων των παραγωγικών φορέων που είναι σχετικοί με τις εξαγωγές, αλλά και των φορέων σε τομείς που προσφέρουν βοηθητικές υπηρεσίες προς τις εξαγωγές. Εκπροσωπούνται βέβαια τόσο οι φορείς του δημοσίου όσο και οι φορείς του ιδιωτικού τομέα. Και είναι ιδιαίτερα σημαντικό ότι θα συνυπάρχουν σε ένα θεσμοθετημένο συμβούλιο και θα συζητούν μεταξύ τους φορείς της πολιτικής, πολιτική ηγεσία των Υπουργείων Οικονομίας, Εξωτερικών και Τουριστικής Ανάπτυξης, κρατικοί αξιωματούχοι και εκπρόσωποι των παραγωγικών τάξεων. 
     Με τις τροποποιήσεις και τις προσθήκες που έγιναν στη σύνθεση του συμβουλίου αυτού, αλλαγές που προέκυψαν από το διάλογο στην Επιτροπή, θεωρώ ότι η εκπροσώπηση είναι πλέον ευρύτατη. Αυτό συμβαίνει γιατί ο στόχος μας είναι μια ολοκληρωμένη εξαγωγική πολιτική, η οποία θα χαρακτηρίζεται από συνέχεια και συνέπεια. Δεν μπορούμε να δουλεύουμε αποσπασματικά στα επί μέρους ζητήματα, ούτε να εργάζεται κάθε φορέας μόνο για την επίτευξη των δικών του στόχων. Χρειάζεται μία εθνική στρατηγική εξαγωγών, αλλά και επίλυση των επί μέρους ζητημάτων στα πλαίσια αυτής της εθνικής στρατηγικής.
     Θα ισχυριστεί ίσως κάποιος εδώ ότι αυτή η ευρεία εκπροσώπηση καθιστά το Εθνικό Συμβούλιο μη λειτουργικό. Δεν νομίζω ότι συμβαίνει αυτό. Εξάλλου αυτή η ευρεία εκπροσώπηση, πιστεύουμε ότι είναι απαραίτητη. Και θα αναφέρω ένα παράδειγμα. Κάθε χρόνο επισκέπτονται την Ελλάδα εκατομμύρια τουρίστες. Είναι μια μεγάλη ομάδα ανθρώπων που θα μπορούσαν να λειτουργούν ως πρεσβευτές της αξίας και της ποιότητας των ελληνικών προϊόντων στο εξωτερικό. Κάτι τέτοιο όμως μέχρι σήμερα δεν γίνεται οργανωμένα. Αυτός είναι ο λόγος, για τον οποίο στο Εθνικό Συμβούλιο Εξαγωγών συμμετέχει ο Ελληνικός Οργανισμός Τουρισμού και ο Γενικός Γραμματέας του Υπουργείου Τουριστικής Ανάπτυξης.
     Για την πραγματοποίηση του έργου του, το συμβούλιο συνεπικουρείται από τη Διαρκή Εκτελεστική Επιτροπή. Αρμοδιότητά της είναι να αντιμετωπίζει όλα τα ζητήματα εκείνα τα οποία χρήζουν άμεσης επίλυσης και αντιμετώπισης και σ’ αυτή συμμετέχουν γενικοί διευθυντές των υπουργείων, οι οποίοι είναι σε θέση να αντιμετωπίζουν και να επιλύουν σε καθημερινή βάση διάφορα θέματα διοικητικής φύσεως τα οποία προκύπτουν και τα οποία αφορούν την εξαγωγική διαδικασία. 
     Θα ήθελα εδώ να τονίσω και κάτι άλλο. Προτάθηκε στην Επιτροπή αλλά και εδώ από τους συναδέλφους, αλλά νομίζω ότι δεν είναι αναγκαία, η δημιουργία τεχνικής γραμματείας. Δεν είναι αναγκαία διότι υπάρχει η Διαρκής Εκτελεστική Επιτροπή. Υπάρχει επίσης κάλυψη του Εθνικού Συμβουλίου Εξαγωγών από υπηρεσιακή μονάδα του Υπουργείου Οικονομίας και Οικονομικών που προβλέπεται στην παράγραφο 3 του άρθρου 3. Είναι το αρμόδιο τμήμα της Γενικής Διεύθυνσης Διεθνούς Οικονομικής Πολιτικής. Και παράλληλα προβλέπεται από το σχέδιο νόμου, ότι με απόφαση του Υπουργού Οικονομίας μπορούν να ρυθμίζονται όσα θέματα προκύψουν στην πράξη σε σχέση με την οργάνωση και τη λειτουργία του Συμβουλίου.
     Επομένως, το σχήμα το οποίο δημιουργείται με τις διατάξεις του νομοσχεδίου είναι πλήρες, είναι ένα σχήμα απόλυτα λειτουργικό. Η λειτουργία του Συμβουλίου Εξαγωγών με τη δομή που έχουμε σχεδιάσει, πιστεύουμε ότι θα είναι αποτελεσματική και παραγωγική.
     Επειδή οι περισσότερες ελληνικές επιχειρήσεις είναι μικρές, για να εισέλθουν στις νέες αγορές, πρέπει να δραστηριοποιηθούν όλες μαζί υπό τη σκέπη ενός φορέα. Και αυτός ο φορέας είναι ο Οργανισμός Προώθησης Εξαγωγών. Είναι ο φορέας που θα υλοποιεί τις συγκεκριμένες δράσεις των εξαγωγών, ενώ το Εθνικό Συμβούλιο Εξαγωγών, θα καθορίζει τη γενική στρατηγική των εξαγωγών. Ο Οργανισμός Προώθησης Εξαγωγών έχει δείξει σημαντική δραστηριότητα τα τελευταία δύο χρόνια.
     Ενδεικτικά αναφέρω ότι το 2005 πραγματοποίησε τριάντα οκτώ εκθέσεις σε σχέση με τις δεκαοκτώ οι οποίες είχαν πραγματοποιηθεί το 2004 και δεκάξι επιχειρηματικές αποστολές στο εξωτερικό, ενώ στη διετία 2003-2004 δεν είχε πραγματοποιηθεί καμία επιχειρηματική αποστολή. 
     Προτεραιότητές μας, μέσα από τη λειτουργία του Οργανισμού Προώθησης Εξαγωγών και τη θεσμοθετημένη λειτουργία του Εθνικού Συμβουλίου Εξαγωγών, είναι η στόχευση σε μεγάλες αγορές, είναι η συντονισμένη και συνδυασμένη παρουσία των φορέων εξωστρέφειας της χώρας στο εξωτερικό, είναι η διαφημιστική υποστήριξη των ελληνικών προϊόντων και υπηρεσιών στο εξωτερικό. Αυτές οι προτεραιότητες βρίσκονται στη φάση υλοποίησης μετά από μία μεγάλη και σημαντική προεργασία που έγινε το προηγούμενο διάστημα. 
     Κυρίες και κύριοι συνάδελφοι, όπως και στην αρχή ανέφερα, εκτός από τη θεσμοθέτηση του Συμβουλίου Εξαγωγών, με το νομοσχέδιο αυτό προχωρούμε και στην επίλυση επιμέρους προβλημάτων φορέων, όπως είναι το Οικονομικό Επιμελητήριο Ελλάδος και το Νομικό Συμβούλιο του Κράτους. 
     Θα ήθελα να κάνω μία ιδιαίτερη αναφορά στα θέματα που αφορούν στο Οικονομικό Επιμελητήριο Ελλάδος. 
     Τροποποιούμε με τις διατάξεις του νομοσχεδίου, τις προϋποθέσεις άσκησης του επαγγέλματος του λογιστή φοροτεχνικού Γ΄, Β΄, και Α΄ τάξεως όσον αφορά τα χρόνια προϋπηρεσίας, τόσο για τα μέλη του Οικονομικού Επιμελητηρίου όσο και για τους αποφοίτους των Τ.Ε.Ι. οικονομικής κατεύθυνσης.
     Επιπλέον επιβραβεύουμε, θα λέγαμε, τους κατόχους μεταπτυχιακού διπλώματος με σχετική ειδικότητα, υπολογίζοντας  το χρόνο σπουδών τους ως προϋπηρεσία. Η καινοτομία που έρχεται με το νομοσχέδιο είναι ότι για την απόκτηση της άδειας ασκήσεως επαγγέλματος καταργούμε τη διαδικασία των εξετάσεων και αντικαθιστούμε αυτή τη διαδικασία των εξετάσεων με την υποχρέωση επιτυχούς παρακολούθησης σεμιναρίων. Αυτό αποτελούσε τα τελευταία χρόνια ένα πάγιο αίτημα τόσο του Οικονομικού Επιμελητηρίου όσο και των φορέων των λογιστών και των φοροτεχνικών. Και την τελευταία διετία πρέπει να πω ότι είχαν γίνει  πολλές συναντήσεις και πολλές επαφές με τους φορείς των λογιστών φοροτεχνικών και με το Οικονομικό Επιμελητήριο για την επίλυση αυτού του ζητήματος. Πιστεύουμε ότι σήμερα στην κοινωνία της γνώσης, σε μία εποχή όπου στα περισσότερα επαγγέλματα, ο όγκος των γνώσεων συνεχώς αυξάνεται, είναι προτιμότερο οι λογιστές να επιμορφώνονται σε τακτά διαστήματα στις εξελίξεις που υπάρχουν στο αντικείμενό τους, παρά να εξετάζονται σε μια ύλη την οποία έχουν διδαχθεί πριν από χρόνια κατά τη φοίτησή τους στην τριτοβάθμια εκπαίδευση. 
     Η επιμόρφωση, έτσι όπως προβλέπεται από τις διατάξεις του νομοσχεδίου, θα γίνεται σε σεμινάρια, τα οποία θα είναι υποχρεωτικά και θα υπάρχει αξιολόγηση. Αξιολόγηση όμως όχι μετά τα σεμινάρια, αλλά κατά τη διάρκεια παρακολούθησης των σεμιναρίων. Το Οικονομικό Επιμελητήριο εγγυάται τη διαφάνεια, την πιστοποίηση των σεμιναρίων και την αντικειμενικότητα στις διαδικασίες. 
     Επισημαίνω ότι πιστοποίηση παρακολούθησης των σεμιναρίων δεν είναι δυνατόν να υπάρχει χωρίς αξιοποίηση.
     Είπε ο κ. Γείτονας ότι εκφράστηκαν διαφωνίες με την κατάργηση των εξετάσεων. Όλοι σχεδόν οι φορείς και το Οικονομικό Επιμελητήριο, έχουν ζητήσει την κατάργηση των εξετάσεων. Στο σημείο, στο οποίο εκφράστηκαν οι διαφωνίες, ήταν στο θέμα της αξιολόγησης. Κάποιοι από τους φορείς των λογιστών φοροτεχνικών ζήτησαν να μην υπάρχει αξιολόγηση. Δεν μπορούμε όμως να παρακολουθούμε τη διεθνή τάση που έχει αρχίσει να διαμορφώνεται για μία διαρκή διά βίου επαγγελματική εκπαίδευση, αν δεν έχουμε προβλέψει την αξιολόγηση. Δεν μπορούμε να απαλείψουμε την αξιολόγηση μέσα από τη διαδικασία πιστοποίησης-παρακολούθησης αυτών των σεμιναρίων.
     Με τις διατάξεις του νομοσχεδίου ενισχύουμε και έναν άλλο θεσμό, αυτόν του Νομικού Συμβουλίου του Κράτους. Είναι πολύ σημαντική και θα συνεχίσει να είναι σημαντική η συνεισφορά του Νομικού Συμβουλίου του Κράτους στη νομική προστασία των συμφερόντων του ελληνικού δημοσίου, αλλά και όλων των φορέων των Νομικών Προσώπων Δημοσίου Δικαίου και των Ανεξάρτητων Αρχών τους, τα οποία εκπροσωπεί το Νομικό Συμβούλιο του Κράτους. Γι’ αυτόν το λόγο ενισχύουμε την αποτελεσματικότητά του, αυξάνοντας τις οργανικές του θέσεις. Τα τελευταία χρόνια παρατηρείται συνεχής αύξηση των δικαστικών υποθέσεων και των ερωτημάτων που υποβάλλονται προς το Νομικό Συμβούλιο του Κράτους. Επίσης, παρατηρείται οι Πάρεδροι του Νομικού Συμβουλίου του Κράτους να έχουν αντικαταστήσει τους δικαστικούς λειτουργούς σε πολλά συλλογικά όργανα. Έπρεπε επομένως να αυξήσουμε τις οργανικές θέσεις. Αυξάνουμε τον αριθμό των Παρέδρων, τον αριθμό των Δικαστικών Αντιπροσώπων και κατά δύο των αριθμό των Αντιπροέδρων, προκειμένου να διασφαλίσουμε την απρόσκοπτη και ταχεία διεκπεραίωση των υποθέσεων που αναλαμβάνει το  Νομικό Συμβούλιο του Κράτους. 
     Η δαπάνη που είναι απαραίτητη γι’ αυτήν την αύξηση των οργανικών θέσεων του Νομικού Συμβουλίου του Κράτους, είναι πολύ μικρή μπροστά στην ωφέλεια την οποία θα αποκομίσει το δημόσιο από την ενίσχυση του φορέα αυτού.
     Ιδιαίτερη αναφορά θα ήθελα επίσης να κάνω, τελειώνοντας, στο άρθρο 6 του νομοσχεδίου. Ένας από τους κύριους στόχους της οικονομικής μας πολιτικής είναι η εξυγίανση του φορολογικού συστήματος. Θέλουμε το φορολογικό μας σύστημα να είναι πιο αποτελεσματικό, να είναι ένα φορολογικό σύστημα πιο απλό και πιο προσιτό και φιλικό στο φορολογούμενο. Η δέσμευσή μας για την προώθηση της ηλεκτρονικής διακυβέρνησης,  βρίσκει, θα έλεγα, ένα από τα λαμπρότερα πεδία εφαρμογής στη βελτίωση των φορολογικών διαδικασιών μέσω της δημιουργίας του νέου ΤΑΧISNET. Το 2005 υποβλήθηκαν ηλεκτρονικά δύο εκατομμύρια διακόσιες χιλιάδες δηλώσεις και πιστοποιητικά όλων των ειδών από τους φορολογούμενους. Με την ολοκλήρωση του νέου συστήματος του αναβαθμισμένου νέου TAXISNET, υπολογίζουμε ότι πάνω από το 90% των δηλώσεων και των πιστοποιητικών που υποβάλλουν οι πολίτες στις εφορίες, θα μπορεί να πραγματοποιείται ηλεκτρονικά.
     Φέτος, επίσης, για πρώτη φορά πιλοτικά, στάλθηκαν περίπου τριάντα χιλιάδες προεκτυπωμένες δηλώσεις σε μισθωτούς και συνταξιούχους του δημοσίου. Σε αυτές τις  προεκτυπωμένες δηλώσεις εμφανίζονται τα στοιχεία που αφορούν τα εισοδήματά τους από μισθούς και συντάξεις μαζί με το φόρο που αναλογεί. Χρόνο με το χρόνο, αυτό το πείραμα των προεκτυπωμένων δηλώσεων, που επαναλαμβάνω φέτος ξεκίνησε πιλοτικά, θα επεκτείνεται. Οι προεκτυπωμένες δηλώσεις θα έχουν ευρύτερη εφαρμογή και ήδη, συλλέγονται πληροφορίες για τους μισθωτούς και τους συνταξιούχους, για να μπορέσουμε να πετύχουμε την ευρύτερη εφαρμογή του συστήματος των προεκτυπωμένων δηλώσεων. 
     Δεδομένου όμως ότι τα φορολογικά στοιχεία των φορολογουμένων είναι απόρρητα, η διάταξη που υπάρχει στο άρθρο 6 επιδιώκει την άρση του φορολογικού απορρήτου. Είναι μία διάταξη απαραίτητη για τη διασφάλιση του δημοσίου σε περιπτώσεις διαζυγίων, καθώς τα στοιχεία αυτά μπορούν να γίνουν γνωστά και σε πρώην συζύγους.
     Κυρίες και κύριοι συνάδελφοι, ολοκληρώνοντας θέλω να τονίσω ότι  τα ποιοτικά και τα ποσοτικά στοιχεία που υπάρχουν, οι οικονομικοί δείκτες που υπάρχουν, οι εκθέσεις των διεθνών οργανισμών πιστοποιούν και αποδεικνύουν ότι η κατάσταση και οι προοπτικές της ελληνικής οικονομίας βελτιώνονται σταθερά. Η εξωστρέφεια της ελληνικής οικονομίας πρέπει να συνεχίσει να βελτιώνεται. Αιχμή του δόρατος σ΄ αυτήν την κατεύθυνση βελτίωσης της εξωστρέφειας της ελληνικής οικονομίας είναι η νέα εξαγωγική πολιτική, μία εξαγωγική πολιτική, την οποία ενισχύουμε ουσιαστικά με το σημερινό νομοσχέδιο, με τη θεσμοθέτηση του Εθνικού Συμβουλίου Εξαγωγών. Ο στόχος μας για δημοσιονομική προσαρμογή θα επιτευχθεί. Παραμένουμε σταθερά προσηλωμένοι στους στόχους που έχει θέσει ο προϋπολογισμός του 2006. Η πορεία εκτέλεσης του προϋπολογισμού του 2006 είναι ικανοποιητική. Παραμένουμε σταθερά προσηλωμένοι στους στόχους που έχουμε θέσει στο Πρόγραμμα Σταθερότητας και Ανάπτυξης, όπου προβλέπεται ότι θα έχουμε μείωση του ελλείμματος το 2006 κάτω από το 3% του Α.Ε.Π. και θα έχουμε μείωση του ελλείμματος χωρίς πρόσθετα μέτρα και χωρίς αύξηση της φορολογίας. Παράλληλα όμως τηρούμε και τις δεσμεύσεις μας και τις υποσχέσεις μας απέναντι στους πολίτες. Έχουν προβλεφθεί στην πορεία εκτέλεσης του προϋπολογισμού του 2006 και στην πορεία της σύνταξης του προϋπολογισμού του 2007, περιθώρια για την άσκηση κοινωνικής πολιτικής αναφορικά με το ΕΚΑΣ και τις συντάξεις του Ο.Γ.Α., όπως επίσης έχει προβλεφθεί και η δεύτερη φάση της φορολογικής μεταρρύθμισης, η οποία θα αφορά στη μείωση των φορολογικών συντελεστών για τα φυσικά πρόσωπα και η  οποία θα αρχίσει να εφαρμόζεται από το 2007 και μετά.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Ο κ. Γείτονας έχει το λόγο για να δευτερολογήσει.
     ΚΩΝΣΤΑΝΤΙΝΟΣ ΓΕΙΤΟΝΑΣ: Επειδή σήμερα ήταν μία μέρα πολύ δύσκολη, κατανοώ την κούραση των συναδέλφων. Γι΄ αυτό ορισμένους σχολιασμούς στην ομιλία του κ. Υφυπουργού όσον αφορά τα άρθρα, θα κάνω αύριο στη συζήτηση των άρθρων. 
     Ήθελα να κάνω μόνο δύο μικρά σχόλια. 
     Ενοχληθήκατε, κύριε Υπουργέ, γιατί είπα ότι πρόκειται για αχταρμά διατάξεων. Και προσπαθήσατε να το δικαιολογήσετε, λέγοντας «μα, τι να κάνουμε, όταν υπάρχουν ανάγκες δεν πρέπει να νομοθετούμε; Ακινησία;» 
     Μεταξύ ακινησίας και κίνησης χωρίς πυξίδα  υπάρχει ο ορθός δρόμος. Και ο ορθός δρόμος είναι να σχεδιάζετε τις νομοθετικές σας πρωτοβουλίες. Σας ερωτώ το εξής: Γιατί έπρεπε στο νομοσχέδιο για τις εξαγωγές να έχουμε άρθρα φορολογικά, όταν προηγήθηκαν τόσα φορολογικά νομοσχέδια; Αυτές οι ανάγκες δεν είχαν διαπιστωθεί προηγουμένως; Είστε δύο χρόνια και πάτε στα δύομισι χρόνια κυβέρνηση. 
     Και δεύτερον, μίλησα συνειδητά για κατήφορο κοινοβουλευτικής διαδικασίας. Διότι κατά σύστημα νομοθετείτε με τροπολογίες. Οι περισσότερες πρωτοβουλίες σας έχουν γίνει με τροπολογίες. Και μη μου πείτε «πάλι για το παρελθόν». Γινόταν στο παρελθόν, αλλά στο μεταξύ ψηφίσαμε τη συνταγματική αναθεώρηση για να περιοριστούν οι τροπολογίες ψηφίσαμε το νέο Κανονισμό της Βουλής, για να βελτιωθεί το σύστημα.
     Και σ’ αυτό το νομοσχέδιο σάς ρώτησα στην Επιτροπή:  Θα έρθουν άλλες τροπολογίες; Όχι είπατε. Και έρχονται τρεις καινούργιες. 
     Και ένα δεύτερο σχόλιο. Μας επικρίνατε ότι προσπαθούμε να μειώσουμε «τις επιδόσεις» στην οικονομία. Μα, ποιος σας πιστεύει πια, κύριε Υπουργέ; Όχι ως πρόσωπο,  αλλά ως Κυβέρνηση; Ο κόσμος το ‘χει τούμπανο και εσείς κρυφό καμάρι. Δεν προσπαθούμε εμείς να μειώσουμε τις ανύπαρκτες επιδόσεις. Εσείς προσπαθείτε συστηματικά να ωραιοποιήσετε τα πράγματα. Και φθάνετε στο σημείο πλέον ουσιαστικά να στρουθοκαμηλίζετε. 
     Μόνο εμείς τα λέμε; Δεν τα λένε οι διεθνείς οργανισμοί; Δε σας πιστεύουν πια ακόμη και οι δικοί σας. Δε σας πιστεύει ούτε ο κ. Μητσοτάκης. Είπατε: Θα επιτύχουμε τη δημοσιονομική εξυγίανση. Προχθές ο κ. Μητσοτάκης το αμφισβήτησε μετά τον κ. Αλμούνια. Εμείς μόνο τα λέμε; 
     Σας ερωτώ: είστε ευχαριστημένος; Λέτε ακόμα ότι δε δούλευε το Συμβούλιο Εξαγωγών. Δούλευε άτυπα, ναι. Αλλά δούλευε και έκανε έργο. Δεν έκανε εθνικό σχέδιο εξαγωγών; Δεν αποφάσισε μέτρα για την άρση των αντικινήτρων επί των ημερών μας; Δεν άνοιξε νέες αγορές και δεν χάραξε στρατηγική σε προϊόντα και κλάδους; Έγιναν αυτά.
     Εγώ σας ρώτησα και στην πρωτολογία μου, να πείτε στη διετία πώς και πόσο πήγατε παραπέρα. Και δεν πήγατε παραπέρα στις εξαγωγές, κύριε Υπουργέ. Δε διαστρεβλώνω εγώ τα νούμερα. Έχω τα στοιχεία της Τραπέζης Ελλάδος και σας το ανέλυσα. Τι σας είπα εγώ; Να πάρω τα δύο τελευταία χρόνια τα δικά μας και τα δύο τα δικά σας. Είχαμε ρυθμούς αύξησης των εξαγωγών, οι οποίοι έπεσαν στη διετία, αν αφαιρέσω τα καύσιμα -αυτό σας είπα- ενώ ήταν ευνοϊκότερο το περιβάλλον, είχαν μεσολαβήσει οι Ολυμπιακοί Αγώνες, που διευκόλυναν την εξωστρέφεια. Και τι σας είπαμε; Ότι το Συμβούλιο -που είναι σωστό βήμα το ότι θεσμοθετείται- να κοιτάξουμε να γίνει αποδοτικό και λειτουργικό, για να μπορέσουμε με σχέδιο και μέτρα πολιτικής να ενισχύσουμε τις εξαγωγές μας. 
     Και σας έφερα το παράδειγμα των μικρομεσαίων επιχειρήσεων. Επικαλεστήκατε και τους φορείς. Μας τα είπαν οι φορείς. Ότι βλέπουν προοπτική ανοιχτή στις μικρομεσαίες επιχειρήσεις, αλλά θέλουν ενίσχυση; Και σας ρώτησα δύο απλά πράγματα. Δύο βασικοί θεσμοί, το Ταμείο Εγγυοδοσίας και τα venture capital -τα επιχειρηματικά κεφάλαια- πόσο προχώρησαν; 
     Επομένως, όπως είδατε, ακριβώς επειδή και εμείς πιστεύουμε στην ανάγκη τόνωσης των εξαγωγών –είναι εθνικός στόχος- παρ’ όλες τις αντιρρήσεις μας ψηφίσαμε επί της αρχής το νομοσχέδιο, για να σηματοδοτήσουμε ότι θα πρέπει να είναι κοινή προσπάθεια της ενίσχυσης των εξαγωγών μας. Χρειάζεται, όμως, να δούμε μέτρα. Χρειάζεται κάτι παραπάνω από μια ανέξοδη θεσμοθέτηση ενός συμβουλίου που ήταν άτυπο. Να δούμε το εθνικό σχέδιο, να προχωρεί να δούμε τη στρατηγική και σε άλλους τομείς, να έχουμε ενημέρωση στη Βουλή. Και να δούμε πραγματικές κινήσεις εξωστρέφειας. Πολύ θα θέλαμε να υπάρχουν, αλλά δεν μπορούμε να τις δούμε και δεν τις βλέπουν ούτε οι εξαγωγείς. 
     Και είπε η Πρόεδρος του Συνδέσμου Εξαγωγέων ότι είμαστε σε καλή πορεία, αλλά δεν αναφέρθηκε στην τελευταία διετία. Είπε ότι έχουν αρχίσει πράγματι  οι εξαγωγές να μπαίνουν σε μια καλύτερη πορεία μετά τα μέτρα που πήραμε όλα τα τελευταία χρόνια. Έχετε πιο ανοικτούς ορίζοντες από τότε που παραλάβατε, έχετε καλύτερα θεμέλια. Κτίστε οικοδομήστε επιτέλους πάνω στα θεμέλια. Αφήστε το άλλοθι, του παρελθόντος. Το ΠΑ.ΣΟ.Κ σε πολλές περιπτώσεις πραγματικά μάτωσε, για να βάλει θεσμικά θεμέλια, να ανοίξει δρόμους στην οικονομία, να μπει η οικονομία στην Ο.Ν.Ε.. Πολεμήσατε τότε αυτήν την προσπάθεια. Δεν το πιστεύατε. Τα καταφέραμε. Τώρα πάνω σ’ αυτά τα θεμέλια οικοδομήστε. Αυτό σας ζητάμε. Σηκώστε τα μανίκια και δουλέψτε. Μην τα ρίχνετε στο ΠΑ.ΣΟ.Κ. Έλιωσε πια αυτή η καραμέλα.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τζέκης για τέσσερα λεπτά.
     ΑΓΓΕΛΟΣ ΤΖΕΚΗΣ: Θα είμαι σύντομος, κύριε Πρόεδρε.
     Άκουσα τον κύριο Υπουργό με προσοχή. Προσπάθησε, βέβαια, να ωραιοποιήσει κατά τη δική μας γνώμη την κατάσταση για το εμπορικό ισοζύγιο και γενικότερα, αν θέλετε, για το ισοζύγιο τρεχουσών συναλλαγών. Σας ανέφερα ορισμένα στοιχεία από την Τράπεζα της Ελλάδας, τα οποία είναι αρνητικότατα δυστυχώς για εσάς και δυστυχώς για την ίδια τη χώρα και το λαό. Δηλαδή, το έλλειμμα στο ισοζύγιο τρεχουσών συναλλαγών το πρώτο τρίμηνο του 2005 ήταν 4,588 δισεκατομμύρια ευρώ. Το έλλειμμα το πρώτο τρίμηνο του 2006 ανέβηκε στα 8.000.000.000 ευρώ, μια αύξηση 74,4%. Και αν πάμε παρακάτω στις εξαγωγές αγαθών, εκεί βλέπετε πραγματικά μια επιβάρυνση κατά 16%. Θέλετε να πάμε και στο εμπορικό ισοζύγιο χωρίς καύσιμα και πλοία; Εκεί θα δείτε μια επιβάρυνση 19,4%. Πού βρήκατε αυτά τα στοιχεία και ωραιοποιείτε αυτή την κατάσταση; Γιατί διαμορφώνετε μια ψευδή εικόνα στον ελληνικό λαό, ο οποίος ζει στο πετσί του μια διαφορετική πραγματική κατάσταση; Και δεν γίνεστε πιστευτοί ως Κυβέρνηση. Αυτά είναι στοιχεία από την Τράπεζα της Ελλάδος, εκτός αν δεν εμπιστεύεστε πλέον την Τράπεζα της Ελλάδος. 
     Ένα ζήτημα είναι αυτό, κύριε Πρόεδρε, όσον αφορά το θέμα των εξαγωγών και των εισαγωγών. Και σ’ αυτό το σημείο επαναλαμβάνω για μια ακόμα φορά ότι δεν μπορεί ένα εθνικό συμβούλιο να αντικαταστήσει την ουσία της πολιτικής, διότι αυτή είναι που γεννά τα μεγάλα ελλείμματα σε συνδυασμό βέβαια με την Ευρωπαϊκή Ένωση, το καθεστώς που επικρατεί εκεί και τον Παγκόσμιο Οργανισμό Εμπορίου. Γι’ αυτά δεν ακούσαμε τίποτα από τον Υπουργό. Διότι δεν είναι εθνική στρατηγική του εμπορίου. Είναι στρατηγική και της Ευρωπαϊκής Ένωσης και του Παγκόσμιου Οργανισμού Εμπορίου.
     Θέλετε να πάμε και σε ένα άλλο σημείο της Τράπεζας της Ελλάδος που λέει για τον τουρισμό; Λέει ότι το πρώτο τρίμηνο εδώ υπήρξε μια μείωση 10% σε σχέση με το 2005. Είναι η βαριά βιομηχανία, όπως την ονομάζετε εσείς σήμερα και οι προηγούμενες κυβερνήσεις χθες. Και βέβαια αποδεικνύεται από την πράξη ότι, αν στηρίζεσαι μόνο και κύρια στον τουρισμό και τις υπηρεσίες, δεν μπορείς να μιλήσεις για ουσιαστική ανάπτυξη της χώρας προς όφελος του λαού. Επαναλαμβάνω, κύριε Πρόεδρε, πως είναι σημαντικά τα στοιχεία που αναφέρουμε. 
     Ένα δεύτερο σημείο που ήθελα να τονίσω ιδιαίτερα είναι το εξής: Ο κύριος Υπουργός είπε πολλά για το φορολογικό σύστημα και πόσο αυτό ευνοεί τα λαϊκά στρώματα. Κοιτάξτε, κύριε Υπουργέ, έχουμε τώρα τα εισοδήματα και τους φόρους ανά κατηγορία επαγγέλματος του 2004. Ξέρετε τι λέει εδώ μέσα; Ότι σε σχέση με το 2003, το 2004 οι εργαζόμενοι και οι συνταξιούχοι πλήρωσαν περισσότερους φόρους κατά 29% -30%. Οι δε γεωργοί, κτηνοτρόφοι και αλιείς, αν και πληρώνουν σχετικά λιγότερους φόρους, το 2004 πλήρωσαν περισσότερη επιβάρυνση κατά 29,5%. Την ίδια όμως ώρα, κύριε Πρόεδρε, πλήρωσαν οι έμποροι και οι βιομήχανοι  αυξημένο φόρο μόλις κατά 5,1%. Δηλαδή, το φορολογικό σύστημα όχι μόνο το δικό σας αλλά και των προηγούμενων κυβερνήσεων αποδεικνύει ότι όποιες φορολογικές μεταρρυθμίσεις έγιναν, έγιναν προς όφελος των μεγάλων επιχειρηματικών ομίλων, των μεγάλων επιχειρήσεων, είτε ντόπιων είτε ξένων, ακριβώς για να δημιουργηθεί δήθεν η ενίσχυση της επιχειρηματικότητας και της ανταγωνιστικότητας, για να έχουμε θέσεις εργασίας. 
     Και αναφέρατε εδώ και ορισμένα στοιχεία για την ανεργία. Ελάτε να πάμε παρέα σε πολλές περιοχές της χώρας να δείτε τα πραγματικά στοιχεία της ανεργίας και πώς ζουν εκεί. Γιατί ξέρετε, μαγειρεύονται και τα στοιχεία της ανεργίας, όπως τα μαγείρευαν και οι προηγούμενοι και τότε μαζί τους καταγγέλλαμε εδώ ότι μαγειρεύουν τα στοιχεία της ανεργίας. 
     Και τελειώνω με το εξής για τη φορολογία: Λένε τα στοιχεία της Ευρωπαϊκής Ένωσης ότι είμαστε από τους υπερφορολογημένους όσον αφορά πραγματικά τη φορολογία στην εργασία, αλλά και τη φορολογία στο κεφάλαιο λιγότερο. Καταλαβαίνετε λοιπόν ότι και στην Ευρωπαϊκή Ένωση πλέον τα στοιχεία είναι αμείλικτα. 
     Για την αξιολόγηση, για το ζήτημα των λογιστών, κύριε Υπουργέ, θέλω να πω τα εξής: Είναι άλλο πράγμα –κι εμείς το επιζητούμε αυτό- μέσα από σεμινάρια πραγματικά, με τα καινούργια δεδομένα που δημιουργούνται, να αποκτηθούν νέες γνώσεις και είναι άλλο τα σεμινάρια αυτά να υποβαθμίσουν τα πτυχία των Α.Ε.Ι. και των Τ.Ε.Ι.. Διότι η αξιολόγηση ακριβώς αυτό εννοεί. Δηλαδή, ότι θα αξιολογηθεί κάποιος κατά τη διάρκεια του σεμιναρίου και αν κριθεί αξιόλογος, θα πάρει την άδεια, αν όχι, δεν θα την πάρει. Που καταργείτε, λοιπόν, τις εξετάσεις; Οι εξετάσεις, δηλαδή, έρχονται με άλλο τρόπο.
     Όσον αφορά τα άλλα που ακούστηκαν, θα αναφερθούμε αύριο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα πολύ σύντομα να πω τρία πράγματα.
     Το πρώτο είναι ότι σε αντίθεση με την πολιτική απραξία, που υπήρχε στο παρελθόν και τους νομοθετικούς ακροβατισμούς –βλέπε ειδικό αφορολόγητο αποθεματικό, που μας οδηγεί σε περιπέτειες για τις επιχειρήσεις της χώρας- το Υπουργείο Οικονομίας και Οικονομικών κάνει ένα σημαντικό νομοθετικό έργο, ένα έργο τεκμηριωμένο, το οποίο αλλάζει την οικονομία, αλλάζει την κοινωνία και αποδίδει συγκεκριμένους καρπούς, τους οποίους πιστοποιούν οι οικονομικοί δείκτες και όλοι οι διεθνείς Οργανισμοί.
     Το δεύτερο που θέλω να τονίσω είναι ότι ο επίσημος φορέας, ο οποίος  πιστοποιεί και δίνει στοιχεία σε όλους τους άλλους φορείς, είναι η Εθνική Στατιστική Υπηρεσίας Ελλάδος. 
     Καταθέτω, λοιπόν, στη Βουλή τα πρόσφατα στοιχεία της Εθνικής Στατιστικής Υπηρεσίας Ελλάδος, τα οποία δημοσιεύτηκαν στις 26.5.2006. Αφορούν το πρώτο τρίμηνο, Ιανουαρίου – Μαρτίου, του 2006. 
     (Στο σημείο αυτό ο Υφυπουργός Οικονομίας και Οικονομικών κ. Αντώνης Μπέζας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Από τα στοιχεία αυτά προκύπτουν τα εξής:
     Πρώτον, ότι η συνολική αξία των εξαγωγών κατά το χρονικό διάστημα Ιανουαρίου – Μαρτίου του 2006, εξαιρουμένων των πετρελαιοειδών –επειδή λέτε συνέχεια ότι η αύξηση των εισαγωγών οφείλεται στα καύσιμα- παρουσίασε αύξηση κατά 544.000.000 ευρώ ή 18,9% σε σύγκριση με την αντίστοιχη περίοδο του 2005. Θα το δείτε στα στοιχεία, τα οποία σας κατέθεσα.
     Δεύτερον, ως προς το έλλειμμα του εμπορικού ισοζυγίου από τα ίδια πάλι στοιχεία προκύπτει ότι αν αφαιρέσουμε τα πετρελαιοειδή, τότε θα διαπιστώσουμε ότι το έλλειμμα του εμπορικού ισοζυγίου μειώθηκε κατά 450.000.000 ευρώ σε σχέση με την αντίστοιχη περσινή περίοδο, δηλαδή είχαμε μία μείωση της τάξεως του 7,5%.
     Αυτό τι δείχνει; Δείχνει ότι η θετική επίδοση που είχαμε στον εξαγωγικό τομέα της οικονομίας μας το 2005, συνεχίζει και το 2006.
     Το τρίτο που θα ήθελα να πω, κύριε Πρόεδρε, είναι το εξής: Τα στοιχεία της EUROSTAT, τα οποία ανέφερε ο συνάδελφος του Κομμουνιστικού Κόμματος, για τη φορολογική επιβάρυνση των μισθωτών, η οποία είναι αυξημένη σε σχέση με την επιβάρυνση του κεφαλαίου, είναι όντως έτσι. Είναι, όμως, στοιχεία που αφορούν την περίοδο από το 1995 έως το 2003. 
     Δείτε τα και θα διαπιστώσετε ότι τα στοιχεία τα οποία δημοσίευσε η EUROSTAT, αναφέρονται στην περίοδο 1995 – 2003.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
     ΑΓΓΕΛΟΣ ΤΖΕΚΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Ιωάννης Τραγάκης): Μία φράση μόνο.
     ΑΓΓΕΛΟΣ ΤΖΕΚΗΣ: Κύριε Πρόεδρε, θα ήθελα να πω μία φράση για να διευκρινίσουμε ορισμένα ζητήματα.
     Εάν αμφισβητούμε την Τράπεζα της Ελλάδος, τότε να τη σταματήσουμε, όταν βγάζει την Έκθεσή της, να έρχεται να ενημερώνει επίσημα τη Βουλή. Πρέπει να τη σταματήσουμε και να δεχόμαστε τα στοιχεία της Εθνικής Στατιστικής Υπηρεσίας, η οποία, αν θέλετε, εκεί μέσα κάνει και διάφορες αλχημείες, για να βγάζει καθαρή την εκάστοτε κυβερνητική πολιτική.
     ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Εγώ μίλησα πολύ συγκεκριμένα. Δεν αμφισβήτησα κανέναν. Σας είπα ποιος είναι ο φορέας που δίνει τα στοιχεία.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», έγινε δεκτό κατά πλειοψηφία επί της αρχής.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.29΄ λύεται η συνεδρίαση για αύριο ημέρα Τετάρτη 31 Μαΐου 2006 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις», σύμφωνα με την ημερήσια διάταξη που έχει διανεμηθεί.
              Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 30-5-06		ΣΕΛ.3

