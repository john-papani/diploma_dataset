ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΜΗ’

Παρασκευή 8 Απριλίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Κ. Μπαντουβά, Ε. Βενιζέλου και Χ. Καρύδη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Ευαγγελικής Σχολής Νέας Σμύρνης και το Δημοτικό Σχολείο «ΠΑΝΑΓΙΩΤΟΠΟΥΛΟΣ» , σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 11 Απριλίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής ‘Αμυνας, σχετικά με το διαγωνισμό πρόσληψης προσωπικού στην ΕΑΒ, σελ.
β) Προς τον Υπουργό Δημόσιας Τάξης σχετικά με την άρνηση θεώρησης του τακτικού εντάλματος πληρωμής Νο 3612003 από την υπηρεσία ελεγκτικού επιτρόπου του ΥΠΕΘΑ για μη τήρηση της νόμιμης διαδικασίας προμήθειας των συστημάτων ασφαλείας C41, σελ.
γ) Προς τον Υπουργό Ανάπτυξης σχετικά με τον εντοπισμό επικίνδυνης ουσίας στο μέλι, σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον τομέα των υδατοκαλλιεργειών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων ‘Εργων, Υγείας και Κοινωνικής Αλληλεγγύης, Μεταφορών και Επικοινωνιών, Εθνικής ‘Αμυνας και Δημόσιας Τάξης κατέθεσαν σχέδιο νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνοτουρκικής Εφεδρικής Μονάδας αντιμετώπισης καταστροφών», σελ.
β)  Οι Υπουργοί Δικαιοσύνης, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Ρωσικής Ομοσπονδίας», σελ.
γ) Οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα», σελ.
δ) Οι Υπουργοί Δικαιοσύνης, Εξωτερικών, Δημόσιας Τάξης και Οικονομίας και Οικονομικών κατέθεσαν σχέδιο νόμου: «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων», σελ.
ε) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΟΥΒΕΛΗΣ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΙΧΑΛΟΛΙΑΚΟΣ Β., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΤΟΓΙΑΣ Β., σελ.

Β. Επί της Επερώτησης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΑΡΙΓΟΣ Δ., σελ.
ΖΗΣΗ Ρ., σελ.
ΚΟΝΤΟΣ Α., σελ.
ΚΟΥΣΕΛΑΣ Δ, σελ.
ΜΩΡΑΙΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
 
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     (ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΜΗ΄
     Παρασκευή 8 Απριλίου 2005
     
     Αθήνα, σήμερα στις 8 Απριλίου 2005, ημέρα Παρασκευή και ώρα 10.40’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Τόγια, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Εργαζομένων στο ΚΑΑΜΕΑ Σερρών «Ο Άγιος Στυλιανός» ζητεί την καταβολή του επιδόματος Ειδικής Αγωγής στο προσωπικό του ΚΑΑΜΕΑ Σερρών, Χανίων και Λάρισας.
     2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Αστικό ΚΤΕΛ Σερρών Α.Ε. ζητεί την επιδότηση από τον Κρατικό Προϋπολογισμό των Αστικών ΚΤΕΛ με την ονομαζόμενη αντισταθμιστική καταβολή.
     3) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο ΟΑΕΔ Τρικάλων διαμαρτύρεται για την μεταστέγαση της Τ.Υ. και του Κ.Π.Α. Τρικάλων.
     4) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο ΤΟΕΒ Κορησού – Λιθίας ζητεί την υλοποίηση αρδευτικών και λοιπών έργων  στην περιοχή του.
     5) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη μονιμοποίηση των μελών της.
     6) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία τα Διοικητικά Συμβούλια των Συλλόγων ΕΕΤΕ – ΟΤΕ, ΠΕΠΑΣΥ – ΟΤΕ, ΠΕΤ – ΟΤΕ, ΠΣΥΠ – ΟΤΕ ζητεί τη δημιουργία τηλεπικοινωνιακής περιφέρειας με έδρα τη Λάρισα.
     7) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Νότιας Ρόδου ζητεί την κατανομή των πόρων του προγράμματος ΘΗΣΕΑΣ με σκοπό την ισόρροπη ανάπτυξη για τα Δωδεκάνησα και τις Κυκλάδες.
     8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Μπιζανίου Ιωαννίνων  ζητεί την άμεση χωροθέτηση και λειτουργία χωματερής στο Δήμο του.
     9) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δικηγορικός Σύλλογος Ιωαννίνων ζητεί την παράταση ισχύος της  διατάξεως του άρθρου 16 του Ν. 3147/2003 σχετικά με τις επικυρώσεις των ανωμάλων δικαιοπραξιών.
     10) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Σωματείο Εποχικού Προσωπικού Ολυμπιακής Αεροπορίας Νομού Ηρακλείου ζητεί διευκρινήσεις για τη σειρά προσλήψεων για τη θερινή περίοδο του 2005 των εποχικών συμβασιούχων.
     11) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί τη ριζική χορογραφική αναδιάρθρωση των Αστυνομικών Υπηρεσιών της Διεύθυνσης του Νομού Ηρακλείου.
     12) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία οι Υπάλληλοι της Δ/νσης Υγείας Πρόνοιας Ν.Α. Κοζάνης ζητούν τη χορήγηση επιδόματος στους υπηρετούντες υπαλλήλους των Νομαρχιακών Υπηρεσιών Υγείας – Πρόνοιας.
     13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Γεώργιος Μπαθρέλλος, τ. πυρονόμος, ζητεί την ηθική και οικονομική του αποκατάσταση.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Ορειβασίας και Χιονοδρομίας Καλαβρύτων Αχαΐας ζητεί την ίδρυση και λειτουργία του Χιονοδρομικού Κέντρου Καλαβρύτων.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Ανώτατο Τεχνολογικό Εκπαιδευτικό Ίδρυμα Πατρών Αχαΐας ζητεί να επιχορηγηθεί για την ανάληψη του 1ου Διεθνούς Συνεδρίου Τουριστικής Ανάπτυξης και Σχεδιασμού.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλαδική Ομοσπονδία Αυτοκινητιστών Υπεραστικών Συγκοινωνιών ζητεί ρυθμίσεις που θα αποσκοπούν στην αναβάθμιση των επιτατικών μεταφορών και καλυτέρευση εργασίας στους εργαζόμενους των ΚΤΕΛ.
     17) Οι Βουλευτές B’ Αθηνών και Ν. Αττικής αντιστοίχως κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων ζητεί την απόσυρση της διάταξης του άρθρου 22 του Νομοσχεδίου «Ίδρυση και λειτουργία Εμπορευματικών Κέντρων και άλλες διατάξεις».
     18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Επιμελητήριο Φθιώτιδας ζητεί την αύξηση του ποσοστού ενίσχυσης για τις μικρομεσαίες επιχειρήσεις του Ν. Φθιώτιδας που υπάγονται στον Αναπτυξιακό Νόμο 3299/04.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η κατανάλωση χαπιών «έκστασις» από νεαρά άτομα κατά τη διάρκεια του Πατρινού Καρναβαλιού.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με οικονομικό χρέος της κυβέρνησης για την υλοποίηση του συστήματος ασφαλείας των Ολυμπιακών Αγώνων.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το κόστος των διοδίων στην εθνική οδό Αθηνών – Λαμίας.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η απάτη οινοπαραγωγικής εταιρείας.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η σήμανση των οδών Μεσολογγίου και Αθανασίου Διάκου στην Πάτρα.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξεύρεση νομικής φόρμουλας για την πληρωμή των εργαζομένων του Δημοτικού Ωδείου Πατρών.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη φιλοξενία των θησαυρών του Αγίου Όρους στην Πάτρα.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διακίνηση λαθραίων τσιγάρων που γίνεται στη θαλάσσια δίοδο Πατρών – Ιταλίας.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή αυτοκινητοδρομίου στην Πάτρα.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αναβάθμιση του αεροδρομίου Αράξου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4552/29-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 396/15-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 4552/29-10-2004 εγγράφου σας, με το οποίο μας διαβιβάστηκε ερώτηση του Βουλευτή κ. Φ. Κουβέλη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Από τις διατάξεις του ν. 2932/2001 για την ελεύθερη παροχή υπηρεσιών στις θαλάσσιες ενδομεταφορές προβλέπεται η διαδικασία σύνδεσης και εξυπηρέτησης των νησιών μεταξύ τους και με την ηπειρωτική χώρα. Το δίκτυο ακτοπλοϊκών συνδέσεων για την περίοδο 2004 - 2005 ήταν ενδεικτικό και κάθε ενδιαφερόμενος πλοιοκτήτης είχε τη δυνατότητα να δηλώσει τακτική δρομολόγηση πλοίου και σε γραμμές οι οποίες δεν συμπεριλαμβάνονταν σε αυτό.
     2. Για γραμμές για τις οποίες δεν εκδηλώθηκε επιχειρηματικό ενδιαφέρον διενεργήθηκε δημόσιος, διεθνής, μειοδοτικός διαγωνισμός για την σύναψη σύμβασης ανάθεσης δημόσιας υπηρεσίας διάρκειας ενός έτους και οι όροι της σύμβασης, ο τρόπος εξυπηρέτησης των νησιών, καθώς και τα χαρακτηριστικά των. πλοίων εξετάσθηκαν από το αρμόδιο Συμβούλιο Ακτοπλοϊκών Συγκοινωνιών (Σ.Α.Σ.), στο οποίο μεταξύ των άλλων συμμετέχουν και εκπρόσωποι της Τοπικής Αυτοδιοίκησης.
     Σημειώνεται ότι, τα επιβατηγά πλοία που δραστηριοποιούνται στον ελληνικό θαλάσσιο χώρο, πέραν των τακτικών επιθεωρήσεων που απαιτούνται για την έκδοση των πιστοποιητικών αξιοπλοΐας, υποβάλλονται επιπρόσθετα σε έκτακτες επιθεωρήσεις με βάση τις διατάξεις της υφιστάμενης νομοθεσίας.
     3. Για την εξυπηρέτηση των Ανατολικών Κυκλάδων προκηρύχθηκαν οι κατωτέρω γραμμές:
     α) ΠΕΙΡΑΙΑΣ– ΠΑΡΟΣ- ΝΑΞΟΣ- ΗΡΑΚΛΕΙΑ- ΣΧΟΙΝΟΥΣΑ- ΚΟΥΦΟΝΗΣΙΑ- ΚΑΤΑΠΟΛΑ και επιστροφή με μισθούμεvο τμήμα ΝΑΞΟΣ-ΗΡΑΚΛΕΙΑ-ΣΧΟΙΝΟΥΣΑ- ΚΟΥΦΟΝΗΣΙΑ- ΚΑΤΑΠΟΛΑ και επιστροφή.
     β) ΠΕΙΡΑΙΑΣ- ΠΑΡΟΣ- ΝΑΞΟΣ- ΗΡΑΚΛΕΙΑ- ΣΧΟΙΝΟΥΣΑ- ΚΟΥΦΟΝΗΣΙΑ- ΔΟΝΟΥΣΑ-ΑΙΓΙΑΛΗ- ΚΑΤΑΠΟΛΑ και επιστροφή με μισθούμενο τμήμα: ΝΑΞΟΣ- ΗΡΑΚΛΕΙΑ- ΣΧΟΙΝΟΥΣΑ- ΚΟΥΦΟΝΗΣΙΑ- ΔΟΝΟΥΣΑ-ΑΙΓΙΑΛΗ-ΚΑΤΑΠΟΛΑ και επιστροφή.
     γ) ΠΕΙΡΑΙΑΣ- ΠΑΡΟΣ- ΝΑΞΟΣ- ΔΟΝΟΥΣΑ- ΑΙΓΙΑΛΗ- ΚΑΤΑΠΟΛΑ- ΑΣΤΥΠΑΛΑΙΑ και επιστροφή με μισθούμενο τμήμα: ΝΑΞΟΣ- ΔΟΝΟΥΣΑ-ΑΙΓΙΑΛΗ- ΚΑΤΑΠΟΛΑ- ΑΣΤΥΠΑΛΑΙΑ και επιστροφή.
     4. Οι διαγωνισμοί που διεξήχθησαν στο ΥΕΝ την 16/06/2004 και την 06/07/2004 απέβησαν άκαρποι και την 27/09/2004 διεξήχθησαν εκ νέου με διαπραγμάτευση, με νέα ανώτατα προσφερόμενα από το Υ.Ε.Ν. μισθώματα, με τα ακόλουθα αποτελέσματα:
     Η γραμμή (α) θα εξυπηρετείται από την εταιρεία «BLUE STAR FERRIES» με τα πλοία «BLUE -STAR NAXOS» Ν.Π. 11014, «BLUE STAR PAROS» Ν.Π. 10990 και «BLUE STAR ΙΤΗΑΚΙ» .Ν.Π. 10731, η γραμμή (β) από την εταιρεία «ΖΑΚΥΝΘΟΣ Ν.Ε.» με το επιβατηγό - οχηματαγωγό «ΡΟΜΙΛΝΤΑ» Ν.Π. 10125 και η γραμμή (γ) από την εταιρεία «ΣΑΜΗ Ν.Ε» με το επιβατηγό - οχηματαγωγό «ΔΗΜΗΓΡΟΥΛΑ» Ν.Π. 10454.
     Τα ανωτέρω πλοία πληρούν τα απαιτούμενα από την προκήρυξη χαρακτηριστικά. Σημειώνεται ότι ο αριθμός των δρομολογίων που επιδοτούνται για την νέα δρομολογιακή περίοδο (01/11/2004 έως 31/10/2005) είναι ο ίδιος με του παρελθόντος έτους και οι επιβάτες έχουν τη δυνατότητα επιλογής πλοίων διαφορετικών εταιρειών.
     5. Οι διαγωνισμοί των μισθούμενων γραμμών διεξάγονται σε ετήσια βάση σύμφωνα με το άρθρο όγδοο του ν. 2932/2001.
     6. Στις περιπτώσεις που το πλοίο το οποίο έχει αναλάβει την εξυπηρέτηση «άγονης γραμμής» αδυνατεί για οποιοδήποτε λόγο να εκτελέσει το εγκεκριμένο του δρομολόγιο (απαγόρευση απόπλου λόγω δυσμενών καιρικών συνθηκών, βλάβη ή ακινησία κ.λπ.), αυτό εκτελείται ανάλογα, μετά την άρση του απαγορευτικού, την αποκατάσταση της βλάβης ή την αντικατάστασή του με άλλο πλοίο κ.λπ., εφόσον αυτό είναι εφικτό, χωρίς να παραβιάζονται οι όροι των συμβάσεων.
     Επισημαίνεται ότι η εξυπηρέτηση των «αγόνων γραμμών» μέχρι σήμερα γίνεται ανελλιπώς και σε όσες περιπτώσεις δεν εκτελέσθηκαν δρομολόγια κατά τους χειμερινούς μήνες κυρίως, λόγω δυσμενών καιρικών συνθηκών, έγινε και η ανάλογη περικοπή μισθώματος σύμφωνα με τους όρους της σύμβασης.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     2. Στην με αριθμό 4569/1-11-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./103/15-11-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 1-11-2004 ερώτησης των Βουλευτών κυρίων Τάκη Τσιόγκα και Νίκου Γκατζή, σας γνωρίζουμε ότι το Κλειστό Γυμναστήριο Σοφάδων είναι ενταγμένο στο Πρόγραμμα Δημοσίων Επενδύσεων (Π.Δ.Ε.) με κωδικό 2002ΣΕ21600042 και με προϋπολογισμό 360.968,45 €. Η χρηματοδότησή του από τη Γ.Γ.Α. στα πλαίσια της προγραμματικής σύμβασης μεταξύ Γ.Γ.Α., Ν.Α. Καρδίτσας και Δήμου Σοφάδων, έχει καλύψει ολόκληρο τον προϋπολογισμό.
     Η Γ.Γ.Α. είχε προτείνει την αύξηση του προϋπολογισμού στο Π.Δ.Ε. στις 587.000,00 €, αλλά το Υπουργείο Εθνικής Οικονομίας δεν το ενέκρινε για το τρέχον έτος.
     Το θέμα της αύξησης του προϋπολογισμού του συγκεκριμένου κωδικού θα τεθεί και στο πρόγραμμα του 2005, ώστε, αν την εγκρίνει το Υπουργείο Εθνικής Οικονομίας, να επιτευχθεί η ολοκλήρωση του υπόψη γυμναστηρίου.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     3. Στην με αριθμό 4608/1-11-04 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. ΤΚΕ/Φ2/24211/15-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 4608/1-11-2004, που κατέθεσε στη Βουλή ο Βουλευτής κ. Kων/νoς Ρόβλιας και αναφέρεται στα Κέντρα Εξυπηρέτησης Πολιτών (ΚΕΠ) και τις αδικαιολόγητες καθυστερήσεις στην εξυπηρέτηση των πολιτών, μέσω αυτών, σας γνωρίζουμε τα εξής:
     Το ΥΠΕΣΔΔΑ, έχει έλθει σε επικοινωνία με τις αρμόδιες υπηρεσίες του Δημοσίου, για τις οποίες παρατηρείται καθυστέρηση στην έκδοση των πιστοποιητικών, καθώς και την ολοκλήρωση άλλων διαδικασιών μέσω των ΚΕΠ, προκειμένου να εξετάσουμε τους λόγους της καθυστέρησης και να γίνουν, βεβαίως, όλες οι απαραίτητες ενέργειες, προκειμένου οι προθεσμίες να περιοριστούν σε απόλυτα φυσιολογικά χρονικά όρια.
     Το θέμα αυτό αναπτύχθηκε και σε ημερίδα που πραγματοποιήθηκε 2-11-2004, στο Εθνικό Κέντρο Δημόσιας Διοίκησης, στην οποία εκφράστηκαν απόψεις από όλες τις ενδιαφερόμενες πλευρές και η .υπηρεσία μας μεριμνά για την καλύτερη εξυπηρέτηση των πολιτών από τις αρμόδιες υπηρεσίες μέσω των ΚΕΠ.
     Για το θέμα της έκδοσης πιστοποιητικών από τις Εισαγγελίες, αρμόδιο να απαντήσει ειδικότερα είναι το συνερωτώμενο Υπουργείο Δικαιοσύνης, με το οποίο έχουν γίνει ήδη οι απαιτούμενες ενέργειες.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     4. Στην με αριθμό 3942/8-10-04 ερώτηση των Βουλευτών κυρίων Τάκη Τσιόγκα, Νικολάου Γκατζή, Άγγελου Τζέκη και Παναγιώτου Κοσιώνη δόθηκε με το υπ’ αριθμ. 90022/28908/587/16-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ερώτηση με στοιχεία ΑΠ ερωτήσεων 3942/8-10-04, που κατέθεσαν στη Βουλή των Ελλήνων οι Βουλευτές κύριοι Τ. Τσιόγκας, Ν. Γκατζής, Άγγ. Tζέκης και Παν. Κοσιώνης, σχετικά με τα προβλήματα, που δημιούργησε όπως αναφέρουν, η αρ. 285126/5643/23.8.02 Κοινή Υπουργική Απόφαση των Υπουργείων Γεωργίας και Οικονομίας και Οικονομικών, στις χήρες αγροτών, που είχαν ενταχθεί στα προγράμματα πρόωρης συνταξιοδότησης και αποβίωσαν πριν τη συνταξιοδότησή τους από τον ΟΓΑ, σας πληροφορούμε ότι το θέμα αυτό δεν ανάγεται στην αρμοδιότητα του Υπουργείου μας.
     Αρμόδιο να απαντήσει είναι το Υπουργείο Αγροτικής Ανάπτυξης και Τροφίμων στο οποίο ήδη έχει κοινοποιηθεί η σχετική ερώτηση.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     5. Στην με αριθμό 4406/22-10-04 ερώτηση των Βουλευτών κυρίων Ιωάννου Πατσιλινάκο, Παναγιώτου Κοσιώνη και Αντωνίου Σκυλλάκο δόθηκε με το υπ’ αριθμ. ΓΠ/109183/15-11-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 4406/22-10-2004 ερώτηση που κατατέθηκε στη Βουλή από τους Βουλευτές κυρίους Γ. Πατσιλινάκο, Π. Κοσιώνη και Α. Σκυλλάκο, σας γνωρίζουμε τα παρακάτω:
     Βάσει της υφιστάμενης νομοθεσίας, το Νοσοκομείο είναι υποχρεωμένο να αναζητά και τελικά να εισπράττει ισότιμα τα νοσήλια όλων των νοσηλευομένων σε αυτό, είτε είναι ασφαλισμένοι είτε όχι. Το αντίθετο θα αποτελούσε διακριτική αντιμετώπιση των πολιτών.
     Το πρόβλημα των μακροχρόνια ανέργων, οικονομικών μεταναστών και ανασφάλιστων είναι γνωστό και σεβαστό, γι’ αυτό άλλωστε το Νοσοκομείο δεν αρνείται τις υπηρεσίες του σε κανέναν, τηρώντας την αρ. Υ4α/οικ.8992/13-7-2000 εγκύκλιο του Υπουργείου Υγείας και Κοινωνικής Αλληλεγγύης.
     Το Νοσοκομείο σαφώς δεν είναι επιχείρηση, γι’ αυτό εξάλλου και δεν επιδιώκει κέρδη, αλλά είναι ένας Δημόσιος Οργανισμός που πρέπει να λειτουργεί με τους κανόνες της Χρηστής Διοίκησης προς όφελος των πολιτών. Η μη είσπραξη των πρoβλεπoμένων εκ του Νόμου νοσηλίων από τους φορείς Κοινωνικής Ασφάλισης και τους έχοντες να καλύψουν εξ ιδίων πόρων τη νοσηλεία τους θα προσθέσει πολλά πρoβλήματα στην ποιότητα των παρεχόμενων υπηρεσιών, καθώς θα επιτείνει το πρόβλημα αντιμετώπισης των υποχρεώσεών τους προς τους προμηθευτές, γεγονός που μπορεί να προκαλέσει τη διακοπή προμηθειών του Νοσοκομείου με υλικά ποιότητας.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     6. Στην με αριθμό 4105/14-10-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 98/15-11-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 14-10-2004 ερώτησης του Βουλευτή  κ. Bασιλείoυ Οικονόμου, σας γνωρίζουμε ότι με την υπ’ αριθμ. 19750/7-09-1998 Κοινή Υπουργική Aπόφαση με θέμα «Μεταβίβαση αρμοδιοτήτων με τον Ν. 2503/1997, άρθρο 10 των εποπτευομένων Ν.Π.Δ.Δ. Γυμναστηρίων», το Εθνικό Στάδιο Mεγάρων χαρακτηρίστηκε ως Δημοτικής Σημασίας και στη συνέχεια με τον Ν. 2880/2001 (ΦΕΚ 9/Α/30-01-2001) «Πρόγραμμα «ΠΟΛΙΤΕΙΑ» για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις» υπήχθη στην εποπτεία του Δήμου στη Διοικητική Περιφέρεια, στην οποία λειτουργεί.
     Ως εκ τούτου, η Γ.Γ.Α. δεν έχει καμία αρμοδιότητα στην πρόσληψη προσωπικού για τη στελέχωση του υπόψη Σταδίου.
     Τέλος, το αίτημα εξασφάλισης πόρων για την πληρωμή του νερού που απαιτεί το πότισμα του χλοοτάπητα αποτελεί μέλημα του Δήμου, στον οποίο οργανικά , διοικητικά και οικονομικά υπάγεται το εν λόγω Εθνικό Στάδιο.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     7. Στην με αριθμό 4421/22-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 57548/12-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ. 4421/ 22.10.2004 ερώτησης, που κατέθεσε ο Βουλευτής κ. Στέλιος Ματζαπετάκης, αναφορικά με την ένταξη του Δημοτικού Διαμερίσματος Βραχασίου, Ν. Λασιθίου σε Καποδιστριακό Δήμο, σας ενημερώνουμε ότι οποιαδήποτε αλλαγή προωθηθεί από το Υπουργείο Εσωτερικών, Δημόσιας Διοίκησης και Αποκέντρωσης στη διοικητική οργάνωση των ΟΤΑ α΄ βαθμού της χώρας θα πραγματοποιηθεί κατόπιν διαλόγου με όλους τους ενδιαφερόμενους καθώς και όλους τους αρμόδιους φορείς, όπως η ΚΕΔΚΕ.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     8. Στην με αριθμό 4586/1-11-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 7017/4/4657/23-11-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κύριοι Ν. Γκατζής και Τ. Τσιόγκας, σας γνωρίζουμε ότι το αναφερόμενο στην ερώτηση χρονικό διάστημα μη λειτουργίας του Αστυνομικού Σταθμού Πτελέου, ο αστυνομικός, που υπηρετεί σ’ αυτόν και εξυπηρετεί τους πολίτες καθημερινά κατά τις ώρες λειτουργίας των γραφείων, κάλυπτε παράλληλα τις ημέρες αυτές και τις υπηρεσιακές ανάγκες του όμορου Αστυνομικού Σταθμού Σούρπης, λόγω της άδειας απουσίας του εκεί υπηρετούντος αστυνομικού. Επισημαίνεται ότι, σε κάθε περίπτωση, δεν παρατηρήθηκε έλλειμμα αστυνόμευσης, κατά το εν λόγω χρονικό διάστημα και η αστυνομική επέμβαση υπήρξε άμεση στην περιοχή του Πτελέου, όταν αυτό απαιτήθηκε.
     Για το θέμα της αστυνόμευσης της περιοχής Πτελέου, σας πληροφορούμε ότι, πέραν του ομώνυμου Αστυνομικού Σταθμού, αυτή αστυνομεύεται από το Αστυνομικό Τμήμα Αλμυρού, καθώς και από την Ομάδα Πρόληψης και Καταστολής της Εγκληματικότητας, η οποία διενεργεί ελέγχους στην περιοχή. Επίσης, στην εν λόγω περιοχή δραστηριοποιούνται η Υποδιεύθυνση Ασφαλείας και το Τμήμα Δίωξης Ναρκωτικών Βόλου για θέματα της αρμοδιότητάς τους.
     Πάντως, πρέπει να επισημανθεί ότι οι δείκτες εγκληματικότητας στην ανωτέρω περιοχή κυμαίνονται σε πολύ χαμηλά επίπεδα, σύμφωνα με τα υφιστάμενα στατιστικά στοιχεία και σε καμία περίπτωση η κατάσταση δεν εμπνέει ιδιαίτερη ανησυχία στους κατοίκους.
     Πέραν αυτών, το θέμα της λειτουργίας των αστυνομικών Υπηρεσιών του νομού Μαγνησίας, αλλά και της υπόλοιπης χώρας, θα αντιμετωπισθεί και στα πλαίσια της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε, με την οποία συναρτάται και η ανακατανομή της οργανικής δύναμης των εν λόγω Υπηρεσιών, ώστε να εξοικονομηθεί προσωπικό, το οποίο θα διατεθεί σε μάχιμες Υπηρεσίες, για την αποτελεσματικότερη αντιμετώπιση της εγκληματικότητας και την αναβάθμιση των παρεχόμενων στους πολίτες υπηρεσιών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     9. Στην με αριθμό 4113/14-10-04 ερώτηση των Βουλευτών κυρίων Ιωάννου Πατσιλινάκου και Ελπίδας Παντελάκη δόθηκε με το υπ’ αριθμ. 96/15-11-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 14/10/2004 ερώτησης των Βουλευτών κ. Ιωάννη Πατσιλινάκου και κ.Ελπίδάς Παντελάκη, σας γνωρίζουμε ότι η αντικατάσταση των πρώην χρήσεων του σταδίου Καραϊσκάκη για την κατασκευή νέου αθλητικού κέντρου είναι ένα σύνθετο πρόβλημα δημόσιας πολιτικής με σοβαρές οικονομικές και κοινωνικές επιπτώσεις.
     Επομένως, για τη λύση του προβλήματος και ιδιαίτερα σε ό,τι αφορά τις μελλοντικές πιθανές χρήσεις του περιβάλλοντα χώρου και της ευρύτερης περιοχής του Σταδίου Καραϊσκάκη και του Πειραιά, θα πρέπει να μελετηθούν και να συνεκτιμηθούν σε εύλογο χρονικό διάστημα και πάντως όχι βιαστικά και επιπόλαια, όλες οι οικονομικές, κοινωνικές και αθλητικές παράμετροι.
     Εν τω μεταξύ η πολιτική ηγεσία του Υπουργείου αναζητά λύση για την αντιμετώπιση του προβλήματος δημιουργίας υποδομών για τον κλασικό αθλητισμό στην ευρύτερη περιοχή του Πειραιά.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     10. Στην με αριθμό 4754/4-11-04 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 125571-ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4754/4.11.2004, την οποία κατέθεσε ο Βουλευτής κ. Λάζαρος Λωτίδης και αφορά στο Πανεπιστήμιο Δυτικής Μακεδονίας, σας γνωρίζουμε τα ακόλουθα:
     1. Το ΥΠ.Ε.Π.Θ., μετά από αίτημα του Πανεπιστημίου, πρότεινε στο Υπουργείο Οικονομίας και Οικονομικών την ένταξη νέας μελέτης για την αποκατάσταση της πρώην Παιδαγωγικής Ακαδημίας στη Φλώρινα, προκειμένου να στεγαστούν σ' αυτήν τα Τμήματα και η Διοίκηση του Ιδρύματος. Η πρόταση δεν έχει εγκριθεί ακόμα από το Υπουργείο Οικονομίας και Οικονομικών.
     Για τη συνέχιση του σχεδιασμού ανάπτυξης των υποδομών, το ΥΠ.Ε.Π.Θ. έχει ζητήσει από τα Πανεπιστήμια και έχουν υποβάλει σχέδιο νέου τετραετούς προγραμματισμού (2005 - 2008) και θα ξεκινήσει συναντήσεις για το σχεδιασμό και την υλοποίηση του νέου προγράμματος. Στο σχεδιασμό αυτό, θα συζητηθεί και η πρόταση του Πανεπιστημίου Δυτικής Μακεδονίας, στο μέτρο που του επιτρέπει το όριο πληρωμών που θα διαθέτει κάθε χρόνο το Υπουργείο Οικονομίας και Οικονομικών για την Τριτοβάθμια Εκπαίδευση και σύμφωνα με τις δυνατότητες υλοποίησης έργων από το Ίδρυμα.
     Το ΥΠ.Ε.Π.Θ, δεν σχεδιάζει και δεν υλοποιεί έργο, αν προηγουμένως δεν έχει ολοκληρωμένη πρόταση από το κάθε Ίδρυμα.
     2. Για την έγκριση του Οργανισμού Διοικητικών Υπηρεσιών του Πανεπιστημίου Δυτικής Μακεδονίας υπεβλήθη σχετική πρόταση από τη Διοικούσα Επιτροπή του Ιδρύματος και προωθείται για υπογραφή σχέδιο Προεδρικού Διατάγματος.
     Επίσης σας γνωρίζουμε ότι η ίδρυση και λειτουργία νέων Τμημάτων στο Πανεπιστήμιο Δυτικής Μακεδονίας θα μελετηθεί από το ΥΠ.Ε.Π.Θ. στην επομένη φάση διεύρυνσης της Τριτοβάθμιας Εκπαίδευσης, εφόσον υποβληθεί - όπως ορίζουν οι κείμενες διατάξεις για την ίδρυση νέων Πανεπιστημιακών Τμημάτων - σχετικό αίτημα από τη Διοικούσα Επιτροπή του εν λόγω Πανεπιστημίου και με την προϋπόθεση ότι υπάρχει η απαραίτητη υποδομή για τη λειτουργία τους. Έως τώρα δεν έχει περιέλθει στην αρμόδια Υπηρεσία του ΥΠ.Ε.Π.Θ. σχετικό αίτημα.
     Τέλος σας γνωρίζουμε ότι η αρμόδια Υπηρεσία του ΥΠ.Ε.Π.Θ. έχει στείλει το αριθμ. πρωτ. Φ/251/115729/18.10.2004 έγγραφο σε όλα τα Πανεπιστήμια και Τ.Ε.Ι. της χώρας με το οποίο καλούνται να του γνωστοποιήσουν τα νέα Τμήματα που έχουν ιδρυθεί και για τα οποία προτείνουν να αρχίσει η λειτουργία τους από το ακαδημαϊκό έτος 2005 - 2006, καθώς επίσης και τα παλαιά Τμήματα που τυχόν δεν θα λειτουργήσουν ή που έχουν μετονομασθεί.
     Η προθεσμία που έχει δοθεί στα ως άνω Ιδρύματα για να απαντήσουν σχετικά, λήγει στις 31.12.2004.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     11. Στην με αριθμό 4850/5-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 126954-ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4850/5.11.2004, την οποία κατέθεσε ο Βουλευτής κ. Γεωργίου Παπαγεωργίου, σας γνωρίζουμε ότι η αναδιοργάνωση του ΔΙ.Κ.Α.Τ.Σ.Α. έχει ήδη αρχίσει με τη συγκρότηση του νέου Διοικητικού Συμβουλίου του και επίκειται κατάθεση σχεδίου νόμου για την αναδιάρθρωσή του, το οποίο ήδη δόθηκε στη δημοσιότητα και εστάλη στα Ιδρύματα για τις δικές τους προτάσεις.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     12. Στις με αριθμό 3786/5-10-04, 4811/4-11-04 ερωτήσεις των Βουλευτών κυρίων Ευάγγελου Βενιζέλου και Κων/νου Γκιουλέκα δόθηκε με το υπ’ αριθμ. 393/506/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τους κύριους Βουλευτές τα παρακάτω:
     Όπως είναι γνωστό η εξέλιξη όλων των διαγωνισμών των έργων με συμβάσεις Παραχώρησης ήταν βραδύτατη επί αρκετά χρόνια και βρισκόταν στο αρχικό στάδιο της προεπιλογής και των προκαταρκτικών μελετών.
     Όσον αφορά το έργο της υποθαλάσσιας αρτηρίας Θεσσαλονίκης, προωθήσαμε ταχύτατα την ολοκλήρωση των τευχών δημοπράτησης του Β΄ σταδίου της δημοπρασίας με τροποποίηση των όρων τους και προσθήκη άλλων, προς το συμφέρον του Δημοσίου και ήδη αναμένουμε την υποβολή των προσφορών την 24/11/2004.
     Ο Υπουργός
     Γ. ΣΟΥΦΛΙΑΣ»
     13. Στην με αριθμό 4575/1-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2/61125/16-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. πρωτ. 4575/1-11-2004 ερώτησης που κατέθεσε ο Βουλευτής κ. Γεώργιος Παπαγεωργίου, σχετικά με το ανωτέρω θέμα, σας γνωρίζουμε ότι με την αριθμ. πρώτ. 2/60132/0020/2-11-2004 κοινή απόφαση των Υπουργών Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, τα ποσά των εισοδηματικών ορίων με βάση τα οποία καταβάλλεται η εισοδηματική ενίσχυση στις οικογένειες ορεινών και μειονεκτικών περιοχών αυξάνονται από 1.500 ευρώ σε 1.700 ευρώ και από 2.200 ευρώ σε 2.500 ευρώ.
     Ο Υφυπουργός
     ΠΕΤΡΟΣ ΔΟΥΚΑΣ»
     14. Στην με αριθμό 4849/5-11-04 ερώτηση των Βουλευτών κυρίων Μάρκου Μπόλαρη και Μαρίας Δαμανάκη δόθηκε με το υπ’ αριθμ. 126953/ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4849/5.11.04 την οποία κατέθεσαν οι Βουλευτές κ. Mάρκος Μπόλαρης και κα Μαρία Δαμανάκη και αφορά στο ΤΕΙ Σερρών, σας γνωρίζουμε τα ακόλουθα:
     Στον Τακτικό Προϋπολογισμό του ΥΠΕΠΘ για το οικονομικό έτος 2004 για το ΤΕΙ Σερρών, είχαν εγγραφεί πιστώσεις 3.400.000,00 Ε, για λειτουργικές δαπάνες. Επί πλέον με την αριθμ. 118033/1Β/333/21.10.04 απόφαση δόθηκε πρόσθετη χρηματοδότηση για το ανωτέρω ΤΕΙ ύψους 250.000,00 €.
     Για σίτιση των σπουδαστών του ΤΕΙ Σερρών στον Τακτικό προϋπολογισμό του ΥΠΕΠΘ για το 2004, είχαν εγγραφεί πιστώσεις 700.000,00 € και. με την αριθμ. 118086/Β/334/21.10.04 απόφαση δόθηκε πρόσθετη χρηματοδότηση 150.000,00 €. .
     Ο Υφυπουργός
     ΣΠ. ΤΑΛΙΑΔΟΥΡΟΣ»
     15. Στην με αριθμό 4637/2-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 124105/ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4637/2-11-04 την οποία κατέθεσε ο Βουλευτής κ. Αλέξανδρος Αλαβάνος και αφορά στο ΤΕΙ Πύργου, σας γνωρίζουμε τα ακόλουθα:
     Το Εθνικό Ίδρυμα Νεότητας (Ε.Ι.Ν.) είναι Κοινωφελές Ίδρυμα - Νομικό Πρόσωπο Ιδιωτικού Δικαίου του Ευρύτερου Δημόσιου Τομέα, το οποίο εποπτεύεται από το Υπουργείο Εθνικής Παιδείας και Θρησκευμάτων, έχει ως σκοπό τη με κατάλληλα μέσα και τρόπους παροχή και κοινωνικής προσφοράς, Φοιτητικής-Σπουδαστικής και Μαθητικής Μέριμνας στους τομείς του Πολιτισμού, Εκπαίδευσης, Περιβάλλοντος, Αθλητισμού, Ψυχαγωγίας, Επικοινωνίας, Πολιτισμικής και Επιστημονικής δραστηριότητας, και Επαγγελματικής Κατάρτισης, στέγασης-σίτισης και φιλοξενίας της Σπουδάζουσας Νεολαίας; του Απόδημου Ελληνισμού και του Ελληνικού λαού γενικότερα.
     Αναλαμβάνει την ευθύνη λειτουργίας των Φοιτητικών-Σπουδαστικών Εστιών, όταν καλείται από τα Πανεπιστήμια και Τ.ΕΙ. με προγραμματική σύμβαση, διαθέτει δε και ιδιόκτητα κτίρια Φοιτητικών Εστιών τα οποία και λειτουργεί σε συνεργασία με τα Πανεπιστήμια και τα Τ.ΕΙ.
     Σε όλη τη χώρα λειτουργούν 15 Φοιτητικές Εστίες-4 Σπουδαστικές Εστίες και την Α.Ε.Σ.Α. (Ανωτέρα Εκκλησιαστική Σχολή).
     Στις παραπάνω Εστίες φιλοξενούνται 7.000 περίπου φοιτητές και σιτίζονται 10.000 περίπου φοιτητές σπουδαστές.
     Το Ε.Ι.Ν. έχει την ευθύνη λειτουργίας της Μαθητικής Εστίας Πύργου σε συνεργασία με την Ιερά Μητρόπολη Ηλείας στην οποία ανήκει το κτίριο της Εστίας και εκτός των μαθητριών στεγάζει 10 σπουδάστριες του Τ.Ε.Ι. Πύργου. Για την νέα ακαδημαϊκή χρονιά εκκρεμούν 6 αιτήσεις σπουδαστριών εαρινού εξαμήνου) οι οποίες θα ικανοποιηθούν. Η , Μαθητική Εστία Πύργου σύμφωνα με σχετικό έγγραφό της έχει την δυνατότητα να φιλοξενήσει για διαμονή και σίτιση μέχρι τριάντα (30) περίπου σπουδάστριες και για σίτιση μόνο πενήντα-εξήντα (50-60) φοιτητές και φοιτήτριες.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     16. Στην με αριθμό 4534/27-18-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 2/63314/0020/16-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Επί της ερώτησης με αρ. πρωτ. 4534/27-10-04 που κατέθεσε ο Βουλευτής κ. Ανδρέας Μακρυπίδης και κατά το μέρος που μας αφορά, σας γνωρίζουμε ότι :
     α) σύμφωνα με την παρ. 24 του άρθρου 2 του Ν.2621/23-06-98, οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό των Περιφερειών. Η κατανομή της συνολικής εγγεγραμμένης πίστωσης στις νομαρχιακές αυτοδιοικήσεις εκάστης Περιφέρειας γίνεται από τα αρμόδια όργανα των Περιφερειών, με γνώμονα την πλήρη κάλυψη των σχετικών αναγκών, μέσα στο πλαίσιο, όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
     Για την κάλυψη των σχετικών δαπανών τέθηκαν, με πρόσφατη απόφασή μας στη διάθεση των Περιφερειών συμπληρωματικά κονδύλια, κυρίως για την εξόφληση παλαιών υποχρεώσεων.
     β) Οι δαπάνες της Πρόσθετης Διδακτικής Στήριξης καλύπτονται από το Επιχειρησιακό Πρόγραμμα Εκπαίδευση και Αρχική Επαγγελματική Κατάρτιση (ΕΠΕΑΕΚ) το οποίο συγχρηματοδοτείται-από την Ευρωπαϊκή Ένωση (Γ΄ ΚΠΣ) μέσω του Προγράμματος Δημοσίων Eπενδύσεων.
     Στο Π.Δ.Ε. έτους 2004 έχει εγγραφεί πίστωση ύψους 26,4 εκ. ευρώ και ειδικότερα στο έργο 2002ΣΕ04530005 «Εφαρμογή Προγραμμάτων Πρόσθετης Διδακτικής Στήριξης στις σχολικές μονάδες» για τη διαχείριση της οποίας η αρμοδιότητα ανήκει στο Υπουργείο Εθνικής Παιδείας και Θρησκευμάτων.
     Ο Υφυπουργός
     ΠΕΤΡΟΣ ΔΟΥΚΑΣ»
     17. Στις με αριθμό 4518/29-10-04 και 4519/22-10-04 ερωτήσεις του Βουλευτή κ. Ηλία Καλλιώρα δόθηκε με το υπ’ αριθμ. 1681/14-11-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση των παραπάνω ερωτήσεων στη Βουλή, σας γνωρίζουμε τα ακόλουθα:
     Πρόθεση της ΕΤΑ είναι η τουριστική αξιοποίηση τόσο του κάμπινγκ Καμένων Βούρλων, όσο και του ακινήτου Ιαματικής Πηγής Υπάτης, σε πλαίσιο ήπιας ανάπτυξης και με απόλυτο σεβασμό στο πολεοδομικό και περιβαλλοντικό ισοζύγιο, με σημαντικά οφέλη για την τουριστική ανάπτυξη της περιφέρειας και την τοπική κοινωνία (νέες θέσεις εργασίας, αναβάθμιση τουριστικού προϊόντος, επιμήκυνση τουριστικής περιόδου, ενίσχυση της τοπικής οικονομίας κλπ.) και έχοντας εξασφαλίσει της συναίνεση αυτής.
     Και τα δύο ακίνητα αποτελούν αντικείμενο Αναλυτικού Σχεδίου του Χρηματοοικονομικού Συμβούλου (ΧΟΣ) της ΕΤΑ.
     Ειδικά για το ακίνητο Καμένων Βούρλων, εξεταζόμενο συνολικά (κάμπινγκ και λοιπή έκταση), ο ΧΟΣ έχει ήδη εκπονήσει Αναλυτικό Σχέδιο αξιοποίησης, το οποίο υποβλήθηκε στο τέλος Οκτωβρίου 2004 και αυτή τη στιγμή εξετάζεται από την εταιρία μας, ώστε να προωθηθούν άμεσα οι αναγκαίες δράσεις ωρίμανσης.
     Για το ακίνητο Υπάτης δεν έχει εκπονηθεί ακόμη Αναλυτικό Σχέδιο αξιοποίησης από τον ΧΟΣ, στο μεταξύ όμως, είναι σε εξέλιξη μελέτη από ομάδα έργου της ΕΤΑ προς την κατεύθυνση της βέλτιστης αξιοποίησής του.
     Και για τα δύο περιουσιακά στοιχεία υπάρχουν εκδηλώσεις ενδιαφέροντος από επενδυτές και προτάσεις, οι οποίες εξετάζονται και στα πλαίσια των εκπονούμενων μελετών.
     Η αξιοποίηση των δύο ακινήτων έχει ενταχθεί στο σχέδιο δράσης της ΕΤΑ για το έτος 2005, ωστόσο, πριν την ολοκλήρωση και αξιολόγηση των παραπάνω μελετών δεν είμαστε σε θέση να δώσουμε λεπτομερείς πληροφορίες, όπως ακριβείς χρήσεις, δυναμικότητες, ύψος επενδύσεων κλπ. Εκτιμούμε ότι στα στοιχεία αυτά θα έχουμε καταλήξει εντός του Α΄ τριμήνου 2005, οπότε και θα είμαστε έτοιμοι να σχεδιάσουμε την προκήρυξη των σχετικών διαγωνιστικών διαδικασιών.
     Σημειώνουμε, τέλος, ότι όσον αφορά στη χρηματοδότηση ανάπτυξης και διαχείρισης των μεγάλων τουριστικών επενδύσεων, η ΕΤΑ και το Υπουργείο Τουριστικής Ανάπτυξης στοχεύουν στην αξιοποίηση του θεσμού των Συμπράξεων Ιδιωτικού και Δημόσιου Τομέα (ΣΔΙΤ), καθώς και των Κοινοτικών Πλαισίων Στήριξης.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     18. Στις με αριθμό 3652/30-9-04 και 4846/5-11-04 ερωτήσεις των Βουλευτών κυρίων Γεωργίου Παπαγεωργίου και Δημητρίου Πιπεργιά δόθηκε με το υπ’ αριθμ. 1090181/3798/ΟΟΤΥ/Ε΄/15-11-04  έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση των πιο πάνω σχετικών ερωτήσεων που κατατέθηκαν στη Βουλή από τους Βουλευτές κ. κ. Παπαγεωργίου Ι. Γεώργιο και Πιπεργιά Δημήτρη στις οποίες θίγονται θέματα που αφορούν στη μεταστέγαση της Δ.Ο.Υ. Κύμης, σας γνωρίζουμε τα εξής:
     Η Κτηματική Υπηρεσία Εύβοιας βάσει κτιριολογικού προγράμματος που συνέταξε η Υπηρεσία μας και σύμφωνα με τις διατάξεις του Ν. 3130/03 κίνησε τη διαδικασία μίσθωσης ακινήτου, κατάλληλου για τη στέγαση της ενδιαφερόμενης Υπηρεσίας.
     Ειδικότερα συνέταξε σχέδιο διακήρυξης το οποίο υποβλήθηκε αρμοδίως, βάσει των διατάξεων της παρ. 21 του άρθρου 46 Ν. 3220/2004 (Φ.Ε.Κ. 15 τ.Α΄ 28-1-2004) «Μέτρα αναπτυξιακής και κοινωνικής πολιτικής- αντικειμενικοποίηση του φορολογικού ελέγχου και άλλες διατάξεις» στον Γενικό Γραμματέα Περιφέρειας Στερεάς Ελλάδας, για έγκριση, όπου και εγκρίθηκε την 1-6-2004.
     Ενώ η διαδικασία της δημοπρασίας βρισκόταν σε εξέλιξη ο Γενικός Γραμματέας Περιφέρειας Στερεάς Ελλάδας, με την υπ' αριθμ. 4231/22-9-2004 απόφασή του ακύρωσε τη διεξαγωγή της δημοπρασίας με το αιτιολογικό ότι το ανώτατο όριο μηνιαίου μισθώματος που είχε τεθεί στη διακήρυξη ήταν αδικαιολόγητα υψηλό.
     Όπως προκύπτει από τα στοιχεία του φακέλου που απεστάλησαν στην Υπηρεσίας μας από την Κτηματική Υπηρεσία Εύβοιας και συγκεκριμένα από το υπ' αριθμ. πρωτ. 6990/4-11-2004 έγγραφο του Γενικού Γραμματέα Περιφέρειας Στερεάς Ελλάδος θα διενεργηθεί άμεσα νέα δημοπρασία για μίσθωση ακινήτου για τη στέγαση της ενδιαφερόμενης Υπηρεσίας με σκοπό την επίλυση του στεγαστικού της προβλήματος.
     Ο Υφυπουργός
     ΠΕΤΡΟΣ ΔΟΥΚΑΣ»
     19. Στην με αριθμό 6486/11.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/1782/27.1.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 6486/11-1-05, που κατέθεσε στη Βουλή ο Βουλευτής κ. Στέλιος Ματζαπετάκης και αναφέρεται στη διάταξη του νομοσχεδίου, που προωθεί η Κυβέρνηση προς ψήφιση και οποία προβλέπει ως κριτήριο αξιολόγησης στο σύστημα προσλήψεων και τη συνέντευξη, σας γνωρίζουμε τα εξής:
     Η εισαγωγή της συνέντευξης αποσκοπεί στην αξιολόγηση της προσωπικότητας του υποψηφίου, η οποία αξιολόγηση αποτελεί το απαραίτητο εκείνο στοιχείο του συστήματος προσλήψεων του ν.2190/94, που συνδέεται άμεσα με την αποτελεσματικότητά του και σε καμμΙα των περιπτώσεων δεν ανατρέπει τα λοιπά κριτήρια του εν λόγω συστήματος. Και τούτο διότι α) η βαθμολογία της συνέντευξης δεν μπορεί να υπερβεί το 20% των μονάδων που έχει λάβει ο υποψήφιος στα λοιπά κριτήρια συνολικά και β) οι υποψήφιοι που υποβάλλονται σε συνέντευξη. είναι αυτοί που, βάσει της κατάταξής τους στον οικείο πίνακα με τα λοιπά κριτήρια, αντιστοιχούν στον αριθμό των θέσεων που προκηρύχθηκαν και οι επόμενοι αυτών, μέχρι της συμπλήρωσης ποσοστού 30%, εάν υπάρχουν. Συνεπώς, αν προκηρυχθούν 10 θέσεις και καταταγούν στον οικείο πίνακα 200 υποψήφιοι, για συνέντευξη θα κληθούν μόνον οι 13 πρώτοι κατά σειρά κατάταξης.
     Έτσι διασφαλίζεται, υπό την πλήρη εγγύηση πάντοτε του ΑΣΕΠ, ο έλεγχος της προσωπικότητας των υποψηφίων και ολοκληρώνεται το σύστημα προσλήψεων με ένα δομικό του στοιχείο που σήμερα απουσιάζει, χωρίς περιθώρια ακραίων ανατροπών του πίνακα κατάταξης.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     20. Στην με αριθμό 6465/11.1.05 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΥΠΠΟ./ΓΡ.ΥΦΥΠ.Κ.Ε./550/27.1.05 έγγραφο από το Υφυπουργό Πολιτισμού η ακόλουθη απάντηση:
     «Σχετικά με την υπ. αριθμ. 6465/11.01.2005 ερώτηση του Βουλευτή Ηρακλείου κ. Μ. Φραγκιαδουλάκη αναφορικά με την αποκατάσταση των ζημιών του Αρχαιολογικού Μουσείου Ηρακλείου, έχουμε να σας γνωστοποιήσουμε τα εξής:
     Το Υπουργείο Πολιτισμού έχει προβεί σε όλες τις απαραίτητες ενέργειες για την αποκατάσταση της οροφής στον εκθεσιακό χώρο του ως άνω μουσείου.
     Έχουν ήδη ξεκινήσει οι εργασίες επισκευής από το αρμόδιο συνεργείο που έχει μεταβεί στο Ηράκλειο και το οποίο επιβλέπεται από την αρμόδια Διεύθυνση του Υπουργείου Πολιτισμού. Η αποκατάσταση έχει ξεκινήσει ανά αίθουσα. Αποκαθηλώνονται τα επισφαλή τμήματα της οροφής και καλύπτονται όλα τα εκθέματα με ξύλο και νοβοπάν προκειμένου να είναι απόλυτα προστατευμένα.
     Οι εργασίες αποκατάστασης προχωρούν με πολύ γρήγορους ρυθμούς, ήδη έχουν επισκευασθεί δύο αίθουσες και το συνεργείο βρίσκεται στην αποκατάσταση της τρίτης αίθουσας του μουσείου.
     Με βάση τα δεδομένα και την ταχύτητα των επισκευών, εκτιμάται ότι οι εργασίες θα τελειώσουν σε είκοσι ημέρες περίπου.
     Παρά τις αντιξοότητες και το πολυσύνθετο των εργασιών, το Υπουργείο Πολιτισμού προέβη σε μεγάλη κινητοποίηση για την αποκατάσταση της ζημίας στο Μουσείο Ηρακλείου διατηρώντας παράλληλα - στα πλαίσια του δυνατού - το μουσείο ανοιχτό για τους επισκέπτες.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     21. Στην με αριθμό 6423/10.1.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ.ΓΡ.ΥΦ.Κ.Ε./545/26.1.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 6423/10-1-2005 ερώτησης Της Βουλευτού κ. Μαρίας Δαμανάκη, σας πληροφορούμε τα εξής:
     Το Πανεπιστήμιο Ιωαννίνων έχει ξεκινήσει την ανασκαφική του έρευνα το 1993 υπό τη διεύθυνση του καθηγητή του Πανεπιστημίου Ιωαννίνων κ. Αθ. Παπαδόπουλου και συνεχίστηκε αργότερα έως και σήμερα υπό τη διεύθυνση της κ. Λ. Κοντορλή- Παπαδοπούλου. Στην αρχική αίτηση των διευθυντών της έρευνας αναφέρεται ότι ο Δήμος Ιθάκης θα αναλάβει μεταξύ των άλλων και τη χρηματοδότηση της έρευνας όπως και την επίλυση τεχνικών ή άλλων προβλημάτων που ίσως προκύψουν κατά τη διάρκεια της έρευνας.
     Από το 1995 προέκυψαν κάποια προβλήματα με τους ιδιοκτήτες των ακινήτων. Στις Αποφάσεις του ΥΠΠΟ αλλά και στις εισηγήσεις της αρμόδιας Εφορείας Αρχαιοτήτων είχε επισημανθεί η ανάγκη επίλυσης των προβλημάτων με τη διαδικασία της απαλλοτρίωσης όπως ορίζεται από την προηγούμενη Αρχαιολογική Νομοθεσία. Η απαλλοτρίωση γίνεται από το ανασκάπτον Ίδρυμα και υπέρ του Ελληνικού Δημοσίου. Το 2000 η διευθύντρια της ανασκαφής υπέβαλε τη σχετική πρόταση απαλλοτρίωσης των αγροτεμαχίων στη θέση Σχολή Ομήρου- Άγ. Αθανάσιος όπου γίνεται και η ανασκαφή και σύμφωνα με τις κατά το Νόμο διαδικασίες ολοκληρώθηκε η διαδικασία της απαλλοτρίωσης ενώ σύμφωνα με έγγραφα του Δήμου Ιθάκης το ποσό της απαλλοτρίωσης θα καταβληθεί από τους παραπάνω φορείς. Εξάλλου σύμφωνα με τα άρθρα 18 και 36 του Ν.3028/2002 «Για την Προστασία των αρχαιοτήτων και εν γένει της Πολιτιστικής Κληρονομιάς» η απαλλοτρίωση αποτελεί προϋπόθεση για τη διεξαγωγή συστηματικής ανασκαφικής έρευνας και υποχρέωση του ανασκαφέα. Η χρηματοδότηση για την αποπεράτωση της ανασκαφής καθώς και η προστασία, συντήρηση και ανάδειξη των μνημείων αποτελούν επίσης υποχρέωση του ανασκαφέα σύμφωνα με τις παραγράφους 3,8,11 του άρθρου 36 του ν. 3028/2002.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     22. Στην με αριθμό 6472/19.1.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ. ΓΡ.ΥΦ.ΚΕ/551/28.1.05 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ. αριθμ. 6472/19.01.2005 ερώτηση της Βουλευτού Επικρατείας κ. Μαρίας Δαμανάκη αναφορικά με την περαιτέρω εξέλιξη του προγράμματος Μελίνα-Εκπαίδευση και Πολιτισμός θα θέλαμε να σας γνωστοποιήσουμε τα εξής:
     Το εν λόγω πρόγραμμα, του οποίου η πειραματική εφαρμογή ξεκίνησε το Σεπτέμβριο του 1995, αποτελεί ερευνητικό πρόγραμμα με δεκαετές χρονοδιάγραμμα, που στοχεύει στην ανάδειξη της πολιτισμικής διάστασης στην εκπαίδευση, καθώς και στην αναζωογόνηση της καθημερινής σχολικής δράσης, μέσω της Τέχνης και του Πολιτισμού.
     Από πλευράς ΥΠ.ΠΟ, κατά τα προηγούμενα χρόνια λειτουργίας του Προγράμματος, έχουν παραχθεί συνολικά 125 εκπαιδευτικοί φάκελοι (48 για τις Προϊστορικές και Κλασικές Αρχαιότητες, 20 για τις Βυζαντινές και Μεταβυζαντινές Αρχαιότητες και 57 για το Νεώτερο και Λαϊκό Πολιτισμό) από τις Διευθύνσεις του Υπουργείου, τις Εφορείες Αρχαιοτήτων και τα συνεργαζόμενα και εποπτευόμενα Μουσεία.
     Οι εν λόγω εκπαιδευτικοί φάκελοι έχουν διατεθεί σε όλα τα Σχολεία του Προγράμματος ανά την Ελλάδα, ενώ ταυτόχρονα έχουν υλοποιηθεί επιμορφωτικά σεμινάρια εκπαιδευτικών, με την άμεση συμμετοχή φορέων, που είτε συνεργάζονται με το ΥΠ.ΠΟ είτε υπάγονται σε αυτό.
     Οφείλουμε να επισημάνουμε ότι το ενδιαφέρον που εκδηλώνεται από εκπαιδευτικούς τόσο της α' θμιας όσο και της β' θμιας εκπαίδευσης για την προμήθεια του εκπαιδευτικού υλικού, το οποίο δημιουργήθηκε στο πλαίσιο του Προγράμματος, παραμένει εντονότατο.
     Η ηγεσία του ΥΠ.ΠΟ λαμβάνοντας υπόψη τον θετικό αντίκτυπο του Προγράμματος και την μεγάλη ανταπόκριση από τους εκπαιδευτικούς φορείς αξιολογεί σε βάθος την εν λόγω προσπάθεια και θα κάνει ό,τι είναι δυνατό για τη συνέχιση αυτού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     23. Στην με αριθμό 6528/12.1.05 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 1130/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Χρύσης, σας πληροφορούμε τα εξής:
     Η καταβολή αποζημιώσεων στους κτηνοτρόφους είναι δυνατή μόνο μέσα από προγράμματα εκρίζωση ς ή επιτήρησης ορισμένων ασθενειών που προβλέπονται στην κατ' έτος εκδιδόμενη απόφαση των Υπουργών Αγροτικής Ανάπτυξης και τροφίμων - Οικονομίας και Οικονομικών «περί έγκρισης προγράμματος οικονομικών ενισχύσεων για την εξυγίανση του κτηνοτροφικού κεφαλαίου της χώρας με έγκριση ή /και οικονομική συμμετοχή της Ευρωπαϊκής Ένωσης». Σύμφωνα με το Άρθρο 7 του Π.Δ. 35/1995 (Α'31) , η χώρα μας έχει τη δυνατότητα να υποβάλλει στην Ε.Ε. πρόγραμμα καταπολέμησης ή επιτήρησης της προϊούσας πνευμονίας, προκειμένου να συμπεριληφθεί στην ανωτέρω αναφερόμενη απόφαση οικονομικών ενισχύσεων. Δεν κρίνεται ωστόσο σκόπιμη η υποβολή παρόμοιου προγράμματος για τους εξής λόγους: α) η προϊούσα πνευμονία είναι νόσος βραδείας εξέλιξης, β) δεν προκαλεί μεγάλες απώλειες και γ) σύμφωνα με το τηρούμενο στην αρμόδια υπηρεσία του Υπουργείου Αγροτικής Ανάπτυξης και Τροφίμων, αρχείο σχετικά με την επιζωοτιολογική κατάσταση, η νόσος δεν φαίνεται να είναι σε μεγάλη έκταση.
     Συγκεκριμένα κατά την τελευταία τετραετία (2000-2003) τα μολυσμένα από προϊούσα πνευμονία κοπάδια είναι αντίστοιχα 15,7,8 και 9 . Ειδικά δε ο Νομός Δωδεκανήσου έχει δηλώσει ένα (1) μολυσμένο κοπάδι το έτος 2001.
     Για την ασφαλιστική μέσω του Οργανισμού ΕΛΓΑ κάλυψη νοσημάτων επιζωοτικής μορφής, διαβιβάζεται συνημμένα το με αριθμ. πρωτ. 1075/18-1-2005 έγγραφο του Προέδρου του Οργανισμού που απαντάει σχετικά.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     24. Στην με αριθμό 6556/12.1.05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1132/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
     Εξετάζεται η δυνατότητα παράτασης, μέσω νομοθετικής ρύθμισης, της προθεσμίας που προβλέπεται "στο άρθρο 5 του Ν. 3147/03, για την υποβολή αιτήσεων εξαγοράς αυθαίρετα κατεχομένων εποικιστικών εκτάσεων, (κοινόχρηστων, ή διαθέσιμων).
     Ο Υφυπουργός
     Α. ΚΟΝΤΟΣ»
     25. Στην με αριθμό 6574/13.1.05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1135/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
     Η μεταρρύθμιση της Κοινής Αγροτικής Πολιτικής που αφορά την Κοινή Οργάνωση Αγοράς στον τομέα του καπνού, βρίσκεται σήμερα στη φάση της κατάθεσης των σχεδίων των εφαρμοστικών Κανονισμών, που η ψήφισή τους θα ολοκληρωθεί, σύμφωνα με τον 1ζρογραμματισμό που υπάρχει, εντός του α' τετραμήνου του τρέχοντος έτους.
     Η πολιτική ηγεσία του Υπουργείου Αγροτικής Ανάπτυξης και Τροφίμων εξετάζει με πολύ μεγάλη προσοχή τα αιτήματα των καπνοπαραγωγών για πλήρη αποδέσμευση, λαμβάνοντας υπόψη όλα τα ενδεχόμενα και τις τυχόν επιπτώσεις τους, με γνώμονα το συμφέρον των καπνοπαραγωγών, του προϊόντος και της Εθνικής οικονομίας γενικότερα.
     Ο καθορισμός των ποσοστών σύνδεσης - αποσύνδεσης, σύμφωνα με τον Κοινοτικό Κανονισμό 1782/03, πρέπει να ανακοινωθεί στην Ευρωπαϊκή Ένωση μέχρι την 31 η Ιουλίου 2005.
     Απαραίτητη προϋπόθεση για την απόφαση και ανακοίνωση των ποσοστών σύνδεσης - αποσύνδεσης, πρέπει να είναι η οριστικοποίηση και ψήφιση των εφαρμοστικών Κανονισμών της KOA Kαπνoύ ώστε να δημιουργηθεί η πλήρης απεικόνιση της κατάστασης που θα ισχύσει στον τομέα του καπνού.
     Ο Υφυπουργός
     Α. ΚΟΝΤΟΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 11 Απριλίου 2005.
     Α. ΕΠΙΚΑΙΡΕΣ ΕΡΩΤΉΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 803/4.4.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Πολιτισμού και Οικονομίας και Οικονομικών, σχετικά με την περικοπή πόρων για την υλοποίηση του προγράμματος «ΕΛΛΑΔΑ 2004» κλπ.
     2. Η με αριθμό 828/5.4.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων επίλυσης του προβλήματος της σχολικής στέγης στο Δήμο της Αθήνας.
     3. Η με αριθμό 834/5.4.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αλλαγή του ισχύοντος θεσμικού πλαισίου που αφορά στην περιφερειακή συγκρότηση του κράτους.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 799/4.4.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με τη διακίνηση μουχλιασμένων γιαουρτιών στην αγορά κλπ.
     2. Η με αριθμό 829/5.4.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας, σχετικά με την αύξηση των συντάξεων του ΝΑΤ κλπ.
     3. Η με αριθμό 832/5.4.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αύξηση της ρύπανσης στην περιοχή του Ασπροπύργου κλπ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Πρώτη είναι η με αριθμό 823/5.4.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τους Υπουργούς Εθνικής Άμυνας, Οικονομίας και Οικονομικών, σχετικά με το διαγωνισμό πρόσληψης προσωπικού στην ΕΑΒ.
     Η επίκαιρη ερώτηση του κυρίου συναδέλφου έχει ως εξής:
     « Προκαλούν το κοινό αίσθημα και το αίτημα των χιλιάδων ανέργων για διασφάλιση της διαφάνειας και της αντικειμενικότητας στις διαδικασίες πρόσληψης, οι πρόσφατες μεθοδεύσεις που επιχειρήθηκαν, σύμφωνα με δημοσιεύματα, στο διαγωνισμό για την πρόσληψη 264 μονίμων στην ΕΑΒ.
     Οι σαρωτικές αλλαγές στη Διοίκηση της ΕΑΒ και η τοποθέτηση «ημετέρων» σε θέσεις κλειδιά φαίνεται να ήταν κινήσεις προετοιμασίας των επερχόμενων μεθοδεύσεων για την τακτοποίηση των «δικών μας παιδιών» στον πρόσφατο διαγωνισμό.
     Το γεγονός αυτό τεκμηριώνεται και από την προκλητική δήλωση του προέδρου της εταιρείας κ. Δαμιανού, ο οποίος φέρεται να δήλωσε σε πρόσφατη κομματική εκδήλωση της ΝΔ: «Δεν έχω να σας κάνω άλλο δώρο, αλλά να σας καταθέσω έναν μπλε φάκελο με την προκήρυξη διακοσίων εξήντα τεσσάρων θέσεων στην ΕΑΒ».
     Ερωτώνται οι Υπουργοί αν επιβεβαιώνουν την επιχειρούμενη μεθόδευση στον πρόσφατο διαγωνισμό της ΕΑΒ για την κάλυψη των διακοσίων εξήντα τεσσάρων θέσεων
     Σε τι ενέργειες πρόκειται να προβούν, ώστε να αποδοθούν οι ευθύνες στους εμπλεκόμενους, στην επιχειρούμενη μεθόδευση, με τη διαρροή θεμάτων και των λύσεών τους;»
     Θα απαντήσει ο Υφυπουργός Εθνικής Άμυνας κ. Βασίλειος Μιχαλολιάκος.
     Ορίστε, κύριε Υπουργέ, έχετε το λόγο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
     Ευχαριστώ και τον αγαπητό συνάδελφο που μ’ αυτή την επίκαιρη ερώτηση δίνει σ’ εμένα και την Κυβέρνηση, για άλλη μία φορά, την ευκαιρία να διατυπώσουμε στον κορυφαίο αυτό θεσμό της δημοκρατίας, το Κοινοβούλιο, τις δύο μεγάλες δεσμεύσεις που έχει αναλάβει η Κυβέρνηση της Νέας Δημοκρατίας, η Κυβέρνηση του Κώστα Καραμανλή, η Κυβέρνηση όλων των Ελλήνων.
     Η πρώτη δέσμευση είναι η διαφάνεια στη διαχείριση του δημόσιου χρήματος και η δεύτερη είναι η αξιοκρατία στη διαχείριση του ανθρώπινου δυναμικού. Αυτές οι δύο δεσμεύσεις συνιστούν ταυτόχρονα και τα δύο μεγάλα σημεία της μεγάλης πολιτικής αλλαγής που συνετελέσθη στις 7 Μαρτίου του 2004.
     Θα ήθελα να πω ότι ενδεχόμενα φαινόμενα μεμονωμένων ενεργειών μιμητισμού με το απεχθές παρελθόν, η Κυβέρνηση θα τα αντιμετωπίσει με αποφασιστικότητα, με τόλμη, με γενναιότητα και εν τω γενέσθαι. 
     Γνωρίζετε, λοιπόν, αγαπητέ κύριε συνάδελφε, ότι διετάχθη η ακύρωση του διαγωνισμού στα αγγλικά και, επίσης, διετάχθη η ένορκη διοικητική εξέταση που όταν και όπου εντοπίσει ευθύνες, η αντιμετώπιση αυτών των ευθυνών θα είναι αμείλικτη.
     Για εμάς, αγαπητέ συνάδελφε, οι εκατοντάδες χιλιάδες των ανέργων είναι κορυφαία μας έγνοια. Η εμπέδωση συστήματος αξιοκρατίας και η αναπτυξιακή πορεία είναι μονόδρομοι. 
     Θα ήθελα ακόμα να σας πω ότι η εγχώριος Εθνική Αμυντική Βιομηχανία οφείλει και πρέπει να γίνει ανταγωνιστική. Αυτό το χρειάζονται και οι Ένοπλες Δυνάμεις, το αξιόμαχο των Ενόπλων Δυνάμεων. Το έχει ανάγκη και η κοινωνία, γιατί αυτό δημιουργεί και θέσεις εργασίας. Δεν είναι ιδιαίτερα χρήσιμο να επιχειρούμε ακόμα και μέσω κοινοβουλευτικού ελέγχου –που είναι βεβαίως κορυφαίο δικαίωμα και καθήκον του κάθε Βουλευτού- την απαξίωση της αμυντικής βιομηχανίας.
     Τουλάχιστον στην πρώτη μου απάντηση, δεν θέλω να αναφερθώ σε σημεία που αποτελούσαν την πολιτική του παρελθόντος. Θέλω να ξέρουν ότι ο διαγωνισμός, που για πρώτη φορά γίνεται στην ΕΑΒ με το να είναι πρόεδρος στέλεχος του ΑΣΕΠ, θα πάει μέχρι τέλους με απόλυτη αξιοκρατία και αυτό να το νιώσουν όλοι όσοι διεκδικούν μία από τις διακόσιες εξήντα τέσσερις θέσεις.
     Αυτό πρέπει να γίνει πεποίθηση πια. Ασφαλώς, υπάρχει ένας εθισμός από το παρελθόν, ασφαλώς, υπάρχει ένα έλλειμμα αξιοπιστίας σ’ αυτό που λέμε, αν θέλετε. Χρειάζεται χρόνος για να ξεπεράσουμε τις τραυματικές εμπειρίες του παρελθόντος. 
     	Άρα, προσωπικά να μείνετε ήσυχος. Πιστεύω απόλυτα ότι οι προθέσεις σας είναι καλές, ότι και ευθύνες θα αποδοθούν, αν υπάρχουν, και, βεβαίως, η επανάληψη των εξετάσεων στην αγγλική γλώσσα αποδεικνύει και το απόλυτο ενδιαφέρον μας για αξιοκρατία. 
     	ΠΡΟΕΔΡΕΥΩΝ (Γεώργιος Σούρλας): Ο κ. Τόγιας έχει το λόγο.
     	ΒΑΣΙΛΕΙΟΣ ΤΟΓΙΑΣ: Κύριε Υπουργέ, λυπάμαι που τα λόγια σας, τα οποία, προσωπικά, δεν έχω καμία διάθεση να αμφισβητήσω, βρίσκονται σε τέλεια αναντιστοιχία με τις δηλώσεις κάποιων άλλων συναδέλφων σας, πρώτα απ’ όλα την πρόσφατη δήλωση του κ. Νάκου, ο οποίος είπε ότι καλή είναι η αξιοκρατία, αλλά ότι καλό είναι η αξιοκρατία να βολεύει και τα «δικά μας παιδιά». 
     Πρέπει να σας πω ότι ο κ. Δαμιανός, ο Πρόεδρος της ΕΑΒ, την οποία εσείς εποπτεύετε και για το ρόλο της οποίας δεν αμφισβητώ την ευαισθησία σας, προηγήθηκε του κ. Νάκου. Σε αντίστοιχη κομματική εκδήλωση δήλωνε επακριβώς: «Bέβαια, σας κάνω ένα δώρο μ’ ένα φάκελο για τις θέσεις του προσωπικού της ΕΑΒ». «Η εξέταση βέβαια θα γίνει μέσω ΑΣΕΠ», λέει χαρακτηριστικά, «και όταν λέμε μέσω ΑΣΕΠ το εννοούμε, αλλά κάντε κι εσείς μία αίτηση και κάτι θα γίνει». Είναι χαρακτηριστικά τα λόγια του. 
     Επομένως, κύριε Υπουργέ, δε μιλάμε για μεμονωμένα χαρακτηριστικά. Εδώ μιλάμε για πιστοποίηση πολιτικής βούλησης να καταρρακωθεί και το κύρος του ΑΣΕΠ και όποιες εξετάσεις υπάρχουν να είναι διαβλητές. 
     Ο διαγωνισμός της ΕΑΒ, κύριε Υπουργέ, ήταν διαβλητό γιατί έγινε με συγκεκριμένες μεθοδεύσεις, πρώτα απ’ όλα στη σύνθεση της Επιτροπής. Γνωρίζετε ότι η σύνθεση της Επιτροπής άλλαξε για πρώτη φορά και ότι τέσσερα μέλη της Επιτροπής είναι από την ΕΑΒ; Μάλιστα, ενώ προηγουμένως έπρεπε να έχουν συνάφεια με το γνωστικό αντικείμενο, τώρα είναι άσχετα με το γνωστικό αντικείμενο. Η πλειοψηφία ήταν 4/3, τέσσερις εκτός ΕΑΒ πριν, τώρα είναι τέσσερις εντός ΕΑΒ. 
     	Γνωρίζετε ότι το ΑΣΕΠ, παρά τις αντίθετες δηλώσεις, δήλωσε ότι δεν έχει καμία σχέση με την οργάνωση του συγκεκριμένου διαγωνισμού; Γνωρίζετε ότι στην εξέταση των γραπτών εξετάσεων για τα αγγλικά έγινε η μεθόδευση –και αυτό είναι άθλια μεθόδευση- κατά τον εξής τρόπο: οι ίδιοι οι υποψήφιοι καλούνταν να δηλώσουν το επίπεδο των γνώσεών τους, την πιστοποίηση των γνώσεών τους; Όσοι δεν δήλωναν, αποκλείονταν από τις γραπτές εξετάσεις. Έτσι αποκλείστηκαν οκτακόσιοι υποψήφιοι και αυτό ήταν μεθόδευση. 
     Στη συνέχεια, βέβαια, επειδή δεν είναι βέβαιο ότι «τα δικά μας παιδιά» είναι πάντα και τα πιο άξια, «το δένουμε», το σιγουρεύουμε και το διασφαλίζουμε και δίνουμε και τα «σκονάκια» της ντροπής, γιατί δόθηκαν «σκονάκια» της ντροπής στα «δικά μας τα παιδιά», για να διασφαλιστεί έτσι η αξιοκρατία. 
     	Κύριε Υπουργέ, το θέμα είναι ιδιαίτερα σοβαρό. Μας θυμίζει –θα το θυμάστε κι εσείς- τη διαρροή των θεμάτων κάποτε στις πανελλήνιες εξετάσεις επί Ράμμου. Λέω ότι είναι ιδιαίτερα σοβαρό, γιατί για πρώτη φορά τέτοιο φαινόμενο δημιουργεί την αίσθηση της ανησυχίας και της αναξιοπιστίας σε χιλιάδες νέους, που πιστεύουν ότι αξίζει να υπάρχει ένας αξιοκρατικός θεσμός και ότι αξίζει, επιτέλους, να διεκδικούν το δικαίωμα στην εργασία μέσα από την αξιοκρατία και όχι μέσα από άθλιες μεθοδεύσεις, από επιχειρούμενες μεθοδεύσεις και από κινήσεις που διαφθείρουν τις συνειδήσεις τους και που τους κόβουν το μέλλον και το δρόμο τους προς την αξιοκρατία.
     	Θα σας καλούσα να πάρετε αυστηρότερα μέτρα. Βέβαια ξέρετε ότι έχει πάει εισαγγελέας και κάνει έρευνα αυτήν τη στιγμή, αλλά νομίζω ότι η πολιτική ευθύνη είναι αναπαλλοτρίωτη και θα έπρεπε να εγκαλέσετε και τη διοίκηση της ΕΑΒ και να πάρετε αυστηρότερα μέτρα. Το χρωστάτε αυτό στους χιλιάδες νέους που θέλουν να πιστεύουν στους θεσμούς της αξιοκρατίας. 
     	ΠΡΟΕΔΡΕΥΩΝ (Γεώργιος Σούρλας): Ο κ. Μιχαλολιάκος έχει το λόγο.
     	ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητέ συνάδελφε, εμείς τον πήχη δεν τον έχουμε βάλει στο ύψος τού να συγκριθούμε με το παρελθόν και να είμαστε καλύτεροι. Τον πήχη τον έχουμε βάλει πολύ ψηλά, στην απόλυτη αξιοκρατία. 
     Γι’ αυτό σας είπα ότι πιθανά φαινόμενα μιμητισμού με το απεχθές καθεστώς του χθες θα αντιμετωπιστούν εν τω γενέσθαι και αμείλικτα. Αν θέλετε να σας πω για το πρόσφατο παρελθόν, γιατί αδικείτε τον εαυτό σας, αφού δεν είστε καλά ενημερωμένος, σας λέω ότι ο διαγωνισμός που έκανε η ΕΑΒ τον Οκτώβρη του 2003, σχεδόν στην προεκλογική περίοδο, ήταν ο μόνος διαγωνισμός χωρίς γραπτές εξετάσεις και στο σύνολό τους τα μέλη της επιτροπής ήταν μόνο από την ΕΑΒ. Δεν είναι απλά αυτή η φιλοδοξία μας, να είμαστε πιο αξιοκρατικοί από το πασοκικό καθεστώς. Για όνομα του Θεού!
     Για εμάς, αγαπητέ συνάδελφε, τα δικά μας παιδιά είναι όλα τα άνεργα παιδιά. Γνωρίζετε ότι η δική σας κυβέρνηση άφησε εκατοντάδες χιλιάδες εκτός, για ένα και μόνο λόγο: Ότι δεν ήταν δικά σας παιδιά. Αυτό έγινε με σκληρή κομματική ερμηνεία. 
     Όσον αφορά την πιστοποίηση της γλώσσας ήταν απαίτηση της προκήρυξης του ΑΣΕΠ. Και είναι ο μόνος διαγωνισμός που διεξάγεται και στην Επιτροπή προεδρεύει στέλεχος του ΑΣΕΠ. 
     ΒΑΣΙΛΕΙΟΣ ΤΟΓΙΑΣ: Ψάξτε το, κύριε Υπουργέ, έχει ενδιαφέρον. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Αμυνας): Θέλω, λοιπόν, να είστε και εσείς και όλοι οι συνάδελφοι απολύτως βέβαιοι ότι η κεντρική κατεύθυνση δεν είναι μόνο θεωρητικού χαρακτήρα. Γι’ αυτό ακυρώθηκαν οι εξετάσεις, για να μην υπάρχει η παραμικρή σκιά. Εάν προκύψουν ευθύνες θα αποδοθούν με την απόλυτη αυστηρότητα που επιβάλλεται. Δεν μπορούμε να παίζουμε με το όνειρο εκατοντάδων χιλιάδων νέων που η πολιτική των παρελθόντων ετών τους έχει καταδικάσει στην ανεργία. Πρέπει να βοηθήσουμε όλοι μαζί στην ανάπτυξη της οικονομίας και στην εμπέδωση κλίματος αξιοκρατίας. Μη με υποχρεώνετε να σας θυμίσω πότε εισήχθη ο νόμος του ΑΣΕΠ και πότε μπήκε το ΑΣΕΠ στη ζωή μας. Μπήκε, όταν το δημόσιο δεν χωρούσε άλλους ούτε στους διαδρόμους. Αυτό είναι ένα παρελθόν. Δεν μας αφορά. Μην το φορτώνεστε και μην το υπερασπίζεστε. Όταν στελέχη του ΠΑΣΟΚ θέλουν να κάνουν κριτική στην παρούσα Κυβέρνηση, η δημοκρατία επιβάλει να έχουν κάνει προηγουμένως την αυτοκριτική τους για το κράτος που παρέδωσαν. 
     ΠΡΟΕΔΡΕΥΩΝ (Γεώργιος Σούρλας): Από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι εννιά μαθητές και μαθήτριες και δύο συνοδοί καθηγητές από το Γυμνάσιο Ευαγγελικής Σχολής Νέας Σμύρνης. 
     (Χειροκροτήματα από όλες τις πτέρυγες της Βουλής)
     Τους καλωσορίζουμε στο Κοινοβούλιο και τους πληροφορούμε ότι παρακολουθούν συζήτηση κοινοβουλευτικού ελέγχου κατά την οποία Βουλευτές της Αντιπολίτευσης ελέγχουν την Κυβέρνηση για πράξεις και παραλείψεις.
     Οι Βουλευτές κύριοι Κωνσταντίνος Μπαντουβάς και Ευάγγελος Βενιζέλος ζητούν ολιγοήμερη άδεια απουσίας στο εξωτερικό. Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες. 
     Η δεύτερη με αριθμ. 831/5-4-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την ποινικοποίηση των μαθητικών κινητοποιήσεων κ.λπ., διαγράφεται λόγω κωλύματος της κυρίας Υπουργού. 
     Τρίτη είναι η με αριθμ. 818/5-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δημόσιας Τάξης και Εθνικής Άμυνας, σχετικά με την άρνηση θεώρησης του τακτικού εντάλματος πληρωμής Νο 36/2003 από την υπηρεσία ελεγκτικού επιτρόπου του ΥΠΕΘΑ για μη τήρηση της νόμιμης διαδικασίας προμήθειας των συστημάτων ασφαλείας C41. 
     Η επίκαιρη ερώτηση του κ. Κουβέλη έχει ως εξής: 
     «Η υπηρεσία του ελεγκτικού επιτρόπου του ΥΠΕΘΑ με την πράξη της Ν. 79/21-9-2004 επέστρεψε αθεώρητο το χρηματικό ένταλμα πληρωμής Νο 36/2003, ποσού 63.109.140 ευρώ του έτους 2003, που αφορά τη συμψηφιστική τακτοποίηση των πληρωμών που έγιναν σε βάρος του έργου «Συστήματα Ασφαλείας C41 Ολυμπιακών Αγώνων». 
     Στο σκεπτικό της πράξης για τη μη έγκριση της δαπάνης από τον επίτροπο, μεταξύ των άλλων, προβάλλονται και οι παρακάτω λόγοι:
     α) Το αντικείμενο της προμήθειας αφορά συστήματα ασφάλειας στο εσωτερικό της χώρας, αρμοδιότητας και ευθύνης του Υπουργείου Δημόσιας Τάξης και η όλη διαδικασία προμήθειας έπρεπε να είχε διενεργηθεί από αυτό και όχι από το Υπουργείο Εθνικής Άμυνας.
     β) Η επιτροπή προμηθειών που συγκροτήθηκε με την αριθμ. Φ. 600/551530/Σ311/28-02-2003 απόφαση του Υπουργείου Εθνικής Άμυνας και αντικατέστησε την προηγούμενη όμοια αυτής, δεν είναι νόμιμη, καθόσον δεν έγινε σύμφωνα με τις διατάξεις του άρθρου 16 του π.δ.284/1989, αφού τα μέλη που τη συγκρότησαν δεν ανήκαν στις ένοπλες δυνάμεις.
     γ) Από τα στοιχεία τεχνικής και οικονομικής αξιολόγησης των προσφορών των συμμετασχόντων στο διαγωνισμό εταιριών (SAIC-ΕΛΛΑΣ και TRS) προκύπτει, ότι η αγορά-προμήθεια δεν έγινε με βάση τη συμφερότερη προσφορά (η οποία ήταν της TRS), με αποτέλεσμα το ελληνικό δημόσιο να υποστεί σημαντική ζημία.
     Ερωτώνται οι κύριοι Υπουργοί:
     * Ποιο είναι το ύψος της ζημίας που υπέστη το ελληνικό δημόσιο από την υλοποίηση του εν λόγω έργου και για ποιο λόγο αποκλείσθηκαν οι ελληνικές εταιρείες κατά την τελική αξιολόγηση που αρχικά συμμετείχαν στο διαγωνισμό;
     * Ποια είναι η άποψη της Κυβέρνησης για τη μη εφαρμογή και τήρηση της νόμιμης διαδικασίας, αναφορικά με την προμήθεια των «Συστημάτων Ασφάλειας C41 Ολυμπιακών Αγώνων» και με ποιο τρόπο προτίθεται να προβεί στη διευθέτηση αυτού του θέματος;» 
     Το λόγο έχει ο Υφυπουργός Δημόσιας Τάξης, κ. Χρήστος Μαρκογιαννάκης 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, η συνέχεια του κράτους μού επιβάλλει να ενημερώσω τη Βουλή για αυτά τα οποία ρωτάτε, διότι αν υπάρχουν οποιασδήποτε μορφής ευθύνες από πρωτοβουλίες της προηγούμενης κυβέρνησης, αντιλαμβάνεστε ότι οι ευθύνες αυτές δεν ανήκουν στη σημερινή Κυβέρνηση. Ανήκουν σε εκείνους που πήραν αυτές τις πρωτοβουλίες. 
     Θα ήθελα, πριν αναφερθώ στα ερωτήματα τα οποία θέτετε με την επίκαιρη ερώτησή σας, να κάνω μια πολύ σύντομη αναφορά στη πορεία του μεγάλου και πολυδάπανου αυτού έργου το οποίο θα κοστίσει στον Έλληνα πολίτη συνολικά πάνω από διακόσια 260.000.000 -270.000.000 ευρώ. 
     Η σύμβαση υπεγράφη το Μάιο του 2003. Η προσωπική μου εκτίμηση είναι ότι ο ελάχιστος χρόνος ο οποίος απέμενε μέχρι το Μάιο του 2004, όταν θα έπρεπε το έργο να παραδοθεί συνολικά με το κλειδί στο χέρι, ήταν μια από τις αιτίες –υπάρχουν και άλλες- αφού στις 28 Μαΐου 2004 έπρεπε να έχουν γίνει όλες οι δοκιμές, προκειμένου να απομένει και ένα χρονικό διάστημα κάποιων μηνών για την εκπαίδευση των ανθρώπων που θα διαχειρίζοντο το σύστημα. 
     Στις 28 Μαΐου, λοιπόν, που έπρεπε να είχε παραδοθεί το έργο, δεν είχε παραδοθεί. Αποτέλεσμα ήταν να υποχρεωθούμε να πούμε στην εταιρεία να συνεχίσει την κατασκευή του έργου, διότι εν όψει Ολυμπιακών Αγώνων θα ήταν καταστροφή για τον τόπο αυτό το οποίο εμείς είχαμε ως σημαία της ασφάλειας των Ολυμπιακών Αγώνων να εμφανιστεί ότι δεν το είχαμε. Αναγκαστήκαμε έτσι, παρά το γεγονός ότι τον Ιούλιο, δηλαδή ένα μήνα πριν τους Ολυμπιακούς Αγώνες, δεν είχε πλήρως κατασκευαστεί το έργο να παραλάβουμε τη χρήση του -και μόνο τη χρήση- για τους Ολυμπιακούς Αγώνες και σήμερα, μήνες πολλούς μετά τη λήξη των Ολυμπιακών Αγώνων, να βρισκόμαστε προς το τέλος της διαδικασίας παραλαβής. 
     Η επιλογή της εταιρείας, η οποία κατασκεύασε το έργο και το παραλαμβάνουμε τώρα, έγινε από την προηγούμενη Κυβέρνηση. Οι διαπραγματεύσεις, οι οποίες είχαν λάβει χώρα τότε έγιναν από την προηγούμενη Κυβέρνηση.
     Η υπαγωγή στις διατάξεις του π.δ. 284, που αφορά τις προμήθειες του Υπουργείου Εθνικής Άμυνας έγινε από την προηγούμενη κυβέρνηση. Η συνέπεια της υπαγωγής στις διατάξεις του π.δ. 284 είναι σημαντικές, με σημαντικότερη το ότι δεν υπήρξε προληπτικός έλεγχος από το Ελεγκτικό Συνέδριο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, επειδή είναι πολύ σημαντικό το θέμα, θα ήθελα ένα λεπτό ακόμα στην πρωτολογία.
     Η συνέπεια, λοιπόν, η σημαντικότερη είναι ότι δεν υπήρξε προληπτικός έλεγχος από το Ελεγκτικό Συνέδριο. 
     Έρχεται σήμερα το Ελεγκτικό Συνέδριο –η επίτροπος, όχι το Ελεγκτικό Συνέδριο, το δικαστήριο- και μας λέει ότι τα πράγματα δεν έγιναν νόμιμα. Δεν έπρεπε να έχει υπαχθεί η σύμβαση στις διατάξεις του π.δ. 284/1989, διότι δεν αφορά αμυντικές δαπάνες και προμήθειες του Υπουργείου Εθνικής Άμυνας, αλλά του Υπουργού Δημόσιας Τάξης. Κάνει και άλλες παρατηρήσεις, όσον αφορά την ουσία και κατά πόσο ήταν συμφέρουσα η επιλογή της εταιρείας SAIC, ενώ θα έπρεπε να έχει επιλεγεί η άλλη εταιρεία.
     Θα ήθελα, όμως, να πω, εάν εδώ υπάρχουν ευθύνες -ασφαλώς επανέρχομαι και λέω δεν ευθύνεται η Νέα Δημοκρατία, δεν ευθύνεται η παρούσα Κυβέρνηση- τα εξής: Έχω, μία μικρή επιφύλαξη διότι αυτά μας είπε η επίτροπος, η οποία δεν θεώρησε εντάλματα ύψους 63.000.000 ευρώ, που είχαν καταβληθεί το 2003, εν πάση περιπτώσει προ της 7ης Μαρτίου του 2004. 
     Ήδη, όμως, το Υπουργείο Εθνικής Άμυνας, για να μη βρεθεί κάποιος να πει ότι προπετώς υιοθετούμε την άποψη της επιτρόπου, θα προσφύγει –και εκτιμώ ότι ήδη θα πρέπει να έχει προσφύγει- στο Ελεγκτικό Συνέδριο ως δικαστήριο το οποίο, πιθανότατα και εν ολομελεία, να λύσει το πρόβλημα.
     Ασφαλώς εάν το Ελεγκτικό Συνέδριο υιοθετήσει την εκτίμηση, και τις θέσεις της επιτρόπου, τότε υπάρχει μείζον πρόβλημα ενδεχομένως οικονομικό, αλλά προπάντων πολιτικό, για την επιλογή της διαδικασίας να υπαχθεί μία τόσο μεγάλη και σοβαρή σύμβαση στις διατάξεις του π.δ. 284/1989, που δεν υπήρξε, όπως είπα προηγουμένως, ο προληπτικός έλεγχος, ο οποίος ενδεχομένως να είχε αποτρέψει και άλλα λάθη, τα οποία εμφιλοχώρησαν.
     ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
     Κύριε Υπουργέ, είναι προφανές ότι αναφέρομαι στο κράτος που πρέπει να έχει συνέχεια. Η έκθεση, όμως, της επιτρόπου του Ελεγκτικού Συνεδρίου μιλάει για συγκεκριμένα ζητήματα μεγάλης σημασίας. 
     Ενώ θα έπρεπε το Υπουργείο Δημόσιας Τάξης να ασχοληθεί με αυτή τη σύμβαση προμηθείας, η υπόθεση πήγε στο Υπουργείο Εθνικής Άμυνας, αντικαταστάθηκε η επιτροπή και μάλιστα η νέα επιτροπή, κύριε Πρόεδρε, που συγκροτήθηκε, απαρτίστηκε από μέλη που δεν είχαν καμία σχέση με το Υπουργείο Εθνικής Άμυνας. Και, βεβαίως, δεν ενεκρίθη το κονδύλι των 63.109.000 ευρώ. 
     Εάν, όμως, και το Ελεγκτικό Συνέδριο –πέραν της επιτρόπου- κύριε Υφυπουργέ, δεχθεί αυτά τα οποία δέχεται η κυρία επίτροπος, αντιλαμβάνεστε ότι υπάρχει μία προμήθεια 200.000.000 ευρώ…
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Και πλέον.
     ΦΩΤΗΣ ΚΟΥΒΕΛΗΣ: …και πλέον, που συνιστά τεράστια ζημία για το δημόσια χρήμα. 
     Και εάν το Ελεγκτικό Συνέδριο, κύριε Υφυπουργέ, δεχθεί τα όσα η κυρία Επίτροπος επισημαίνει, τότε θα έχουμε ενδεχομένως και έγερση αξιώσεων από τις εταιρείες, οι οποίες απεκλείσθησαν. Και απεκλείσθησαν παράνομα κατά τα όσα ιστορεί και επισημαίνει η επίτροπος του Ελεγκτικού Συνεδρίου. Και αυτή η ζημιά εν τέλει από ποιον θα πληρωθεί; Από τον ελληνικό λαό.
     Δεν έγινε, κύριε Πρόεδρε, ο λεγόμενος προληπτικός έλεγχος του ν.2741/1999. Έχουμε νόμους για τη διαφάνεια στη διαχείριση του δημοσίου χρήματος. 
     Και να μία κραυγαλέα περίπτωση όπου ο νόμος αυτός, κύριε Υφυπουργέ –νομίζω θα το συνομολογήσετε- δεν εφαρμόστηκε. Πρόκειται για μία απαράδεκτη κατάσταση.
     Και, βεβαίως, να επισημάνω για άλλη μία φορά ό,τι σας έλεγε τότε ο Συνασπισμός, ότι δεν χρειάζονται αυτά τα συστήματα ασφαλείας. Προσβάλουν τις ατομικές ελευθερίες, προσβάλουν την προσωπικότητα των ανθρώπων.
     Πέραν αυτού, όμως, τι γίνεται με αυτά τα χρήματα και ποιος, εν τέλει, θα τα πληρώσει; 
     	Επισημαίνω -και ολοκληρώνω, κύριε Πρόεδρε- ότι πάντα υπάρχει το ενδεχόμενο να εγείρουν αξιώσεις ενώπιον των δικαστηρίων οι εταιρείες, όπως επισημαίνει η έκθεση της Επιτρόπου, που απεκλείσθησαν με τρόπο παράνομο. Ο ελληνικός λαός από την άλλη μεριά καλείται να αντιμετωπίσει τα πρόσθετα βάρη τα οποία η οικονομική πολιτική της Κυβέρνησης του επιβάλλει. Ε, ο ελληνικός λαός δικαιούται και να εγείρεται και να οργίζεται και να καταγγέλλει αδιαφάνεια στη διαχείριση του δημοσίου χρήματος. 
     	ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός, για να δευτερολογήσει.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Συμφωνώ, κύριε Πρόεδρε, με τον κύριο συνάδελφο ότι ο ελληνικός λαός δικαιολογημένα οργίζεται σε ορισμένες περιπτώσεις. Όμως, εδώ θα πρέπει να αποδώσουμε τα του Καίσαρος τω Καίσαρι. Εμείς βρήκαμε μία σύμβαση μεσούντος του χρόνου εκτέλεσής της. Δεν μπορούσαμε εκείνη την ώρα να κάνουμε τίποτα άλλο από το να προσπαθήσουμε με τον καλύτερο δυνατό τρόπο να φέρουμε σε πέρας και τις υποχρεώσεις, αλλά και τα δικαιώματα του ελληνικού δημοσίου. 
     	Εύχομαι, κυρίες και κύριοι συνάδελφοι, τελικά το Ελεγκτικό Συνέδριο να μην υιοθετήσει την άποψη της επιτρόπου. Το εύχομαι ως Έλλην πολίτης. Αν ήθελα να κάνω μικροκομματικές σκέψεις, θα έλεγα μακάρι να υιοθετήσει την άποψη της επιτρόπου, οπότε κάποιοι άλλοι θα έχουν το πρόβλημα. Όμως εγώ εύχομαι να μην τις υιοθετήσει. Γιατί πράγματι αν τις υιοθετήσει, θα βρεθούμε μπροστά σε αδιέξοδο όσον αφορά τις σχέσεις με την εταιρεία «SAIC», αλλά επιπλέον θα υπάρξει και αυτό το ενδεχόμενο που αναφέρατε προηγουμένως, δηλαδή, οι άλλες εταιρείες που απεκλείσθησαν να εγείρουν αξιώσεις, οπότε πράγματι θα υπάρχει πρόβλημα. 
     	Επειδή μιλάτε στην επίκαιρη ερώτησή σας για ζημίες, θα ήθελα να σας πω το εξής: Δεν ξέρω αν υπάρξει ζημία, συνεπεία των ενεργειών και των παραλείψεων, οι οποίες έλαβαν χώρα προ της 7 Μαρτίου του 2004. Δεν μπορώ να προκαταλάβω τα δικαστήρια ούτε μπορώ να γίνω μάντης του τι θα συμβεί. Εύχομαι –επαναλαμβάνω- να μη συμβεί. Όμως σας διαβεβαιώνω πως σε ό,τι έχει να κάνει με την εκτέλεση της συμβάσεως δεν πρόκειται το ελληνικό δημόσιο να έχει ζημία ούτε ένα ευρώ. 
     Προσωπικά έχω αναλάβει αυτήν την υπόθεση. Έχω ομάδα συμβούλων με επικεφαλής καθηγητή Πολυτεχνείου με γνωστικό αντικείμενο πάνω στα θέματα αυτά και ήδη τελείωσε η διαδικασία ελέγχου των υποσυστημάτων με καταγραφή ελλείψεων και αποκλίσεων. 
     	Ευτυχώς, όμως που δεν κατεβλήθησαν τα χρήματα και υπάρχει ακόμη ένα σημαντικό ποσό το οποίο υπολείπεται, ούτως ώστε αν η αποτίμηση των ελλείψεων και αποκλίσεων, σύμφωνα με τη σύμβαση, είτε καθιστούν το σύστημα προβληματικό είτε, εν πάση περιπτώσει, πρέπει να γίνει μείωση του τιμήματος, είμαστε εδώ, έχουμε το πάνω χέρι. Σας διαβεβαιώνω -προσωπικά, αλλά και ως μέλος αυτής της Κυβέρνησης- ότι δεν πρόκειται να χαρίσουμε ούτε ένα ευρώ. Όποια δικαιώματα έχει το ελληνικό δημόσιο και όποια ζημία έχει ενδεχομένως υποστεί το ελληνικό δημόσιο ή κινδυνεύει να υποστεί, συνεπεία αντισυμβατικών συμπεριφορών, εδώ είμαστε και δεν πρόκειται σε καμιά περίπτωση να χαριστούμε κανενός. 
     	Όμως δεν μπορούμε, δυστυχώς, να διορθώσουμε εκείνα που έγιναν το 2003 από μια άλλη κυβέρνηση, πιθανότατα από προπετείς ενέργειες ή επειδή τα αφήνουμε όλα την τελευταία στιγμή. Εγώ αυτήν τη στιγμή δεν μπορώ να αποδώσω συγκεκριμένη δόλια πρόθεση και προαίρεση. Όμως, αν υιοθετηθεί –επαναλαμβάνω- από το δικαστήριο και από το Ελεγκτικό Συνέδριο η άποψη της επιτρόπου, το πρόβλημα θα είναι μείζον. 
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     	Επίκαιρες ερωτήσεις δεύτερου κύκλου:
     	Η πρώτη με αριθμό 825/5-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τον εθνικό διάλογο για την παιδεία κλπ, διαγράφεται λόγω κωλύματος. 
     	Η δεύτερη με αριθμό 830/5-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με τον τρόπο αξιοποίησης του χώρου του πρώην αεροδρομίου στο Ελληνικό κλπ. διαγράφεται λόγω κωλύματος του κυρίου Βουλευτού. 
     Εισερχόμαστε στη συζήτηση της τρίτης με αριθμό 833/5-4-2005 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τον εντοπισμό επικίνδυνης ουσίας στο μέλι κλπ..
     Η επίκαιρη ερώτηση της κ. Αικατερινάρη έχει ως εξής:
     «Σε πείσμα των καθησυχαστικών κατά καιρούς δηλώσεων, αλλά και των απαντήσεων  σε ερωτήματά μας ως προς το σύστημα ασφάλειας των τροφίμων και τη λειτουργία του ΕΦΕΤ, ήλθε το σκάνδαλο με τα μουχλιασμένα γιαούρτια και στη συνέχεια η αντιπαράθεση Υπουργείου και ΕΦΕΤ, που κορυφώνεται με το νέο κρούσμα της κηροσκωρίνης σε μέλι της ελληνικής παραγωγής, ιδιαίτερα ανησυχητικά είναι τα στοιχεία του Δημόκριτου ως προς την περιεκτικότητα του ελληνικού μελιού σε παραδιχλωροβενζόλιο (κηρωσκορίνη) που χρησιμοποιείται επί πολλά χρόνια για την απεντόμωση των κυψελών. Συγκεκριμένα, περισσότερα από τα μισά δείγματα μελιού βρέθηκε ότι περιέχουν κηροσκωρίνη πάνω από το επιτρεπτό όριο. Από το 1992 ήδη η Γερμανία έχει αποσύρει το φάρμακο αυτό από την αγορά και από το 1995 στην Ελλάδα με επιστημονικά δεδομένα έχουν επισημανθεί οι κίνδυνοι από τη χρήση του. Μέχρι σήμερα δεν πάρθηκαν μέτρα για να σταματήσει η χρήση της κηροσκωρίνης στη χώρα μας και αυτό επαφίεται στην ατομική ευθύνη των παραγωγών μελιού, αν και εκτός των παραπάνω υπάρχει σχετική ευρωπαϊκή οδηγία. Και βέβαια ο ΕΦΕΤ μολονότι γνώριζε το πρόβλημα προ ετών δεν δραστηριοποιήθηκε άμεσα και αποτελεσματικά. Ανέμενε το πόρισμα γνωμοδοτικής επιτροπής επί πολύ, ανακοίνωνε σχετικούς ελέγχους, για να λάβει μέτρα μετά την ανακοίνωση των υγειονομικών υπηρεσιών Κύπρου και στην ουσία μετά το ξέσπασμα του σκανδάλου.
     Ερωτώνται οι κύριοι Υπουργοί:
     Υπάρχει έλλειμμα επικοινωνίας και συνεργασίας μεταξύ Υπουργείου και ΕΦΕΤ και πού οφείλεται;
     Πέρα από τη θεαματική απόσυρση ποσοτήτων μελιού, ποια οριστική λύση θα προωθηθεί, ποιο είναι το κόστος της και πώς θα καλυφθεί;
     Θα προχωρήσει ο ΕΦΕΤ άμεσα στον πλήρη και εκτεταμένο έλεγχο και στην ανάλογη σήμανση του προϊόντος;».
     Θα απαντήσει ο Υφυπουργός Ανάπτυξης κ. Παπαθανασίου.
     Ορίστε κύριε Παπαθανασίου, έχετε το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία συνάδελφε, δεν φανταζόμουν ότι δύο ημέρες μετά από μία εξάωρη ή επτάωρη συζήτηση για το συγκεκριμένο θέμα θα κατατίθετο επίκαιρη ερώτηση ακριβώς για το ίδιο ζήτημα. Αλλά εν πάση περιπτώσει να επαναλάβω σε τρία λεπτά αυτά που προσπάθησα να εξηγήσω και τα οποία συζητήθηκαν επί επτάωρο.
     ΦΩΤΗΣ ΚΟΥΒΕΛΗΣ: Να τα ακούσει και η Ολομέλεια, κύριε Υπουργέ.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν έχω αντίρρηση, κύριε συνάδελφε, είναι ασφαλώς δικαίωμα …
     ΠΡΟΕΔΡΕΥΩΝ (Γεώργιος Σούρλας): Είναι δικαίωμα και υποχρέωση της Κυβέρνησης να απαντάει.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Απαντώ κατ’ αρχήν στην τελευταία παράγραφο πριν τις ερωτήσεις, που λέτε ότι ο ΕΦΕΤ, μολονότι γνώριζε το πρόβλημα προ ετών δεν δραστηριοποιήθηκε άμεσα αποτελεσματικά κλπ..
     Δεν είναι αλήθεια αυτό γιατί το πρόβλημα ήταν γνωστό από το 2003 και ο ΕΦΕΤ και το Υπουργείο Αγροτικής Ανάπτυξης και από την προηγούμενη κυβέρνηση είχε πάρει μέτρα. Είχαν γίνει συσκέψεις με τους μελισσοπαραγωγούς και είχε εντοπιστεί που οφείλεται το πρόβλημα. Είχε γίνει πρόγραμμα προκειμένου να αλλάξει ο τρόπος καθαρισμού των κηρυθρών από τους μελισσοπαραγωγούς. Έχει ολοκληρωθεί στο μεταξύ αυτό το πρόγραμμα και έχει αλλάξει ο τρόπος καθαρισμού, πλην όμως, όπως έχει λεχθεί, απαιτείται και ένα διάστημα δύο έως τρία χρόνια μέχρι να φύγουν και τα τελευταία υπολείμματα. 
     Άρα με το που παρουσιάστηκε το πρόβλημα υπήρξε και ο κατάλληλος συντονισμός μεταξύ του ΕΦΕΤ και των Υπουργείων και η κατάλληλη δραστηριοποίηση των Υπουργείων προκειμένου να ληφθούν τα μέτρα εκείνα ώστε να πάψει να υπάρχει το πρόβλημα. 
     Ούτε είναι ακριβές ότι το θέμα ανακοινώθηκε μετά το ξέσπασμα του σκανδάλου. Κατ’ αρχήν δεν πρόκειται περί σκανδάλου και αυτό πρέπει να το τονίσουμε για να προστατεύσουμε το ελληνικό μέλι. Το ελληνικό μέλι είναι το καλύτερο μέλι που κυκλοφορεί. Υπήρξε η ανεύρεση αυτής της ουσίας που μέχρι κάποια χρονιά δεν ανιχνεύετο και τώρα ανιχνεύεται. Ελήφθησαν τα μέτρα για να πάψει να υπάρχει. Δεν υπήρχε όριο από πλευράς Ευρωπαϊκής Ένωσης που να μας επέβαλε να αποσύρουμε το μέλι πάνω από αυτό το όριο. Δεν υπήρχε κίνδυνος. Άλλωστε και όταν έγινε η ιστορία της Κύπρου και δόθηκε το αλέρτ από πλευράς Κύπρου, σε καμία χώρα της Ευρωπαϊκής Ένωσης δεν απεσύρθη το μέλι. Και επαναλαμβάνω, για να φθάσουμε στα τελευταία γεγονότα, ότι όταν μπήκε το όριο στις 16 Μαρτίου από πλευράς της Ευρωπαϊκής Ένωσης, όριο ανιχνευσιμότητας και όχι επικινδυνότητας, όπου έχει περιθώριο είκοσι ημέρες για να τεθεί σε εφαρμογή ο κανονισμός και έδινε το δικαίωμα έξι μήνες σε κάθε κράτος μέλος να καθορίσει το δικό του όριο επικινδυνότητας, εμείς όχι απλώς δεν περιμέναμε τους έξι μήνες, αλλά δεκαπέντε ημέρες μετά το Ανώτατο Χημικό Συμβούλιο όρισε ως όριο το δέκα. 
     Mε βάση λοιπόν αυτό το όριο, την επόμενη μέρα το πρωί, 1η Απριλίου, που είχαν βγει και τα αποτελέσματα των δειγματοληπτικών ελέγχων και το Σάββατο, 2 Απριλίου, κατά την παράδοση από τον αποπεμφθέντα πρόεδρο του ΕΦΕΤ στη νέα διοίκηση ελήφθησαν οι αποφάσεις για τα μέτρα που θα λαμβάνονταν τη Δευτέρα. Όλη αυτή η ιστορία ξέσπασε το Σάββατο το απόγευμα, αφού είχαν –επαναλαμβάνω- ολοκληρωθεί όλες οι διαδικασίες και είχαν ληφθεί όλες οι αποφάσεις, για τους γνωστούς λόγους από τον πρόεδρο του ΕΦΕΤ.
     Πολύ σύντομα, λοιπόν, θα σας πω ότι δεν υπάρχει έλλειμμα επικοινωνίας και συνεργασίας μεταξύ του ΕΦΕΤ. Όπου υπήρξε, όπως η περίπτωση με τα γιαούρτια, εκεί επεβλήθησαν οι κυρώσεις σε αυτούς οι οποίοι δεν ενημέρωσαν. Η οριστική λύση είναι ότι έχουν πάψει πλέον να καθαρίζονται οι κηρύθρες με αυτήν τη μέθοδο, άρα η επόμενη παραγωγή μελιού εκτιμάται ότι δεν θα έχει απολύτως κανένα πρόβλημα. 
     Στο μεταξύ, σε συνεργασία με τους μελισσοπαραγωγούς και με τη σύμφωνη γνώμη τους αποφασίστηκε –και εφόσον μάλιστα το επέβαλε και το Ανώτατο Χημικό Συμβούλιο- να αποσυρθούν και έχει ξεκινήσει η διαδικασία δέσμευσης, επανελέγχου και απόσυρσης στην περίπτωση που βρεθεί μέλι με όριο πάνω από το δέκα. Αυτό, πέραν του ότι είναι υποχρέωση μετά τη θέσπιση από το Ανώτατο Χημικό Συμβούλιο, και το όριο να μην υπήρχε θα ήταν και η μόνη ενδεδειγμένη λύση, έτσι όπως εξελίχθηκε το θέμα, προκειμένου να μην υπάρχει καμία αμφιβολία σε κανέναν ότι το ελληνικό μέλι ήταν, είναι και παραμένει το καλύτερο. 
     Έχουμε πει να δούμε ποιο είναι το κόστος και να συνεννοηθούμε και με την Ευρωπαϊκή Ένωση και με το Υπουργείο Αγροτικής Ανάπτυξης και με το Υπουργείο Οικονομίας για το πώς μπορούν να βοηθηθούν οι μελισσοπαραγωγοί, παράλληλα με τις ενέργειες που μπορεί να κάνει ο Οργανισμός Προώθησης Εξαγωγών. Γενικά να δούμε τη διαδικασία διαφήμισης και υποστήριξης του ελληνικού μελιού. 
     Επαναλαμβάνω ότι είναι πρόβλημα, κυρίως, της ελληνικής μελισσοκομίας και πρέπει όλοι να υποστηρίξουμε την καλή ποιότητα του μελιού. Είναι αμαρτία, είναι ντροπή, θα έλεγα, από μία ατυχέστατη ενέργεια κάποιου να θίγεται το ελληνικό μέλι. Αυτό δεν πρέπει να το επιτρέψει κανείς να συμβεί. 
     ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Ασημίνα Ξηροτύρη-Αικατερινάρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω να τονίσω ότι οι επίκαιρες ερωτήσεις για τα θέματα που πρέπει να συζητηθούν μέχρι την Παρασκευή κατατίθενται τη Δευτέρα. Με αυτόν τον τρόπο κατατέθηκε και η ερώτηση. 
     Από τις απαντήσεις που μου δώσατε, κύριε Υπουργέ, και από τη συζήτηση που θα κάνουμε θα αποδειχτεί ότι στην εκτεταμένη συζήτηση που έγινε στην Επιτροπή Παραγωγής και Εμπορίου δεν θίχτηκαν όλα τα θέματα, δεν θίχτηκαν τα θέματα ουσίας και δεν δόθηκαν απαντήσεις στα θέματα ουσίας. Διότι και εκεί επικράτησε η επικοινωνιακού χαρακτήρα αντιπαράθεση για τη διαχείριση αυτής καθ’ αυτής της κρίσης. 
     Όμως εμείς εδώ θέλουμε να μάθουμε και πρέπει να μάθει η Ολομέλεια τι γίνεται με το σύστημα ελέγχων στη χώρα μας, με τους προληπτικούς ελέγχους, με τους ελέγχους που γίνονται μετά τη διαπίστωση μιας κρίσης και με τους ελέγχους που πρέπει να γίνονται και τα μέτρα που πρέπει να λαμβάνονται μετά την καθιέρωση αυστηρότερων κανονισμών και κοινοτικών οδηγιών. 
     Συγκεκριμένα για το μέλι είναι γνωστό, κύριε Υπουργέ, ότι από το 1995 υπάρχουν επιστημονικά δεδομένα και μόλις το 2003 ο ΕΦΕΤ ασχολήθηκε με αυτό. Τι έκανε όμως; Σύστησε μια επιτροπή η οποία επί ένα χρόνο θα έβγαζε το πόρισμά της. Τελικά το 2004 προέκυψαν όντως αυστηρότερες εγκύκλιοι για τη χρήση κηροσκορίνης στις κηρύθρες για την απεντόμωση  κλπ. Παρ΄ όλα αυτά ο ΕΦΕΤ και οι άλλες υπηρεσίες δεν προώθησαν τον έλεγχο και δεν έκαναν όλους τους ελέγχους και τις ενέργειες που συνιστούσαν οι δύο εγκύκλιοι του 2004. 
     Ενώ γνωρίζαμε από τις συζητήσεις που γίνονταν στην Ευρωπαϊκή Ένωση ότι το όριο θα ήταν πολύ αυστηρό, έφθασαν μετά την καταγγελία και την απόσυρση των παρτίδων από την Κύπρο, να κάνουν τους ελέγχους. Μετά τη διαπίστωση πολύ υψηλών ορίων –υπάρχει πρόβλημα, κύριε Υπουργέ- στην περιεκτικότητα σε διχλωροβενζόλιο, τότε να γίνει και η απόσυρση.
     Εγώ δεν θεωρώ σκάνδαλο το θέμα του ελληνικού μελιού -ίσα-ίσα, προσπαθώ να διαφυλάξω την ποιότητα- θεωρώ σκάνδαλο την όλη διαχείριση. 
     Κύριε Υπουργέ, οι παραιτήσεις δεν βοηθούν σε τίποτα. Οι αντιπαραθέσεις μεταξύ της διοίκησης που εσείς επιλέξατε, δεν βελτιώνουν τα πράγματα. Εκείνο που βελτιώνει τα πράγματα, είναι να δούμε το πρόβλημα, να δούμε ότι οι Έλληνες μελισσοπαραγωγοί στο σύνολό τους δεν ευθύνονται. Επί σειρά ετών έμειναν αβοήθητοι. Για να εκσυγχρονίσουν όλα αυτά τα συστήματα σε μια περίοδο κρίσης, χρειάζονται κοντά τους το Υπουργείο Αγροτικής Ανάπτυξης και Τροφίμων, χρειάζονται επιδοτήσεις γι’ αυτά τα θέματα. Γι’ αυτό το λόγο σας ρωτώ πώς θα καλυφθεί το κόστος. 
     Χρειάζεται, λοιπόν,  και μία ενημέρωση για το πού βρίσκονται τα όρια, πώς είναι η σύγχρονη παραγωγή του μελιού κοκ.. Κυρίως το ελληνικό μέλι χρειάζεται μια συστηματική παρακολούθηση, για να δοθεί μια σήμανση σε αυτό το εθνκό προϊόν, που όντως μπορεί να γίνει προϊόν ποιότητος. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Επιτρέψτε μου μισό λεπτό, κύριε Πρόεδρε. 
     Το τελευταίο θέμα, για το οποίο σας ρώτησα και στην επιτροπή, αφορά στο εξής: Με όλη αυτήν τη διαχείριση της κρίσης πρέπει άμεσα να δούμε τη λειτουργία του ΕΦΕΤ. Οι Έλληνες καταναλωτές δεν εμπιστεύονται τους ελεγκτικούς μηχανισμούς του κράτους για τα τρόφιμα. Αυτή τη στιγμή κλονίστηκε η εμπιστοσύνη τους και στον ΕΦΕΤ. 
     Πρέπει, λοιπόν, να δούμε τώρα αυτά τα προβλήματα. Πρέπει να δούμε την προοπτική ενός ενιαίου οργανισμού, που θα έχει την εποπτεία όλων των άλλων οργανισμών σε εθνικό, περιφερειακό και νομαρχιακό επίπεδο και θα συνεργάζεται αρμονικά για την ανάδειξη των ελληνικών προϊόντων  και για την προστασία της υγείας του καταναλωτή. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Ξηροτύρη. 
     Ο κύριος Υπουργός έχει το λόγο. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, πρώτον, δεν είναι ακριβές ότι δεν έχουν ενημερωθεί οι μελισσοπαραγωγοί. Μην επαναλαμβάνετε κάτι που διαψεύδεται από τα πράγματα. Και από την προηγούμενη διοίκηση του ΕΦΕΤ και από την προηγούμενη κυβέρνηση και από αυτήν την Κυβέρνηση έχει ενημερωθεί και ο τελευταίος μελισσοκόμος και έχουν ληφθεί μέτρα. Απόδειξη είναι ότι έχει ολοκληρωθεί η αντικατάσταση της μεθόδου καθαρισμού σε όλους τους μελισσοπαραγωγούς με προγράμματα του Υπουργείου Αγροτικής Ανάπτυξης, με συνεχείς ενημερώσεις και από την προηγούμενη κυβέρνηση και από την παρούσα. Μη συνεχίζουμε, λοιπόν να λέμε ότι υπάρχει πρόβλημα. Δεν υπάρχει πρόβλημα. Απαιτείται, όμως, επαναλαμβάνω, ένα διάστημα δύο-τριών ετών για να φύγει και το τελευταίο υπόλοιπο. 
     Δεύτερον, πολύ άσχημα κάνουν όσοι δεν έχουν εμπιστοσύνη στον ΕΦΕΤ. Ένα ατυχές γεγονός που συνέβη με τα γιαούρτια, της μη ενημέρωσης, της καθυστερημένης αντίδρασης, δεν μπορεί να απαξιώσει έναν οργανισμό, ο οποίος στο κάτω-κάτω της γραφής έχει αποδείξει με τους Ολυμπιακούς Αγώνες, με τη διαχείριση άλλων διατροφικών κρίσεων ότι λειτουργεί σωστά. Είναι λάθος να δημιουργούμε την εντύπωση ότι δεν λειτουργεί σωστά. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εσείς τη δημιουργείτε. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κάνετε λάθος! Το γεγονός ότι εμείς αποπέμψαμε τη διοίκηση, αποδεικνύει ότι όποιος δεν λειτουργεί σωστά, υφίσταται κυρώσεις. Ένα μεμονωμένο θέμα δεν μπορεί να ακυρώσει το γεγονός ότι κάναμε Ολυμπιακούς Αγώνες και σε τόσα εκατομμύρια γεύματα, σε όλη αυτήν τη διατροφική αλυσίδα δεν παρουσιάστηκε ούτε ένα φαινόμενο. Δεν μπορεί να ακυρώσει το γεγονός ότι διαχειριστήκαμε κρίσεις από τρελές αγελάδες, διοξίνες, μέχρι και το κάδμιο στο νερό. Υπήρξε ένα ατυχές γεγονός μόνο στο θέμα του γιαουρτιού. Υπήρξαν κυρώσεις. Από κει και πέρα, ο ΕΦΕΤ συνεχίζει.
     Βεβαίως πρέπει να λάβουμε μέτρα για να βελτιώσουμε την αποτελεσματικότητά του. Βεβαίως αυξήσαμε το προσωπικό του το 2005 και τον προϋπολογισμό του κατά 35%. Πρέπει να δούμε, όμως, πώς μπορούμε να βελτιώσουμε όλους τους ελεγκτικούς μηχανισμούς. Υπάρχει συνεργασία με τους αντίστοιχους οργανισμούς της Ευρωπαϊκής Ένωσης και τους παγκόσμιους. Τηρούνται οι κανόνες και νομίζω ότι ο Έλληνας πολίτης πρέπει να είναι ήσυχος. Δεν επιτρέπεται η διόγκωση ενός ανύπαρκτου ζητήματος. Από τα Μέσα Ενημέρωσης, που δημιουργούν την αίσθηση ότι δεν υπάρχει ελεγκτικός μηχανισμός, ή ότι είναι επικίνδυνα τα ελληνικά μέλια ή οποιαδήποτε άλλα τρόφιμα,  φθάσαμε στα όρια του πανικού.
     Θα ήθελα, λοιπόν, να κλείσω λέγοντας ότι το θέμα ανέκυψε το 2003 και ελήφθησαν από τότε τα μέτρα. Το 2005, πριν από τη δημοσιοποίηση των κανονισμών στην Ευρωπαϊκή Ένωση είχαν ληφθεί τα δείγματα και οι αποφάσεις είχαν παρθεί πριν το θέμα βγει στα Μέσα Ενημέρωσης εν είδει πανικού το Σαββατοκύριακο. 
     ΠΡΟΕΔΡΕΥΩΝ (Γεώργιος Σούρλας): Η Βουλευτής Επικρατείας κ. Χρυσή Καρύδη ζητεί ολιγοήμερη άδεια απουσίας στο εξωτερικό. 
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 58/30/1.3.2005 επερώτηση των Βουλευτών του Πανελλήνιου Σοσιαλιστικού Κινήματος κυρίων Χρήστου Παπουτσή, Αθανασίου Παπαγεωργίου, Βασιλείου Γερανίδη, Αθανασίου Μωραΐτη, Γεωργίου Ντόλιου, Παναγιώτη Ρήγα, Παναγιώτη Αντωνακόπουλου, Γεωργίου Ανωμερίτη, Ευάγγελου Αργύρη, Δημητρίου Βαρβαρίγου, Ιωάννη Δριβελέγκα, Βασιλείου Έξαρχου, Μιχαήλ Καρχιμάκη, Αποστόλου Κατσιφάρα, Βασιλείου Κεγκέρογλου, Θεοδώρου Κολιοπάνου, Δημητρίου Κουσελά, Ευσταθίου Κουτμερίδη, Λαζάρου Λωτίδη, Ανδρέα Μακρυπίδη, Ιωάννη Μανιάτη, Άγγελου Μανωλάκη, Χρύσας Μανωλιά, Αθανασίας Μερεντίτη, Αριστείδη Μουσιώνη, Εμμανουήλ Όθωνα, Γεωργίου Παπαγεωργίου, Ευαγγέλου Παπαχρήστου, Δημητρίου Ρέππα, Κωνσταντίνου Ρόβλια, Παναγιώτη Σγουρίδη, Αναστασίου Σιδηρόπουλου, Κωνσταντίνου Σπηλιόπουλου, Εμμανουήλ Στρατάκη, Θεοδώρας Τζάκρη, Στέφανου Τζουμάκα, Βασιλείου Τόγια, Ιωάννη Τσακλίδη, Αποστόλου Φωτιάδη, Χρήστου Χάϊδου, Νικολάου-Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον τομέα των υδατοκαλλιεργειών. 
     Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει ως Κοινοβουλευτική Εκπρόσωπο τη συνάδελφο κ. Ροδούλα Ζήση. 
     Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτική Εκπρόσωπο την κ. Ασημίνα Ξηροτύρη-Αικατερινάρη. 
     Το λόγο έχει ο πρώτος επερωτών κ. Αθανάσιος Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, στον τομέα των υδατοκαλλιεργειών αλλά και στην αλιεία γενικότερα συμβαίνει ό,τι συμβαίνει στο σύνολο του αγροτικού τομέα και φυσικά στα δρώμενα που αφορούν τη διαχείριση των θεμάτων της αγροτικής πολιτικής. Ό,τι συμβαίνει με την κατάρρευση των τιμών των αγροτικών προϊόντων με τις καθυστερήσεις στην εφαρμογή της Κοινής Αγροτικής Πολιτικής, με τις καθυστερήσεις στις αποζημιώσεις των καταστροφών από τον ΕΛΓΑ. Ό,τι συμβαίνει με τις καθυστερήσεις των προγραμμάτων του Γ΄ Κοινοτικού Πλαισίου Στήριξης και την προετοιμασία για το Δ΄ Κοινοτικό Πλαίσιο Στήριξης. Ό,τι συμβαίνει, κυρίες και κύριοι, στο θέμα των πανωτοκίων. Νομίζω ότι συμβαίνει και εδώ!
     Οι Έλληνες αγρότες, οι πολίτες που διακονούν το χώρο της πρωτογενούς παραγωγής διαπιστώνουν ολοένα και περισσότερο το έλλειμμα πολιτικής της Νέας Δημοκρατίας, την αναποτελεσματικότητα της πολιτικής της, την απώλεια χρόνου, την έλλειψη σχεδίου, οραμάτων και στρατηγικής. 
     Βιώνουν την αθέτηση των υποσχέσεων και των δεσμεύσεων της Νέας Δημοκρατίας και την εγκατάλειψη των πάντων στην τύχη τους, όπως και τη διαιώνιση των προβλημάτων. Βιώνουν την καθήλωση και την παραγωγή μηδενικού έργου στους δεκατρείς μήνες διακυβέρνησης της χώρας από τη Νέα Δημοκρατία. 
     Ο τομέας, κυρίες και κύριοι, των υδατοκαλλιεργειών είναι ένας από τους νεότερους και δυναμικότερους τομείς της χώρας μας, ένας από τους νεότερους και δυναμικούς κλάδους παραγωγής της χώρας μας. Έχει ηλικία περίπου είκοσι ετών και είναι ένας κλάδος στον οποίο λειτουργούν πάνω από χίλιες επιχειρήσεις όλων των κατηγοριών, τσιπούρα, λαβράκι, οστρακοειδή, μύδια, γενετικοί σταθμοί και πέστροφες. 
     Πρόκειται για έναν κλάδο στον οποίο απασχολούνται χιλιάδες εργαζόμενοι μα, πάνω απ’ όλα είναι ένας κλάδος, αμιγώς εξαγωγικός και αυτό καταγράφεται εκ του γεγονότος ότι το 65%-70% των ψαριών, ιδιαίτερα -τσιπούρα και λαβράκι- εξάγεται στο εξωτερικό. Αντίστοιχα δε το 85%-95% των μυδιών, των οστρακοειδών εξάγεται επίσης στο εξωτερικό. Φυσικά, ο χώρος των υδατοκαλλιεργειών συμμετέχει στις εξαγωγές τροφίμων με το φοβερό ποσοστό του 25%. Από αυτό και μόνο καταγράφεται η δυναμικότητα του τομέα. 
     Τέλος, κυρίες και κύριοι, πρέπει να πούμε ότι ο τομέας των υδατοκαλλιεργειών είναι ένας από τους τομείς που έχει μεγάλες προοπτικές για την οικονομία μας, την απασχόληση, την ανάπτυξη και ιδιαίτερα –και αυτό το τονίζω- τις νησιωτικές και παραμεθόριες περιοχές. 
     Ο τομέας των υδατοκαλλιεργειών, τα τελευταία είκοσι χρόνια με την κυβέρνηση του ΠΑΣΟΚ και ιδιαίτερα μετά το ’85, εξελίχθηκε σε μία ισχυρή πρωτογενή βιομηχανία. Θα έλεγα δε ότι τα προϊόντα των υδατοκαλλιεργειών έχουν καταγραφεί στους πρωταγωνιστές των εξαγωγών προϊόντων της χώρας μας. Κατά τη γνώμη μας, με την έμπνευση, τη στήριξη και τη βοήθεια του ΠΑΣΟΚ, αυτός ο κλάδος μεγαλούργησε. 
     Είναι επίσης σίγουρο ότι αυτός ο τομέας έχει μέλλον για την οικονομία, γιατί η κλασική συλλεκτική αλιεία, λόγω των απαγορεύσεων και της εξάντλησης των ιχθυο-αποθεμάτων έχει φτάσει στα όριά του και δεν μπορεί να καλύψει την αυξημένη ζήτηση παρόμοιας φύσης προϊόντων. 
     Έχει μέλλον και προοπτική, γιατί διαπιστώνεται παγκόσμια ότι οι πολίτες-καταναλωτές καταφεύγουν ή μετατοπίζουν την αγοραστική τους προτίμηση σ’ αυτού του είδους τα προϊόντα διατροφής, επειδή θεωρούνται πιο υγιεινά σε σχέση με άλλα προϊόντα ζωικής προέλευσης και παραγωγής. 
     Ο τομέας, έχει σπουδαίο μέλλον και αυτό πρέπει να ληφθεί υπ’ όψιν. Αυτό, εξάλλου, το καταγράφουν οι εκτιμήσεις, οι μετρήσεις και οι μελέτες που κάνουν πάρα πολλοί διεθνείς οργανισμοί. Όμως έχει μεγάλη σημασία να επισημάνουμε εδώ, ότι αυτός ο τομέας και για τη χώρα μας έχει σπουδαία σημασία, έχει σπουδαία προοπτική και μέλλον και θα έχει συνεισφορά στην οικονομία και στην απασχόληση.
     Είναι αλήθεια, ότι η πολιτεία έχει συμβάλει τα τελευταία χρόνια για να καταστεί αυτός ο κλάδος ανταγωνιστικός να μεγαλουργήσει και να καταλάβει ζηλευτή θέση στην παγκόσμια αγορά. 
     Η ραγδαία όμως εξέλιξη, του κλάδου δημιούργησε νέες ανάγκες. Αυτές οι νέες ανάγκες είναι περίπου οι εξής: 
     Απαιτείται σήμερα σύγχρονο νομοθετικό πλαίσιο για τη λειτουργία του. Απαιτείται ένας νέος χωροταξικός σχεδιασμός για καθορισμό των χωροταξικών ζωνών προκειμένου να αποφύγουμε τις περιβαλοντολογικές επιπτώσεις. Απαιτείται έρευνα αγοράς, άνοιγμα νέων αγορών και προβολή των προϊόντων. Απαιτείται έλεγχος και προγραμματισμός της παραγωγής, ούτως ώστε να μην υπερβαίνουν οι υφιστάμενες επιχειρήσεις τα όρια παραγωγής. Απαιτείται, σύνδεση της έρευνας με την παραγωγή.
     Παρά τα μέτρα που πάρθηκαν τα προηγούμενα χρόνια, σήμερα διαπιστώνεται ότι υπάρχουν προβλήματα. Τα προβλήματα αυτά, είναι τριών κατηγοριών: 
     Διαπιστώνονται εκτεταμένες υπερβάσεις των αδειών στην παραγωγή λόγω της μεγάλης και αυξημένης ζήτησης. Διαπιστώνεται δυσχέρεια στον έλεγχο για τήρηση των αδειών από τις υφιστάμενες επιχειρήσεις. Διαπιστώνεται έντονος ανταγωνισμός στην παράκτια ζώνη μεταξύ των οικονομικών δραστηριοτήτων και φυσικά αμφισβητείται η λειτουργία του τομέα των υδατοκαλλιεργειών, καθώς θεωρείται ότι λειτουργεί αντισυμβατικά σε σχέση με το περιβάλλον.
     Οι νέες ανάγκες, που προέκυψαν είχαν από την κυβέρνηση του ΠΑΣΟΚ εντοπιστεί. Γι’ αυτό και η κυβέρνηση του ΠΑΣΟΚ είχε δρομολογήσει λύσεις. Οι λύσεις που είχε δρομολογήσει ήταν οι παρακάτω:
     Πρώτον, είχε συνταχθεί και είναι στα χέρια σας εδώ και ένα χρόνο σύγχρονο νομοθετικό πλαίσιο, προκειμένου να καθιερωθεί το πλαίσιο της εθνικής αλιευτικής πολιτικής. Μάλιστα, το νομοσχέδιο αυτό είχε κατατεθεί στη Βουλή. Δεν συζητήθηκε όμως λόγω προσφυγής στις εκλογές. 
     Δεύτερον, εντάχθηκε στο Επιχειρησιακό Πρόγραμμα Αλιείας 2000-2006 από την κυβέρνηση του ΠΑΣΟΚ η χρηματοδότηση της μελέτης για την επίδραση των υδατοκαλλιεργειών στο περιβάλλον. 
     Τρίτον, εντάχθηκε πάλι στο Επιχειρησιακό Πρόγραμμα Αλιείας 2000-2006 από την κυβέρνηση του ΠΑΣΟΚ η προώθηση του προϊόντος στις αγορές.
     Ένα χρόνο τώρα, δεκατρείς μήνες, το μόνο που διαπιστώνουμε στο Υπουργείο Γεωργίας, στην Κυβέρνηση είναι η αδράνεια. Η Κυβέρνηση κατά τη γνώμη μας τον έναν χρόνο, τους δεκατρείς μήνες, δεν έκανε τίποτα.. Παρακολουθεί τις εξελίξεις και την κατάσταση ως απλός θεατής. Όμως, η αδράνεια, πρέπει να πούμε ότι δημιουργεί κινδύνους για το δυναμικό και εξελισσόμενο κλάδο, των υδατοκαλλιεργειών. 
     Για όλα αυτά, κυρίες και κύριοι, σήμερα ρωτάμε την Κυβέρνηση και ρωτάμε, κύριε Υπουργέ, συγκεκριμένα πράγματα:
     Πρώτον, γιατί ένα χρόνο τώρα το έτοιμο νομοσχέδιο που καθορίζει την εθνική αλιευτική πολιτική δεν το καταθέσατε στη Βουλή; Δεν ήταν επαρκής ο χρόνος για να κάνετε τις δέουσες τροποποιήσεις;
     Δεύτερον, κύριε Υπουργέ, γιατί ακυρώσατε το διαγωνισμό χωρίς καμία δικαιολογία για την προώθηση των ψαριών; Ο διαγωνισμός ήταν διεθνής, είχε γίνει με όλους τους τύπους των διεθνών διαγωνισμών, ήταν στο στάδιο της αξιολόγησης, όχι των οικονομικών προσφορών. Δεν τον προχωρήσατε! Τον ακυρώσατε χωρίς να προκηρύξετε το νέο δεκατρείς μήνες τώρα! 
     Τρίτον, γιατί καθυστερείτε, κύριε Υπουργέ, την αξιοποίηση των μελετών για τον καθορισμό των Περιοχών Οργανωμένης Ανάπτυξης Υδατοκαλλιεργειών, τις περίφημες ΠΟΑΥ;
     Τέταρτον, γιατί, κύριε Υπουργέ, μεταφέρατε κονδύλια και πού πήγαν αυτά τα κονδύλια από την ανταγωνιστικότητα του κλάδου της αλιείας;
     Πέμπτο ερώτημα. Γιατί, κύριε Υπουργέ, δεν αξιοποιείτε τις μελέτες για τον επιβαλλόμενο έλεγχο της παραγωγής και τη διατήρηση του επιπέδου στα επίπεδα των εγκεκριμένων αδειών των υφιστάμενων μονάδων; 
     Ένα τελευταίο ερώτημα που, κατά τη γνώμη μου, είναι πάρα πολύ επίκαιρο και κρίσιμο, κύριε Υπουργέ, είναι το εξής. Γιατί δεν κοινοποιείτε στη Βουλή και στα κόμματα τις προτάσεις σας για την κοινή αλιευτική πολιτική; Όλοι οι άνθρωποι του χώρου της αλιείας ξέρουν ότι ετούτο τον καιρό συζητείται η αλλαγή της κοινής αλιευτικής πολιτικής. Οι επιπτώσεις απ’ αυτήν την αλλαγή θα είναι σοβαρές. Στη χώρα μας, όπως και για την Κοινή Αγροτική Πολιτική, δεν συζητιέται τίποτα γύρω απ’ αυτά τα ζητήματα. Δεν είδαμε κανένα κείμενο, καμιά ενημέρωση και καμιά συζήτηση γύρω απ’ αυτό το κρίσιμο ζήτημα της κοινής αλιευτικής πολιτικής. 
     Όλα αυτά, κύριε Υπουργέ, κυρίες και κύριοι συνάδελφοι, δεν είναι ερωτήματα μόνο δικά μας. Δεν είναι προβλήματα που απασχολούν τους Βουλευτές του ΠΑΣΟΚ ή τους Βουλευτές του Εθνικού Κοινοβουλίου. Είναι προβλήματα που τα συναντάμε καθημερινά στις συζητήσεις μας με τους φορείς της αλιείας, και τους ίδιους τους ανθρώπους του χώρου. 
     Θα ήθελα να σας πω, κύριε Υπουργέ, ότι εγώ τα συναντάω συγκεκριμένα στην Πιερία, από την οποία κατάγομαι, όπου ο κλάδος των υδατοκαλλιεργειών είναι πάρα πολύ αναπτυγμένος και ιδιαίτερα στα μύδια. Αυτό που συναντώ στις συζητήσεις είναι η αγωνία των μυδοκαλλιεργητών για το μέλλον του κλάδου, για τις χαμηλές τιμές και την αδυναμία διάθεσης του προϊόντος, για την αδυναμία μεταποίησης του προϊόντος, για τον έλεγχο των δικτύων από τους Ιταλούς, για την έλλειψη προβολής και διαφήμισης των προϊόντων, για την έλλειψη πιστοποίησης, για την οριοθέτηση των ζωνών, για την απορρόφηση των προϊόντων, για την ενημέρωση και την εκπαίδευση. Ένας κλάδος πρωτοπόρος, όπως είναι τα μύδια, είναι καθηλωμένος και είναι επισφαλές το μέλλον και η προοπτική του. 
     Τα βλέπουμε, κύριε Υπουργέ, όταν συναντιόμαστε με τους αλιείς, όπου διερωτώνται τι θα κάνουν με το μέλλον του επαγγέλματός τους. Ξέρετε πάρα πολύ καλά ότι για όλο τον κλάδο της αλιείας -την υδατοκαλλιέργεια- σταμάτησαν οι επιχορηγήσεις από το 2000 λόγω προστασίας από τη μια μεριά της θάλασσας αλλά και λόγω υπερπροσφοράς από το χώρο των υδατοκαλλιεργειών. 
     Διερωτώνται, λοιπόν, οι αλιείς τι θα κάνουν με τον εκσυγχρονισμό ή με την αντικατάσταση των σκαφών τους, δεδομένου ότι τα περισσότερα είναι πάνω από δεκαπέντε ετών. Διερωτώνται, τι θα κάνουν με την έλλειψη ενημέρωσης και εκπαίδευσης, τι θα κάνουν με την αδυναμία διάθεσης και τις χαμηλές τιμές των προϊόντων τους. 
     Όλα αυτά είναι πάρα πολύ σοβαρά ζητήματα, και θα μπορούσαν να απαντηθούν αν δρομολογούνταν οι λύσεις που είχαμε εμείς ξεκινήσει και που σήμερα δεν κάνετε τίποτα γι’ αυτά. Όπως για την ενημέρωση, την εκπαίδευση, την προώθηση του προϊόντος, τις χωροταξικές οριοθετήσεις και για όλα τα ζητήματα, που σας έθιξα νωρίτερα. 
     Φυσικά, κύριε Υπουργέ, θα ήθελα να σταθώ στο ζήτημα της κοινής αλιευτικής πολιτικής. Τώρα είναι η ώρα, κύριε Υπουργέ, να συζητήσουμε για την κοινή αλιευτική πολιτική. Σ’ έναν ευρύ διάλογο –σας το επισημάναμε και σε αντίστοιχη ερώτηση που κάναμε για την Κοινή Αγροτική Πολιτική- σ’ ένα διάλογο με όλους τους φορείς με μια συστηματική συζήτηση για  να προσεγγίσουμε το πρόβλημα, το μέλλον, τη προοπτική και τη στρατηγική της αλιείας σε όλο της το φάσμα για τα επόμενα χρόνια. Τώρα πρέπει και μπορούμε να διεκδικήσουμε το ευρωπαϊκό ταμείο της αλιείας. 
     Τώρα γίνονται οι συζητήσεις. Δεν θα γίνουν του χρόνου οι συζητήσεις για την περίοδο από το 2006 έως το 2013. Καμιά συζήτηση όμως δεν έγινε γι’ αυτά. Παρακολουθώ τόσα χρόνια τα αγροτικά πράγματα και δεν είδα ούτε ένα κείμενο, ούτε μια συζήτηση. Δεν είδα από την Κυβέρνηση ούτε μια πρωτοβουλία για  ενημέρωση της Επιτροπής Παραγωγής και Εμπορίου και της Βουλής, για να συμβάλουμε και εμείς με τη γνώση μας, γιατί τόσα χρόνια διακονούμε το χώρο και ως κυβέρνηση και ως στελέχη και έχουμε γνώσεις, έχουμε διάθεση. Θέλουμε να συμβάλουμε στην προσπάθεια να αλλάξουν τα πράγματα στο χώρο της αλιείας και να πάνε μπροστά.
     Πρέπει να πιέσουμε τώρα, κύριε Υπουργέ, για την επαναφορά των επιδοτήσεων στην αλιεία μετά την ανακοπή που έγινε το 2002. 
     Επαναλαμβάνω ότι πρέπει τώρα να παλέψουμε για να δημιουργήσουμε το ταμείο αλιείας για να στηριχθεί κοινωνικά και οικονομικά ο τομέας της αλιείας στη χώρα μας.
     Η Κυβέρνηση δεν κάνει τίποτα. Είναι καιρός –και το λέω ειλικρινά- να αφυπνιστείτε. Είναι καιρός, κύριε Υπουργέ, να ανοίξετε συζητήσεις με όλους τους φορείς.
     Θέλω να κάνω έκκληση σε σας και να πω –χωρίς να σας μειώνω, γιατί σας εκτιμώ ιδιαίτερα- ότι έπρεπε να είναι ο Υπουργός της Γεωργίας σήμερα εδώ. Και αυτό όχι γιατί είναι ο Υπουργός, αλλά γιατί είναι ο αρμόδιος για τα θέματα της αλιείας. Βεβαίως, σε ένα Υπουργείο υπάρχουν συναρμόδιοι. Αλλά εμείς θα θέλαμε να έρθει ο Υπουργός Γεωργίας, ο κ. Μπασιάκος, που χειρίζεται προσωπικά τον τομέα της αλιείας.
     Λέω, λοιπόν, και καλώ εσάς, που γνωρίζω την ευαισθησία σας, να ανοίξετε αυτό το μέτωπο της συζήτησης, να πάρετε πρωτοβουλίες. Θα μας βρείτε συνδρομητές στην προσπάθεια αναζήτησης λύσεων για τον τομέα της αλιείας και για τη λύση των προβλημάτων του.
     Πρέπει όμως να αφυπνιστείτε. Και αν δεν το κάνετε, εμείς θα είμαστε εδώ, να σας ταρακουνάμε κάθε φορά, να σας αφυπνίσουμε, γιατί το απαιτούν οι μέρες, το απαιτούν οι συνθήκες, το απαιτούν οι αλιείς, το απαιτούν οι καιροί και η οικονομία της χώρας μας.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου, που τήρησε και επακριβώς το χρόνο.
     Το λόγο έχει ο επερωτών συνάδελφος κ. Αθανάσιος Μωραΐτης.
     ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, είναι λίγες οι περιπτώσεις που έχουμε σαν χώρα να υπερηφανευόμαστε και να μπορούμε να κάνουμε λόγο, χωρίς υπερβολές, για μια ισχυρή βιομηχανία.
     Ο τομέας των υδατοκαλλιεργειών είναι ένα τέτοιο παράδειγμα. Τα στοιχεία, τα οποία υπάρχουν σήμερα, επιβεβαιώνουν τον ισχυρισμό αυτόν. Η Ελλάδα πλέον είναι μια ισχυρή παραγωγική δύναμη παγκοσμίως, με σημαντικό μερίδιο της συνολικής παραγωγής των χωρών της Ευρώπης.
     Ο κλάδος έχει εξελιχθεί σε μια από τις πρώτες εξαγωγικές δυνάμεις της Ελλάδας, αφού, όπως είπε και ο κ. Παπαγεωργίου, εξάγεται πάνω από το 75% της συνολικής παραγωγής σήμερα. Συνολικά συμβάλλει με άνω του 25% στη συνολική αξία των εξαγωγών τροφίμων της χώρας μας. Εντυπωσιακά όμως είναι και τα στοιχεία της απασχόλησης στο συγκεκριμένο κλάδο. Εργάζονται πάνω από εννιά χιλιάδες εργαζόμενοι.
     Εξάλλου, οι ελληνικές εταιρείες υδατοκαλλιέργειας, με την ανάπτυξη της τεχνογνωσίας για νέα υποψήφια προς καλλιέργεια είδη, έφεραν την Ελλάδα σε θέση να εξάγει έρευνα και τεχνογνωσία σε αγορές του εξωτερικού και μάλιστα σημειώνοντας μια ιδιαίτερη και μεγάλη επιτυχία.
     Όλα αυτά, βέβαια, δεν ήρθαν τυχαία. Η ανάπτυξη των υδατοκαλλιεργειών ήταν μια στρατηγική επιλογή των κυβερνήσεων του ΠΑΣΟΚ. Ήταν μια επιλογή η οποία οδήγησε στην πραγματικότητα ενός πρωτοπόρου, ισχυρού, ανταγωνιστικού αλλά και παραγωγικού κλάδου. Την τελευταία δεκαετία η ετήσια παραγωγή υπερτριπλασιάστηκε και από τα επίπεδα των τριάντα χιλιάδων τόνων των 1993 ανέβηκε στους εκατό χιλιάδες  τόνους το 2004.
     Θα έλεγα όμως ότι οι καλύτερες ημέρες στις θαλασσοκαλλιέργειες βρίσκονται μπροστά μας. Σε αυτό το συμπέρασμα οδηγούν όλες οι εκτιμήσεις αλλά και οι εξελίξεις στο χώρο παγκοσμίως. Απ’ ό,τι φαίνεται, τα στοιχεία είναι πάρα πολύ θετικά.
     Συνυπολογίζοντας τη συνεχή αύξηση της ζήτησης, η αύξηση της παραγωγής των υδατοκαλλιεργειών προβάλλει σαν μια από τις λύσεις για την κάλυψη των προβλημάτων που θα προκύψουν από τη δυσαναλογία προσφοράς και ζήτησης αλιευμάτων. Προβάλλει, λοιπόν, σήμερα για την Ελλάδα μια μεγάλη ευκαιρία να καταστεί μια από τις κυρίαρχες δυνάμεις στον τομέα της θαλασσοκαλλιέργειας.
     Δυστυχώς, όμως, σήμερα δεν θα συζητήσουμε για το μέλλον, για τις προοπτικές που ανοίγονται, για τα ελληνικά προϊόντα, ποιοτικά προϊόντα της θαλασσοκαλλιέργειας, που πρέπει να έχουμε, για έναν κλάδο ο οποίος πραγματικά μπορεί να ανοίξει τα φτερά του και να έχει ένα μέλλον αισιόδοξο.
     Σήμερα συζητούμε, δυστυχώς, για τα αυτονόητα. Δυστυχώς σήμερα συζητούμε για τον κίνδυνο συρρίκνωσης του κλάδου. Κύριε Πρόεδρε, η απραξία αυτής της Κυβέρνησης είναι πλέον η καθημερινότητα της διακυβέρνησής της. Η Κυβέρνησης της Νέας Δημοκρατίας ανέλαβε την εξουσία αλλά φαίνεται ότι δεν έχει αντιληφθεί ακόμα ότι η διακυβέρνηση δεν ασκείται με συνθήματα αλλά και ότι η ανάπτυξη δεν μπορεί να πουλιέται με το κιλό.
     Στο θέμα που μας απασχολεί σήμερα, οι κινήσεις της είναι αλλοπρόσαλλες. Και βέβαια δεν έχουν καμία απολύτως σχέση με το ζητούμενο, το οποίο είναι η χάραξη εθνικής αλιευτικής πολιτικής, της οποίας βεβαίως κομμάτι είναι και οι θαλασσοκαλλιέργειες.
     Το σχέδιο νόμου το οποίο κατέθεσε η κυβέρνηση του ΠΑΣΟΚ, το οποίο κατατέθηκε πριν τις εκλογές, καθιέρωνε για πρώτη φορά ένα οργανωμένο και σύγχρονο εθνικό πρόγραμμα ανάπτυξης των υδατοκαλλιεργειών. Ένα πρόγραμμα το οποίο θα έθετε το πλαίσιο για την κυριαρχία της χώρας μας στον τομέα αυτό. 
     Υπάρχει λοιπόν σήμερα μια πρωτοφανής καθυστέρηση στην κατάθεση του σχετικού νομοσχεδίου της Κυβέρνησης, παρ’ όλο που βρίσκεται στα χέρια της εδώ και δεκαπέντε μήνες περίπου. Η Κυβέρνηση περιμένει άγνωστο τι όμως σε όλους μας. Αλλά πρέπει να ξέρει ότι κανείς δεν μπορεί να την περιμένει. Και ειδικά οι εννιά χιλιάδες οικογένειες που ζουν σήμερα στην Ελλάδα από το χώρο της θαλασσοκαλλιέργειας. 
     Το μέλλον λοιπόν της θαλασσοκαλλιέργειας, τα φιλόδοξα σχέδια και οι προοπτικές σήμερα βρίσκονται στο συρτάρι, περιμένοντας μία Κυβέρνηση η οποία βαδίζει χωρίς προγραμματισμό, μία Κυβέρνηση η οποία δεν έχει σχέδιο και σε αυτόν τον τομέα, μία Κυβέρνηση η οποία προχωρά χωρίς όραμα για το μέλλον. Το θέμα όμως είναι ότι ούτε μόνοι μας είμαστε στον κόσμο ούτε σε αγορά χωρίς ανταγωνισμό κινούμαστε. Κάθε μέρα απραξίας της Κυβέρνησης είναι δυστυχώς πληρωτέα στο ταμείο, κύριε Υπουργέ. Η θαλασσοκαλλιέργεια σαφώς δεν κινείται με αυτόματο πιλότο. Έχουν παρουσιαστεί και προβλήματα τα οποία θα πρέπει να αντιμετωπισθούν. Η κατάργηση των αδειών είναι ένα θέμα το οποίο δεν μπορεί σε καμία περίπτωση να περιμένει άλλο. Είναι προφανές ότι δεν μπορεί να συνεχισθεί αυτή η κατάσταση. Μιλάμε για μία πραγματική συνολική παραγωγή διπλάσια από αυτή την οποία προβλέπουν οι άδειες. Το Υπουργείο πρέπει άμεσα να δώσει λύση στο θέμα αυτό.
     Υπάρχει το θέμα του διεθνούς διαγωνισμού που είχε προκηρυχθεί για την προώθηση της κατανάλωσης τσιπούρας και λαβρακιού. Πρόκειται για μια ενέργεια αδικαιολόγητη, για την οποία όμως, κύριε Υπουργέ, πρέπει να μας δώσετε σήμερα τις απαντήσεις. Πώς είναι δυνατόν να ισχυρίζεσθε από τη μια ότι επιδιώκετε την ενίσχυση της θαλασσοκαλλιέργειας και από την άλλη να ακυρώνετε μία διαδικασία που είχε σαν στόχο την προώθηση του κλάδου.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα το χρόνο από τη δευτερομιλία μου, κύριε Πρόεδρε.
     Υπάρχουν μάλιστα και συνέπειες από αυτήν την ενέργεια. Ακυρώνετε το διαγωνισμό και αμέσως μετά μειώνετε την προβλεπόμενη πίστωση από το επιχειρησιακό πρόγραμμα αλιείας. Από 16,5 εκατομμύρια ευρώ η πίστωση πέφτει στα 6 εκατομμύρια ευρώ και τα λεφτά τα μεταφέρετε σε άλλες δράσεις.
     Όχι λοιπόν μόνο ακυρώθηκε ο διαγωνισμός αλλά μειώθηκαν πάνω από το 70% των χρημάτων των πιστώσεων που προορίζονταν γι’ αυτήν την προώθηση. Πραγματικά, προκαλεί απορία για το πώς εννοείτε τελικά την ενίσχυση αλλά και την προώθηση της θαλασσοκαλλιέργειας. Μάλιστα, υπάρχουν και    πληροφορίες –και σ’ αυτό θα ήθελα να με προσέξετε, κύριε Υπουργέ, τις οποίες ελπίζουμε να μας διαψεύσετε- ότι ως συνέπεια της μείωσης των πιστώσεων που ήδη ανέφερα, ακυρώθηκαν και αρκετά άλλα υποέργα, όπως για παράδειγμα αυτό το οποίο αφορούσε την προώθηση των κατεψυγμένων προϊόντων.
     Υπάρχει όμως και το μεγάλο θέμα του Δ΄ ΚΠΣ. Η Κυβέρνηση εδώ και δεκατέσσερις μήνες ασχολείται με άλλα θέματα. Δεν έχει αντιληφθεί, παραδείγματος χάρη, ότι σύμφωνα με το νέο κανονισμό δεν συμπεριλαμβάνονται στα επιλέξιμα μέτρα το σύνολο σχεδόν των υδατοκαλλιεργητών που αποτελούν σήμερα και την εξαγωγική δύναμη του κλάδου. Η αρμόδια υπηρεσία του Υπουργείου όπως θα γνωρίζετε –πιστεύω- έχει μάλιστα εκφράσει τις αντιρρήσεις της. Περιμένουμε, κύριε Υπουργέ, και απάντηση για το τι ενέργειες έχει κάνει το Υπουργείο και τελικά ποια είναι η θέση σας πάνω στο μεγάλο αυτό θέμα.
     Κύριε Πρόεδρε, η ελληνική θαλασσοκαλλιέργεια μπορεί να αποτελέσει το  στρατηγικό βραχίονα της οικονομίας της χώρας μας. Βεβαίως όμως, όπως είπα και στο ξεκίνημα της ομιλίας μου, τίποτα δεν μπορεί να έρθει από μόνο του. Η ανάπτυξη δεν έχει αυτόματο πιλότο ούτε βαδίζει στα τυφλά. Χρειάζεται ένα στρατηγικό σχεδιασμό, χρειάζονται συνεχείς δράσεις, χρειάζονται μελετημένες, σοβαρές και υπεύθυνες παρεμβάσεις.
     Η ελληνική θαλασσοκαλλιέργεια μπορεί να προχωρήσει. Φοβάμαι, όμως, ότι η Κυβέρνηση σήμερα με την ανυπαρξία της δημιουργεί όρους συρρίκνωσης του κλάδου. Πρόκειται για πολιτική συρρίκνωσης, για πολιτική μη προώθησης του συγκεκριμένου κλάδου. 
     Δυστυχώς, αντί να συζητούμε σήμερα για το μέλλον της ελληνικής θαλασσοκαλλιέργειας, συζητούμε απλά τα αυτονόητα. Η ενίσχυση της ποιότητας, η παραγωγή νέων ειδών, η προστασία του περιβάλλοντος, η προώθηση της κατανάλωσης, φαντάζομαι ότι είναι ψιλά γράμματα για μια Κυβέρνηση που ασχολείται με άλλα πιο επικοινωνιακά θέματα.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Μωραΐτη.
     Το λόγο έχει έτερος επερωτών συνάδελφος κ. Παναγιώτης Αντωνακόπουλος.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, θα ασχοληθώ με μία άλλη παράμετρο του συζητούμενου θέματος της επερώτησης που έχει να κάνει με τη διατροφική αξία των προϊόντων της ιχθυοκαλλιέργειας και τη συμβολή της στην ποιότητα ζωής. 
     Βεβαίως, στις μέρες μας, το ζητούμενο της ανάπτυξης είναι η ποιότητα και είναι ένας χώρος όπου τελικά η καινοτομία, ειδικά στο χώρο της ιχθυοκαλλιέργειας, μπορεί αν έχει άμεση εφαρμογή και άμεσα αποτελέσματα σε οικονομικό και περιβαλλοντικό επίπεδο. 
     Παράλληλα, στις μέρες μας, είμαστε μάρτυρες της μεγάλης διατροφικής έκρηξης που έχει να κάνει με την υγιεινή και την ασφάλεια των τροφίμων. Η εποχή μας χαρακτηρίζεται από τη φοβία και την τρομοκρατία, που πολλές φορές ασκείται προς τους καταναλωτές από αντιτιθέμενα συμφέροντα αλλά και από πραγματικούς κινδύνους. Είχαμε την έκρηξη της διοξίνης, έχουμε τη γρίπη των πουλερικών, έχουμε τη νόσο των τρελών αγελάδων και, βεβαίως, εισβάλλουν και τα μεταλλαγμένα.
      Σε μία κοινωνία, για την οποία αγωνιούμε όλοι και βασικό στοιχείο της γενικότερης υγείας της είναι η υγεία των πολιτών, πιστεύω ότι η έννοια μας για την ποιότητα της διατροφής πρέπει να εκφράζεται και με συγκεκριμένες πράξεις.
     Η ιχθυοκαλλιέργεια, λοιπόν, έχει άμεση σχέση με όλες αυτές τις έννοιες και αποτελεί ιδιαίτερα αίτημα του καταναλωτικού κινήματος πλέον η παραγωγή τροφίμων με υψηλό δείκτη υγιεινής και ασφάλειας.
     Είναι γνωστό παραδοσιακά ότι η παραγωγή των αλιευμάτων –και μέσω της συμβατικής, συλλεκτικής αλιείας αλλά και μέσω της ιχθυοκαλλιέργειας- αποτελεί παραδοσιακή ενασχόληση στη χώρα μας και αυτό συνδέεται άμεσα με το μεσογειακό τύπο διατροφής, του οποίου ιατρικές μελέτες αποδεικνύουν την υπεροχή. Άρα, λοιπόν, έχουμε ένα μεγάλο συγκριτικό πλεονέκτημα για να μπαίνουμε στις αγορές, όχι μόνο του εσωτερικού αλλά και του εξωτερικού.
     Όμως πρέπει να αποδείξουμε αυτήν την υπεροχή, γιατί δεν επαρκεί πλέον η καλή πίστη και η συνεχής επίκληση της ανώτερης ποιότητας των ελληνικών προϊόντων, χωρίς να το αποδεικνύουμε. Και αυτό αποδεικνύεται με συγκεκριμένα πλέον συστήματα ελέγχου. Το πιο κλασικό σύστημα ελέγχου είναι το σύστημα ολικής ποιότητος, το σύστημα πιστοποίησης του ελέγχου. Πρέπει και οι έλεγχοι να είναι πιστοποιημένοι ότι είναι αντικειμενικοί, για να μη οδηγούμαστε σε συγκεκριμένες καταστάσεις, όπως στις μέρες μας με τον ΕΦΕΤ για παράδειγμα, όπου τελικά αμφισβητούνται οι έλεγχοι που κάνουν δημόσιες υπηρεσίες, γιατί προφανώς έχουν εκχωρήσει  κάποια δικαιώματα πιστοποίησης και σε ιδιωτικούς φορείς, τους οποίους δεν ελέγχουν.
     Επομένως, λοιπόν, δεν πρέπει να είναι εικονικός ο έλεγχος αλλά ουσιαστικός και στη διαδικασία βεβαίως της ιχθυοκαλλιέργειας προέχει και η προστασία του περιβάλλοντος. Σ’ αυτήν την κατεύθυνση έχουν διαμορφωθεί συστήματα προστασίας του περιβάλλοντος κατά την παραγωγική διαδικασία; Γιατί αν πράγματι θέλουμε να έχουν τύχη τα προϊόντα του αγροτοδιατροφικού συστήματος που παράγονται στη χώρα μας, θα πρέπει η Ελλάδα να πρωτοστατήσει στον αγώνα της ποιότητας και της διασφάλισης της ποιότητας των τροφίμων ως ανταγωνιστικό στοιχείο στην αγορά και όχι μόνο του οικονομικού μεγέθους, γιατί τότε θα μπορέσουμε να αμυνθούμε και από εισαγωγές από τρίτες χώρες, που δεν διαθέτουν αυτά τα αυξημένα στοιχεία της πιστοποίησης και της ποιότητας.
     Τότε, βεβαίως, θα συμβάλουμε στη δημόσια υγεία, κάτι που σήμερα δυστυχώς και σε ευρωπαϊκό επίπεδο δεν έχει κατοχυρωθεί τόσο πολύ, αλλά μόνο μας ενδιαφέρει το οικονομικό στοιχείο.
     Το οικονομικό στοιχείο, βεβαίως, εξυπηρετεί τη λογική ενός νεοφιλελευθερισμού, όπου τελικά πρέπει ο λαός να τρώει προϊόντα ύποπτης προέλευσης, αρκεί βεβαίως να μην πεινάει, αρκεί βεβαίως να ικανοποιείται η ποσότητα που απαιτείται. 
     Είναι, λοιπόν, καιρός και στον τομέα της ιχθυοκαλλιέργειας να μπούμε μπροστά. Και το λέω αυτό, κύριε Υπουργέ, γιατί σε απάντηση του Υπουργείου Οικονομικών σε παλαιότερη ερώτηση για τις ανεξέλεγκτες εισαγωγές προϊόντων του αγροτοδιατροφικού τομέα, όπως είναι και τα ψάρια και τα παρασκευάσματα αυτών, όπως και τα οστρακοειδή, έχουμε τα εξής εκπληκτικά: Από το Γενάρη μέχρι και τον Αύγουστο του 2004 εισήχθησαν από την Κίνα δύο χιλιάδες τόνοι ψάρια και από την Ταϊβάν χίλιοι διακόσιοι τόνοι ψάρια και λοιπά προϊόντα. 
     Πιστεύω, λοιπόν, ότι σίγουρα δεν έχουν ελεγχθεί αυτά τα προϊόντα, όσον αφορά την ασφάλεια και την υγιεινή, γιατί με πτήσεις cargo που έρχονται στο αεροδρόμιο των Σπάτων δεν γίνονται έλεγχοι ούτε για δασμούς και αυτό αποτελεί έναν άμεσο κίνδυνο και για τη δημόσια υγεία, αλλά βεβαίως είναι αθέμιτος ανταγωνισμός. Δεν μπορεί σε μια εποχή που θεοποιούμε την αγορά, άλλοι να μπαίνουν από τα παράθυρα στην αγορά, ενώ άλλους που είναι εδώ στην Ελλάδα το ΣΔΟΕ και διάφορες άλλες υπηρεσίες να τους πετσοκόβουν και παράλληλα να τους λέμε να γίνουν ανταγωνιστές προϊόντων που έρχονται από τρίτες χώρες και τα οποία δεν υφίστανται κανένα φορτίο.
     Πιστεύω, λοιπόν, κύριε Υπουργέ, ότι, μπορεί να τρώμε κινέζικα ψάρια στην Ελλάδα, αλλά δεν πρέπει να κάνουμε τους «Κινέζους» μπροστά σε αυτά τα μεγάλα προβλήματα που απειλούν την αγορά μας, γιατί επιτέλους πρέπει εμείς να πρωτοστατήσουμε στα ζητήματα της ποιότητας και της καινοτομίας. Είναι στο μέτρο της χώρας μας, είναι στη φιλοσοφία της χώρας μας και υπάρχουν παραδείγματα, όπως η Φινλανδία, η οποία με τα ίδια μεγέθη, με την ίδια διάρθρωση της κοινωνίας σε ποσότητα, βάζοντας μπροστά την ποιότητα και την εφαρμογή της καινοτομίας σε σχέση με την παραγωγή προϊόντων, έχει μεγαλουργήσει. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα λίγο χρόνο από τη δευτερολογία μου. 
     ΠΡΟΕΔΡΕΥΩΝ (Γεώργιος Σούρλας): Ναι, ολοκληρώστε και τη δευτερολογία σας, αν θέλετε.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Επίσης, θα πρέπει να δούμε ότι στην πατρίδα μας υπάρχει η φυσική εκτατική ιχθυοκαλλιέργεια σε λιμνοθάλασσες, οι οποίες έχουν ουσιαστικά εγκαταλειφθεί. Δηλαδή, εδώ έχουμε φυσικά συγκριτικά πλεονεκτήματα στον τομέα αυτό και τα έχουμε εγκαταλείψει. Μα, θα μου πείτε την εύλογη απάντηση ότι σε ένα χρόνο δεν μπορούν να γίνουν αυτά που δεν έγιναν σε είκοσι χρόνια. Μα, εδώ σας λέμε ότι υπήρχε ένας συγκεκριμένος βηματισμός, υπήρχε μία παραγωγή θεσμικού πλαισίου, υπήρχαν αποτελέσματα, τα οποία σε μία κλίμακα χρόνου εικοσαετίας βλέπετε πόσο ανοδικά είναι. Υπάρχει η αγορά, η οποία λέει ότι αυξάνει η ζήτηση των αλιευμάτων, αυξάνει η ζήτηση των προϊόντων ιχθυοκαλλιέργειας και πέφτει η προσφορά σε σχέση με τη συλλεκτική αλιεία.  Άρα, λοιπόν, είναι ένας χώρος στον οποίο μπορούμε να μπούμε. Εμείς, λοιπόν, καθόμαστε και κοιτάζουμε τις εξελίξεις γύρω από αυτήν την αγορά. 
     Δεν ξέρω τι θα απαντήσετε σήμερα. Εν πάση περιπτώσει, είχατε προετοιμαστεί προεκλογικά και τα είχατε όλα στα συρτάρια έτοιμα. Εμείς σας αφήσαμε και άλλα έτοιμα στα συρτάρια και σε άλλα Υπουργεία. Αν δεν σας αρέσουν αυτά που βρήκατε, φέρτε τα δικά σας. Αλλά ο χρόνος δεν είναι μια παράμετρος αμελητέα ή, εν πάση περιπτώσει, μια παράμετρος που δεν επηρεάζει τις εξελίξεις. Σε μια εποχή που η ταχύτητα των εξελίξεων είναι μεγάλη, εμείς δεν μπορούμε να είμαστε παρατηρητές και να πηγαίνουμε σημειωτόν.
     Πιστεύω ότι σε αυτόν τον τομέα υπάρχει το πνεύμα συνεργασίας από όλους και από αυτούς οι οποίοι δραστηριοποιούνται από τους φορείς, από τους επιχειρηματίες, υπάρχει επίσης στην αγορά πρόσφορο έδαφος, υπάρχουν τα συγκριτικά πλεονεκτήματα των ελληνικών παραλιών και του βιοκλίματος. Άρα, λοιπόν, είναι ένας χώρος, όπου μπορούμε να δώσουμε λύση και διέξοδο στο πιεζόμενο συνεχώς εισόδημα των Ελλήνων παραγωγών και αγροτών. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων τριάντα οκτώ μαθητές και μαθήτριες και τρεις συνοδοί δάσκαλοι από το Δημοτικό Σχολείο «ΠΑΝΑΓΙΩΤΟΠΟΥΛΟΣ».
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Τους πληροφορούμε επίσης ότι παρακολουθούν συνεδρίαση κοινοβουλευτικού ελέγχου. Αυτό σημαίνει ότι, συνήθως, στην Αίθουσα παρευρίσκονται οι Βουλευτές που ελέγχουν την Κυβέρνηση και ο αρμόδιος Υπουργός. 
     Το λόγο έχει ο επερωτών συνάδελφος κ. Δημήτριος Βαρβαρίγος.
     ΔΗΜΗΤΡΙΟΣ ΒΑΡΒΑΡΙΓΟΣ:  Κύριε Πρόεδρε, κύριε Υπουργέ, κυρίες και κύριοι συνάδελφοι, ένα χρόνο κυβερνά τη χώρα η Νέα Δημοκρατία και έχουμε καταλάβει, όλοι οι Έλληνες, ότι για τη διαχείριση των προβλημάτων και των πολιτικών χρησιμοποιεί «αυτόματο πιλότο», θεώμενη από μακριά τα προβλήματα.
     Εκείνο, όμως, που φαίνεται πως έχει σαν κύριο στόχο, και μόνο με αυτόν ασχολείται σταθερά και συστηματικά από την πρώτη ώρα, είναι η κατάληψη του κράτους. Άλλωστε είναι ο μόνος διακηρυγμένος στόχος, ο οποίος τηρείται. Την επανίδρυση, όπως την εξήγγειλε, τη βλέπουμε καθημερινά. Και δεν μπορώ να μην σχολιάσω τη χθεσινή παρέμβαση του Υφυπουργού Εσωτερικών κ. Νάκου, για τη δυνατότητα των «γαλάζιων» παιδιών και την αξιολογική τους υπεροχή έναντι των άλλων. Πιστεύω ότι είναι μία ρήση, η οποία προσβάλλει όλη τη νεολαία, αλλά πρώτα απ’ όλα τα ίδια τα θεωρούμενα «γαλάζια» παιδιά. Θεωρώ ότι η νεολαία σήμερα δεν έχει χρώματα, είναι προοδευτική, είναι καθαρή, αγωνίζεται για τη ζωή της και θέλει πραγματικά την αξιοκρατία.
     Για τα ζητήματα της ελληνικής κοινωνίας, εκείνο που κατάφερε η Νέα Δημοκρατία -πέραν της δικής της αξιοπιστίας, η οποία πλέον είναι ανύπαρκτη, γιατί πήρε πίσω όλες τις υποσχέσεις που έδωσε- ήταν να καταστήσει και τους μηχανισμούς του κράτους πέρα για πέρα αναξιόπιστους. Δεν λέω πως είχαμε ένα κράτος που λειτουργούσαν τέλεια οι μηχανισμοί του. Γινόταν μία προσπάθεια κατάκτησης όλο και καλύτερης λειτουργίας. 
     Φθάσαμε έτσι στο σημείο να μην εμπιστεύεται πλέον ο Έλληνας πολίτης κανέναν. Είδαμε πρόσφατα και το παράδειγμα διαχείρισης του προβλήματος με τα τρόφιμα. Ποιος θα εμπιστευθεί πλέον, κύριε Υπουργέ, τις κρατικές υπηρεσίες για το ρόλο τους, για την αξιολογική τους κρίση, για την προτροπή τους, αν αυτό που καταναλώνουν είναι καλό ή κακό, αν επηρεάζει την υγεία τους ή όχι; Καταφέραμε, βέβαια, έτσι να βλάψουμε και την ελληνική οικονομία και την ελληνική παραγωγή, αλλά και την αξιοπιστία του ελληνικού κράτους, την οποία, αντί να προσπαθούμε να βελτιώσουμε, την καταρρακώνουμε διαρκώς. 
     Στον αγροτικό τομέα υπάρχει σε εξέλιξη η εφαρμογή της αναθεωρημένης Κοινής Αγροτικής Πολιτικής. Όλα τα κράτη-μέλη έχουν ήδη θεσπίσει τους εφαρμοστικούς κανονισμούς τους. Εμείς εδώ περιμένουμε. Ο προηγούμενος Υπουργός Γεωργίας είχε πει ότι μέχρι τέλος Δεκεμβρίου, της περασμένης χρονιάς, θα είχε καθορίσει ακριβώς τους στόχους αυτούς. Ακόμα περιμένουμε και δεν έχουμε δει τίποτα. Έχει ξεκινήσει η συζήτηση για το τέταρτο πακέτο. Ακόμα δεν έχει γίνει καμία κουβέντα για εμάς, τι στόχους βάζουμε, τι στρατηγικές, τι προοπτικές. 
      Ο τομέας της αλιείας είναι ένας βασικός τομέας για την παραγωγή τροφίμων ποιότητας, για τη διατροφή του ελληνικού πληθυσμού. Είναι και ένα πολύτιμο προϊόν που εξάγεται σε μεγάλο βαθμό, φέρνει συνάλλαγμα και φέρνει σε ισορροπία το εμπορικό ισοζύγιο, κατά κάποιο τρόπο. Και εδώ δεν ειπώθηκε κουβέντα. Δεν υπάρχει τίποτα. Περιμένουμε, δεν ξέρω πότε, για να ξεκινήσουμε αυτήν τη συζήτηση, για να βάλουμε τους στόχους. 
     Οι υδατοκαλλιέργειες στη χώρα μας είναι ο πιο δυναμικός τομέας παραγωγής τροφίμων ποιότητας και μεγάλης διατροφικής αξίας. Βέβαια, και εδώ έχουμε ισχυρό εξαγωγικό προσανατολισμό, που ωφελεί και την οικονομία. Υπάρχει μια τεράστια ανάπτυξη αυτού του τομέα τα τελευταία δέκα-δεκαπέντε χρόνια και βέβαια συνέβαλε πολύ το πλαίσιο που προσδιόρισαν οι κυβερνήσεις του ΠΑΣΟΚ. Όμως, επειδή υπάρχει μία ραγδαία ανάπτυξη και σε άλλες χώρες, δημιουργήθηκαν προβλήματα, τα οποία θα πρέπει να προλάβουμε. Θα πρέπει να δημιουργήσουμε πλαίσιο προστασίας και ασφάλειας για την εξέλιξη αυτού του τόσο σημαντικού τομέα. 
     Ο τομέας παραγωγής τροφίμων αντιμετωπίζει πρόβλημα σε παγκόσμιο επίπεδο. Το πρόβλημα ξεκινά από το ίδιο το περιβάλλον. Τα αλιευτικά πεδία είναι τραυματισμένα σε παγκόσμια κλίμακα. Οι υδατοκαλλιέργειες προσφέρουν προοπτική και λύση. Οι επιστήμονες μας λένε ότι για να παράγουμε ένα κιλό κρέας θέλουμε επτά-οκτώ κιλά δημητριακών, για τα πουλερικά τέσσερα κιλά και για τα ψάρια δύο κιλά.
     Έχουμε, ωφέλεια, και απ’ αυτήν την άποψη, παράγοντας μία εξαιρετικής ποιότητας τροφή. 
     	Πρέπει, λοιπόν, να θεσπίσουμε κανόνες. Πρέπει, όμως, να δούμε και τα προβλήματα που δημιουργούν στο περιβάλλον αυτές οι καλλιέργειες. Γιατί πέραν του οφέλους, έχουμε και τα προβλήματα, και έχουμε και τις τριβές που αναπτύσσονται με άλλους τομείς της οικονομίας, όπως είναι ο τουρισμός. Υπάρχουν προβλήματα που επισημαίνουν και έγκυροι φορείς, όπως είναι το Μεσογειακό Σχέδιο Δράσης, ένας επιστημονικός οργανισμός, ο οποίος χρηματοδοτείται από τον ΟΗΕ και επισημαίνει τα προβλήματα που δημιουργούνται από τις υδατοκαλλιέργειες στο περιβάλλον, τα οποία πρέπει να προλάβουμε, όπως είναι για παράδειγμα ο ευτροφισμός, ο οποίος προκύπτει από την επιπλέον τροφή που χρησιμοποιείται στα ψάρια. Το 30% φεύγει στο περιβάλλον, το άζωτο και ο φώσφορος που περιέχει προκαλούν ευτροφισμό, προκαλούν ανάπτυξη των υδρόβιων φυτών, διαταράσσεται όλη η αλυσίδα τελικά, ολόκληρο το οικοσύστημα καταρρέει και οι ίδιες οι υδατοκαλλιέργειες δεν μπορούν να υπάρξουν σ’ ένα τέτοιο περιβάλλον, γιατί δημιουργείται πρόβλημα και σ’ αυτές.
     	Επίσης δημιουργείται πρόβλημα στους φυσικούς πληθυσμούς των ψαριών, οι οποίοι, κατά τη μετανάστευσή τους, εκτρέπονται εκεί που υπάρχει επιπλέον τροφή και χάνουν τον προσανατολισμό τους.
     Όλα αυτά είναι, ζητήματα τα οποία πρέπει να δούμε με περιβαλλοντικές μελέτες. Ήδη όμως στο επιχειρησιακό πρόγραμμα για την αλιεία υπήρχε ακριβώς γι’ αυτόν το λόγο και γι’ αυτόν το στόχο η ένταξη μιας μελέτης: «Επίδραση ιχθυοκαλλιεργειών στο θαλάσσιο περιβάλλον και προσαρμογή του παραγωγικού δυναμικού στα περιβαλλοντικά χαρακτηριστικά των θαλάσσιων οικοσυστημάτων» με σκοπό να προστατεύσουμε και το περιβάλλον και αυτές τις μονάδες. Έμεινε όμως στην τύχη της αυτή η σπουδαία μελέτη. Ζητάμε τώρα από τον κύριο Υπουργό να μας απαντήσει το γιατί. 
     	Ακόμα, υπήρχαν ενταγμένες μελέτες για τον προσδιορισμό έξι περιοχών οργανωμένης ανάπτυξης υδατοκαλλιεργειών. Κι εδώ έμειναν στην τύχη τους αυτές οι μελέτες, ενώ δεν προχώρησαν νέες. 
     	Θεωρούμε αναγκαίες αυτές τις παραμέτρους, που είναι απαραίτητες για να προστατέψουμε και το περιβάλλον και τις υδατοκαλλιέργειες, αλλά και την τουριστική ανάπτυξη. Γιατί έχουμε συγκρούσεις στις περιοχές, που μπαίνουν αυτές οι καλλιέργειες και οπωσδήποτε έχετε ευθύνη να προχωρήσετε. Εδώ και ένα χρόνο θεάστε τα πράγματα. Έχουν μείνει στην τύχη τους. Το θεσμικό πλαίσιο που είχε ετοιμάσει η προηγούμενη κυβέρνηση, το νομοσχέδιο που ήταν έτοιμο, δεν προωθήθηκε. Περιμένουμε και από τη δική σας πλευρά να δούμε τι ενέργειες έχετε κάνει, ποια είναι τα σχέδιά σας, ποιοι είναι οι στόχοι σας, ποιοι είναι οι προσανατολισμοί σας. 
     	Κυρίες και κύριοι συνάδελφοι, οι υδατοκαλλιέργειες δεν έχουν μόνο αξία για τη χώρα μας, δεν έχουν μόνο αξία για την οικονομία μας, αλλά έχουν παγκόσμια διατροφική αξία. Πιστεύουμε ότι στα επόμενα χρόνια διαρκώς θα είναι όλο και σημαντικότερη η αξία τους και θα γίνεται όλο και πιο φανερή. Πρέπει, λοιπόν, από τώρα να λάβουμε τα μέτρα μας, πρέπει να δώσουμε τις προοπτικές, πρέπει να καθορίσουμε το θεσμικό πλαίσιο και πρέπει να διασφαλίσουμε τα οικονομικά μέσα για να υπάρξει η σωστή ανάπτυξη σ’ αυτόν τον κρίσιμο τομέα.
     	Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο.
     	Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Μεταφορών και Επικοινωνιών, Εθνικής Άμυνας και Δημόσιας Τάξης κατέθεσαν σχέδιο νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνοτουρκικής Εφεδρικής Μονάδας αντιμετώπισης καταστροφών».
     	Οι Υπουργοί Δικαιοσύνης, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για τη συνεργασία μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Ρωσικής Ομοσπονδίας».
     	Οι Υπουργοί Δικαιοσύνης, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα».
     	Οι Υπουργοί Δικαιοσύνης, Εξωτερικών, Δημόσιας Τάξης και Οικονομίας και Οικονομικών κατέθεσαν σχέδιο νόμου: «Κύρωση του Προσθέτου Πρωτοκόλλου στη Σύμβαση για τη μεταφορά καταδίκων».
     	Τα σχέδια νόμου παραπέμπονται στην αρμόδια Διαρκή Επιτροπή.
     	Ολοκληρώνουμε τον κατάλογο των επερωτώντων Βουλευτών του ΠΑΣΟΚ με τον κ. Κουσελά, ο οποίος έχει το λόγο.
     	ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, αγαπητοί συνάδελφοι, ο κλάδος των υδατοκαλλιεργειών για τον οποίο συζητάμε σήμερα αποτελεί έναν από τους πιο δυναμικούς εξαγωγικούς κλάδους της οικονομίας μας, αποτελεί μία ισχυρή πρωτογενή βιομηχανία αιχμής.
     Οι χίλιες μονάδες είναι εγκατεστημένες διάσπαρτα και λειτουργούν σε ολόκληρη τη χώρα, παράγουν, όπως ακούστηκε και από άλλους συναδέλφους, πάνω από εκατό χιλιάδες τόνους ετησίως, και απασχολούν πάνω από εννιά χιλιάδες εργαζόμενους. Πρέπει σ’ αυτά να προσθέσουμε τις εκατοντάδες των σπουδαστών, που φοιτούν σε αντίστοιχα τμήματα των ΤΕΙ με τις ιχθυοκαλλιέργειες. 
     Η εντυπωσιακή αυτή ανάπτυξη, που αφορά την τελευταία εικοσατετία δεν έγινε στη χώρα μας τυχαία. Βασίστηκε κυρίως σε μια πολιτική στήριξης και ανάπτυξης του κλάδου αυτού από τις κυβερνήσεις του ΠΑΣΟΚ, που επέλεξε τη δημιουργία αυτού του κλάδου σαν ενός σύγχρονου και ανταγωνιστικού κλάδου για την οικονομία μας. 
     Είναι, όμως, γεγονός ότι η ραγδαία ανάπτυξη και η εξέλιξή του, όχι μόνο στη χώρα μας, αλλά και στην Ευρώπη, και σε παγκόσμιο επίπεδο, έχει δημιουργήσει τα τελευταία χρόνια μια σειρά από προβλήματα που σχετίζονται με την παραγωγή και τη διάθεση των προϊόντων που αφορούν και τη στρατηγική ανάπτυξης του συγκεκριμένου κλάδου. Ενδεικτικά αναφέρω μερικά από τα προβλήματα αυτά, τη μεγάλη αύξηση της παραγωγής χωρίς άνοιγμα νέων αγορών, την έλλειψη  δικτύων διανομής, το συνωστισμό που υπάρχει σε λίγες αγορές διάθεσης και σε συγκεκριμένες χώρες, την έλλειψη μάρκετινγκ. Υπάρχουν προβλήματα, όμως, που αφορούν και στη στρατηγική, όπως είναι η έλλειψη μέχρι σήμερα ενός σύγχρονου και σαφούς νομοθετικού πλαισίου, η όχι σαφής γνώση, αλλά και η μεγάλη προσοχή, που πρέπει να δοθεί στις περιβαλλοντικές επιπτώσεις των ιχθυοκαλλιεργειών, η έλλειψη χωροταξικού σχεδιασμού, η έλλειψη πιστοποίησης ή σήμανσης επώνυμου προϊόντος.
     Τα ζητήματα, όμως, αυτά, ήταν ζητήματα τα οποία εντοπίστηκαν έγκαιρα από τις κυβερνήσεις του ΠΑΣΟΚ και είχαν δρομολογηθεί μια σειρά από διαδικασίες για την αντιμετώπισή τους. Υπήρξαν καθυστερήσεις στα ζητήματα αυτά από την πλευρά του ΠΑΣΟΚ; Αναμφισβήτητα ναι. Ορισμένα πράγματα θα μπορούσαν να είχαν προχωρήσει πιο γρήγορα. Όμως, η Κυβέρνηση της Νέας Δημοκρατίας, κύριε Υπουργέ, βρήκε ένα νομοθετικό πλαίσιο έτοιμο, ένα πλαίσιο που αντιμετωπίζει πολλά από τα υφιστάμενα προβλήματα, όπως για παράδειγμα, τον τρόπο παραχώρησης των υδάτινων εκτάσεων, τη διαδικασία και τις προϋποθέσεις έκδοσης των αδειών, την προστασία του περιβάλλοντος, τις ποινικές και διοικητικές κυρώσεις, που πρέπει να επιβάλλονται, την κατασκευή έργων υποδομής και μια σειρά από άλλα επίπεδα. 
     Όμως τι κάνατε, κύριε Υπουργέ, εδώ και ένα χρόνο τώρα; Συζητούσατε την αναγκαιότητα ενός τέτοιου νομοσχεδίου; Έπρεπε να αναθέσετε εκ νέου την εκπόνηση ενός τέτοιου νομοσχεδίου για να ισχυριστείτε στο τέλος ότι το κάνατε εσείς και δεν το βρήκατε από την προηγούμενη κυβέρνηση; Εν πάση περιπτώσει, ό ,τι και αν κάνατε, χάσαμε ένα χρόνο σ’ έναν τομέα που είχαμε και έχουμε όλες τις προϋποθέσεις να είμαστε κυριολεκτικά leaders. 
     Επίσης, ακυρώσατε το διεθνή διαγωνισμό για την προώθηση της τσιπούρας και του λαβρακίου και μετά από ένα χρόνο μας απαντάτε …με ενεστώτα  του μέλλοντος, ότι… «τελικά προχωράει και θα προχωρήσει η διαδικασία για την επαναπροκήρυξη του διαγωνισμού». Πότε; Manana-manana, όπως έλεγε και ο Κοινοβουλευτικός Εκπρόσωπος της Νέας Δημοκρατίας;
     Για τις περιοχές οργανωμένης ανάπτυξης, πετάτε το μπαλάκι των μελετών στις νομαρχιακές αυτοδιοικήσεις. Για το πώς θα αντιμετωπίσετε τα προβλήματα που αφορούν τον έλεγχο της παραγωγής, φαίνεται ότι ακόμα προβληματίζεστε. 
     Κύριοι της Κυβέρνησης, οι εξελίξεις σ’ αυτό τον τομέα τρέχουν με τρομερή ταχύτητα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω και το χρόνο της δευτερολογίας μου.
     Οι ανταγωνιστές μας, και πρώτα και κύρια οι «φίλοι» μας οι Τούρκοι που είναι δίπλα μας, δεν θα περιμένουν εσάς να αφυπνισθείτε και να αντιμετωπίσετε τα προβλήματα. Θα καλύψουν εκείνοι τα κενά, παίρνοντας τα αντίστοιχα μερίδια της αγοράς. 
     Ήδη σήμερα, αντί να συζητάμε αυτά τα ζητήματα, θα έπρεπε να συζητάμε μια σειρά από άλλα θέματα, που αφορούν το μέλλον. Θα έπρεπε να είχατε διατυπώσει τις προτάσεις σας για την επόμενη προγραμματική περίοδο 2007-2013, για την ενίσχυση των διαρθρωτικών δράσεων, για τη σύσταση οργανώσεων παραγωγών που σήμερα υπάρχει σοβαρή και επιτακτική ανάγκη, για την προστασία του περιβάλλοντος, για την καθιέρωση σήματος ποιότητας που αναφέρθηκα πριν, για τη δημιουργία περιοχών οργανωμένης ανάπτυξης.
     Κύριοι της Κυβέρνησης, δυστυχώς, έχετε γίνει θεατές των εξελίξεων. Όμως εμείς, και το λέμε υπεύθυνα αυτό, δεν θα σας επιτρέψουμε να κάνετε τη χώρα μας ουραγό των εξελίξεων, γιατί αυτό θα ήταν τραγικό. Σταματήστε να ασχολείστε με το τι έκανε το ΠΑΣΟΚ, γιατί δυστυχώς μέχρι σήμερα μ’ αυτό το κομμάτι ασχολείστε. Δεν αποτελεί άλλοθι για σας η όποια δικιά μας αδυναμία ή καθυστέρηση σε οποιονδήποτε τομέα. Είναι προσχήματα εν αμαρτίαις, για να καλύψετε τη δική σας έλλειψη στρατηγικής, τη δική σας φτώχεια για την παραγωγή έργου. Ο λαός μας έχει και μνήμη και κρίση. Κάθε μέρα που περνάει βγάζει και θα βγάλει τα συμπεράσματά του. Βέβαια  θα έλθει και η ημέρα της τελικής κρίσεως. 
     ( Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Γεώργιος Σούρλας): Δικαίωμα δευτερολογίας θα έχει μόνο ο πρώτος επερωτών κ. Παπαγεωργίου, γιατί οι άλλοι συνάδελφοι έχουν εξαντλήσει το χρόνο της δευτερολογίας τους. 
     Ο κύριος Υφυπουργός έχει το λόγο. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ελέγχεται σήμερα η Κυβέρνηση από την Αξιωματική Αντιπολίτευση για την αδικαιολόγητη καθυστέρησή της στο τεράστιο διάστημα, του ενός έτους και των ολίγων ημερών, που είναι κυβέρνηση, για την κατάθεση του νομοσχεδίου περί υδατοκαλλιεργειών. Βέβαια αποδεικνύεται και με τη σημερινή επερώτηση, αλλά και με άλλες, που έχουν κατατεθεί και συζητηθεί με αυτά που ακούστηκαν, ότι η Αξιωματική Αντιπολίτευση προσπαθεί εναγωνίως να διαγράψει από τη μνήμη των Ελλήνων αγροτών, των εμπλεκόμενων στην ελληνική γεωργία, τα λάθη των είκοσι ετών, τις παραλείψεις που έγιναν, τα προβλήματα που δημιουργήθηκαν, τις ελλείψεις στη χάραξη στρατηγικής στον αγροτικό τομέα και  το μεγάλο κενό που, δυστυχώς, υπήρξε και προσπαθούμε με πολύ γρήγορα βήματα να καλύψουμε, όσον αφορά τη στήριξη των αγροτών και της ελληνικής οικονομίας.
     Ακούστηκαν από τον πρώτο επερωτώντα αρκετά πράγματα, τα οποία έχουμε συζητήσει πολλές φορές εδώ, για την κατάρρευση των τιμών, για τις καθυστερήσεις στην καταβολή των αποζημιώσεων και επιδοτήσεων, για τους ρυθμούς που κινείται το Γ΄ Κοινοτικό Πλαίσιο Στήριξης. Ακούστηκαν μέχρι και για πανωτόκια να εγκαλείται η Κυβέρνηση όταν σαράντα πέντε φορές, ως Αντιπολίτευση, φέραμε το θέμα στην Εθνική Αντιπροσωπεία και το μόνο που έκανε η προηγούμενη κυβέρνηση ήταν να ψηφίζει νομοσχέδια για να νομιμοποιήσει τις παρανομίες, που δημιουργούνταν με τα πανωτόκια.
     Εμείς φέραμε ένα σχέδιο νόμου που απαλλάσσει σε πρώτη φάση τους Έλληνες αγρότες με το ποσό που υπερβαίνει το 1.000.000.000 ευρώ. Και αν αυτό δεν είναι πολιτική, τότε πέστε μας τι άλλο είναι πολιτική.
     Πέρα απ’ αυτό, θα ήθελα να σας πω ότι ακούστηκε προηγουμένως πως η Κυβέρνηση δεν κάνει ελέγχους, ιδιαίτερα σε εισαγόμενα αγροτικά προϊόντα. Και επειδή είναι ένας τομέας, για τον οποίο είμαστε υπερήφανοι, πρέπει να ξέρετε ότι η Κυβέρνηση έχει οργανώσει σε τέτοιο βαθμό τις υπηρεσίες, που κατόρθωσε στο προηγούμενο μόνο δίμηνο να απαγορεύσει την εισαγωγή για υγειονομικούς λόγους σε πάνω από τριακόσιους τόνους εισαγόμενα αγροτικά προϊόντα. Κάτι τέτοιο ουδέποτε συνέβη στο παρελθόν. Και αυτό είναι μια απόδειξη ότι και τους Έλληνες καταναλωτές προστατεύουμε, και φροντίζουμε για την υγιεινή των τροφίμων, και παράλληλα στηρίζουμε αποτελεσματικά τα ελληνικά αγροτικά προϊόντα. 
     Όσον αφορά τις υδατοκαλλιέργειες πρέπει να πούμε ότι είναι αλήθεια ότι τα προηγούμενα χρόνια αναπτύχθηκαν με σημαντικά γρήγορους ρυθμούς. Παράλληλα όμως είναι αλήθεια ότι όλοι οι εμπλεκόμενοι στον κλάδο των υδατοκαλλιεργειών κινήθηκαν μόνοι τους. Δεν είχαν καμία στήριξη και καμία βοήθεια από το κράτος. Έδωσαν μάχες απελπιστικά μόνοι. Και απόδειξη αυτού αποτελεί το γεγονός ότι  αυτό για το οποίο μας εγκαλείτε ότι δεν κάναμε σ’ ένα χρόνο, εσείς δεν το κάνατε επί είκοσι χρόνια. Δεν φέρατε νομοσχέδιο στη Βουλή για τις υδατοκαλλιέργειες. Και μάλιστα επειδή ακούστηκε ότι πριν τις εκλογές κατατέθηκε νομοσχέδιο στη Βουλή, θέλω να πω ότι ουδέποτε έχει κατατεθεί νομοσχέδιο στη Βουλή. Εξαγγελία περί καταθέσεως νομοσχεδίου για τις υδατοκαλλιέργειες υπήρξε από τον κ. Δρυ. 
     Κύριοι συνάδελφοι, ο τομέας της αλιείας αποτελεί ένα σημαντικό παράγοντα για την ανασυγκρότηση της υπαίθρου, των νησιωτικών και παράκτιων περιοχών και για την επιτάχυνση των ρυθμών ανάπτυξης της ελληνικής οικονομίας. Η επίλυση των προβλημάτων του τομέα αυτού και η διάνοιξη νέων προοπτικών ανάπτυξης έχουν ιδιαίτερη σημασία για την αντιμετώπιση των προκλήσεων της νέας εποχής στο χώρο της αγρο-διατροφικής παραγωγής. Η αλιεία στη χώρα μας παράγει το 4,34% του ακαθάριστου αγροτικού προϊόντος και απασχολεί σαράντα χιλιάδες πολίτες νησιωτικών και απομακρυσμένων περιοχών της χώρας. Παράγει, δε, το 30% της εγχώριας παραγωγής ζωικών πρωτεϊνών, καλύπτοντας τις διατροφικές ανάγκες με προϊόντα υψηλής βιολογικής αξίας. 
     Οι θαλασσοκαλλιέργειες στη χώρα μας  αναπτύχθηκαν μεν, όπως είπα με γρήγορους ρυθμούς, χωρίς, όμως, να υπάρχει παράλληλα η υποστήριξή τους από ένα νομικό πλαίσιο, που να ρυθμίζει τις ανάγκες του κλάδου. Εδώ και δέκα χρόνια πρέπει να πούμε ότι υπάρχει ένα σχέδιο νομοθετικού πλαισίου για τις υδατοκαλλιέργειες, που εκπονήθηκε από τον Σύνδεσμο Ελληνικών Θαλασσοκαλλιεργειών και κατατέθηκε στην τότε ηγεσία του Υπουργείου Γεωργίας, στον τότε Υπουργό κ. Στέφανο Τζουμάκα. Από τότε εκκρεμεί το θέμα. Το 2000 η αρμόδια υπηρεσία του Υπουργείου Γεωργίας εκπόνησε και πάλι σχέδιο νόμου για τις υδατοκαλλιέργειες, με απόφαση του τότε Υπουργού κ. Ανωμερίτη –πηγαίναμε δηλαδή από Υπουργό σε Υπουργό, το οποίο παραδόθηκε στον κ. Δρυ στις 08/02/2002, επειδή άλλαξε ο κ. Ανωμερίτης. Το σχέδιο αυτό παρέμεινε στο γραφείο του κ. Δρυ επί δυο χρόνια, χωρίς να προωθηθεί ποτέ προς ψήφιση στη Βουλή. 
     Το σχέδιο αυτό το κληρονομήσαμε εμείς. Πρέπει να πούμε, όμως, ότι παραμένοντας κλειδωμένο τόσα χρόνια στα γραφεία ήταν ανεπίκαιρο. Είχε πλέον πολλές παραλείψεις, πολλές ελλείψεις, δεν είχε καμία σχέση με τη σημερινή πραγματικότητα για τις υδατοκαλλιέργειες. Η σημερινή, λοιπόν, ηγεσία του Υπουργείου επειδή πιστεύει στην αναγκαιότητα της ύπαρξης νομοθετικού πλαισίου για τις υδατοκαλλιέργειες, το οποίο αναφέρεται και στο πρόγραμμα της Νέας Δημοκρατίας, ανέθεσε την εκπόνηση νομοθετικού πλαισίου σε μια νέα επιτροπή, έτσι ώστε αυτό να προσαρμοστεί πλέον στις σύγχρονες ανάγκες του κλάδου και κυρίως να έχει στόχευση στις προοπτικές, που ο κλάδος των υδατοκαλλιεργειών διαθέτει. 
     Το σχέδιο αυτό του νομοθετικού πλαισίου πρέπει να σας πω ότι έχει ολοκληρωθεί και σύντομα κατατίθεται προς ψήφιση στη Βουλή. Χαρακτηριστικό δε της αναποτελεσματικότητας της προηγούμενης κυβέρνησης αποτελεί και το γεγονός ότι με απόφαση του τότε Υπουργού Γεωργίας κ. Ανωμερίτη, αποφασίστηκε η σύνταξη του σχεδίου νόμου -νόμος πλαίσιο αλιείας- με σκοπό την αναμόρφωση κωδικοποίησης της αλιευτικής νομοθεσίας. Παράλληλα, όμως, με την απόφαση αυτή συγκροτήθηκε και μια ειδική επιτροπή, η οποία θα αναλάμβανε και την υλοποίηση και εκτέλεσή του. 
     Μετά την έκδοση της προαναφερθείσας απόφασης το ΕΘΙΑΓΕ χρηματοδοτήθηκε με το συνολικό ποσό των 25.000.000 δραχμών με την εκτελεστική απόφαση 50418/1999. Η επιτροπή, βέβαια, δεν συγκλήθηκε ποτέ και το συνολικό ποσό της ενίσχυσης αυτής παραμένει αδιάθετο στο λογαριασμό προγραμμάτων του ΕΘΙΑΓΕ. Όσον αφορά την ακύρωση του διεθνούς διαγωνισμού για την προώθηση της κατανάλωσης ψαριών –τσιπούρα, λαβράκι- η δική μας άποψη είναι ότι απαραίτητες παράμετροι για την ισχυροποίηση των προϊόντων μας στις αγορές του εξωτερικού, αλλά και για την περαιτέρω αύξηση της εγχώριας ζήτησης αποτελούν τόσο ο επαναπροσδιορισμός της διαφημιστικής προβολής των εγχώριων ψαριών ιχθυοκαλλιέργειας όσο και η αποτελεσματική εκμετάλλευση των σημάτων διασφάλισης ποιότητας.
     Ο προϋπολογισμός, όμως, του ανωτέρω διαγωνισμού, που ανήρχετο σε 6.700.000 ευρώ, ήταν υπερβολικά μεγάλος για τη διαφημιστική προβολή μιας συγκεκριμένης θεωρητικά μικρής ομάδας προϊόντων. Η ανάγκη, λοιπόν, επικαιροποίησης των στόχων του διαγωνισμού και του σχεδίου προώθησης στα νέα δεδομένα της Ευρώπης, των είκοσι πέντε κρατών-μελών, οδήγησαν στην ακύρωσή του και στον επαναπροσδιορισμό της δαπάνης, σύμφωνα με τους στόχους υλοποίησης και εφαρμογής του μέτρου 4.3 του ΕΠΑΛ 2000-2006. Η διαδικασία προκήρυξης του νέου διαγωνισμού πρέπει να πούμε ότι ήδη βρίσκεται σε εξέλιξη. 
     Για τη μεταφορά των κονδυλίων του επιχειρησιακού προγράμματος η Επιτροπή Παρακολούθησης του Επιχειρησιακού Προγράμματος Αλιείας, ως αρμόδια, αποφάσισε τη μεταφορά πιστώσεων ύψους 7% των συνολικών πιστώσεων του μέτρου 3.2 του Επιχειρησιακού Προγράμματος Αλιείας 2000-2006, που αφορά τις υδατοκαλλιέργειες. Για την απόφασή της αυτή έλαβε υπόψη της: Πρώτον, την ανάγκη της εξασφάλισης της πλήρους αξιοποίησης των κοινοτικών πόρων του Επιχειρησιακού Προγράμματος Αλιείας. Δεύτερον, την πορεία υλοποίησης του μέτρου 3.2 Υδατοκαλλιέργειες και των μέτρων, που ήδη είχαν ενταχθεί σ’ αυτό. Τρίτον, την πρόταση του ενδιάμεσου αξιολογητή του προγράμματος για τη μείωση των χρηματοδοτικών πόρων για την υδατοκαλλιέργεια και την αύξηση των πιστώσεων για τα κοινωνικοοικονομικά μέτρα. Τέταρτον, την ανάγκη ενίσχυσης κοινωνικών μέτρων, όπως αυτό της πρόωρης συνταξιοδότησης, προκειμένου να αντιμετωπιστεί ο κίνδυνος δημιουργίας ανεργίας σε συνδυασμό με το μέτρο 1.1 «ΔΙΑΛΥΣΗ». Αξίζει να σημειωθεί, κύριοι συνάδελφοι, ότι για πρώτη φορά επεκτείνεται το μέτρο της πρόωρης συνταξιοδότησης και στους αλιείς. 
     Σημειώνεται ότι μέχρι σήμερα υπάρχουν αδιάθετες πιστώσεις του μέτρου 3.2 ύψους 11.000.000 ευρώ δημόσια δαπάνη για την ένταξη και την επιδότηση νέων επενδύσεων. Ενώ, λοιπόν, υπήρχε αδιάθετη δαπάνη, εγκαλούμαστε τώρα, γιατί πήραμε ένα 7% από τις υδατοκαλλιέργειες και το πήγαμε σε άλλες δράσεις. Σε κάθε περίπτωση, όμως, και εφόσον οι συνθήκες το απαιτήσουν, έχουμε τη δυνατότητα να ενισχύσουμε το υπόψη μέτρο με πρόσθετες πιστώσεις, δεδομένου ότι η πρόσκληση για υποβολή αιτήσεων βρίσκεται ήδη σε εξέλιξη και κάθε ενδιαφερόμενος μπορεί να καταθέσει τον απαιτούμενο φάκελο-αίτημα. Υπάρχουν πιστώσεις και διαβεβαιώνουμε όσους ενδιαφέρονται ότι θα αξιολογήσουμε και θα δούμε με πολύ μεγάλη προσοχή τις αιτήσεις τους. 
     Σχετικά με τον καθορισμό των Περιοχών Οργανωμένης Ανάπτυξης Υδατοκαλλιεργειών κάνουμε γνωστό ότι μέχρι σήμερα έχει ενταχθεί στο μέτρο 5.1 Τεχνική Βοήθεια του ΕΠΑΛ από την προηγούμενη κυβέρνηση η εκπόνηση έξι μελετών καθορισμού ΠΟΑΥ, που αφορούν τις περιοχές Θερμαϊκός, Νότιος Ευβοϊκός, Βόρειος Ευβοϊκός και Μαλιακός, Θεσπρωτία, Νότιες Εχινάδες και Αττική. Από αυτές έχουν ήδη ολοκληρωθεί και παραληφθεί οριστικά οι τρεις μελέτες, οι οποίες έχουν αποσταλεί σε όλους τους αρμόδιους φορείς, που έχουν την ευθύνη της υλοποίησης. Οι υπόλοιπες έχουν ολοκληρωθεί και βρίσκονται στη φάση της παραλαβής. Πρέπει δε να σημειωθεί ότι ήδη οι αρμόδιες υπηρεσίες στα πλαίσια του ετήσιου προγράμματος Τεχνική Βοήθεια προχωρούν στην ένταξη και χρηματοδότηση των μελετών ΠΟΑΥ, με τις οποίες θα καλύπτεται πλέον το σύνολο της χώρας μας. 
     Κύριοι συνάδελφοι, τα τελευταία χρόνια δημιουργήθηκε το πρόβλημα της ανεξέλεγκτης παραγωγής τσιπούρας-λαβρακιού με αποτέλεσμα να έχουμε μία πτώση των τιμών και να έχει δημιουργηθεί ένα οικονομικό αδιέξοδο για αρκετές μονάδες του κλάδου των υδατοκαλλιεργειών. Πρέπει να πούμε, όμως, ότι την τελευταία χρονιά, μέχρι και σήμερα, γίνεται προσπάθεια για την ομαλοποίηση της αγοράς. Πρέπει να πούμε ότι το ύψος της παραγωγής εμφανίζεται αυξημένο μόνο κατά 10% έως 20% σε σχέση με τις συγκεκριμένες δυναμικότητες των μονάδων, ενώ η υπέρβαση της παραγωγής των ευρύαλων ψαριών αφορά κυρίως τα εκτρεφόμενα είδη. 
     Κατά συνέπεια, είναι απαραίτητο να γνωρίζουμε το μέγεθος της παραγωγής, που θα προκαλέσει ισορροπία μεταξύ προσφοράς και ζήτησης και θα διατηρήσει ένα ικανοποιητικό επίπεδο τιμών. Ελλοχεύει, βέβαια, ο κίνδυνος η μείωση της παραγωγής να οδηγήσει σε μία υπέρμετρη ανάπτυξη του κλάδου σε γειτονικές χώρες, όπως ανέφερε προηγουμένως κάποιος συνάδελφος, όπως παραδείγματος χάριν στην Τουρκία, έτσι ώστε να καλυφθούν τελικά από άλλες χώρες οι ανάγκες της ελληνικής αγοράς και της Ευρωπαϊκής Ένωσης.
     Προκειμένου, λοιπόν, να προσδιοριστούν οι ανάγκες της αγοράς τα επόμενα χρόνια, έχουν ήδη ανατεθεί μελέτες τόσο από τη χώρα μας όσο και από την Ευρωπαϊκή Ένωση.
     Τέλος, είναι γνωστό ότι με στόχο την ανάπτυξη του τομέα της αλιείας στην τρέχουσα προγραμματική περίοδο, υλοποιείται το Επιχειρησιακό Πρόγραμμα Αλιείας 2000-2006 «ΕΠΑΛ» με ευθύνη της Ειδικής Γραμματείας του Υπουργείου Αγροτικής Ανάπτυξης και Τροφίμων.
     Το πρόγραμμα προχωρεί με πολύ γρήγορους ρυθμούς. Οι εντάξεις καλύπτουν μέχρι και το 78,2% της δημόσιας δαπάνης του προγράμματος, ενώ έχουν γίνει νομικές δεσμεύσεις που καλύπτουν το 61,06% της δημόσιας δαπάνης. Οι πληρωμές που έχουν γίνει, καλύπτουν το 33,06% της δημόσιας δαπάνης.
     Επίσης, το τρέχον επιχειρησιακό πρόγραμμα δεν έχει χάσει καμία πίστωση μέχρι σήμερα σε εφαρμογή του κανόνα «ν+2» και δεν πρόκειται να απολεστούν πιστώσεις μέχρι την ολοκλήρωση του προγράμματος. 
     Ήδη το Υπουργείο Αγροτικής Ανάπτυξης και Τροφίμων έχει ορίσει τις δομές που θα προετοιμάσουν τα απαραίτητα προγραμματικά κείμενα τα οποία, μετά την έγκρισή τους από την Ευρωπαϊκή Επιτροπή, θα αποτελέσουν τη βάση για την υλοποίηση του νέου Επιχειρησιακού Προγράμματος Αλιείας 2007-2013. 
     Το Υπουργείο Αγροτικής Ανάπτυξης και Τροφίμων υλοποιεί για τον τομέα αλιείας ένα σύνολο αναπτυξιακών μέτρων στα πλαίσια του Επιχειρησιακού Προγράμματος Αλιείας 2000-2006, που χρηματοδοτούνται από τα ευρωπαϊκά ταμεία, κυρίως από το χρηματοδοτικό μέσο προσανατολισμού της αλιείας, αλλά και από το Ευρωπαϊκό Ταμείο Περιφερειακής Ανάπτυξης με αποτέλεσμα την ανοδική πορεία του τομέα και τη βελτίωση της ανταγωνιστικότητάς του.
     Το Επιχειρησιακό Πρόγραμμα Αλιείας 2000-2006 έχει δομηθεί σε έξι βασικούς άξονες και πολλές δράσεις που συνδυάζουν την οικονομική ανάπτυξη με την προστασία του περιβάλλοντος και την αξιοποίηση των στρατηγικών πλεονεκτημάτων της χώρας μας στον τομέα της αλιείας.
     Το πρόγραμμα ήδη εφαρμόζεται με επιτυχία και με στόχους την επίτευξη μιας βιώσιμης ισορροπίας στο χώρο της διαχείρισης του αλιευτικού πλούτου, την ανανέωση και τον εκσυγχρονισμό του αλιευτικού στόλου, την ενίσχυση της ανταγωνιστικότητας και την ανάπτυξη βιώσιμων επιχειρήσεων στον κλάδο των υδατοκαλλιεργειών και της μεταποίησης των αλιευτικών προϊόντων, τη συνεχή βελτίωση της διατροφικής ασφάλειας και της υγιεινής των αλιευμάτων, τη δημιουργία αλιευτικών υποδομών και την προώθηση ίσων ευκαιριών για την εργασία.
     Αξίζει, δε, να σημειωθεί ότι σχετικά με θέματα εκπαίδευσης ο ΓΕΕΚΑ «ΔΗΜΗΤΡΑ», με τη βοήθεια του Υπουργείου, υλοποιεί για πρώτη φορά εκπαιδευτικά προγράμματα για τους αλιείς μας, στα οποία μάλιστα, ύστερα από παρέμβασή μας προς την Ευρωπαϊκή Ένωση, μπορούν να μετέχουν χωρίς να επιβαρύνονται οικονομικά, όπως συνέβαινε μέχρι σήμερα.
     Κύριοι συνάδελφοι, απ’ όσα μέχρι τώρα έχω αναφέρει, γίνεται σαφές ότι και στο θέμα των υδατοκαλλιεργειών, όπως και στα γενικότερα θέματα της αλιευτικής πολιτικής, βαδίζουμε βάσει οργανωμένου σχεδίου, λαμβάνοντας σοβαρά υπ’ όψιν τις θέσεις όλων των εμπλεκομένων φορέων και έχοντας σαν στόχο την ορθολογική ανάπτυξη του κλάδου. 
     Έχουμε κάνει ήδη σημαντικά βήματα και σύντομα –όπως είπα- καταθέτουμε το νομοσχέδιο για τις υδατοκαλλιέργειες στη Βουλή και λαμβάνουμε μία σειρά επιπρόσθετων μέτρων, τα οποία είναι βέβαιο ότι θα οδηγήσουν σε περαιτέρω στήριξη και ανάπτυξη του αλιευτικού τομέα στη χώρα μας.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του ΠΑΣΟΚ κ. Ροδούλα Ζήση έχει το λόγο.
     ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, η επερώτηση των Βουλευτών του ΠΑΣΟΚ για τα προβλήματα και τις προοπτικές της υδατοκαλλιέργειας στην Ελλάδα έρχεται να συζητηθεί στη Βουλή σε μία περίοδο όπου το σύνολο του παραγωγικού κόσμου της χώρας, αλλά και οι επιχειρήσεις του πρωτογενή και δευτερογενή τομέα πλήττονται από την αντιαναπτυξιακή πολιτική της Κυβέρνησης και από τη μάστιγα των νέων φορολογικών μέτρων, που δημιουργούν στρεβλώσεις στην αγορά, οικονομική ύφεση και αδιέξοδα στους πολίτες.
     Σας άκουσα με προσοχή, κύριε Υπουργέ, να μιλάτε για τα πανωτόκια, να μιλάτε για τις δήθεν λύσεις που δώσατε στην αγροτική οικονομία. Δεν λέτε, όμως, με νούμερα πόσοι τελικά απαλλάσσονται, από τον αγροτικό κόσμο, απ’ αυτήν τη ρύθμιση. 
     Ειδικότερα, δεν ρωτάτε, κύριε Υπουργέ, τι λέει αυτή τη στιγμή ο αγροτικός κόσμος και οι παραγωγοί γενικότερα, για τα νέα μέτρα, για την επιβάρυνση του ΦΠΑ, για τα εφόδια που θέλουν, για την αύξηση του κόστους της παραγωγής τους, για όλα αυτά τα ζητήματα που είναι πάρα πολύ σοβαρά και πρέπει να τα επεξεργαστεί το Υπουργείο σας.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
     Οι υδατοκαλλιέργειες που αποτελούν για την Ελλάδα μία ισχυρή πρωτογενή βιομηχανία, δέχονται επίσης μεγάλο πλήγμα από την αδιαφορία της Κυβέρνησης, την έλλειψη σχεδιασμού και την ανικανότητά της να διαχειριστεί ένα έτοιμο κεφάλαιο προετοιμασίας, διαβούλευσης, διαπραγμάτευσης και μελετών, που επιτυχώς ετοίμασαν και σας παρέδωσαν, κύριε Υπουργέ, οι Κυβερνήσεις του ΠΑΣΟΚ. Πήρατε μία μεγάλη κληρονομιά και δεν ξέρετε τι να την κάνατε ή μάλλον βάλατε φόρο αναστολής και απαξίωσης στο ελληνικό επιχειρείν, ανακόπτοντας τη δυναμική του πορεία.
     Κύριε Υπουργέ, δεν είμαστε εδώ για να ενισχύσουμε τις «Ερινύες» που θα έπρεπε να διακατέχουν την Κυβέρνηση της Νέας Δημοκρατίας για την απουσία πολιτικής στον πρωτογενή τομέα. Είμαστε εδώ για να πάρουμε σαφείς απαντήσεις στα ερωτήματα που θέτει η επερώτηση των συναδέλφων του ΠΑΣΟΚ για τις παραλείψεις και τις καθυστερήσεις της Κυβέρνησής σας, για τα προβλήματα που έχετε δημιουργήσει στο συγκεκριμένο κλάδο και για το πώς βλέπετε τις προοπτικές της υδατοκαλλιέργειας.
     Άκουσα με την ίδια ευχαρίστηση που το έκανα και πριν ένα χρόνο, το «θα» που είπατε για το νομοσχέδιο που θα φέρετε. Έχετε πει στον ελληνικό λαό ότι μέχρι σήμερα η Κυβέρνησή σας, το Υπουργείο σας, στον τομέα της αγροτικής οικονομίας και ανάπτυξης δεν έχει φέρει κανένα νομοθετικό πλαίσιο; Έχει φέρει μόνο κάποιες κυρώσεις.
     Αναφέρθηκε ο εισηγητής και οι συνάδελφοί μου του ΠΑΣΟΚ διεξοδικά στο ιστορικό της ανάπτυξης του κλάδου της υδατοκαλλιέργειας στη χώρα μας, στη δυναμική παρουσία του στην αγορά, στην εξαγωγική δυνατότητα των προϊόντων του.
     Κύριε Υπουργέ, άκουσα να λέτε ότι μόνες τους οι υδατοκαλλιέργειες προχώρησαν από κάποιες επιχειρήσεις. Μα, από τη δεκαετία του ’80 γνωρίζετε πως χάρη στην πολιτική του ΠΑΣΟΚ, ο τομέας αυτός άρχισε να αποκτά εντυπωσιακούς ρυθμούς ανάπτυξης. 
     Τρέχαμε, κύριε Υπουργέ. Πηγαίναμε στα Μεσογειακά Ολοκληρωμένα Προγράμματα. Διαπραγματευόμασταν τα ελληνικά προϊόντα και την επιχειρηματική ελληνική δραστηριότητα. Διαφημίζαμε τα προϊόντα –αυτή ήταν η πολιτική μας- στις άλλες αγορές. Ανοίγαμε τις αγορές.
     Από το 1983 και μετά άρχισαν οι ρυθμοί ανάπτυξης, γιατί μέχρι τότε περιορίζονταν σε κάποιες καλλιέργειες εκτατικής μορφής, στις λιμνοθάλασσες και στις μονάδες της πεστροφοκαλλιέργειας. Ήταν, θα έλεγα, σε ένα πειραματικό στάδιο τότε.
     Το 1985 σας θυμίζω ότι ο Υπουργός κ. Ποτάκης, Υπουργός των Κυβερνήσεων του ΠΑΣΟΚ, υπεραμύνθηκε των συγκριτικών πλεονεκτημάτων της χώρας μας, της γεωμορφολογίας των ελληνικών ακτών, της εκτεταμένης παράκτιας ζώνης, του ωραίου μας κλίματος, της υδροβιολογίας των θαλασσών μας, σε συνδυασμό με την ανάπτυξη της τεχνολογίας της καλλιέργειας, την εθνική και κοινοτική πολιτική κινήτρων για την υδατοκαλλιέργεια, τις συνθήκες της αγοράς, το επενδυτικό ενδιαφέρον και ενέταξε -και μάλιστα με πρώτη προτεραιότητα- τις υδατοκαλλιέργειες στις ευρωπαϊκές χρηματοδοτήσεις, με αποτέλεσμα οι ρυθμοί ανάπτυξης να γίνουν αλματώδεις.
     Στους ίδιους ρυθμούς ανάπτυξης ήταν και οι εξαγωγές μας. Από το 1989, όπως είπαν οι συνάδελφοι, η τεχνογνωσία του χώρου που ήταν τότε στους Ιταλούς, στους Άγγλους, στους Γάλλους πέρασε στους Έλληνες επιστήμονες και επενδυτές, οι οποίοι πλέον έκαναν και εξαγωγή τεχνογνωσίας.
     Το τονάζ της παραγωγής αυξανόταν συνεχώς. Το 1990 ήταν στους οκτώμισι χιλιάδες τόνους, το 1993 στους είκοσι με είκοσι πέντε χιλιάδες τόνους, το 2003 φθάσαμε στους εκατό χιλιάδες τόνους και τους υπερβήκαμε, πήγαμε περίπου στους εκατόν είκοσι χιλιάδες τόνους, με συνολική αξία παραγωγής 310.000.000 ευρώ. Από την παραπάνω παραγωγή το 64% κατέχουν τα ψάρια, το 32% τα όστρακα, το 4% τα εσωτερικά νερά.
     Σε όλες αυτές τις μονάδες που δημιουργήθηκαν, απασχολούνται, γιατί πρέπει να δώσουμε σημασία και στην απασχόληση, άμεσα πέντε χιλιάδες άτομα και έμμεσα πολύ περισσότερα. Οι εξαγωγές της τσιπούρας και του λαβρακιού φτάνουν το 60% και το 70%, των οστράκων το 85% και το 90%. Παράλληλα, όλα αυτά συμβάλλουν σε ποσοστό πάνω από το 25% στη συνολική αξία των εξαγωγών τροφίμων της χώρας μας.
     Πρόκειται, λοιπόν, κύριε Υπουργέ, για οικονομική βιομηχανία αιχμής, που έχει εξελιχθεί στον πιο γρήγορα αναπτυσσόμενο κλάδο τροφίμων και συνεισφέρει τα μέγιστα στην οικονομική ανάπτυξη των παράκτιων και νησιωτικών περιοχών.
     Άλλωστε, κύριε Υπουργέ, τόσο η ελληνική όσο και η ευρωπαϊκή και η παγκόσμια παραγωγή της κλασικής αλιείας παρουσιάζει μία σταθερότητα ή μία στασιμότητα και η υδατοκαλλιέργεια μπορεί να προσφέρει υψηλής ποιότητας τροφή, αλλά συγχρόνως να ξεκουράσει τη θάλασσα. Έτσι ακριβώς μπορούμε να πετύχουμε και τους στόχους που βάζουμε για την ποιότητα. 
     Η ανάπτυξη και η βιωσιμότητα του κλάδου της υδατοκαλλιέργειας ήταν η επιλογή μας, ήταν η στρατηγική της βιώσιμης ανάπτυξης της θαλασσοκαλλιέργειας που την καθόρισε η διαβούλευση με τους φορείς και η ανάγκη της ελληνικής αγοράς. 
     Εμείς δεν συνεδριάζαμε μεταξύ μας. Δεν παίρναμε αποφάσεις έτσι. Μιλούσαμε με τους κοινωνικούς εταίρους. Ήταν η ανάγκη της ελληνικής, ευρωπαϊκής και μεσογειακής αγοράς που προσδιόριζε την ανοδική πορεία του κλάδου. Ήταν, δηλαδή, με άλλα λόγια «καταδικασμένος» ο κλάδος αυτός να επιτύχει. 
     Όμως, η αγορά από μόνη της δεν είναι ανάπτυξη. Ανάπτυξη είναι η προετοιμασία, οι διεργασίες και η οργάνωση για να μπορέσεις να κατακτήσεις τις αγορές. Η ανάπτυξη είναι συνυφασμένη με τη δημιουργία ενός νέου θεσμικού πλαισίου. Και αυτό κάναμε. 
     Εργάστηκαν επιτροπές και του Υπουργείου Γεωργίας και μεικτές και σαφώς το Υπουργείο Γεωργίας με επεξεργασίες από ειδικούς συνταγματολόγους και με ενσωματωμένες τις περιβαλλοντικές παραμέτρους στις διαδικασίες της παραγωγής, συνέταξε σχέδιο νόμου, ένα νομικό πλαίσιο που ρύθμιζε τις νέες ανάγκες του σύγχρονου και ανταγωνιστικού αυτού κλάδου.
     Κύριε Υπουργέ, αυτό το σχέδιο νόμου πιστεύω να το κοιτάξατε, να το είδατε. Ένα χρόνο τώρα είχε κάποιες διαφοροποιήσεις η Κυβέρνησή σας; Είχατε κάποιες αλλαγές; Δεν τεκμηρίωνε σωστά τις περιβαλλοντικές επιπτώσεις, το χωροταξικό σχεδιασμό, τις νέες ανάγκες; Δεν τεκμηρίωνε τη σύνδεση της ενέργειας με την πώληση των προϊόντων; Δεν τεκμηρίωνε τον έλεγχο της παραγωγής; Όλα αυτά θα έπρεπε να έρθετε να μας τα πείτε. Βεβαίως δεν ήρθε για συζήτηση στη Βουλή αυτό το σχέδιο νόμου, γιατί προκηρύχθηκαν οι εκλογές. 
     Εσείς μετά από ένα χρόνο τι κάνατε για την προώθηση αυτού του πλαισίου; Το ακυρώσατε; Το διορθώσατε; Αλλάξατε μήπως τη φιλοσοφία του ή το πλαίσιο της εθνικής αλιευτικής πολιτικής μέσα στο οποίο ορίζονταν ένα, από ό,τι τουλάχιστον εμείς γνωρίζουμε, σύγχρονο εθνικό πρόγραμμα ανάπτυξης των υδατοκαλλιεργειών με χαρακτηριστικά την αποτελεσματικότητα και την ανταγωνιστικότητα; Μάλλον κάνατε το απόλυτο τίποτα. 
     Η Νέα Δημοκρατία αποδείχθηκε Κυβέρνηση των αναστολών των νόμων. Είναι η Κυβέρνηση αναστολών πληρωμών. Είναι η Κυβέρνηση αναστολών έργων, ακυρώσεων έργων. Αυτή είναι ένα χρόνο η εικόνα σας και η πρακτική σας. 
     Νομίζετε, κύριε Υπουργέ, ότι μπορείτε να παρατείνετε την περίοδο εξουσίας σας παρατείνοντας την ανησυχία, την αγωνία και τα αδιέξοδα του παραγωγικού κόσμου της χώρας; Γιατί ένα χρόνο τώρα δεν έχετε κάνει καμία ενημέρωση; Δεν έχετε κάνει καμία διαβούλευση με τις πολιτικές και κοινωνικές δυνάμεις της χώρας, με τους κοινωνικούς εταίρους, με το ΣΕΘ γι’ αυτό το νομοθετικό πλαίσιο. Δεν ακούσαμε τίποτα, δεν είδαμε τίποτα, ούτε μία έρευνα ούτε εν πάση περιπτώσει μία συμμετοχή σας στις διεθνείς και άλλες συσκέψεις που γίνονται στη Μεσόγειο και παντού γι’ αυτά τα μεγάλα θέματα θεσμικών κανόνων.
     Τι έχει κάνει μέχρι τώρα η Νέα Δημοκρατία για τη διαμόρφωση προγραμματικών προτάσεων για την κοινή αλιευτική πολιτική; 
     Η διακυβέρνηση στην αγροτική ανάπτυξη δεν μπορεί να στηριχθεί, κυρίες και κύριοι συνάδελφοι, στην υποσχεσιολογία. Μην ξεχνάτε ότι μέχρι τις 30 Ιουλίου η Κυβέρνηση, η χώρα πρέπει να παραδώσει την εθνική πρόταση για την αναθεωρημένη Κοινή Αγροτική Πολιτική. Μέχρι τώρα δεν έχετε καν αρχίσει το διάλογο με τους αρμόδιους εταίρους. Δηλαδή θα πάει η χώρα μία πρόταση δική σας, χωρίς εθνική και κοινωνική συναίνεση; Και θα αιφνιδιάσετε πάλι με την ολιγωρία και τις διαπραγματευτικές σας εκπτώσεις; 
     Περιμένουμε απαντήσεις, κύριε Υπουργέ, με συγκεκριμένες αναφορές και χρονοδιαγράμματα. Περιμένουμε έστω και τόσο καθυστερημένα να αιτιολογήσετε την ανυπαρξία και την αδιαφορία της Κυβέρνησης και να μας ενημερώσετε για τις προτάσεις σας, σύμφωνα με τις οποίες εφαρμόζετε τις δεσμεύσεις της κοινής ευρωπαϊκής αλιευτικής πολιτικής, της ολιστικής προσέγγισης, που θα σας έχουν πει οι σύμβουλοί σας ότι χρειάζεται για τη διαχείριση των αλιευτικών πόρων. Περιμένουμε να ακούσουμε πώς εσείς έχετε εκτιμήσει, έχετε αποτυπώσει όλα τα ιχθυαποθέματα και πώς εννοείτε το ολοκληρωμένο σχέδιο του νομοθετικού πλαισίου για τις υδατοκαλλιέργειες και γιατί δεν μπορέσατε να το ολοκληρώσετε μέσα σ’ ένα χρόνο.
     Σας θυμίζω ότι η ΚΑΠ προβλέπει την άμεση συμμετοχή των ερευνητικών φορέων στη χάραξη της αλιευτικής πολιτικής και εμπεριέχει την έννοια της συνδιαχείρισης και της συνυπευθυνότητας, σύμφωνα με τις οποίες η διαχείριση των αλιευτικών πόρων πρέπει να απορρέει από συναινετικές διαδικασίες μεταξύ των ερευνητικών φορέων, των επαγγελματικών οργανώσεων, των μη κυβερνητικών οργανώσεων, της διοίκησης. Φορείς, δηλαδή, που πρέπει να νιώθουν ότι είναι συνυπεύθυνοι και να το εφαρμόζουν αυτό, για τη διατήρηση και την ήπια εκμετάλλευση αυτών των αλιευτικών πόρων.
     Η ολιστική προσέγγιση επιβάλλει και την ενσωμάτωση κάποιων παραμέτρων: (περιβαλλοντικές, βιολογικές, αλιευτικές, οικονομικές και κοινωνικές). Και βεβαίως επιβάλλει τη συνεργασία όλων των ειδικοτήτων που εμπλέκονται στη διερεύνηση του θαλάσσιου περιβάλλοντος. 
     Τίποτα απ’ αυτά δεν έχουμε ακούσει, τίποτα απ’ αυτά δεν έχουμε δει. Δηλαδή δεν ξέρουμε ποια ρότα έχετε, ποια κατεύθυνση έχετε, ποια στοιχεία προσμετράτε σ’ αυτήν την πρόταση που θα δώσετε.
     Η βιώσιμη διαχείριση και η οικολογική προσέγγιση θέλουν αυτήν τη διαχείριση των πόρων με κυρίαρχο το περιβάλλον και την ήπια διατήρηση, θέλουν δηλαδή οι αλιευόμενοι πληθυσμοί να διατηρούνται σε ένα υγιές, ήπιο οικοσύστημα. Αλλά η οικονομική και κοινωνική προσέγγιση αυτής της διαχείρισης και της πρότασης επιβάλλουν και θέλουν να συμβάλουν σ’ αυτήν την ήπια αλλά συγχρόνως βιώσιμη ανάπτυξη και αλιευτική πολιτική, με την προστιθέμενη αξία της παραγωγής και των επιχειρήσεων της υδατοκαλλιέργειας σε ένα σύγχρονο πλαίσιο βιώσιμης διαδικασίας και βιώσιμης διαχείρισης με κριτήριο την ανταγωνιστικότητα, την ποιότητα του προϊόντος.
     Κύριε Υπουργέ, θέλω να σας ρωτήσω ποιες έρευνες και ποια στοιχεία μπορείτε να μας παρουσιάσετε για να μιλάμε σοβαρά. Είμαστε μία σοβαρή χώρα, πρέπει να έχουμε τα συγκεκριμένα στοιχεία. Πρέπει να αποφασίσετε να είστε μία σοβαρή Κυβέρνηση, να μας καταθέσετε τις κυβερνητικές πρωτοβουλίες που είναι σ’ αυτήν την κατεύθυνση.
     Οι προηγούμενες πολιτικές ηγεσίες που Υπουργείου Αγροτικής Ανάπτυξης ενέταξαν όλα αυτά τα προγράμματα που μας αναφέρατε. Και όπως είπατε, κύριε Υπουργέ, βρέθηκαν οι πιστώσεις, βρέθηκαν οι πόροι. Δεν ήταν τίποτα. Εσείς αλλάζετε, εσείς μας είπατε ότι μεταφέρετε κονδύλια, αλλά δεν μας είπατε πού.
     Επίσης, δεν μας λέτε γιατί αυτές οι μελέτες που έγιναν για την επίδραση των ιχθυοκαλλιεργειών στο θαλάσσιο περιβάλλον ή οι έξι μελέτες που τις αναφέρατε ονομαστικά για την οργάνωση των περιοχών οργανωμένης ανάπτυξης υδατοκαλλιεργειών δεν παρουσιάστηκαν. Ήταν ολοκληρωμένες κάποιες απ’ αυτές. Παρουσιάστηκαν στους πολίτες, στους τοπικούς φορείς, στην αυτοδιοίκηση, στους κοινωνικούς εταίρους; Υπήρξε διάλογος, διαβούλευση ή συναίνεση; 
     Εμείς προβήκαμε σε ενέργειες επειδή είδαμε τις ανάγκες που οριοθετούσαν και προσδιόριζαν την εγρήγορσή μας για την επίλυση των προβλημάτων και για τι δικαίωση αυτών των αναγκών. Εσείς τι κάνατε; Γιατί δεν προχωρήσατε να δημιουργήσετε φορείς διαχείρισης στις περιοχές αυτές; Ποιος είναι ο χωροταξικός σχεδιασμός; Πώς θα λειτουργήσουν οι ΠΟΑΥ; Τι προβλέπετε να κάνετε; Εκτός και αν η Κυβέρνηση του κ. Καραμανλή δεν κάνει τίποτα επειδή το βρήκε έτοιμο από το ΠΑΣΟΚ και έχει ένα μόνιμο σύμπλεγμα απέναντι στην επάρκεια διακυβέρνησης των κυβερνήσεων του ΠΑΣΟΚ. 
     Εδώ, κύριε Υπουργέ, δεν μπορούμε, όμως, σε μία σοβαρή χώρα, αν η Κυβέρνηση θέλει να είναι σοβαρή, να μιλούμε με συμπλέγματα, ιδεοληψίες και να ψυχανεμιζόμαστε κάθε φορά τις δικές σας προθέσεις ή μη προθέσεις. 
     Σας ρωτάμε και αναρωτιώμαστε και εμείς ειλικρινά γιατί από τα όσα πολλά που βρήκατε έτοιμα από την προηγούμενη κυβέρνηση, ούτε σε μία δράση ούτε σε μία πολιτική δεν παρουσιάσατε κάποιο ελάχιστο έστω βήμα. Εμείς και το διαγωνισμό προκηρύξαμε αν και υπήρχαν θέματα, αν και υπήρχαν νομικές αγκυλώσεις και ήταν και οι εκλογές μπροστά μας. Προχωρήστε τα! Αλλάξτε! Γιατί δεν προχωρήσατε τις οικονομικές προσφορές; Είχε σταματήσει σε επίπεδο τεχνικών προσφορών, που υπήρχε κάποιο πρόβλημα. Επισημάντε το και συνεχίστε την προώθηση με την προωθητική κίνηση που δίναμε εμείς στα ζητήματα αιχμής για τον πρωτογενή τομέα και για την πρωτογενή βιομηχανία.
     Οφείλετε, κύριε Υπουργέ, να δώσετε εξηγήσεις και να μας πείτε πού πήγαν τα κονδύλια.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Με συγχωρείτε, κύριε Πρόεδρε, αλλά εάν θα έχω και δευτερολογία ίσως θα μπορέσω να βάλω κάποια θέματα.
     ΠΡΟΕΔΡΕΥΩΝ (Ιωάννης Τραγάκης): Έχετε το δικαίωμα να δευτερολογήσετε.
     ΡΟΔΟΥΛΑ ΖΗΣΗ: Μην αφήνετε, κύριε Υπουργέ, τους συνειρμούς όλων μας να μας οδηγούν είτε σε ανεπάρκεια κυβερνητική, να βλέπουμε δηλαδή ότι όλα αυτά οφείλονται σε κυβερνητική ανεπάρκεια ή στη συνειδητή σας επιλογή να περιορίσετε το δυναμικό αυτό κλάδο της οικονομίας μας και την εξαγωγική εμπορική του φυσιογνωμία στο διεθνή ανταγωνισμό, περιορίζοντας την αγορά διάθεσης των προϊόντων του.
     Εάν είναι έτσι, τότε η πολιτική και η οικονομική σας διπλωματία καθίσταται εχθρός της ελληνικής επιχειρηματικής δραστηριότητας. Μετά τη δημοσιονομική καταιγίδα, την πλημμύρα του «Βασικού Μετόχου», τη λαίλαπα των εμμέσων φόρων, φέρατε και το «τσουνάμι» στο διεθνές κύρος της ελληνικής επιχείρησης, σαρώνοντας την ελληνική αγορά και την πρωτογενή οικονομία, ενώ παρακολουθείτε ως θεατές τα έργα και τις ημέρες του δικού σας σεναρίου. Λυπάμαι, αλλά για μία ακόμα φορά μαζί με όλα τα άλλα, η Νέα Δημοκρατία αποδόμησε και την εμπιστοσύνη των αγροτών, των παραγωγών, των επενδυτών και των πολιτών προς την Κυβέρνηση της Νέας Δημοκρατίας.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Η Κοινοβουλευτική Εκπρόσωπος του Συνασπισμού κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Κύριε Πρόεδρε, αυτή η επερώτηση δίνει την ευκαιρία σε όλους μας να εξετάσουμε με συστηματικό τρόπο την κατάσταση που επικρατεί στον κλάδο της υδατοκαλλιέργειας. Είναι ένας δυναμικός κλάδος με σοβαρή εξαγωγική δραστηριότητα, που καλύπτει σε ένα μεγάλο βαθμό το έλλειμμα που παρατηρείται στην προσφορά αλιευτικών προϊόντων, διευρύνοντας ταυτόχρονα την αγορά. Όμως, τα προβλήματα που επισημαίνονται, έρχονται με καθυστέρηση μετά από μία μακρά περίοδο ανάπτυξης του κλάδου, χωρίς θεσμικό πλαίσιο, χωρίς δυνατότητα παρεμβάσεων, χωρίς ελέγχους. 
     Η παρούσα επερώτηση δείχνει με σαφήνεια τον ανεξέλεγκτο τρόπο με τον οποίο αναπτύχθηκε ο κλάδος της υδατοκαλλιέργειας στην Ελλάδα τα τελευταία χρόνια. Είναι άλλωστε ενδεικτική η αντίφαση που περιέχεται στην επερώτηση, αφού από τη μία πλευρά αναγνωρίζεται η υπέρβαση στην παραγωγή και ότι θα πρέπει να αντιμετωπιστεί, ενώ από την άλλη γίνεται λόγος για διεύρυνση της αγοράς για να μπορούμε, δηλαδή, να παράγουμε περισσότερα.
     Στην πραγματικότητα το ΠΑΣΟΚ ομολογεί ότι ο παραγωγικός κλάδος της υδατοκαλλιέργειας διήνυσε μία περίοδο ταχείας ανάπτυξης. Όπως όμως ήταν λογικό, η ανεξέλεγκτη ανάπτυξή του οδήγησε σε συσσωρευμένα πλέον προβλήματα, που επιζητούν άμεσες και ριζοσπαστικές λύσεις. Όταν είχα κάνει μία ερώτηση σχετικά με τα θέματα της υδατοκαλλιέργειας στον τότε Υπουργό κ. Χατζημιχάλη, είχε απαντήσει ότι ο κλάδος της υδατοκαλλιέργειας είναι υγιής και κερδοφόρος και να μην ασχολούμαστε μαζί του. 
     Σήμερα καλά κάνουμε και ρωτάμε όλοι και θέλουμε να ασχοληθεί η Κυβέρνηση με συστηματικό τρόπο για να λύσει τα προβλήματα. Πολλές φορές στο παρελθόν είχαμε επισημάνει ότι είναι άμεση ανάγκη στη χώρα μας να διαμορφωθεί και να ασκηθεί μία συντονισμένη πολιτική στις υδατοκαλλιέργειες, για να μπορεί ο ίδιος ο κλάδος να αντιμετωπίζει τις αγορές από καλύτερες θέσεις, το προσφερόμενο προϊόν να είναι ποιοτικό και σε τιμές προσιτές στο ευρύ καταναλωτικό κοινό, ώστε να μην ευνοείται η αθρόα εισαγωγή ψαριών άγνωστης προέλευσης και αμφισβητούμενης ποιότητας.
     Το σχέδιο νόμου που προετοιμάστηκε το 2002 και πραγματικά προωθούσε ρυθμίσεις με θετικό τρόπο για την ομαλή ένταξη των υδατοκαλλιεργειών, έμεινε επί τρία χρόνια ανενεργό, δηλαδή, μέχρι τις εκλογές. Έτσι δεν υλοποιήθηκε ποτέ το πλαίσιο εθνικής αλιευτικής πολιτικής ως ένα οργανωμένο και σύγχρονο εθνικό πρόγραμμα ανάπτυξης. Αυτό η νέα Κυβέρνηση καλείται να το υλοποιήσει με τον ταχύτερο τρόπο. 
     Όσον αφορά τα ερωτήματα που θέτει η επερώτηση, η περίπτωση της προώθησης προϊόντων θαλάσσιας υδατοκαλλιέργειας με την ένταξή της στο επιχειρησιακό πρόγραμμα αλιείας γεννά εύλογα ερωτηματικά. Πέραν του υπερβολικού ποσού που προβλεπόταν 12,5 εκατομμύρια ευρώ, υπάρχουν ερωτηματικά για το ποιος ήταν ο απώτερος σκοπός της προώθησης, αφού ήδη ο κλάδος είναι δυναμικός και εξάγεται το 70% της παραγωγής στο εξωτερικό, ενώ άλλοι κλάδοι έχουν πολύ μεγαλύτερα προβλήματα. Τι πρέπει να επιτευχθεί επιπλέον και γιατί απαιτείται ένα τόσο μεγάλο ποσό; Δυστυχώς, για τους διαγωνισμούς τέτοιου είδους και τα δύο μεγάλα κόμματα έχουν χάσει την έξωθεν καλή μαρτυρία και οι σκοπιμότητες είναι πιθανόν να ξεπερνούν τις ανάγκες για την προώθηση προϊόντων υδατοκαλλιέργειας και των ωφελειών που μπορεί να προκύψουν απ’ αυτή είτε για τους παραγωγούς είτε για τους καταναλωτές. 
     Όσον αφορά το τρίτο ερώτημα, η μεταφορά των κονδυλίων, όπως μας έχουν μάθει μέχρι τώρα όλες οι κυβερνήσεις που χειρίστηκαν κοινοτικά κονδύλια, θεωρήθηκε δικαιολογημένη στις περιπτώσεις που διαπιστώνεται καθυστέρηση στην απορρόφηση.
     Γι’ αυτό και επί ΠΑΣΟΚ γινόταν συστηματικά μεταφορά κονδυλίων. Το ίδιο κάνει και η νέα Κυβέρνηση.
     Το θέμα είναι για την περίπτωση που συζητάμε σήμερα, αυτές οι αλλαγές που γίνονται έχουν σαν σκοπό να διορθωθούν τα πράγματα ή να μπορούμε να πετύχουμε στόχους, όπως να παράγονται και άλλα είδη ψαριών, πέρα από την τσιπούρα και το λαβράκι από τα οποία είναι κορεσμένη η αγορά; Διότι, αν και εκδόθηκαν άδειες για την εκτροφή περισσότερων ειδών, για λόγους ευκολίας όλοι περιορίστηκαν στα δύο γνωστά είδη. 
     Όσον αφορά τους ελέγχους, δεν έγιναν οι απαραίτητοι. Οι παρατυπίες, λοιπόν, στον κλάδο είναι πολλές και επιβαρυντικές. Οι υπερβάσεις στην παραγωγή είναι υπερδιπλάσιες. Ήδη η Ευρωπαϊκή Ένωση διευκρινίζει ότι δεν υπάρχουν περιθώρια περαιτέρω αύξησης. Το πλαφόν έχει ξεπεραστεί προ πολλού και απειλεί με πρόστιμα. 
     Επί πολλά χρόνια η λογική του πλαφόν δεν υπήρχε και δεν γνωρίζουμε αν γίνονταν και οι σχετικοί έλεγχοι. Έτσι, λοιπόν, σήμερα πολλές μονάδες λειτουργούν χωρίς νόμιμες άδειες, έχουν γίνει πολλές συγχωνεύσεις και εξαγορές μικρών μονάδων από μεγαλύτερες, με αποτέλεσμα  ο κλάδος να γίνεται όλο και πιο έντονα υπόθεση λίγων και ισχυρών και από αυτούς δε να διαμορφώνεται η πολιτική των τιμών, με αποτέλεσμα να δημιουργείται ένα ασφυκτικό περιβάλλον για τις μικρότερες μονάδες οι οποίες φαίνεται να οδηγούνται σε αδιέξοδο. 
     Αυτό όμως που αποτελεί το μεγάλο έλλειμμα είναι ότι μέχρι σήμερα δεν ολοκληρώθηκαν οι μελέτες χωροθέτησης από το ΥΠΕΧΩΔΕ και το Υπουργείο Ανάπτυξης για τον προσδιορισμό των ζωνών υδατοκαλλιέργειας. Αυτό έπρεπε να προηγείται ώστε να υπάρχει ορθολογικά, γεωγραφικά και περιβαλλοντικά η εγκατάσταση των ιχθυοτροφικών μονάδων. Έτσι θα είχε αποφευχθεί η υπερσυγκέντρωση και η εξ αυτής επιβάρυνση της θάλασσας και των γύρω περιοχών από τα υπολείμματα εκτροφών και λοιπών αποβλήτων.
     Ξέρετε πολύ καλά, κύριε Υπουργέ, πολλές περιοχές οι οποίες έτσι βρίσκονται σε ανταγωνισμό, προκειμένου να προστατεύσουν το θαλάσσιο περιβάλλον από μια υπέρμετρη ή κακή χρήση των παρακείμενων εγκατεστημένων υδατοκαλλιεργειών. 
     Αντί αυτής της πολιτικής, προγραμματίστηκαν οι Περιοχές Οργανωμένης Ανάπτυξης Υδατοκαλλιεργειών, χωρίς να προσδιορίζεται πώς θα αντιμετωπιστούν οι περιοχές που δραστηριοποιούνται ήδη περισσότερες μονάδες από αυτές που προβλέπει μία ΠΟΑΥ. Τι θα γίνει τότε; Θα υποχρεωθούν μερικές να φύγουν από εκεί και με ποιους όρους; 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Τελειώνω, κύριε Πρόεδρε.
     Ενδεικτική είναι η περίπτωση των μονάδων οστρακοκαλλιέργειας στη Χαλάστρα Θεσσαλονίκης. Τι να πούμε σε αυτούς τους παραγωγούς; 
     Επί σειρά ετών τώρα, η Νομαρχία Θεσσαλονίκης με διαρκή διάλογο με τους ίδιους και τους κοινωνικούς φορείς, κλπ, ζητά επιτέλους από το ΥΠΕΧΩΔΕ να κανονιστούν όλα αυτά τα θέματα. Τελικά, η κατάσταση συνεχίζεται επί πέντε χρόνια και ακόμα δεν έχει οριστικοποιηθεί από το ΥΠΕΧΩΔΕ ο καθορισμός αυτής της ΠΟΑΥ, ο καθορισμός του τρόπου που θα γίνει η διαχείριση των εγκαταστάσεων που θα πρέπει να παραμείνουν εκεί και βέβαια του αριθμού των εγκαταστάσεων. 
     Οι ίδιοι οι οστρακοκαλλιεργητές ζητούν να γίνει αυτός ο καθορισμός. Και επί τόσα χρόνια αυτός ο καθορισμός δεν γίνεται. Κάθε χρόνο και η προηγούμενη διοίκηση της νομαρχίας και η σημερινή στέλνει αιτήματα προς το ΥΠΕΧΩΔΕ και το Υπουργείο Αγροτικής Ανάπτυξης και Τροφίμων σήμερα. Το ίδιο κάνουν και άλλες περιοχές, στη Χαλκιδική, στην Πιερία κλπ. 
     Βεβαίως, λοιπόν, υπάρχει μεγάλη καθυστέρηση εδώ και βεβαίως υπάρχει ανάγκη να επισπευστούν όλα αυτά τα πράγματα και τα θέματα ολοκληρωμένης χωροθέτησης, καθώς και τα θέματα των ειδών των ψαριών, τα οποία θα πρέπει να καλλιεργούνται, ούτως ώστε, πράγματι, να είναι αποδοτικός αυτός ο δυναμικός κλάδος της ελληνικής οικονομίας στη χώρα μας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Το λόγο έχει ο κ. Αθανάσιος Παπαγεωργίου για δευτερολογία.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, θα ήθελα να σχολιάσω όσα είπατε αναφορικά με την πρωτολογία μας. Είναι δυνατόν, κύριε Υπουργέ, να επικαλείσθε συνέχεια τις όποιες καθυστερήσεις υπήρχαν την περίοδο του ΠΑΣΟΚ για τη θεσμοθέτηση του πλαισίου λειτουργίας στις υδατοκαλλιέργειες: Όντως, υπήρχαν καθυστερήσεις. Υπήρχαν όμως καθυστερήσεις οι οποίες είχαν αντικειμενική βάση, διότι τα θέματα της υδατοκαλλιέργειας, τα θέματα της οριοθέτησης, τα θέματα της παραχώρησης θαλάσσης για ανάπτυξη αυτού του τύπου των επενδύσεων, ήταν θέματα πρωτόγνωρα, ήθελαν μεγάλη νομική επεξεργασία. Απευθύνθηκε απ’ ό,τι ξέρω η προηγούμενη ηγεσία του Υπουργείου σε συνταγματολόγους. Το ανέλαβαν συνταγματολόγοι και όντως υπήρχε καθυστέρηση. Το νομοσχέδιο όμως είναι έτοιμο, εδώ και ένα χρόνο. Αν είναι δυνατόν ένα νομοσχέδιο το οποίο είναι έτοιμο να το έχετε στα συρτάρια ένα χρόνο! 
     Να πω και μια άλλη πτυχή του όλου ζητήματος; Είστε το μόνο Υπουργείο που δεν έφερε ούτε ένα νόμο στη Βουλή, για ένα χρόνο κύριε Υπουργέ. Είστε πρωταθλητές, είστε πρωταγωνιστές, στη μη παραγωγή νομοθετικού έργου εκτός από κάποιες συμφωνίες διακρατικές που και αυτές ήταν έτοιμες από την προηγούμενη κυβέρνηση. 
     Δεύτερον, είπατε ότι δεν έχετε στα χέρια σας τις μελέτες για τον έλεγχο της παραγωγής. Και οι οκτώ μελέτες που έγιναν σε συνεργασία με την ΕΟΚ είναι από τον προηγούμενο Μάρτη στα χέρια σας. Ρωτήστε τις υπηρεσίες, λοιπόν, εκτός εάν οι υπηρεσίες δεν λειτουργούν.
     Τρίτον, αναφερθήκατε στην ανάγκη μείωσης του προϋπολογισμού για το συγκεκριμένο διαγωνισμό που είχαμε κάνει πέρσι και που ήταν 6.000.000-7.000.000 ευρώ. Τον πάτε στα 4.000.000. Έχετε δικαίωμα να τον πάτε. Μα είναι δυνατόν για έναν διαγωνισμό να κάνει ένα χρόνο η επαναπροκήρυξή του; Τον προηγούμενο τον ακυρώσατε. Δεν τον θέλατε και καλά κάνατε. Έχετε αυτό το δικαίωμα. Ένα χρόνο τώρα για ένα διαγωνισμό, για μια προκήρυξη ενός διαγωνισμού; Πώς θα προωθηθούν τα πράγματα στη χώρα μας; Πώς οι οικονομικοί τομείς, οι κλάδοι και οι επιχειρήσεις να προσβλέπουν με αξιοπιστία στην Κυβέρνηση, στο κράτος και στην πολιτεία;
     Αναφερθήκατε, κύριε Υπουργέ, στη μετακίνηση κονδυλίων. Και στο παρελθόν έγιναν μετακινήσεις κονδυλίων. Το ζήτημα είναι πού πήγαν. Εμείς αυτό ρωτάμε. Και να σας πω κάτι; Επειδή είπατε ότι έφυγαν μόνο από τις υδατοκαλλιέργειες, σας λέω ότι δεν έφυγαν από τις υδατοκαλλιέργειες. Έφυγαν και από τη δράση-2 που αφορά την ανανέωση και τον εκσυγχρονισμό των αλιευτικών σκαφών. Από 24.000.000 ευρώ έμειναν 18.000.000 ευρώ και έφυγαν φυσικά και από τις υδατοκαλλιέργειες όπου από 123.000.000 ευρώ πήγαν στα 122.000.000 ευρώ.
     Έρχομαι, σε ένα άλλο ζήτημα. Λέτε ότι οι τρεις πρώτες μελέτες για τον ορισμό των ΠΟΑΥ έχουν παραληφθεί. Οι άλλες τρεις είναι ακόμη στο στάδιο της κατάρτισής τους. Οι πληροφορίες που έχουμε λένε ότι οι μελέτες είναι έτοιμες. Σας είπε η κ. Ζήση νωρίτερα, η εκπρόσωπός μας, ότι θα έπρεπε να δοθούν στους φορείς, στις νομαρχίες για διαβούλευση, οι τρεις τουλάχιστον που παραλάβατε. Πού βρίσκονται; Κανένας δεν ξέρει. Γι’ αυτά σας ψέγουμε, κύριε Υπουργέ. 
     Δεν είχατε την ευγενή καλοσύνη, να κάνετε ένα σχόλιο για το Ταμείο Αλιείας. Δεν είχατε να κάνετε ένα σχόλιο για την κοινή αλιευτική πολιτική και τι θα κάνετε για την αλιεία στο σύνολό της. 
     Κύριε Υπουργέ, θέλω να σας κάνω συγκεκριμένα την ερώτηση: Ενδιαφέρεται όντως η Κυβέρνηση για τις υδατοκαλλιέργειες; Διότι οι πληροφορίες που έχουμε απ’ όλες τις περιφέρειες -σας το λέω υπεύθυνα αυτό- είναι ότι διώκονται οι καλλιεργητές απ’ όλες τις περιφέρειες και κανένας δεν ενδιαφέρεται. Είναι καιρός να ενδιαφερθείτε συγκεκριμένα για τις επιχειρήσεις που υφίστανται το διωγμό.
     Επίσης θέλω να σας ρωτήσω: Πώς θα προαχθεί η Δημόσια Διοίκηση; Πώς θα γίνει αποτελεσματική η διοίκηση της χώρα μας; Πώς θα εισπράξει την ωφέλεια ο τομέας της συγκεκριμένης επιχειρηματικότητας στις υδατοκαλλιέργειες; Όλα τα στελέχη που έχουν γνώση του χώρου και που το δημόσιο τα έκανε γνώστες με επενδύσεις, μεταπτυχιακά, αποστολές στο εξωτερικό, τα έχετε βάλει στη βαθιά κατάψυξη.
     Δεύτερον, έχετε αποσπάσει, κύριε Υπουργέ, επτά υπαλλήλους εδώ και ένα χρόνο στη διαχειριστική αρχή. Έχει λήξει η σύμβασή τους και κανένας δεν ξέρει αν θα παραμείνουν στη διαχειριστική αρχή. Τι θα κάνετε με αυτούς τους ανθρώπους; Θα ανανεώσετε την απόσπαση; Αντίθετα τρέξατε να αποσπάσετε άλλους τρεις «ημέτερους» οι οποίοι δεν πατάνε και ο ένας από αυτούς παίρνει τα επιδόματα, εισπράττει τις ωφέλειες από την απόσπασή του στη διαχειριστική αρχή και δεν παρουσιάζεται στην υπηρεσία.
     Κύριε Υπουργέ, θέλετε να σας αναφέρω και ένα παράδειγμα από την πατρίδα μου την Πιερία; Ξέρετε ότι τα μύδια ελέγχονται για τον κίνδυνο διοξίνης από το Ίδρυμα της Κτηνιατρικής Σχολής Θεσσαλονίκης. Δούλευε το ίδρυμα με συμβασιούχους. Εδώ και δύο-τρεις μήνες δεν υπάρχουν συμβάσεις, δεν ελέγχονται οι εξαγωγές, σταμάτησαν οι εξαγωγές. Ξεκίνησε πια η περίοδος της έντασης των εξαγωγών και δεν γίνονται έλεγχοι. Εδώ καταδεικνύεται η ανικανότητα της Κυβέρνησης στο μεγαλείο της. Λέτε «εσείς ευθύνεστε για το νομοσχέδιο» «εσείς ευθύνεστε που δεν κάνατε μελέτες» και κανένας δεν μπορεί να έχει μετρήσιμα στοιχεία για να τα συγκρίνει. Εδώ σας λέω για συγκεκριμένα πράγματα. Μπορείτε, λοιπόν, να μου απαντήσετε κύριε Υπουργέ; Πώς θα λειτουργήσουν οι εξαγωγές μυδιών όταν επί δύο-τρεις μήνες δεν υπάρχουν συμβασιούχοι στο Ίδρυμα Κτηνιατρικών Ελέγχων για να ελέγξουν τα μύδια; Τα μύδια είναι εξαγωγικός τομέας κατά 85% έως 90%.
     Κύριε Υπουργέ, θέλω να μείνω στο κρίσιμο ζήτημα το οποίο δεν μας απαντήσατε: Δεν μας απαντήσατε στο ζήτημα που αφορά την κοινή αλιευτική πολιτική και το Ταμείο Αλιείας. Είναι στην κρισιμότατη φάση. Θα πάρετε πρωτοβουλίες να συζητήσουμε; Θα κάνετε διαβούλευση με τους φορείς; Θα συζητήσουμε σε βάθος τα προβλήματα της κοινής αγροτικής πολιτικής και της κοινής αλιευτικής πολιτικής; Ο χρόνος είναι ο μεγάλος μας αντίπαλος σαν χώρα σ’ αυτούς τους κρίσιμους φορείς. Ο χρόνος δεν είναι πια πολυτέλεια για τη χώρα μας. Ο χρόνος γι’ αυτούς τους τομείς της αλιείας και της γεωργίας, η κοινή αγροτική πολιτική, η προοπτική τους είναι από τα σοβαρότερα ζητήματα που θα μας απασχολήσουν το επόμενο χρονικό διάστημα. Και περιμένουμε, κύριε Υπουργέ, ακόμα για την κοινή αγροτική πολιτική -σας είπε η κ. Ζήση νωρίτερα- ότι το Μάϊο θα πρέπει να καταθέσετε προτάσεις. Ποια θα είναι η πρόταση; Θα πάμε σε ολική αποσύνδεση; Θα παλέψετε για το Ταμείο Αλιείας στην κοινή αλιευτική πολιτική; Τίποτα δεν συζητιέται σ’ αυτήν τη χώρα. Αυτό είναι το θλιβερό, αυτό είναι το ανησυχητικό, αυτό είναι που μας κάνει κάθε φορά να αναδεικνύουμε τα ζητήματα, αλλά απευθυνόμαστε, κύριε Υπουργέ, σε ώτα μη ακουόντων. Πρέπει να αφυπνιστείτε. Δηλώνω και πάλι όπως στην πρωτομιλία μου ότι αν αφυπνιστείτε, αν πάρετε πρωτοβουλίες, αν ζητήσετε τη συνδρομή μας θα την έχετε γιατί δεν βοηθάμε εσάς, βοηθάμε τον τόπο, την αλιεία, τον κλάδο, τη γεωργία.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ορίστε κύριε Υφυπουργέ έχετε το λόγο για 10΄ λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θα ξεπεράσω το γεγονός ότι επτά χρόνια πέρασαν κυβερνήσεις του ΠΑΣΟΚ, τρεις Υπουργοί και σχέδιο νόμου δεν κατατέθηκε για τις υδατοκαλλιέργειες στη Βουλή, λέγοντας ότι ένα επικαιροποιημένο, ένα σύγχρονο, ένα νέο νομοθετικό πλαίσιο είναι ήδη έτοιμο το οποίο βασίστηκε στις πραγματικές ανάγκες του κλάδου και είναι έτοιμο να κατατεθεί προς ψήφιση στη Βουλή. Όσο δε για τη μεγάλη κληρονομιά που λέτε ότι μας αφήσατε, εάν πούμε ότι η μεγάλη κληρονομιά ήταν αυτό που βρήκαμε κλειδωμένο στα συρτάρια του Υπουργείου Γεωργίας, ένα ανεπίκαιρο σχέδιο πολλών ετών που καμία σχέση δεν είχε με τη σημερινή πραγματικότητα των υδατοκαλλιεργειών, τότε είναι βέβαιο ότι έχουμε μια εντελώς διαφορετική αντίληψη των πραγμάτων.
     Αναφέρθηκαν πολλά για τις μελέτες, για τις ζώνες και όλα αυτά. Θα ήθελα, λοιπόν, να απαντήσω: Οι μελέτες για ΠΟΑΥ σας είπα ότι έχουν παραληφθεί και ότι ήδη έγινε η παρουσίαση της χωροταξικής μελέτης στην Πιερία, στην περιοχή σας, κύριε Παπαγεωργίου, πριν από λίγες μέρες στο νομαρχιακό συμβούλιο. Κατά συνέπεια τι μας λέτε ότι δεν έχουμε παρουσιάσει ή ότι δεν έχουμε δώσει τις μελέτες αυτές στους κοινωνικούς φορείς; Είναι δυνατόν να ακούγονται στην Αίθουσα αυτή τέτοιες ανακρίβειες; 
     ΑΘΑΝΑΣΙΟΣ ΠΑΠΑΓΕΩΡΓΙΟΥ:… (δεν ακούστηκε).
     ΠΡΟΕΔΡΕΥΩΝ (Ιωάννης Τραγάκης): Κύριε Παπαγεωργίου, σας παρακαλώ μη διακόπτετε.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρόσφατα παρουσιάστηκε και η μελέτη του Θερμαϊκού στη Θεσσαλονίκη.
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε ένα λεπτό, κύριε Υπουργέ.
     Κύριοι συνάδελφοι, ακουστήκατε όλοι με θρησκευτική ευλάβεια. Δεν επιτρέπω καμία διακοπή.
     Συνεχίστε, κύριε Υπουργέ.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έγινε αναφορά στην έλλειψη πολιτικής για τον έλεγχο της παραγωγής. Θα σας πω τι σημαίνει αυτό: Στις 6.2.2001 εκδίδεται εγκύκλιος προς όλες τις υπηρεσίες αλιείας των Νομαρχιακών Αυτοδιοικήσεων να ξεκινήσουν έλεγχο στις μονάδες.
     Την 1-3-2001 αίρεται η εγκύκλιος αυτή. Όσον αφορά τον έλεγχο θέλω να σας πω ότι ήδη στον κλάδο επέρχεται ισορροπία μεταξύ προσφοράς και ζήτησης. Σας είπα προηγουμένως ότι υπάρχει κίνδυνος, αν προχωρήσουμε σε μειώσεις παραγωγής, διότι άλλες γειτονικές χώρες προχωρούν σε αντίστοιχη αύξηση παραγωγής και φοβόμαστε ότι ελλοχεύει ο κίνδυνος να χάσουμε σημαντικές αγορές που έχουμε αυτήν τη στιγμή και τις αγορές αυτές να καταλάβουν άλλες χώρες.
     Επιχειρησιακό Πρόγραμμα Αλιείας (2007-2013). Δ΄ Κοινοτικό Πλαίσιο Στήριξης. Έχει συσταθεί ήδη με υπουργική απόφαση η επιτροπή του στρατηγικού σχεδιασμού, του ΝΕΟΕΠΑΛ. Επειδή μας είπατε ότι δεν έχει συζητηθεί με τους κοινωνικούς φορείς, σας λέω ότι και εδώ δεν είστε ενημερωμένοι. Διότι στη ζωοτεχνία έγινε μια πολύ μεγάλη συζήτηση για όλα τα θέματα του προγραμματισμού του προγράμματος αλιείας για την περίοδο 2007-2013 και ότι στις 15-16 Απριλίου στην Αθήνα συνεχίζονται οι συζητήσεις αυτές, έτσι ώστε να καταλήξουμε στις καλύτερες δυνατές προτάσεις για τη στήριξη αυτού του τόσο σημαντικού κλάδου.
     Προστασία, υγιεινή προϊόντων αλιείας. Ακούστηκε εδώ μέσα ότι δεν προστατεύεται ο κλάδος αυτός όσον αφορά την υγιεινή των προϊόντων αυτών. Πρέπει να πούμε ότι όλες οι μεγάλες μονάδες του κλάδου -εκατόν πενήντα μονάδες- έχουν ήδη χάσει. Το Υπουργείο μας δε προωθεί και δίνει οικονομικές ενισχύσεις για τα συστήματα ελέγχου ποιότητας των μονάδων υδατοκαλλιέργειας.
     Ακούστηκε για την κατάργηση των αδειών. Μάλιστα ακούστηκε ότι θα πρέπει να γίνει εμμέσως. Πρέπει, όμως, να πούμε ότι η αφαίρεση των αδειών των μονάδων υδατοκαλλιεργειών που λειτουργούν νόμιμα δεν είναι δυνατόν να γίνει. Φανταστείτε να πάμε σε μονάδες που λειτουργούν νόμιμα, που δεν αντιμετωπίζουν προβλήματα και να αρχίσουμε να αφαιρούμε άδειες. Ήδη, όμως, από το 1994 δεν επιτρέπονται νέες μισθώσεις για τσιπούρα και λαβράκι και από το 2000 δεν μισθώνεται νέα θαλάσσια έκταση για νέα είδη.
     Είπατε ότι μετακινούμε πόρους και κονδύλια από τον έναν τομέα στον άλλο ή από τη μία δράση στην άλλη. Μα είναι απολύτως φυσιολογικό να το κάνουμε αυτό, δεδομένου ότι σε ορισμένες δράσεις δεν υπάρχει η απορρόφηση που απαιτείται και όχι λόγω δικής μας υπαιτιότητας, αλλά διότι δεν επιδεικνύουν το ανάλογο ενδιαφέρον οι φορείς του κλάδου  και πρέπει κάποιοι άλλοι κλάδοι να ενισχυθούν. 
     Επειδή με ρωτήσατε προηγουμένως ποιες δράσεις επιπλέον ενισχύονται, σας λέω ότι για εμάς έχει πολύ μεγάλη σημασία η ανάγκη ενίσχυσης κοινωνικών μέτρων. Θεωρούμε ότι είναι πολύ σημαντικό που έχουμε εντάξει στην πρόωρη συνταξιοδότηση και τους αλιείς, κάτι που δεν γινόταν μέχρι τώρα. Επίσης, δίνουμε ιδιαίτερη σπουδαιότητα και σημασία στην εκπαίδευση των αλιέων, κάτι που δεν γινόταν μέχρι τώρα. 
     Μέμφεται η Αντιπολίτευση την Κυβέρνηση ότι δεν γίνονται κτηνιατρικοί έλεγχοι και ότι δεν έχουμε οργανώσει της κτηνιατρικές υπηρεσίες, δεν έχουμε προσλάβει εποχικούς για να κάνουμε ελέγχους. Θα ήθελα, όμως, να θυμίσω και να πω ότι στο σπίτι του κρεμασμένου δεν μιλάνε για σχοινί. Διότι η κτηνιατρική υπηρεσία, την οποία παραλάβαμε είχε τριακόσιες πενήντα κενές οργανικές θέσεις. Αυτή είναι η αλήθεια και αυτή είναι η πραγματικότητα! 
     Εμείς μέσα σε ένα χρόνο έχουμε ήδη προσλάβει και προχωρούμε και στην πρόσληψη διακοσίων πενήντα νέων κτηνιάτρων. Έτσι θωρακίζουμε τη χώρα μας από εισαγόμενα αγροτικά προϊόντα και έτσι βάζουμε τις βάσεις για την ανάπτυξη και της κτηνοτροφίας και της αλιείας και των υδατοκαλλιεργειών. Πώς είναι δυνατόν να μιλάμε για ανάπτυξη κτηνοτροφίας, όταν δεν έχουμε κτηνιάτρους, όταν δεν έχουμε ιχθυολόγους, όταν δεν έχουμε τους επιστήμονες, που θα στηρίξουν αποτελεσματικά κάθε τέτοια προσπάθεια. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τους έχετε στο ψυγείο, κύριε Υπουργέ!
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μην μιλάτε για «ψυγείο», κύριε συνάδελφε, διότι εμείς είμαστε εκείνοι, οι οποίοι αξιοποιούμε τους πλέον ικανούς που βρίσκουμε στο δημόσιο τομέα και διότι σήμερα ακούγεται και λέγεται ότι ένας από τους λόγους που κάποια προγράμματα δεν έχουν περάσει, αποτελεί το γεγονός ότι έχουμε σε καίριες θέσεις ανθρώπους, οι οποίοι δεν πρόσκεινται στη δική μας παράταξη.
     Αυτή είναι η αλήθεια και αυτή είναι η πραγματικότητα. Για να μην σας θυμίσω τι έγινε στο Υπουργείο Γεωργίας αμέσως μετά τις εκλογές του 1993. Για να μην σας τα θυμίσω αυτά, γιατί τα γνωρίζουν πολύ καλά τα στελέχη και οι υπάλληλοι του Υπουργείου Γεωργίας. Και να μην σας πω ότι ένα από τα σημαντικότερα προβλήματα της κακής πορείας των οργανισμών αποτελεί το γεγονός ότι κομματικοποιήθηκαν με τον πλέον άγριο τρόπο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Είμαστε τόσο λίγοι, που γνωριζόμαστε σε αυτόν τον τόπο.΄
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Στις συζητήσεις για το νέο ταμείο αλιείας συμμετέχουν συνεχώς οι εμπειρογνώμονες του Υπουργείου μας. Λέτε ότι δεν γίνεται συζήτηση για το νέο ταμείο αλιείας εδώ στη χώρα μας. Μα οι συζητήσεις στην Ευρωπαϊκή Ένωση βρίσκονται σε εξέλιξη. Δεν έχουν ολοκληρωθεί οι συζητήσεις εκεί, για να έρθουμε εδώ και να ενημερώσουμε τους φορείς του κλάδου.
     Για το ταμείο αλιείας, λοιπόν, οι συζητήσεις γίνονται σε ομάδες εσωτερικής πολιτικής της Κοινότητας και οι συζητήσεις αυτές συνεχίζονται. Μόλις οριστικοποιηθούν, θα έρθουμε και θα ενημερώσουμε όλους τους εμπλεκόμενους του κλάδου.
     ΧΡΗΣΤΟΣ ΠΡΩΤΟΠΑΠΑΣ: Οι συζητήσεις πού ακριβώς γίνονται, κύριε Υπουργέ;
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Τελειώνοντας θέλω να πω ότι και στις υδατοκαλλιέργειες και στο θέμα της αλιευτικής πολιτικής και στα γενικότερα θέματα της αγροτικής πολιτικής γίνεται μια πολύ σημαντική δουλειά στο Υπουργείο Αγροτικής Ανάπτυξης και Τροφίμων. Όπως το νομοσχέδιο για τις υδατοκαλλιέργειες, έτσι και το πολυνομοσχέδιο, με το οποίο θα υλοποιηθούν όλες οι προεκλογικές μας δεσμεύσεις, είναι έτοιμο και πολύ σύντομα θα κατατεθεί στη Βουλή.
     Παραλείπετε να πείτε όμως ότι έχουμε πάρει μια σειρά από σημαντικότατες αποφάσεις, οι οποίες έχουν δώσει λύσεις σε προβλήματα που ταλάνιζαν την ελληνική γεωργία επί σειρά ετών και που οι κυβερνήσεις του ΠΑΣΟΚ είτε δεν ήθελαν είτε δεν είχαν την τόλμη να τις πάρουν.
     Στηρίζουμε αποτελεσματικά την ελληνική αγροτική παραγωγή, στηρίζουμε αποτελεσματικά τα ελληνικά αγροτικά προϊόντα, προγραμματίζουμε με τον καλύτερο τρόπο την ελληνική αγροτική παραγωγή έτσι, ώστε να υπάρχει ισορροπία μεταξύ προσφοράς και ζήτησης. Έχουμε δώσει μάχες στην Ευρωπαϊκή Ένωση και μάλιστα με τη συνδρομή του Έλληνα Πρωθυπουργού, του Κωνσταντίνου Καραμανλή, έτσι ώστε να διασφαλίσουμε τις ενισχύσεις των Ελλήνων αγροτών μέχρι το 2013.
     Και βέβαια, μια καινούργια προοπτική διανοίγεται για τους Έλληνες αγρότες με την Κυβέρνηση της Νέας Δημοκρατίας. Οι Έλληνες αγρότες το αναγνωρίζουν αυτό, στηρίζουν τη νέα διακυβέρνηση και είναι βέβαιοι ότι με πολύ γρήγορα βήματα προχωρούμε έτσι, ώστε να δημιουργήσουμε μια πολύ καλύτερη προοπτική γι’ αυτούς, για την ελληνική γεωργία, για την ελληνική ύπαιθρο.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Κυρία Ζήση, έχετε το λόγο.
     ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε.
     Θα ήθελα να πω, κύριε Υπουργέ, ότι ακούσαμε με προσοχή όλα όσα είπατε και ειλικρινά κατανοούμε την προσπάθεια που κάνει η Κυβέρνηση και το Υπουργείο σας να κερδίσει χρόνο, για να μάθει μερικά πράγματα.
     Λυπάμαι που το λέω αυτό, αλλά φαίνεται, ότι, ακόμα, στον τομέα της σύγχρονης διαβούλευσης, συναπόφασης ή διακυβέρνησης, η Νέα Δημοκρατία βρίσκεται σε παρωχημένους χρόνους και παρωχημένες πρακτικές, τότε που η μια απόφαση του Υπουργού ήταν και η θέσφατη σοφία και το απόλυτο, για να προχωρήσουν κάποια πράγματα.
     Ίσως γι’ αυτό οι στρεβλώσεις και στον παραγωγικό κόσμο και στην αγορά γενικά εντάθηκαν σε μια περίοδο πια, που έπρεπε να έρθει το ΠΑΣΟΚ με ευαισθησία και υψηλό αίσθημα ευθύνης -και μιλώ για τα προηγούμενα χρόνια, για το 1981 και μετά- για να αφοσιωθεί κυριολεκτικά σε αυτό που λέμε κοινή στρατηγική για μια βιώσιμη ανάπτυξη όλων των κλάδων και για μια Ελλάδα της μιας ταχύτητας και όχι των πολλών ταχυτήτων.
     Κύριε Υπουργέ, η επερώτηση δεν έγινε με σκοπό να μαλώσουμε κανέναν. Θέλουμε συγκεκριμένες απαντήσεις. Και από τις απαντήσεις σας φάνηκε περίτρανα ότι η δική μας δουλειά, η δική μας ετοιμότητα ήταν το οικοδόμημα, το θεμέλιο, πάνω στο οποίο μπορούσατε να χτίσετε ενεργητικά, δυναμικά, την ολοκλήρωση ενός σχεδιασμού, που έπαιρνε υπ’ όψιν του όλους τους πυλώνες της ανάπτυξης, την οικονομική ανάπτυξη, την περιβαλλοντική ανάπτυξη και την κοινωνική συνοχή.
     Γιατί τα θέματα, είτε με τις άδειες, είτε με το περιβάλλον, είτε με την κοινωνία, είτε με την αυτοδιοίκηση, είτε με τους εταίρους, δημιουργούν πεδίο συγκρούσεων πολλές φορές. Άρα χρειάζεται κουλτούρα διαβούλευσης και κουλτούρα δημοσιοποίησης και ενημέρωσης, γιατί η αρχή και η αξία της δημοσιοποίησης και της ενημέρωσης είναι και η αρχή της ισονομίας, της ισοπολιτείας, της διαφάνειας και της δικαιοσύνης. Και δεν μπορείτε ως Κυβέρνηση να επικαλείσθε όλα αυτά για άλλα θέματα κατά το δοκούν και να μην έρχεστε εδώ επίσημα να μας πείτε: «Ναι οι έξι μελέτες ολοκληρώθηκαν». Οι τρεις είναι από το Μάρτιο του 2004, αλλά δυστυχώς να έχετε και τη λεβεντιά να πείτε «δεν ξέραμε, δεν μπορούσαμε, δεν ρωτήσαμε κιόλας, να τις παρουσιάσουμε, να τις αναρτήσουμε στους πολίτες και στους εταίρους, για να προχωρήσουμε στις συναινέσεις. 
     Αποφασίσατε τα κονδύλια. Κατ’ αρχήν αποφασίσατε το διαγωνισμό από τα 7.000.000.000 να τα πάτε στα 4.000.000.000. Δεν μας λέτε γιατί. Δεν τεκμηριώνετε, κύριε Υπουργέ, αυτήν την αλλαγή. Και αυτό σας ρώτησα πριν: Έχετε δει μέσα από μία έρευνα ότι πρέπει να μειώσετε, να περιορίσετε τις αγορές των προϊόντων της υδατοκαλλιέργειας και άρα γι’ αυτό περιορίζετε το οικονομικό ύψος; Δεν μας λέτε ακριβώς γιατί το κάνετε αυτό. Και βεβαίως δεν μας έχετε παρουσιάσει την πολιτική της Κυβέρνησης για την κοινή αλιευτική πολιτική, δεν μας έχετε δώσει στοιχεία, δεν ζητήσατε τη γνώμη μας και δεν δικαιολογείται καμία μα καμία από τις ενέργειες και τις παραλείψεις σας.
     Ο κ. Παπαγεωργίου ανέφερε τα κονδύλια. Εγώ θα επιμείνω, κύριε Υπουργέ, γιατί και στον άξονα προτεραιότητας 2 και στον άξονα προτεραιότητας 3 έχουμε μείωση κονδυλίων. Εδώ, δηλαδή, έχουμε μείωση κονδυλίων για αναπτυξιακούς και παραγωγικούς τομείς. Μου είπατε για τη σύνταξη. Δεν ξέρω από πού πήρατε τα χρήματα για τη σύνταξη. Αυτό είναι ένα άλλο μέτρο προφανώς, από άλλους πόρους. Αυτό δεν δικαιολογεί, τελικά, τη μείωση των κονδυλίων που κάνετε σε παραγωγικούς και σε αναπτυξιακούς τομείς που έχει ανάγκη η χώρα μας αυτή τη φορά περισσότερο από κάθε άλλη. 
     Και βέβαια δεν μας λέτε ούτε για τα νέα ταμεία, ούτε για το πόσες φορές –γιατί αναφερθήκατε και στον Πρωθυπουργό- πήγε ο Πρωθυπουργός να μιλήσει και να διαχειριστεί θέματα της αγροτικής πολιτικής και αν θέλετε των συγκριτικών πλεονεκτημάτων της χώρας μας, όταν σε όλα τα επίπεδα είτε είναι αλιεία αυτή, είτε είναι ο υδάτινος πλούτος της χώρας μας, που, βεβαίως, συνδυάζεται με τον πρωτογενή τομέα, είτε είναι επιχειρηματική δραστηριότητα, δεν υπάρχει κανένα σχέδιο.
     Κύριε Υπουργέ, εμείς, πραγματικά, θέλουμε να προχωρήσει η χώρα μπροστά και γι’ αυτό δομικά και γενικά, πέρα από το συγκεκριμένο θέμα της επερώτησης, αναφερθήκαμε στην αγωνία που έχουμε για ορισμένα ζητήματα. Η αγωνία αυτή δεν είναι ένα δικό μας, αν θέλετε, συναίσθημα είναι ένα συναίσθημα που συμπυκνώνεται από τον ελληνικό λαό, τον οποίο εκπροσωπούμε σαν κόμμα της Αξιωματικής Αντιπολίτευσης μέσα στο ελληνικό Κοινοβούλιο. Θα παρακαλούσαμε, λοιπόν, την ελληνική Κυβέρνηση να τρέξει -οι καιροί ου μενετοί- και να αποκτήσει και μεγαλύτερη ευαισθησία στα θέματα αυτά, την ώρα μάλιστα που το καμπανάκι του κινδύνου και τα ρίσκα που αναπτύσσονται στη γειτονιά μας, όλα τα ρίσκα (οικονομικά, πολιτικά, κοινωνικά, περιβαλλοντικά) επιβάλλουν σε όλους μας και τη συναίνεση και τη συνέργεια και τη συνεργασία.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Θέλω να πω μόνο δύο κουβέντες. Πρώτον, συμφωνώ απόλυτα μαζί σας ότι εδώ δεν ήλθαμε να διαπληκτιστούμε, δεν ήλθαμε να μαλώσουμε και βέβαια, πιστεύω ότι από όλα όσα σας ανέφερα, έχουμε δώσει επαρκέστατες απαντήσεις σε όλα τα ερωτήματα τα οποία έχετε θέσει με την επερώτησή σας. 
     Θέλω να πω, επειδή αναφέρατε για κουλτούρα όσον αφορά τον τρόπο λήψης αποφάσεων για δημοκρατικότητα, ότι καμία απόφαση που αφορά τους Έλληνες αγρότες δεν λαμβάνετε στο Υπουργείο Αγροτικής Ανάπτυξης και Τροφίμων εν αγνοία των Ελλήνων αγροτών.
     Όλες οι σημαντικές αποφάσεις που έχουμε πάρει και αφορούν είτε προϊόντα είτε πολιτικές είτε την Ευρωπαϊκή Ένωση, πρέπει να σας πω ότι ελήφθησαν με τη σύμφωνη γνώμη της συντριπτικής πλειοψηφίας των εκπροσώπων των φορέων των αγροτών, της ΠΑΣΕΓΕΣ, της ΕΔΑΣΕ, της ΓΕΣΑΣΕ και εκπροσώπων των Ενώσεων Αγροτικών Συνεταιρισμών.
     Ακολουθούμε μία πολιτική συναντίληψης, διότι πιστεύουμε ότι δεν έχουμε το δικαίωμα εμείς να λαμβάνουμε αποφάσεις που αφορούν τη ζωή των Ελλήνων αγροτών χωρίς να έχουμε τις δικές τους θέσεις και αν θέλετε τη δική τους στήριξη, βοήθεια και κατανόηση. Αυτό το γνωρίζουν πολύ καλά οι Έλληνες αγρότες.
     Θέλω να σας πω ότι αυτές οι συναντήσεις συνεχίζονται, προκειμένου να πάρουμε και τις οριστικές αποφάσεις όσον αφορά τη νέα Κοινή Αγροτική Πολιτική. Ένα σημείο μόνο θα ήθελα να επισημάνω σ’ αυτά τα οποία ελέχθησαν, ότι δεν μιλούμε για μείωση κονδυλίων, αλλά μιλούμε για μεταφορά κονδυλίων από τον άξονα 3 στον άξονα 4. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Και από το 2, κύριε Υπουργέ. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Επιτρέψτε μου να σας πω ότι δεν είναι δυνατόν να προσπαθούμε να κάνουμε χρήση κονδυλίων από φορείς οι οποίοι δεν θέλουν να τα αξιοποιήσουν. Κάνουμε, λοιπόν, αυτό που θα έκανε ο καθένας, ο οποίος κάνει λελογισμένη χρήση πιστώσεων. Φεύγουμε από εκεί που δεν αξιοποιούνται και τα πάμε εκεί όπου αξιοποιούνται με τον καλύτερο τρόπο προς όφελος των Ελλήνων αγροτών. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 58/30/1-3-2005 επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον τομέα των υδατοκαλλιεργειών.
     Έχουν διανεμηθεί τα Πρακτικά της συνεδρίασης της Τρίτης 29 Μαρτίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Τρίτης 29 Μαρτίου 2005 επικυρώθηκαν. 
     Κυρίες και κύριοι συνάδελφοι, έχω την τιμή να σας ανακοινώσω ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».
     Παραπέμπεται στην αρμόδια Διαρκή Επιτροπή.
     Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.33΄ λύεται η συνεδρίαση για την προσεχή Δευτέρα 11 Απριλίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση της υπ’ αριθ. 63/17-3-2005 επερωτήσεως Βουλευτών του Συνασπισμού Ριζοσπαστικής Αριστεράς προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εσωτερικών, Δημόσια Διοίκησης και Αποκέντρωσης και Ανάπτυξης, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 8/4/05                          ΣΕΛ.3

