      ΣΥΝΕΔΡΙΑΣΗ ΡΚΕ΄
      Δευτέρα 9 Ιουνίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Άδεια απουσίας του Βουλευτή Κίμωνα Κουλούρη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 10 Ιουνίου 2003.
      4. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικά με το Μακροχρόνιο Ενεργειακό Σχεδιασμό κλπ., σελ.
      β) Προς τον Υπουργό Δικαιοσύνης, σχετικά με τη σύσταση του Σώματος Εξωτερικών Φρουρών των σωφρονιστικών καταστημάτων κλπ, σελ.
      γ) Προς τον Υπουργό Υγείας και Πρόνοιας: i) σχετικά με την επίλυση λειτουργικών προβλημάτων του Γενικού Νοσοκομείου Κέρκυρας και των Κέντρων Υγείας του Νόμου, σελ.
      ii) σχετικά με την καθυστέρηση καταβολής των απαιτούμενων πιστώσεων για τη λειτουργία των παιδικών κατασκηνώσεων Χρυσοπηγής νομού Σερρών, σελ.
      δ) Προς τον Υπουργό Γεωργίας, σχετικά με τη διατήρηση του δασικού χαρακτήρα του κτήματος Συγγρού, σελ.
      ε) Προς τον Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στο έκτακτο εκπαιδευτικό προσωπικό των τεχνολογικών Εκπαιδευτικών Ιδρυμάτων κλπ. σελ.
      5. Συζήτηση επερώτησης προς τον Υπουργό Οικονομίας και Οικονομικών σχετικά με την απογραφή του πληθυσμού, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΔΡΥΣ Γ., σελ.
      ΖΩΗΣ Χ., σελ.
      ΘΑΝΟΣ Δ., σελ.
      ΚΟΛΛΙΑ-ΤΣΑΡΟΥΧΑ Μ., σελ.
      ΝΑΣΙΩΚΑΣ Ε., σελ.
      ΠΕΤΣΑΛΝΙΚΟΣ Φ., σελ.
      ΠΙΠΕΡΓΙΑΣ Δ., σελ.
      ΣΚΥΛΛΑΚΟΣ Α., σελ.
      ΤΣΟΥΚΑΤΟΣ Θ., σελ.
      ΤΣΟΧΑΤΖΟΠΟΥΛΟΣ Α., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερώτησης:
      ΚΑΤΣΑΡΟΣ Ν., σελ.
      ΚΩΣΤΟΠΟΥΛΟΣ Δ., σελ.
      ΛΑΜΠΡΟΠΟΥΛΟΣ Ι., σελ.
      ΝΕΡΑΤΖΗΣ Α., σελ.
      ΠΑΥΛΟΠΟΥΛΟΣ Π., σελ.
      ΦΟΥΝΤΟΥΚΙΔΟΥ Π., σελ.
      ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Γ΄
     ΣΥΝΕΔΡΙΑΣΗ  ΡΚΕ΄
     Δευτέρα 9 Ιουνίου 2003
     Αθήνα σήμερα στις 9 Ιουνίου ίου 2003, ημέρα Δευτέρα και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     	 Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από το Γραμματέα της Βουλής κ. Χρήστο Ζώη ,  Βουλευτή Λάρισας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Επιτροπή Καταρτιζομένων ΙΕΚ ΕΚΑΒ Βόλου ζητεί την εργασιακή αποκατάσταση των  αποφοίτων του κλάδου.
     2) Ο Βουλευτής Πειραιά  κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Εξωραϊστικός Εκπολιτιστικός Σύλλογος Άνω Κορυδαλλού «Η ΑΝΑΓΕΝΝΗΣΗ» ζητεί την επίλυση προβλημάτων του Δήμου Κορυδαλλού όπως: την επέκταση του σχεδίου πόλεως, την αναδάσωση του όρους Αιγάλεω κλπ.
     3) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κ. Δέσποινα Πατεράκη, κάτοικος Ηρακλείου Κρήτης ζητεί την επίλυση ασφαλιστικού – συνταξιοδοτικού της προβλήματος.
     4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την επίλυση φορολογικού ζητήματος.
     5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Πανηπειρωτική Ομοσπονδία Αμερικής, Καναδά και Αυστραλίας ζητεί από την Αλβανική Κυβέρνηση να εκπληρώσει όλες τις διεθνείς υποχρεώσεις της προς την Εθνική  Ελληνική Μειονότητα της Βορείου Ηπείρου και της ευρύτερης Αλβανίας κλπ.
     6) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μεσσαπίων Εύβοιας ζητεί την πειθαρχική δίωξη του προέδρου του ΤΕΙ Χαλκίδας, τη διατήρηση της ενότητας του ΤΕΙ και την αναβάθμισή του.
     7) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την επίλυση φορολογικού ζητήματος.
     8) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ομοσπονδία Επαγγελματικών, Βιοτεχνικών και Εμπορικών Σωματείων Έβρου ζητεί την καθιέρωση του θεσμού της Εμπορικής Πολεοδομίας.
     9) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Δήμος Σαμοθράκης διαμαρτύρεται για την εξαίρεση της Σαμοθράκης από την κατανομή δικαιωμάτων φύτευσης αμπελώνων.
     10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Αγροτικός Σύλλογος Κρύας Βρύσης και περιχώρων Πέλλας ζητεί τη συνέχιση της δανειοδότησης των καπνοπαραγωγών από την ΑΤΕ.
     11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Συνεταιριστικών Τραπεζών Ελλάδος ζητεί να μην αυξηθεί η εισφορά του ν. 128/75 για τις Συνεταιριστικές Τράπεζες.
     12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Παραπληγικών Νομού Δράμας ζητεί τη λήψη μέτρων ώστε οι παραπληγικοί να έχουν πρόσβαση στο δομημένο περιβάλλον.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Καταναλωτών Νομού Δράμας ζητεί τη θέσπιση και εφαρμογή του μέτρου της Εμπορικής Πολεοδομίας.
     14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμος Προσοτσάνης Δράμας ζητεί την ίδρυση πυροσβεστικού σταθμού στην περιοχή του.
     15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ευστάθιος Ποτουρίδης, συνταξιούχος ΟΓΑ, ζητεί να του χορηγηθεί πρόσθετη σύνταξη από το ΤΣΑ.
     16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γεώργιος Αλεξίου, συνταξιούχος ΙΚΑ, ζητεί να του χορηγηθεί πρόσθετη σύνταξη από τον ΟΓΑ, που δικαιούται λόγω του θανάτου της συζύγου του, ασφαλισμένης στον ΟΓΑ.
     17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Δέσποινα Χαριτίδου, κάτοικος Οχυρού Δράμας, ζητεί να της χορηγηθεί σύνταξη πολύτεκνης μητέρας.
     18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία Μαθητές του ΤΕΕ ΟΓΕΕΚΑ Δήμητρας Δράμας ζητούν να τους καταβληθεί η αποζημίωση που δικαιούνται.
     19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Ζηνοβία Μίλλη, κάτοικος Αργυρούπολης Δράμας, ζητεί να της χορηγηθεί σύνταξη γήρατος από τον ΟΓΑ.
     20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Λεωνίδας Ξενιτίδης ζητεί τη συνταξιοδότησή του από το ΝΑΤ.
     21) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο Πανελλήνιος Σύλλογος Αναπληρωτών Καθηγητών Κομμωτικής και η Ένωση Λειτουργών Μέσης Εκπαίδευσης Νομού Λάρισας ζητούν την επίλυση προβλήματος όσον αφορά στην αναβάθμιση των προσόντων των καθηγητών Κομμωτικής των ΤΕΕ και την εργασιακή τους αποκατάσταση.
     22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Γενικό Νοσοκομείο Ιεράπετρας ζητεί να επιχορηγηθεί η συντήρηση και λειτουργία των Η/Μ και των κτιριακών του εγκαταστάσεων.
     23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη μείωση του ΦΠΑ για τα προϊόντα στοματικής υγιεινής.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την αποκατάσταση των ζημιών που προκάλεσαν οι έντονες βροχοπτώσεις στην περιοχή του.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Θέατρο Κνωσού Ηρακλείου ζητεί να ενταχθεί στις επιχορηγήσεις θεάτρων.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί να συμπεριληφθεί στις πληγείσες περιοχές, από έντονα καιρικά φαινόμενα.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ηρακλείου ζητεί να του χορηγηθεί όχημα για τη μετακίνηση αναπήρων φοιτητών των Πανεπιστημίων Κρήτης.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Συνεταιριστικών Τραπεζών Ελλάδος ζητεί να μην αυξηθεί η εισφορά του ν. 128/75 για τις Συνεταιριστικές Τράπεζες.
     29) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία πρώην Επιμελητές Εισπράξεων ΤΕΒΕ Ηρακλείου Κρήτης ζητούν την ικανοποίηση αιτήματος που αφορά στην έγκριση συμπληρωματικών θέσεων επιμελητών εισπράξεων στο ΤΕΒΕ Ηρακλείου.
     30) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Υπαλλήλων Καφεζυθεστιατορείων – Ζαχαροπλαστείων και Αποφοίτων Τουριστικής Σχολής Νομού Ηρακλείου διαμαρτύρονται για τη μη πρόσληψη του παλαιού εποχιακού προσωπικού της OLYMPIC CATERING, στο Υποκατάστημα Ηρακλείου.
     31) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η ΚΓ΄ Εφορεία Προϊστορικών και Κλασσικών Αρχαιοτήτων Ηρακλείου Κρήτης ζητεί την πρόσληψη προσωπικού καθαριότητας και φυλάκων για την προστασία  των αρχαιολογικών χώρων του Νομού Ηρακλείου.
     32) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία Υπάλληλοι της Διεύθυνσης Μεταφορών και Επικοινωνιών και ΚΤΕΟ της Νομαρχιακής Αυτοδιοίκησης Μαγνησίας ζητούν την ικανοποίηση οικονομικού τους αιτήματος.
     33) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ένωση Καθηγητών Φυσικής Αγωγής Ολυμπιακής Παιδείας ζητεί την καθιέρωση της Ολυμπιακής Παιδείας και πέραν του 2004.
     34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Υδρούσας Νομού Κυκλάδων διαμαρτύρεται για τη μείωση του προσωπικού στον Αστυνομικό Σταθμό Μπατσίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8905/22-4-03 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. 21078/14-5-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης στα πλαίσια των αρμοδιοτήτων μας, σας πληροφορούμε τα ακόλουθα:
     Από το Πρόγραμμα INTERREG ΙΙ διατέθηκαν πόροι και κατασκευάστηκαν με την επίβλεψη της Ν.Α Θεσπρωτίας τα ελικοδρόμια Κεραμίτσας, Λια και Παραμυθιάς. Μετά την ολοκλήρωση των εργασιών και τον σχετικό έλεγχο της ΥΠΑ προέκυψε η ανάγκη εκτέλεσης συμπληρωματικών παρεμβάσεων.
     Η προγραμματική περίοδος του INTERREG ΙΙ είχε λήξει και δεν κατέστη δυνατή η ολοκλήρωση από αυτό το πρόγραμμα.
     Μετά την κοστολόγηση των απαιτούμενων συμπληρωματικών εργασιών, που διενεργείται από τη Ν.Α Θεσπρωτίας, θα γίνουν οι απαραίτητες ενέργειες για τη διασφάλιση της χρηματοδότησης και την παράδοση των έργων σε λειτουργία.
     Ο Υφυπουργός
     Λ. ΠΑΠΑΔΗΜΑΣ»
     2. Στην με αριθμό 8907/22-4-03 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 15441Β/15-5-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της με α. π. 8907 ερώτησης που κατατέθηκε την 22.04.03 από τον Βουλευτή Κυκλάδων κ. Ιωάννη Χωματά σας γνωρίζουμε τα ακόλουθα:
     Στα πλαίσια του προγράμματός της Δ/νσής μας προωθείται η διαδικασία επικαιροποίησης του χωροταξικού σχεδίου της περιφέρειας Νοτίου Αιγαίου και η θεσμοθέτησή του μετά από γνωμοδότηση του Περιφερειακού Συμβουλίου, όπως προβλέπεται στο άρθρο 8 του νόμου 2742/99 «Χωροταξικός σχεδιασμός και αειφόρος ανάπτυξη και άλλες διατάξεις» (ΦΕΚ 207 α/99).Η γνωμοδότηση του Περιφερειακού Συμβουλίου περιέρχεται στην Δ/νσή μας μέσα σε προθεσμία 3 μηνών από την λήψη της σχετικής μελέτης.
     Εκτός του εν λόγω σχεδίου χωροταξικής στρατηγικής, στη Μήλο ισχύει και η με αρ. 18/1981 απόφαση του Εθνικού Συμβουλίου Χωροταξίας και Περιβάλλοντος «περί εγκρίσεως των γενικών κατευθύνσεων της χωροταξικής μελέτης Μήλου και του αντίστοιχου χωροταξικού σχεδίου», η αναθεώρηση τροποποίηση συμπλήρωση ή κατάργηση της οποίας εφ' όσον κριθεί αναγκαίο θα προωθηθεί βάσει των διατάξεων της παρ. 3 του αρ 18 του ν. 2742/99. Γίνεται επίσης γνωστό ότι στην Μήλο δεν προωθείται από την Δ/νσή μας η εκπόνηση Ειδικής Χωροταξικής Μελέτης στα πλαίσια του αρ. 29 του ν. 1337/83. ΄Ηδη μετά την ψήφιση του ν. 2508/97 -«Βιώσιμη οικιστική, ανάπτυξη των πόλεων και οικισμών επίπεδο γίνεται με τα Γενικά Πολεοδομικά Σχέδια (ΓΠΣ) και τα σχέδια χωρικής και οικιστικής οργάνωσης ανοικτής πόλης (ΣΧΟΟΑΠ), που εγκρίνονται με απόφαση του Γενικού Γραμματέα της Περιφέρειας και περιλαμβάνουν ολόκληρη την εδαφική περιφέρεια του αντίστοιχου ΟΤΑ.
     Στο πλαίσιο της προστασίας του περιβάλλοντος, η νήσος Μήλος και ιδιαίτερα το δυτικό της τμήμα προστατεύεται σε διεθνές, εθνικό και περιφερειακό επίπεδο. Ο ιδιαίτερος χαρακτήρας της περιοχής συνδυάζει οικολογικό, γεωλογικό και παλαιοντολογικό ενδιαφέρον, με ιδιαίτερα αξιόλογη χλωρίδα, πανίδα, ερπετοπανίδα, και ιδιαίτερους τύπους οικοτόπων, τα περισσότερα εκ των οποίων προστατεύονται από την Συνθήκη της Βέρνης.
     Για την περιοχή έχει υλοποιηθεί το έργο «Πρόγραμμα Βιοτόπου Οχιάς Μήλου» για την συστηματική έρευνα πεδίου Οχιάς Μήλου, καθώς και η Ειδική Περιβαλλοντική Μελέτη (ΕΠΜ) του Προγράμματος Βιοτόπου Οχιάς Μήλου, στην δυτική Μήλο, στο πλαίσιο του ν. 1650/86 με την προοπτική θέσπισης νομοθετικών μέτρων για την ίδρυση και λειτουργία προστατευόμενης περιοχής. Για την θεσμοθέτηση της ΕΠΜ θα ακολουθηθεί η νόμιμη διαδικασία (γνωμοδότηση Νομ. Συμβουλίου, κλπ.), βάσει της Απόφασης Υπ ΠΕΧΩΔΕ αρ.71961/3670/20691.
     Η εξισορρόπηση της χωροταξικής πολιτικής στο πλαίσιο της ικανοποίησης των περιβαλλοντικών δεσμεύσεων της χώρας μας είναι η κρίσιμη παράμετρος και το ζητούμενο στην περίπτωση της Μήλου.
     Η Υφυπουργός
     Ρ. ΖΗΣΗ»
     3. Στην με αριθμό 8916/22-4-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 1105/16-5-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Κεντρικής Μακεδονίας τα εξής:
     1. Οι προσβάσεις της γέφυρας Ποτίδαιας στην περιοχή οικισμού Ποτίδαιας κατασκευάσθηκαν με δύο ανεξάρτητους κλάδους με διαχωριστικό ενδιάμεσο NEW JERSEY για την ασφαλή λειτουργία των κόμβων εξυπηρέτησης του οικισμού (άνω οικισμού και παραλιακού) και την αποτροπή των αριστερών στροφών και των κάθετων ανεξέλεγκτων διελεύσεων.
     2. Μετά το τέλος των προσβάσεων κατασκευάσθηκε τμήμα 1,3 χλμ. του αναμορφωμένου κυκλώματος Κασσάνδρας σύμφωνα με την εγκεκριμένη οριστική μελέτη οδοποιίας από την οποία προβλέπεται τυπική διατομή της οδού με πλάτος ασφαλτικού 14,20 μ. και συνολικό κατάστρωμα 15,40 μ. (μαζί με τα ερείσματα).
     3. Η προσαρμογή της διατομής των προσβάσεων με τη διατομή του κυκλώματος Κασσάνδρας έχει διαμορφωθεί με λευκή διαγράμμιση και επισήμανση με ανακλαστήρες οδοστρώματος (μάτια γάτας) για την ασφαλή μετάβαση των οχημάτων από τη διατομή των προσβάσεων στη διατομή του κυκλώματος και αντιθέτως, ενώ η ζώνη προσαρμογής έχει πλήρως ηλεκτροφωτισθεί.
     4. Στις διαχωριστικές γραμμές των ρευμάτων κυκλοφορίας στο κύκλωμα Κασσάνδρας δεν είναι δυνατή η αιτούμενη τοποθέτηση ενδιάμεσου διαχωριστικού στηθαίου γιατί η διαμόρφωσή του απαιτεί ελάχιστο πλάτος κατάληψης 1,50 μ. σύμφωνα με τις προδιαγραφές σήμανσης Ελληνικών Οδών του ΥΠΕΧΩΔΕ, οπότε θα υπήρχε μείωση του καταστρώματος της οδού από 14,20 μ. σε 12,70 μ. δηλαδή σε δίιχνο δρόμο (χωρίς δυνατότητα προσπέρασης βραδυπορούντων οχημάτων), ενώ με την υφιστάμενη διατομή έχουμε 14,20 μ. , έχουμε δύο λωρίδες κυκλοφορίας ανά κατεύθυνση πλάτους 3,75 μ. και λωρίδα έκτακτης ανάγκης πλάτους 3,35 μ. εκατέρωθεν.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     4. Στην με αριθμό 8919/22-4-03 ερώτηση του Βουλευτή κ. Ιωάννη Λαμπρόπουλο δόθηκε με το υπ’ αριθμ. 1106/16-5-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών Έργων Οδοποιίας του ΥΠΕΧΩΔΕ και της Περιφέρειας Πελοποννήσου τα εξής:
     1. Η αρμόδια Υπηρεσία του ΥΠΕΧΩΔΕ για τις μελέτες των οδικών έργων (ΔΜΕΟ) έχει εκπονήσει μελέτη εγκατάστασης Φωτεινής Σηματοδότησης στον κόμβο Ε.Ο. Τρίπολης - Καλαμάτας/Ε.Ο. Ασπροχώματος - Πύλου και η οποία έχει σταλεί με το υπ' αρ. ΔΜΕΟ/ζ-στ/1964/Φ890/09.09.2002 έγγραφο στη Δ/νση Ελέγχου Συντήρησης Έργων (ΔΕΣΕ) της Περιφέρειας Πελοποννήσου για υλοποίηση.
     2. Με την υπ' αρ. Δ3β/15/5-Τ/24.03.2003 απόφαση ΥΠΕΧΩΔΕ εγκρίθηκε πίστωση ύψους 99.000 ευρώ για την εγκατάσταση φωτεινής σηματοδότησης στον κόμβο του Ασπροχώματος και ήδη συντάσσονται τεύχη δημοπράτησης.
     Μετά την ανάδειξη αναδόχου με την ανωτέρω πίστωση των 99.000 ευρώ θα εγκατασταθεί φωτεινή σηματοδότηση στον κόμβο του Ασπροχώματος και θα γίνει διαμόρφωση πεζοδρομίων στη θέση αυτή.
     3. Όσον αφορά την διάβαση των πεζών στο ύφος των σχολών ΟΑΕΔ σας πληροφορούμε ότι πρόσφατα η αρμόδια Υπηρεσία της Περιφέρειας Πελοποννήσου για τον έλεγχο και την συντήρηση των έργων (ΔΕΣΕ) έχει προβεί στην συμπλήρωση της εκεί υπάρχουσας σήμανσης με την τοποθέτηση σε ευδιάκριτες θέσεις πινακίδων Κ - 16 και ΙΙ - 21. Επίσης έχει κατασκευασθεί νησίδα ασφαλείας έμπροσθεν των σχολών του ΟΑΕΔ για την ασφαλέστερη διέλευση των μαθητών.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     5. Στην με αριθμό 8921/22-4-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 20912/14-5-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της αριθμ.8921/22-4-2003 ερώτησης, που κατέθεσε ο Βουλευτής κ. Κ. Τσιπλάκης, αναφορικά με τη χρηματοδότηση της Νομαρχιακής Αυτοδιοίκησης Σερρών με σκοπό την καταβολή αμοιβών σε εργαζομένους που απασχολούνται στην παροχή αδειών εργασίας αλλοδαπών, σας γνωρίζουμε, ότι κατόπιν της πρόσφατης απόφασης του Υπουργού Οικονομίας και Οικονομικών για τη μεταφορά πίστωσης στον προϋπολογισμό μας, έναντι των εσόδων από παράβολα του άρθρου 71 § 1 του ν.2910/01 υπέρ των ΟΤΑ, το Υπουργείο μας θα προχωρήσει άμεσα στην έκδοση σχετικής απόφασης κατανομής της εν λόγω πίστωσης στις Νομαρχιακές Αυτοδιοικήσεις και τα Νομαρχιακά Διαμερίσματα του Κράτους, έναντι του συνολικού ποσού που πρόκειται να τους διατεθεί κατά το έτος 2003, όπως αυτό θα προκύψει μετά την ολοκλήρωση της επεξεργασίας των στοιχείων τα οποία έχουν ζητηθεί από τις Περιφέρειες του Κράτους με σχετικό έγγραφό μας, αναφορικά με τον ακριβή αριθμό των σχετικών αιτήσεων αλλοδαπών ανά Νομό και αφού αποδοθεί συμπληρωματική πίστωση από το Υπουργείο Οικονομίας και Οικονομικών.
     Ο Υπουργός
     Κ. ΣΚΑΝΔΑΛΙΔΗΣ»
     6. Στην με αριθμό 8922/22-4-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 41397/16-5-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 8922/22-4-2003 ερώτηση που κατατέθηκε στη Βουλή από τον Βουλευτή κ. Κ. Τσιπλάκη με θέμα «Δημοσιοποίηση στοιχείων της Ευρωστατιστικής Υπηρεσίας για τη φτώχεια και την ανεργία», για θέματα της αρμοδιότητάς μας, σας γνωρίζουμε τα εξής:
     Επειδή οι αιτίες της φτώχειας είναι περίπλοκες και συχνότατα διαφέρουν μεταξύ των επιμέρους ευάλωτων ομάδων του πληθυσμού, η πολιτική μας επικεντρώνεται και εξειδικεύεται σε ομάδες-στόχους, αποβλέποντας στην εφαρμογή των κατάλληλων και ως εκ τούτου αποτελεσματικότερων μέτρων.
     Στηρίζεται αφενός σε εισοδηματικές μεταβιβάσεις-ενισχύσεις και αφετέρου σε υποδομές, υπηρεσίες, θεσμικά μέτρα και παροχές σε είδος, που από κοινού προσδιορίζουν ένα εγγυημένο επίπεδο κοινωνικής προστασίας.
     Η επικέντρωση σε ευάλωτες ομάδες-στόχους, καταρχήν περικλείει στοιχεία σε μια σειρά από περιπτώσεις, μάλιστα πολύ συχνά, εισοδηματικών ενισχύσεων που καλύπτουν καταστάσέις μεγάλης ανάγκης και ταυτόχρονα επιτρέπουν τον περιορισμό ενδεχόμενων καταχρήσεων. Επίσης, ο συνδυασμός εισοδηματικών ενισχύσεων, υποδομών και υπηρεσιών συμβάλλει αποτελεσματικότερα στην κοινωνική ενσωμάτωση. Επισημαίνουμε ότι σε αρκετές περιπτώσεις το παρεχόμενο συνολικό επίπεδο κοινωνικής προστασίας είναι σαφώς ικανοποιητικότερο εκείνου που θα συνεπάγονταν απλές εισοδηματικές μεταβιβάσεις.
     Πιο συγκεκριμένα, η καθιέρωση της ελάχιστης επαρκούς βοήθειας για κάθε άτομο που βρίσκεται σε ανάγκη αποτελεί αντικείμενο πολιτικής, απόφασης.
     Υφίσταται ωστόσο στην πράξη με τη χορήγηση κατώτατου εισοδήματος στους:
      -Aνασφάλιστους αγρότες
     - Aνασφάλιστoυς ηλικιωμένους
     - Άτομα με αναπηρίες
     - Πολύτεκνες οικογένειες
     - Άλλες ευπαθείς κατηγορίες πληθυσμού
     Στα, άτομα με οικονομική αδυναμία (περιπτώσεις εκτάκτων καταστάσεων, άτομα με ασθένεια, ένδεια) καταβάλλεται εφάπαξ οικονομικό βοήθημα.
     Σας γνωρίζουμε ότι μόνο για το πρόγραμμα των οικονομικά αδυνάτων και εκτάκτων καταστάσεων, δαπανήθηκαν μόνο από το Υπουργείο μας (Φ 220 ΚΑΕ 2739 «Λοιπά γενικά βoηθήματα και επιδόματα κοινωνικής πρόνοιας»), για το έτος 2001 #1.486.444# Ευρώ και για το έτος 2002 #5.583.550# Ευρώ.
     Επιπλέον, σας γνωρίζουμε ότι μια σειρά προγραμμάτων που αφoρούν οικογένεια- παιδί- ηλικιωμένους- άτομα με αναπηρίες και ευάλωτες ομάδες υλοποιούνται μέσω του Γ΄ ΚΠΣ.
     Ενδεικτικά αναφέρουμε δράσεις όπως:
     - Βοήθεια στο σπίτι
     - Τηλεειδοποίηση
     - Βρεφoνηπιακοί Σταθμοί
     - Κέντρα Δημιουργικής Απασχόλησης Παιδιών
     - Κέντρα Δημιουργικής Απασχόλησης Παιδιών με Αναπηρία 
     - Αποϊδρυματοποίηση Ατόμων με Αναπηρίες
     - Δίκτυο Κοινωνικών Υπηρεσιών στους Δήμους
     Ήδη λειτουργεί το Εθνικό Κέντρο Άμεσης Κοινωνικής Βοήθειας με τηλεφωνική γραμμή SOS που παρέχει ψυχοκοινωνική στήριξη, προσωρινή φιλοξενία για παιδιά, γυναίκες, οικογένειες, ενώ συστήθηκε και Ομάδα Άμεσης Κοινωνικής Παρέμβασης, αποτελούμενη από Κοινωνικούς Λειτουργούς και Ψυχολόγους για όλες τις έκτακτες περιπτώσεις, καθώς συνεχίζει τη λειτουργία του και το Εθνικό Συμβoύλιo Κοινωνικής Φροντίδας με τη λειτουργία Επιτροπών για τη διαμόρφωση προτάσεων και προγραμμάτων που αφoρoύν τις ευάλωτες ομάδες.
     Ο Υφυπουργός
     Δ. ΘΑΝΟΣ»
     7. Στην με αριθμό 8931/23-4-03 ερώτηση του Βουλευτή κ. Σπυρίδωνος Ταλιαδούρου δόθηκε με το υπ’ αριθμ. 42871/ΙΗ΄/15-5-2003 έγγραφο από την Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση 8931/23-4-2003, που κατέθεσε ο Βουλευτής κ. Σπύρος Ταλιαδούρος και αφορά στην Ολυμπιακή Παιδεία σας γνωρίζουμε τα ακόλουθα:
     Το πρόγραμμα «Ολυμπιακή Παιδεία» του ΥΠΕΠΘ έχει ως στόχο την εξοικείωση της Νεολαίας με την έννοια του εθελοντισμού και την προώθηση του Ολυμπιακού Ιδεώδους.
     Για την υλοποίηση του προγράμματος «Ολυμπιακή Παιδεία» απασχολούνται αναπληρωτές  Καθηγητές Φυσικής Αγωγής.
     Σύμφωνα με την παράγραφο 34 του άρθρου 6 του Νόμου 3027, η απασχόληση των αναπληρωτών εκπαιδευτικών Φυσικής Αγωγής στην εφαρμογή του παραπάνω προγράμματος λαμβάνεται ως προϋπηρεσία για το διορισμό τους ως αναπληρωτές στη Α/θμια και Β/θμια Δημόσια Εκπαίδευση.
     Το ΥΠΕΠΘ θεωρεί ότι το πρόγραμμα «Ολυμπιακή Παιδεία» αποτελεί βασικό και αναπόσπαστο στοιχείο της Ελληνικής εκπ/σης και φιλοδοξεί στοχεύοντας πολύ πιο μακριά από το 2004, να αποτελέσει εφαλτήριο για τους μαθητές για ένα νέο πολιτισμό του σώματος και της ψυχής.
     Η Υφυπουργός
     ΕΛΕΝΗ ΚΟΥΡΚΟΥΛΑ»
     8. Στην με αριθμό 8933/23-4-03 ερώτηση του Βουλευτή κ. Σπυρίδωνος Ταλιαδούρου δόθηκε με το υπ΄ αριθμ. Φ.10035/10350/426/14-5-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στη παραπάνω σχετική ερώτηση, που κατατέθηκε στη Βουλή από το Βουλευτή κ. Σ. Ταλιαδούρο, σχετικά με την υποχρέωση ασφάλισης στον Ο.Α.Ε.Ε.-Τ.Ε.Β.Ε. επαγγελματιών του Νομού Καρδίτσας, που ασκούν δραστηριότητα σε περιοχές κάτω των 2000 κατοίκων, σας γνωρίζουμε τα εξής:
     1. Όπως είναι γνωστό, με τις παρ. 1, 2 και 3 του άρθρου 9 του ν .3050/02 (21 4Α) «Σύσταση Λογαριασμού Εργατικής Εστίας και άλλες διατάξεις», οι οποίες ισχύουν από 1/1/2003, ρυθμίζονται τα θέματα που είχαν προκύψει μεταξύ Ο.Γ.Α.-Ο.Α.Ε.Ε σε περιοχές με πληθυσμό κάτω των 2000 κατοίκων.
     Συγκεκριμένα με τις διατάξεις αυτές ρυθμίζεται το ασφαλιστικό καθεστώς των επαγγελματιών, βιοτεχνών και εμπόρων, που ασκούν επιχειρηματική, βιοτεχνική και εμπορική δραστηριότητα σε περιοχές κάτω των 2000 κατοίκων και καθιερώνεται πλέον εισοδηματικό κριτήριο για την ασφάλιση των παραπάνω επιτηδευματιών στον Ο.Α.Ε.Ε..
     2. Η εξέταση της υπαγωγής στην ασφάλιση του ανωτέρω Οργανισμού κρίνεται κατά την έναρξη του επαγγέλματος, με βάση την τελευταία απογραφή του πληθυσμού πριν από την έναρξη αυτή και δεν επηρεάζεται από μεταγενέστερες αυξομειώσεις του πληθυσμού της κάθε περιοχής. Επομένως, όσοι υπήχθησαν στην ασφάλιση του Οργανισμού αυτού σε χρόνο που η περιοχή άσκησης της επαγγελματικής τους δραστηριότητας ήταν άνω των 2000 κατοίκων (περιοχή υποχρεωτικής υπαγωγής στον Ο.Α.Ε.Ε.- Τ.Ε.Β.Ε.) εξακολουθούν να ασφαλίζονται υποχρεωτικά στον Οργανισμό, χωρίς να επανεξετάζεται η ασφαλιστική τους περίπτωση έστω και αν σήμερα η ανωτέρω περιοχή έχει πληθυσμό κάτω των 2000 κατοίκων.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     9. Στην με αριθμό 8934/23-4-03 ερώτηση των Βουλευτών κυρίων Ευάγγελου Μπασιάκου και Βασιλείου Τσίπρα δόθηκε με το υπ΄ αριθμ. 1821/15-5-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές, κύριοι. Ε. Μπασιάκος, Β. Τσίπρας, σας πληροφορούμε τα εξής:
     Στο κεφάλαιο πρώτο της παραγράφου 8 της αριθμ. 507/2002 ΚΥΑ σχετικά με το πρόγραμμα οικονομικών ενισχύσεων στις ορεινές και μειονεκτικές περιοχές 4ου  έτους της περιόδου 2000-2006, σε εκτέλεση του μέτρου 2.1 του Εγγράφου Προγραμματισμού Αγροτικής Ανάπτυξης 2000-2006, ορίζεται ότι, με απόφαση του Υπουργού Γεωργίας είναι δυνατόν κατά περιοχή και έτος να μειώνεται το διάστημα των (5) πέντε μηνών που απαιτείται για την παραμονή των μετακινούμενων κτηνοτρόφων στους βοσκοτόπους των ορεινών και μειονεκτικών περιοχών, σε ( 4) τέσσερις μήνες εφόσον συντρέχουν εξαιρετικές περιπτώσεις.
     Κατά συνέπεια εφόσον γίνει πρόταση από την Ν.Α. Βοιωτίας Δ/νση Αγροτικής Ανάπτυξης θα εκδοθεί απόφαση Υπ. Γεωργίας για την μείωση των πέντε μηνών σε (4) τέσσερις μήνες ώστε να δικαιωθούν οι συγκεκριμένοι μετακινούμενοι κτηνοτρόφοι του προγράμματος της Εξισωτικής αποζημίωσης.
     Ο Υφυπουργός
     Φ. ΧΑΤΖΗΜΙΧΑΛΗΣ»
     10. Στην με αριθμό 8935/23-4-03 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. 1107/16-5-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι το θέμα που θίγεται στην ερώτηση είναι αρμοδιότητας της Νομαρχιακής Αυτοδιοίκησης Βοιωτίας και κατ' επέκταση του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     11. Στην με αριθμό 8938/23-4-03 ερώτηση των Βουλευτών κυρίων Παναγιώτη Λαφαζάνη και Ιωάννας Στεργίου δόθηκε με το υπ΄ αριθμ. ΓΠ/43135/16-5-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 8938/23-4-2003 ερώτηση που κατατέθηκε στη Βουλή από τους Βουλευτές κ.κ. Π. Λαφαζάνη και Ι. Στεργίου σχετικά με τη λήψη μέτρων στη χώρα μας για την άτυπη πνευμονία, σας γνωρίζουμε τα εξής:
     Το Υπουργείο Υγείας και Πρόνοιας απέστειλε άμεσα εγκύκλιο με οδηγίες και ενημέρωση προς όλους τους εμπλεκόμενους φορείς. Πιο συγκεκριμένα προς τα Αεροϋγειονομεία (με οδηγίες που αφορούν τους ταξιδιώτες και το πλήρωμα των αεροπλάνων), προς τα Υπουργεία Εξωτερικών και Εμπορικής Ναυτιλίας, προς τις επιτροπές Νοσοκομειακών Λοιμώξεων των Νοσηλευτικών Ιδρυμάτων της χώρας, στο ΕΚΑΒ, στα ΠεΣΥΠ, στις Δ/νσεις Υγείας των Νομαρχιακών Αυτοδιοικήσεων και των Περιφερειών της χώρας, καθώς και στον Πανελλήνιο Ιατρικό Σύλλογο.
     	Ήδη έχουν ξεκινήσει οι διαδικασίες για τη δημιουργία ειδικών θαλάμων αρνητικής πίεσης στα μεγάλα Νοσοκομεία της χώρας.
     Το υγειονομικό σύστημα της χώρας μας βρίσκεται σε ετοιμότητα για να αντιμετωπίσει τις εξελίξεις και υπάρχει συνεχής επικοινωνία με τον Παγκόσμιο Οργανισμό Υγείας και το «Δίκτυο Επιδημιολογικής Επιτήρησης και Ελέγχου Λοιμωδών Νοσημάτων» της Ε.E.
     Τέλος, στις 6/5/03 έγινε με πρωτοβουλία του Έλληνα Υπουργού Υγείας και Πρόνοιας, κ. Κ. Στεφανή, έκτακτη σύσκεψη στις Βρυξέλλες όλων των Υπουργών Υγείας της Ε.Ε., ώστε να υπάρξει ένας ουσιαστικός πανευρωπαϊκός συντονισμός στη λήψη προληπτικών μέτρων για την μη εξάπλωση της άτυπης πνευμονίας στον Ευρωπαϊκό χώρο.
     Ο Υφυπουργός
     Ε. ΝΑΣΙΩΚΑΣ»
     12. Στην με αριθμό 8942/23-4-03 ερώτηση της Βουλευτού κ. Ζέττας Μακρή δόθηκε με το υπ΄ αριθμ. 78697/0092/16-5-03 έγγραφο από τον Υφυπουργό και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Ζέττα Μακρή, σας γνωρίζουμε τα εξής:
     1) Οι επερχόμενες μισθολογικές μεταβολές στην υπηρεσιακή κατάσταση των εν ενεργεία υπαλλήλων και στρατιωτικών οι οποίες κατά κανόνα οφείλονται στις παρουσιαζόμενες υπηρεσιακές ανάγκες, δεν μπορούν σύμφωνα με την ισχύουσα συνταξιοδοτική νομοθεσία να τύχουν εφαρμογής και στους συνταξιούχους.
     2) Σύμφωνα με τις διατάξεις του άρθρου 66 του π.δ. 166/2000, ο κανονισμός των συντάξεων του Δημοσίου καθώς και η τροποποίηση βασικών παραμέτρων ήδη κανονισθείσας σύνταξης, γίνονται με πράξη που εκδίδεται από την αρμόδια Δ/νση Συντάξεων του Γ.Λ.Κ. ή με απόφαση του οικείου Τμήματος του Ελεγκτικού Συνεδρίου που εκδίδεται μετά από έφεση που ασκεί ο ενδιαφερόμενος κατά αποφάσεων οργάνων που κρίνουν επί των συντάξεων, με βάση τις διατάξεις του Κώδικα Πολιτικών και Στρατιωτικών Συντάξεων και τη νομολογία του Ελεγκτικού Συνεδρίου.
     Οι γνωμοδοτήσεις της Ολομέλειας του Ελεγκτικού Συνεδρίου επί συνταξιοδοτικών θεμάτων δεν αποτελούν δικαστική απόφαση έτσι ώστε ως νομολογία να εφαρμοστούν από την Υπηρεσία Συντάξεων του Γ.Λ.Κ., αλλά απλή έκφραση γνώμης, η οποία σύμφωνα με τα ανωτέρω δεν παράγει έννομα συνταξιοδοτικά αποτελέσματα ως προς την τροποποίηση των πράξεων συνταξιοδότησης των ήδη συνταξιούχων.
     3) Το οριστικό περιεχόμενο του νομοσχεδίου θα διαμορφωθεί αφού ληφθεί υπόψη η γνώμη της Ολομέλειας του Ελεγκτικού Συνεδρίου, όπως αυτή εκφράστηκε στην 1η Ειδική Συνεδρίασή της την 18-4-2003.
     Ο Υφυπουργός
     ΓΕΩΡΓΙΟΣ ΦΛΩΡΙΔΗΣ»
     13. Στην με αριθμό 8945/23-4-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. Φ10035/10349/425/14-5-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή από το Βουλευτή κ. Γ. Καρασμάνη, σχετικά με τη δυνατότητα χορήγησης σύνταξης από το ΟΓΑ σε ασφαλισμένους του, που παράλληλα συνταξιοδοτούνται και από άλλο φορέα, από έμμεσο δικαίωμα, σας πληροφορούμε τα εξής:
     1. Σύμφωνα με τις διατάξεις της παρ. δ του άρθ. 4 του ν. 4169/61 «περί Γεωργικών Ασφαλίσεων», όπως μεταγενέστερα τροποποιήθηκε, για να δικαιωθεί ο ασφαλισμένος του ΟΓΑ σύνταξη από τον Οργανισμό αυτό, θα πρέπει να μην παίρνει σύνταξη από άλλο ασφαλιστικό φορέα.
     Συνεπώς στις γυναίκες συνταξιούχους του ΟΓΑ που λαμβάνουν παράλληλα σύνταξη, λόγω χηρείας, από τους συζύγους τους ασφαλισμένους στο !ΚΑ η ΝΑΤ, διακόπτεται η συνταξιοδότησης τους από τον ΟΓΑ.
     Σύμφωνα όμως με το άρθρο 8 του ν. 1140/81 έχουν δικαίωμα να επιλέξουν είτε τη σύνταξη του ΟΓΑ, είτε τη σύνταξη του άλλου φορέα.
     Όσον αφορά όμως τη σύνταξη του Κλάδου Πρόσθετης Ασφάλισης (ν.1745/87) του ΟΓΑ και τη σύνταξη του Κλάδου Κύριας Ασφάλισης Αγροτών (ν. 2458/97) αυτού, οι ασφαλισμένοι του ΟΓΑ, που έχουν καταβάλλει τις ανάλογες ασφαλιστικές εισφορές στους εν λόγω κλάδους και πληρούν τις προϋποθέσεις συνταξιοδότησης, δικαιούνται σωρευτικά τόσο των συντάξεων των κλάδων αυτών, όσο και της σύνταξης από άλλο φορέα ως δικαιοδόχα μέλη.
     2 . Σχετικά με το θέμα της περικοπής ή αναστολής της σύνταξης που λαμβάνει η ενδιαφερόμενη από τον ΟΑΕΕ-ΤΕΒΕ σε περίπτωση που καταστεί συνταξιούχος του ΟΓΑ, σημειώνουμε ότι δεν υφίσταται τέτοιο θέμα, δεδομένου- ότι ο/η επιζών σύζυγος, ασφαλισμένος ή συνταξιούχος του ΟΓΑ εξαιρείται από τις ρυθμίσεις του άρθρου 62 του ν. 2676/99, με τις διατάξεις του οποίου ρυθμίζεται η συνταξιοδότηση αιτία θανάτου (παρ. 4 του παραπάνω άρθρου και νόμου).
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     14. Στην με αριθμό 8948/23-4-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 32388/ΔΕ-4051/13-5-03 έγγραφο από τον Υφυπουργό Οικονομίας η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Κων. Τσιπλάκης, σχετικά με την καταπολέμηση κουνουπιών στο Νομό Σερρών σας γνωρίζουμε ότι για το σκοπό αυτό το Νομαρχιακό Κέντρο Καταπολέμησης Κουνουπιών Σερρών επιχορηγήθηκε από το ΠΔΕ 2002 με το ποσό των 293.470,28 €.
     Επί πλέον, ύστερα από πρόταση της Περιφέρειας, έχει εγκριθεί κατ΄ αρχήν από το Πρόγραμμα Δημοσίων Επενδύσεων, ΣΑΕΠ 008, έργο για την καταπολέμηση κουνουπιών στην Κεντρική Μακεδονία, με προϋπολογισμό και πιστώσεις 2003 1.000.000,00 €.
     Το ποσό αυτό αποτελεί συμμετοχή του ΠΔΕ στο πρόγραμμα που καταρτίζεται από την Περιφέρεια σε συνεργασία με τις Νομαρχιακές Αυτοδιοικήσεις και τους ΟΤΑ. Η κατανομή του ανωτέρω ποσού στους Νομούς θα γίνει από την Περιφέρεια Κεντρικής Μακεδονίας, στο πλαίσιο του προγράμματος ανάλογα με τις ανάγκες.
     Ο Υφυπουργός
     ΧΡΗΣΤΟΣ ΠΑΧΤΑΣ»
     15. Στην με αριθμό 8947/23-4-03 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 1824/14-5-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές, κύριοι Τ. Τσιόγκας, Ν. Γκατζής, σας πληροφορούμε τα εξής:
     Στην περιοχή της Ελασσόνας του Ν. Λάρισας επικράτησαν δυσμενείς καιρικές συνθήκες (συχνές και έντονες βροχοπτώσεις), οι οποίες επηρέασαν αρνητικά τόσο την ποιότητα των καπνών όσο και τις τελικές τιμές αγοράς, που αποτελούν συνάρτηση της ποιότητας του προϊόντος. Έτσι, οι τιμές αυτές θα διαφέρουν από τις τιμές των προηγούμενων συγκομιδών, στις οποίες δεν είχαν σημειωθεί ιδιαίτερα προβλήματα ποιότητας.
     Για την αποφυγή ενδεχόμενης εκμετάλλευσης των παραγωγών από τις επιχειρήσεις, οι ισχύουσες διατάξεις προβλέπουν ελέγχους από τους αρμόδιους ελεγκτές της Ν.Α. που παραβρίσκονται κατά την παράδοση. Επίσης, παρέχουν στον παραγωγό τη δυνατότητα κατάθεσης προσφυγής για επανεξέταση της αξιολόγησης της ποιότητας, αν ο παραγωγός θεωρήσει άδικο το πρώτο αποτέλεσμα.
     Σύμφωνα με τις ισχύουσες κοινοτικές διατάξεις δεν επιτρέπεται η καταβολή εθνικής αποζημίωσης για τις περιπτώσεις χαμηλής ποιότητας.
     Ο Υφυπουργός
     Ε. ΑΡΓΥΡΗΣ»
     16. Στην με αριθμό 8946/23-4-03 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 42873/ΙΗ/15-5-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8946/23.4.03 την οποία κατέθεσαν οι Βουλευτές κύριοι Νικ. Γκατζής και Τάκης Τσιόγκας και η οποία αναφέρεται στο σχολικό συγκρότημα του Αναύρου, όπου στεγάζονται το 2ο, το 8ο και το Εσπερινό Λύκειο Βόλου, σας γνωρίζουμε τα  ακόλουθα:
     1) Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240/94 και π.δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
     Η Νομαρχιακή Αυτοδιοίκηση Μαγνησίας χρηματοδοτήθηκε το 2002 για οικόπεδα και κατασκευές σχολικών κτιρίων από το Π.Δ.Ε. του ΥΠ.Ε.Π.Θ. με 2.934.702,86 ευρώ.
     Η Νομαρχιακή Αυτοδιοίκηση Μαγνησίας στην τριετία 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε:
     1999
     Για οικόπεδα -μελέτες -κατασκευές	900.000.000 δρχ.
     Για επισκευές	209.000.000 δρχ.
     2000
     Για οικόπεδα -μελέτες -κατασκευές	650.000.000 δρχ.
     Για επισκευές	220.000.000 δρχ.
     2001
     Για οικόπεδα -μελέτες και κατασκευές	900.000.000 δρχ.
     Αντίστοιχα σε ετήσιες επιχορηγήσεις προς τους στα για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ. Κατά συνέπεια αρμόδια για τα αναφερόμενα θέματα σχολικής στέγης είναι η Νομαρχιακή Αυτοδιοίκηση Μαγνησίας.
     2) Ειδικότερα, σε ό,τι αφορά το σχολικό κτίριο που συστεγάζονται το 2ο, 8ο και το Εσπερινό Λύκειο Βόλου σας γνωρίζουμε ότι όπως μας πληροφόρησε η Δ/νση Προγρ/σμού της Νομαρχιακής Αυτ/σης Μαγνησίας με σχετικό έγγραφό της το εν λόγω σχολικό συγκρότημα κατασκευάσθηκε στο τέλος της δεκαετίας του '60 και χρήζει επισκευής και ανακαίνισης.
     Για το λόγο αυτό η Νομαρχιακή Αυτοδιοίκηση Μαγνησίας συντάσσει τεχνική μελέτη για την καταγραφή των απαιτούμενων επεμβάσεων.
     Ο Υφυπουργός
     ΝΙΚ. ΓΚΕΣΟΥΛΗΣ»
     17. Στην με αριθμό 8955/23-4-03 ερώτηση του Βουλευτή κ. Μιχάλη Παπαδόπουλου δόθηκε με το υπ’ αριθμ. 1110/16-5-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Προγράμματος, Προτύπων και Διεθνών Σχέσεων και Θεμάτων ΕΟΚ, της Δ/νσης Νομοθετικού Συντονισμού και Κωδικοποίησης τα εξής:
     Η Οδηγία 89/48/ΕΟΚ «σχετικά με ένα γενικό σύστημα αναγνώρισης των διπλωμάτων τριτοβάθμιας εκπαίδευσης που πιστοποιούν επαγγελματική εκπαίδευση ελάχιστης διάρκειας τριών ετών» καλύπτει θέματα αναγνώρισης στο Κράτος μέλος υποδοχής επαγγελματικών προσόντων, που έχουν αποκτηθεί σε άλλο κράτος μέλος με σκοπό την άσκηση νομοθετικά ρυθμιζόμενου επαγγέλματος στο κράτος μέλος υποδοχής. Η Οδηγία αυτή δεν καλύπτει με τις διατάξεις της τους Έλληνες αποφοίτους των Ελληνικών ΤΕΙ στην ίδια τους τη χώρα.
     Το πνεύμα της Οδηγίας, όπως αυτό προκύπτει και από σχετικές διευκρινιστικές απαντήσεις της Ευρωπαϊκής Επιτροπής, είναι ότι οποιοσδήποτε έχει αποκτήσει ένα δίπλωμα, πιστοποιητικό ή άλλου είδους επαγγελματικά προσόντα που έχουν χορηγηθεί από ένα κράτος μέλος και έχουν αναγνωριστεί βάσει της εν λόγω Οδηγίας σε άλλο κράτος μέλος υποδοχής δεν είναι δυνατό να επιστρέψει στο κράτος μέλος που του χορηγήθηκαν τα επαγγελματικά προσόντα και να ζητήσει (με τα ίδια προσόντα) την αναγνώριση διαφορετικών επαγγελματικών δικαιωμάτων με βάση την εν λόγω Οδηγία.
     Σχετικά με την εφαρμογή της Οδηγίας πληροφορούμε τον κύριο Βουλευτή ότι σύμφωνα με τα οριζόμενα στο ισχύον σήμερα π. δ/γμα 165/2000 προσαρμογής της ελληνικής νομοθεσίας προς τις διατάξεις της Οδηγίας, η αναγνώριση του δικαιώματος άσκησης επαγγέλματος δίνεται με απόφαση του «Συμβουλίου Αναγνωρίσεως Επαγγελματικής ισοτιμίας τίτλων τριτοβάθμιας εκπαίδευσης» και οι αρμόδιες επαγγελματικές οργανώσεις υποχρεούνται να κάνουν τη σχετική εγγραφή στα οικεία μητρώα.
     Επίσης έχουν προκύψει περιπτώσεις μη εγγραφής στο ΤΕΕ επαγγελματιών στους οποίους έχει χορηγηθεί σε εφαρμογή του π.δ/γματος 165/2000 αναγνώριση των επαγγελματικών τους προσόντων από το αρμόδιο Συμβούλιο, σύμφωνα όμως με σχετική απόφαση του ΑΣΕΠ δίνεται το δικαίωμα άσκησης του επαγγέλματος σε αυτούς, όταν έχει εκδοθεί θετική απόφαση του Συμβουλίου Αναγνώρισης της επαγγελματικής ισοτιμίας. Παράλληλα με τη Δ15/0ικ/6054/ 14.4.2003 απόφαση του ΥΠΕΧΩΔΕ με την οποία γίνεται η αποδοχή της με αρ. 23/2003 γνωμοδότησης του Α΄ Τμήματος του Νομικού Συμβουλίου του Κράτους, δίνεται η δυνατότητα εγγραφής τους στο Μητρώο Εμπειρίας Κατασκευών (Μ.Ε.Κ.).
     Τέλος επισημαίνεται η δυσκολία εφαρμογής της εν λόγω Οδηγίας, όπως σε περίπτωση σπουδών διάρκειας τουλάχιστον ενός έτους μικρότερης από αυτή που προβλέπεται στο Κράτος μέλος υποδοχής (συνεκτίμηση ετών εκπαίδευσης, περιεχόμενο εκπαίδευσης και πρακτικής εξάσκησης για τυχόν επιβολή αντισταθμιστικών μέτρων), δηλαδή δοκιμασίας επάρκειας ή πρακτικής άσκησης προσαρμογής.
     Ωστόσο, σας πληροφορούμε ότι έχει συσταθεί στο ΤΕΕ Ομάδα Εργασίας στην οποία συμμετέχουν και στελέχη από όλα τα συναρμόδια Υπουργεία, ώστε να εξευρεθεί οριστική λύση για την αποτελεσματική εφαρμογή της Οδηγίας.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     18. Στην με αριθμό 8955/23-4-03 ερώτηση του Βουλευτή κ. Μιχάλη Παπαδόπουλου δόθηκε με το υπ’ αριθμ. 42874/ΙΗ/15-5-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8955/23-4-03 την οποία κατέθεσε ο Βουλευτής κ. Μιχ. Παπαδόπουλος, σας γνωρίζουμε τα ακόλουθα:
     Η Οδηγία 89/48/ΕΟΚ έχει ήδη ενσωματωθεί στην Ελληνική νομοθεσία με το π.δ. 165/2000 από 28-6-2000 και εφαρμόζεται μέσω του Συμβουλίου Αναγνώρισης Επαγγελματικής Ισοτιμίας Τίτλων Τριτοβάθμιας Εκπαίδευσης, το οποίο έχει αποφασιστική αρμοδιότητα στην έκδοση αναγνωριστικών αποφάσεων.
     Η εφαρμογή του προαναφερθέντος Π.Δ. δεν συνεπάγεται άμεσα αναγνώριση και αντιστοιχία τίτλων σπουδών τριτοβάθμιας εκπαίδευσης αλλά την αναγνώριση του δικαιώματος άσκησης συγκεκριμένου επαγγέλματος που προϋποθέτει την ύπαρξη τίτλου τριτοβάθμιας εκπαίδευσης τριετούς τουλάχιστον διάρκειας σπουδών και πλήρη επαγγελματικά δικαιώματα στη χώρα προέλευσης. 
     Το αναφερόμενο π.δ. εφαρμόζεται τόσο στους Έλληνες πολίτες που έχουν αποκτήσει επαγγελματικά δικαιώματα σε χώρες της ΕΕ και επιθυμούν να ασκήσουν το σχετικό επάγγελμα στην Ελλάδα, όσο και στους λοιπούς υπηκόους των κρατών -μελών της Ευρωπαϊκής Ένωσης. Δεν αφορά όμως στους πτυχιούχους των Ελληνικών Ανώτατων Εκπαιδευτικών Ιδρυμάτων και τα απoρρέoντα επαγγελματικά δικαιώματά τους, οι οποίοι διέπονται μόνο από το εθνικό δίκαιο.
     Όσον αφορά στην εφαρμογή της Οδηγίας 89/48/ΕΟΚ, η Ευρωπαϊκή Επιτροπή είχε απευθύνει με την αριθμ. 290491/27-7-2001 προειδοποιητική επιστολή στην Ελλάδα, στο πλαίσιο της οποίας διατυπώθηκαν και απόψεις της για τις διατάξεις του π.δ. 165/2000, με τις οποίες μεταφέρθηκε η Οδηγία 89/48 στην Ελληνική έννομη τάξη. Οι υποδείξεις της Ευρωπαϊκής Επιτροπής σχετικά με το προαναφερόμενο π.δ. λήφθηκαν υπόψη και στην τροποποίηση που έγινε στο π.δ. 165/2000 για την ενσωμάτωση της Οδηγίας 2001/19/ΕΚ (που τροποποιεί, μεταξύ άλλων και την Οδηγία 89/48) συμπεριλήφθηκαν στο π.δ. 385/2002, Φ.Ε.Κ. 334/31-12-2002 τ.Α΄. Το π.δ. 385/2002 κοινοποιήθηκε με το αριθμ. 7618/ΙΑ/24-1-2003 στην Ευρωπαϊκή Επιτροπή μέσω Μόνιμης Ελληνικής Αντιπροσωπείας και ανεπίσημα απευθείας στην Ευρωπαϊκή Ένωση με το από 28-1-2003 ΦΑΞ.
     Σημειώνεται ότι σε τηλεφωνική επικοινωνία που είχε το Τμήμα Αναγνώρισης Επαγγελματικών Προσόντων της Διεύθυνσης Ευρωπαϊκής Ένωσης του ΥΠΕΠΘ με την αρμόδια υπηρεσία της Ευρωπαϊκής Επιτροπής, έλαβε τη διαβεβαίωση ότι θα καταβληθούν προσπάθειες για τη διακοπή της εξέλιξης της διαδικασίας επί παραβάσει όσον αφορά στα θέματα του ΥΠΕΠΘ. Όσον αφορά όμως στη μη εγγραφή των αναγνωρισθέντων από το Σ.Α.Ε.Ι. μηχανικών στο Τ.Ε.Ε η διαδικασία επί παραβάσει θα προχωρήσει.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     19. Στην με αριθμό 8957/23-4-03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. 10035/1034/424/14-5-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στη παραπάνω σχετική ερώτηση που κατατέθηκε στη Βουλή από το Βουλευτή κ. Σ. Χατζηγάκη, σχετικά με τα θέματα αρμοδιότητάς μας, σας γνωρίζουμε τα εξής:
     1. Τα αιτήματα των συνταξιούχων εξετάζονται από το Υπουργείο με πνεύμα κατανόησης και καλής θέλησης, προκειμένου να επιλυθούν κατά τον καλύτερο δυνατό τρόπο, σε συνάρτηση πάντα με την εφαρμοζόμενη εισοδηματική πολιτική, τις υπάρχουσες οικονομικές δυνατότητες, αλλά και τις ιδιαιτερότητες κάθε κατηγορίας συνταξιούχων.
     2. Για το θέμα της καταβολής των οφειλών του Δημοσίου προς τον Ο.Α.Ε.Ε, σας πληροφορούμε ότι με το από 12-2-2003 πρακτικό της η επιτροπή, που συγκροτήθηκε για τον προσδιορισμό των οφειλών του Δημοσίου προς τον Ο.Α.Ε.Ε., με ομόφωνη απόφασή της προσδιόρισε το ποσό στα 267.195.890,00 ευρώ.
     Η οφειλή αυτή αφορά το χρονικό διάστημα από 1-1-1993 μέχρι 31-12-2001.
     Για το έτος 2002 η συμμετοχή του Δημοσίου καταβλήθηκε κανονικά και ανήλθε στο ποσό των 106.000.000,00 ευρώ περίπου.
     Με την υποβολή από τον Ο.Α.Ε.Ε. του απολογισμού του οικονομικού έτους 2002 και του σχετικού ελέγχου του, θα οριστικοποιηθεί το ποσό της εισφοράς του Κράτους για το έτος 2002 και τυχόν διαφορά με τα καταβληθέντα ποσά θα συμψηφιστεί με τα επόμενα τρίμηνα έτους 2003.
     Σας γνωρίζουμε επίσης ότι με την οικ.Φ2/16/2517 /475/28-2-2003 Υπουργική Απόφαση (ΦΕΚ. 273 Β΄) καθορίζεται πλέον ο τρόπος απόδοσης της εισφοράς του Κράτους προς τους φορείς της κοινωνικής ασφάλισης, για τους εισερχόμενους από 1-1-1993 στην ασφάλιση νέους ασφαλισμένους και εξασφαλίζεται η εφαρμογή της τριμερούς χρηματοδότησης βάσει αξιόπιστων στοιχείων.
     3. Σχετικά με τη χορήγηση πλήρους σύνταξης σε αυτοαπασχολούμενους με 35 έτη ασφάλισης χωρίς όριο ηλικίας. σας γνωρίζουμε ότι θέματα που σχετίζονται με την αναμόρφωση της νομοθεσίας των ασφαλιστικών Οργανισμών αυτοτελώς απασχολούμενων, θα εξετασθούν ενιαία και μέσα στα πλαίσια των οικονομικών δυνατοτήτων του κάθε Οργανισμού, σε νομοθετική πρωτοβουλία, που αφορά τους αυτοαπασχολουμένους.
     4. Με διάταξη Νόμου, η οποία ψηφίσθηκε πρόσφατα από την Βουλή και επίκειται η δημοσίευσή της από την Εφημερίδα της Κυβερνήσεως, προβλέπεται η εξόφληση των καθυστερούμενων ασφαλιστικών εισφορών προς τους φορείς αυτοαπασχολούμενων με ευνοϊκούς όρους, αντίστοιχους της ανάλογης ρύθμισης, που έχει θεσπισθεί για το Ι.Κ.Α. με το άρθρο 14 του ν. 3050/02.
     Ειδικότερα προβλέπεται:
     Εξόφληση εφάπαξ με έκπτωση σε ποσοστό 80 % επί των προσθέτων τελών και λοιπών επιβαρύνσεων.
     Εξόφληση σε ογδόντα ισόποσες δόσεις με έκπτωση 50 % επί των προσθέτων τελών και λοιπών προσαυξήσεων, με την προϋπόθεση ότι το ποσό κάθε δόσης δεν μπορεί να είναι μικρότερο των 150 ευρώ.
     5. Σύμφωνα με τις διατάξεις του άρθρου 11 του ν. 2676/99 (ΦΕΚ. 1 Α΄), τα μέλη του Δ.Σ. του Ο.Α.Ε.Ε. είναι αιρετά και εκκρεμεί η επεξεργασία και η κατάρτιση του Προεδρικού Διατάγματος με το οποίο θα καθορισθεί εκτός των άλλων ο τρόπος, η διαδικασία, καθώς και κάθε άλλη αναγκαία ρύθμιση για την ανάδειξη της αιρετής Διοίκησης.
     6. Τέλος, όσον αφορά το αίτημά σας για Δημόσια Κοινωνική Ασφάλιση και τροποποίηση των ασφαλιστικών Νόμων, σας γνωρίζουμε ότι πρωταρχική επιδίωξη του Υπουργείου μας είναι η μεταρρύθμιση του ασφαλιστικού συστήματος με άξονες τη βιωσιμότητα των ασφαλιστικών οργανισμών, τη διασφάλιση των εργαζομένων και κυρίως τη διατήρηση του Δημόσιου χαρακτήρα της κοινωνικής ασφάλισης.
     Σ’ αυτήν τη κατεύθυνση έγιναν προσφάτως, από το Υπουργείο μας καίριες νομοθετικές παρεμβάσεις στο ασφαλιστικό με τους ν. 3029/02 «Μεταρρύθμιση Συστήματος Κοινωνικής Ασφάλισης» και ν. 3050/02 «Σύσταση Λογαριασμού Αγροτικής Εστίας και άλλες διατάξεις». Πάντως επιμέρους βελτιώσεις είναι πάντοτε απαιτητές και αναγκαίες λόγω της δυναμικότητας του συστήματος κοινωνικής ασφάλισης και για το λόγο αυτό η Υπηρεσία μας μελετά συνεχώς τα προβλήματα που ανακύπτουν, προκειμένου να κάνει σχετικές προτάσεις για τη νομοθετική αντιμετώπισή τους. Το μέγεθος αυτών των προβλημάτων καθώς και ο χρόνος της τυχόν νομοθετικής παρέμβασης δεν είναι δυνατόν να προβλεφθούν εκ των προτέρων.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     20. Στην με αριθμό 8905/22-4-03 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. 1102/16-5-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Λιμενικών Έργων και Έργων Αεροδρομίων (Δ4) του ΥΠΕΧΩΔΕ τα εξής:
     Στο πρόγραμμα INΤERREG περιλαμβάνονταν τα Ελικοδρόμια Παραμυθιάς και Κεραμίτσας που χρηματοδοτήθηκαν σε δύο φάσεις. Στην πρώτη φάση η Παραμυθιά με 23,5 εκατ. δρχ. και η Κεραμίτσα με 6,0 εκατ. δρχ. και εκτελέστηκαν τα έργα. Στη δεύτερη φάση χρηματοδοτήθηκαν η Παραμυθιά με 20,6 εκατ. δρχ. και η Κεραμίτσα με 30,68 εκατ. δρχ. αλλά μέχρι 31.12.1999 που έληξε το INΤERREG ΙΙ δεν είχε δημοπρατηθεί κανένα έργο από την Νομαρχιακή Αυτοδιοίκηση Θεσπρωτίας.
     Κατόπιν των παραπάνω παρουσιάστηκε πρόβλημα χρηματοδότησης για την αποπεράτωση και λειτουργία των δύο αυτών Ελικοδρομίων για τους λόγους που αναφέρονται στο υπ' αρ. Δ4/α/588/Φ.Α/13.2.2003 έγγραφο της Δ/νσης Λιμενικών Έργων και έργων Αεροδρομίων του ΥΠΕΧΩΔΕ και το οποίο επισυνάπτεται,
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     21. Στην με αριθμό 8957/23-4-03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. 1045574/1313/16-5-03 έγγραφο από τον Υφυπουργό και Οικονομικών η ακόλουθη απάντηση:
     «Σε απάντηση της με αριθ. 8957/23.4.03 ερώτησης που κατέθεσε ο Βουλευτής κ. Σωτ. Χατζηγάκης, σχετικά με το ανωτέρω θέμα, σας γνωρίζουμε τα εξής:
     Α.1. Με το ν. 2753/1999, οι μικρομεσαίες επιχειρήσεις (εταιρίες κλπ.) ενισχύθηκαν με μεγάλες μειώσεις του φορολογικού τους συντελεστή από 35% σε 30% για τα εισοδήματα χρήσης 1999 και σε 25% για τα επόμενα έτη. Επιπρόσθετα με το ν. 2873/2000 μειώθηκε ο οριακός συντελεστής της κλίμακας φορολογίας για τις ατομικές επιχειρήσεις από 45% σε 42,5% για τη χρήση 2001, ενώ για τη χρήση 2002 επέρχεται περαιτέρω μείωση σε 40%.
     2. Επίσης η διάταξη (παραγρ. 2 άρθρου 6 ν. 2753/1999) για την παρακολούθηση των ακαθαρίστων εσόδων των επιχειρήσεων ανά τριετία (συνάφεια), η οποία σε κάθε περίπτωση είναι προαιρετική, καθιερώνει μια διαδικασία αυτοελέγχου των επιχειρήσεων και εκπλήρωσης των υποχρεώσεών τους, χωρίς τον καταλογισμό κυρώσεων ή άλλων προσαυξήσεων, ενώ εκφράζει την κοινώς γνωστή αντίληψη, ότι η συναλλακτική δραστηριότητα των επιχειρήσεων δεν μπορεί να υπολείπεται των βασικών προσδιοριστικών μεγεθών της.
      	Ανεξάρτητα των προαναφερομένων, το Υπουργείο μας μελετά, αξιολογεί και θα υλοποιήσει, όσες από τις προτάσεις αποβλέπουν στη στήριξη των επιχειρήσεων που λειτουργούν, αλλά παράλληλα να διασφαλίζονται οι ελεγκτικές επαληθεύσεις και τα συμφέροντα του Δημοσίου.
      3. Περαιτέρω, για χρήσεις που αρχίζουν από 1.1.2003 και μετά, με το νέο φορολογικό νόμο (ν.3091/2002 άρθρο 5 παραγρ.1), οι εμπορικές επιχειρήσεις που τηρούν βιβλία και στοιχεία Β' κατηγορίας του ΚΒ.Σ. εφόσον αυτά κρίνονται ακριβή και επαρκή, προσδιορίζουν τα καθαρά τους κέρδη λογιστικά. Ο τρόπος αυτός προσδιορισμού των καθαρών κερδών είναι και δικαιότερος και περισσότερο ευνοϊκός, διότι η επιχείρηση εκπίπτει από τα ακαθάριστα έσοδά της, τις πραγματικές της δαπάνες. Ακόμα, η τυχόν ζημιά των παραπάνω επιχειρήσεων μεταφέρεται για να συμψηφισθεί διαδοχικά στα τρία (3) επόμενα οικονομικά έτη (άρθρο 2). Επιπρόσθετα, διευρύνονται οι εκπτώσεις (ασφάλιση προσωπικού, επισφαλείς απαιτήσεις κ.λ.π.) από τα ακαθάριστα έσοδα των επιχειρήσεων (άρθρο 5). Ακόμα, με την παραγρ.3 του άρθρου 3 του νέου νόμου, προβλέπεται ότι οι μεταβιβάσεις με επαχθή αιτία ολόκληρης επιχείρησης, μερίδων ή μεριδίων, ποσοστών συμμετοχής κλπ σε συγγενείς που υπάγονται στην Α΄ κατηγορία του άρθρου 29 του ν.2961/2001 φορολογούνται με συντελεστή 1,2% και σε συγγενείς που υπάγονται στη Β' κατηγορία του ίδιου άρθρου και νόμου με. συντελεστή 2,4%. Οι συντελεστές αυτοί εφαρμόζονται στην αξία της μεταβίβασης και όχι στην υπεραξία με σκοπό να διευκολυνθεί η διαδοχή στις επιχειρήσεις αυτές.
      4. Επίσης, σας γνωρίζουμε, ότι τα κέρδη των συνεταιρισμών και των εταιρειών περιορισμένης ευθύνης, λόγω του κεφαλαιουχικού τους χαρακτήρα, φορολογούντο ανέκαθεν περίπου με τον συντελεστή φορολογίας που ίσχυε κάθε φορά και για τις ανώνυμες εταιρείες. Ο συντελεστής δε αυτός σήμερα για όλα τα νομικά πρόσωπα κεφαλαιουχικού χαρακτήρα είναι 35%. Περαιτέρω, επειδή πολλοί συνεταιρισμοί (γεωργικοί κλπ) απαλλάσσονται της φορολογίας για ορισμένα εισοδήματα τους (άρθρο 103 του ν.2238/1994) συνάγεται, ότι η φορολογία των νομικών αυτών προσώπων δεν είναι υψηλή.
      Β. Με την υπουργική απόφαση 1044171/1369/ΠΟΛ.1155/22.5.02, που εκδόθηκε κατ'εξουσιοδότηση των διατάξεων των παραγράφων 1 και 2 του άρθρου 28 του ν.3016/2002, όπως αυτή συμπληρώθηκε και τροποποιήθηκε μεταγενέστερα, καθορίστηκε διαδικασία συνοπτικού αυτοελέγχου και περαίωσης στη φορολογία εισοδήματος και ΦΠΑ, επί αποδοχής των αποτελεσμάτων, των εκκρεμών φορολογικών υποθέσεων χρήσεων 1993 μέχρι και 1998 επιχειρήσεων και επαγγελματιών με βιβλία Β΄ κατηγορίας του ΚΒΣ, μέχρι ορισμένου ύψους ακαθαρίστων εσόδων, ή Α΄ κατηγορίας ή χωρίς υποχρέωση τήρησης βιβλίων.
      Η συγκεκριμένη προαιρετικού χαρακτήρα ρύθμιση προωθήθηκε κατόπιν σχετικών αιτημάτων των ίδιων των επαγγελματικών φορέων και έγινε αποδεκτή ευμενώς από τις μικρομεσαίες επιχειρήσεις. Μάλιστα, η εφαρμογή της ρύθμισης αυτής, ενώ έληγε την 31.12.02, παρατάθηκε κατόπιν αιτημάτων των επαγγελματικών φορέων μέχρι 31.3.2003, με τους όρους και τις προϋποθέσεις που ορίστηκαν στην υπουργική απόφαση 1001196/1007/ΠΟΛ.1 00317.1.03.
      Περαιτέρω παράταση εφαρμογής της παραπάνω ρύθμισης εξετάζεται, ενώ παράλληλα προωθείται η διαδικασία για ανάλογη ρύθμιση με τις ίδιες προϋποθέσεις και για τις ανέλεγκτες χρήσεις 1993 μέχρι και 1998 με βιβλία Γ΄ κατηγορίας του ΚΒΣ.
      Με βάση τα παραπάνω, η ανωτέρω ρύθμιση δεν υπήρξε σε καμιά περίπτωση υποχρεωτική για τις επιχειρήσεις, αλλά αντίθετα παρείχε σ’ αυτές τη δυνατότητα να περαιώσουν τις ανέλεγκτες χρήσεις τους, με ευνοϊκούς όρους, εφόσον το επιθυμούν. Ευνόητο είναι ότι, στις περιπτώσεις των επιχειρήσεων που με επιλογή τους δεν αποδέχθηκαν τη συγκεκριμένη ρύθμιση, οι οικείες υποθέσεις υπόκεινται σε έλεγχο κατά τις κείμενες διατάξεις.
      Γ. Το ύψος της οφειλής του Δημοσίου προς τον ΟΑΕΕ έχει προσδιοριστεί από επιτροπή που συγκροτήθηκε για το σκοπό αυτό και εξετάζεται από τις αρμόδιες υπηρεσίες ο τρόπος καταβολής της, στα πλαίσια των δημοσιονομικών δυνατοτήτων.
      Ο Υφυπουργός
      ΑΠ. ΦΩΤΙΑΔΗΣ»
     22. Στην με αριθμό 8988/30.4.03 του Βουλευτή κ. Ιωάννη Τζαμτζή δόθηκε με το υπ’ αριθμ. 1045576/1321 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 8988/30.4.03 ερώτησης που κατέθεσε ο Βουλευτής κ. lορδάνης Τζαμτζής, σχετικά με το ανωτέρω θέμα, σας γνωρίζουμε τα εξής:
     Το Σώμα Δίωξης Οικονομικού Εγκλήματος (Σ.Δ.Ο.Ε.), στα πλαίσια των αρμοδιοτήτων του, διενεργεί ελέγχους σε όλους τους τομείς της επαγγελματικής δραστηριότητας, για τη διαπίστωση της εφαρμογής της φορολογικής και τελωνειακής νομοθεσίας 
     Ειδικότερα το Σ.Δ.Ο.Ε, στα πλαίσια των προγραμματισμένων ελέγχων διακίνησης, ελέγχει και τη μεταφορά των εμπορευμάτων, αγαθών, οικοσκευών κλπ, για τη διαπίστωση έκδοσης φορολογικών στοιχείων διακίνησης και μεταφοράς. Ιδιαίτερα μετά τη ψήφιση του ν. 2800/29.2.2000 (ΦΕΚ 41/Α) και την έκδοση της σχετικής Κ.Υ.Α. με αριθ. πρωτ. Γ5/52182/3729/25.8.2000 (ΦΕΚ 1136/Β/12.9.2000), οι παραπάνω έλεγχοι επεκτάθηκαν και προς την κατεύθυνση ελέγχου της νομιμότητας κυκλοφορίας και μεταφοράς των ελληνικών και αλλοδαπών φορτηγών αυτοκινήτων που εκτελούν κάθε είδους μεταφορικό έργο.
     Ήδη κατά το 2002 σε όλο το φάσμα της διακίνησης, πραγματοποιήθηκαν 68739 έλεγχοι, μεγάλο μέρος των οποίων αφορούσε στον έλεγχο του συγκεκριμένου αντικειμένου και καταλογίστηκαν 232 παραβάσεις του άρθρου 37 ν. 2800/00. Για το δε έτος 2003 έχει προγραμματιστεί μεγαλύτερος ακόμα αριθμός ελέγχων.
     Ο Υφυπουργός
     Α. ΦΩΤΙΑΔΗΣ»
     23. Στην με αριθμό 8959/23.4.03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. 1827/15.5.03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω που κατέθεσε ο Βουλευτής, κ. Σ. Χατζηγάκης, σας πληροφορούμε τα εξής:
     Η περιοχή του Δήμου Μαλακασίου περιλαμβάνεται στις περιοχές εφαρμογής και υλοποίησης έργων και δράσεων των Ο.Π.Α.Α.Χ. της Περιφέρειας Θεσσαλίας. Ήδη στην πρώτη εκδήλωση ενδιαφέροντος έχουν υποβληθεί προτάσεις για ένταξη από συγκεκριμένο τελικό δικαιούχο του Δήμου Μαλακασίου οι οποίες βρίσκονται στο στάδιο αξιολόγησης από τη Δ.Α. του ΠΕΠ - Θεσσαλίας. Όσο αφορά τις προτάσεις που αναφέρονται στο υπόμνημα του συλλόγου δεν έχουν υποβληθεί στη Διαχειριστική Αρχή του ΠΕΠ Θεσσαλίας.
     Σύμφωνα με τις διατάξεις εφαρμογής του ΠΕΠ, οι προτάσεις των Ο.Π.Α.Α.Χ. θα πρέπει να αναφέρονται στο Επιχειρησιακό Σχέδιο της περιοχής και ο φορέας που μπορεί να τις προτείνει σε άλλη πρόσκληση εκδήλωσης ενδιαφέροντος του ΠΕΠ Θεσσαλίας ή σε Τομεακό Πρόγραμμα ( ΕΠΠΕΡ) είναι ο Δήμος Μαλακασίου.
     Ο Υφυπουργός
     Φ. ΧΑΤΖΗΜΙΧΑΛΗΣ»
     24. Στην με αριθμό 8960/23.4.03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. ΓΠ/43147/16-5-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην με αρ. 8960/23-4-2003 ερώτηση που κατατέθηκε στη Βουλή από τον Βουλευτή κ. Σ. Χατζηγάκη αναφορικά με τη δημιουργία Βοτανικού Κήπου και Φαρμακευτικού Μουσείου στη Θεσσαλία γνωρίζουμε ότι έχουμε ζητήσει σχετική πληροφόρηση από το ΠεΣΥΠ Θεσσαλίας και θα επανέλθουμε για την ενημέρωσή σας.
     Ο Υφυπουργός
     Ε. ΝΑΣΙΩΚΑΣ»
     25. Στην με αριθμό 8969/24.4.03 ερώτηση του Βουλευτή κ. Λευτέρη Ι. Παπανικολάου δόθηκε με το υπ’ αριθμ. 20566/16.5.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, που κατέθεσε ο Βουλευτής κ. Λευτέρης Παπανικολάου και αναφέρεται στο αντικείμενο του θέματος, σας γνωρίζουμε τα εξής:
     Μετά την ισχύ του ν. 2218/1994, όπως τροποποιήθηκε με τον ν.2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές. Αυτοδιοικήσεις, από την έναρξη της ισχύος  των οποίων καταργήθηκαν οι δημόσιες πολιτικές Υπηρεσίες και οι διοικητικές Υπηρεσίες που συγκροτούσαν τις Νομαρχίες. Επομένως, και οι περιφερειακές Υπηρεσίες της Αγροφυλακής, που, σύμφωνα με τον Ν.Δ. 3030/ 1954 τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν ενταχθεί στις Νομαρχιακές Αυτοδιοικήσεις, όπου με το ν. 2910/2001, μετατάχθηκε και το προσωπικό που υπηρετούσε σε αυτές και οι οποίες είναι αρμόδιες για την αγροτική ασφάλεια στην περιοχή τους.
     Επίσης με τις διατάξεις του άρθρου 18 του π.δ. 23/2002 «Αρμοδιότητες, σύστημα πρόληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας οι κατά τόπο αρμοδιότητες της Αγροφυλακής μεταφέρονται από τις οικίες Νομαρχιακές Αυτοδιοικήσεις και ασκούνται από τη Δημοτική Αστυνομία του οικείου ΟΤΑ ή Συμπολιτείας.
     Οι αρμοδιότητες που θα ασκηθούν από τη Δημοτική Αστυνομία σύμφωνα με το άρθρο 2 παρ. 28 του π.δ. 23/00 αφορούν αυτές που ορίζονται από τις διατάξεις του Ν.Δ/3030/1954 «Περί Αγροφυλακής» όπως αυτό έχει συμπληρωθεί και τροποποιηθεί μεταγενέστερα, και ιδίως: «τη φρούρηση των αγροτικών κτημάτων για την πρόληψη της κλοπής, της φθοράς και άλλων αδικημάτων. Την προανάκριση γι' αυτά τα αδικήματα και τη δίωξη και την εκδίκαση όσων διώκονται σε βαθμό πταίσματος κατά τους ορισμούς του ανωτέρω νόμου. Την αστυνομία για τα αρδευτικά ύδατα. Οι αρμοδιότητες της αγροφυλακής εκτείνονται στην αγροτική έκταση, αναφέρονται στα αγροτικά κτήματα, τα ακίνητα και κινητά τα χρησιμοποιούμενα για αγροτικές ή κτηνοτροφικές εργασίες  ή σχετιζόμενα με τέτοιες εργασίες όπως αυτά αναφέρονται ειδικότερα στον ως άνω νόμο και τις λοιπές σχετικές διατάξεις».
     Οι ανωτέρω αρμοδιότητες της Αγροφυλακής σύμφωνα με το άρθρο 18 του π.δ. 23/2002 θα ασκηθούν από τη δημοσίευση της πράξης του γενικού Γραμματέα της οικείας Περιφέρειας που προβλέπεται από το τρίτο εδάφιο της περ. ιθ της παρ. 1 του άρθρου 24 του π.δ. 410/95. 
     Όσον αφορά τέλος την στελέχωση των υπηρεσιών, οι οποίες θα ασκήσουν τις αρμοδιότητες που μεταφέρθηκαν. σας πληροφορούμε ότι οι Δήμοι μπορούν να τις στελεχώσουν με το κατάλληλο προσωπικό αφού προηγουμένως τροποποιήσουν τους οργανισμούς εσωτερικής τους υπηρεσίας και προβούν στην προκήρυξη των θέσεων αυτών. σύμφωνα με τα οριζόμενα στις διατάξεις των παρ. 5α και 5β του άρθρου 27 του ν.3013/2002 χωρίς να απαιτείται έγκριση της Π.Υ.Σ. 55/98, όπως ισχύει ,αλλά σύμφωνα με τη διαδικασία και τα κριτήρια των διατάξεων του άρθρου 18 του ν. 2190/94 όπως ισχύουν.
     Ο Υφυπουργός
     Λ. ΠΑΠΑΔΗΜΑΣ»
     26. Στην με αριθμό 8971/24.4.03 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 1045573/1315/16.5.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 8971/24.4.03 ερώτησης που κατέθεσε ο Βουλευτής  Ευγένιος Χαϊτίδης, σας γνωρίζουμε τα εξής: Α. Ύστερα από έρευνα της Δ' ΔΟΥ Θεσσαλονίκης, προέκυψε ότι η κ. Δέσποινα Καρυπίδου υπέβαλε δήλωση έναρξης στην εν λόγω ΔΟΥ την 25.4.1995, με έδρα την οδό Αριστοτέλους αρ. 24 και δραστηριότητα, αυτή της μεταφράστριας - διερμηνέως.
     Στις 12.11.1998 δήλωσε μεταβολή έδρας και όρισε ως νέα έδρα την οδό Αριστοτέλους αρ. 26. Στη συνέχεια, στις 18.2.2002 η εν λόγω επιτηδευματίας προέβη σε δήλωση διακοπής της ανωτέρω αναφερόμενης δραστηριότητας και δήλωσε αντ’ αυτής ως κύρια δραστηριότητα «Πώληση τουριστικών εισιτηρίων και οργανωμένων περιηγήσεων με παροχή καταλύματος, έναντι αμοιβής ή βάσει σύμβασης» και ως δευτερεύούσες διάφορες άλλες δραστηριότητες, συναφείς με τουριστικές υπηρεσίες.
     Σημειώνεται ότι κατά την έναρξη εργασιών έχουν προσκομιστεί στη ΔΟΥ όλα τα απαιτούμενα δικαιολογητικά, ήτοι θεωρημένα από τη ΔΟΥ μισθωτήρια συμφωνητικά, βεβαίωση από τους αρμόδιους ασφαλιστικούς φορείς και βεβαίωση εγγραφής της στο επαγγελματικό επιμελητήριο. (Προσκόμιση άδειας άσκησης επαγγέλματος δεν προβλέπεται από τις κείμενες διατάξεις).
     Επίσης η εν λόγω επιτηδευματίας φορολογείται σύμφωνα με την ισχύουσα νομοθεσία.
     Β. Όσον αφορά το θέμα της υποχρέωσης ή μη της έκδοσης θεωρημένου δελτίου παροχής υπηρεσιών από τους ιδιώτες μεταφραστές, σας γνωρίζουμε τα εξής:
     1) Οι διατάξεις της παρ. 1 του άρθρου 2 του Κ.Β.Σ. (π.δ. 186/1992) ορίζουν ότι:«Κάθε ημεδαπό ή αλλοδαπό φυσικό ή νομικό πρόσωπο ή κοινωνία του Αστικού Κώδικα, που ασκεί δραστηριότητα στην ελληνική επικράτεια και αποβλέπει στην απόκτηση εισοδήματος από εμπορική …. ή από ελευθέριο επάγγελμα …. αναφερόμενο στο εξής, με τον όρο «επιτηδευματίας», τηρεί, εκδίδει, παρέχει, ζητά, λαμβάνει, υποβάλλει, διαφυλάσσει τα βιβλία, τα στοιχεία, τις καταστάσεις και κάθε άλλο μέσο σχετικό με την τήρηση βιβλίων και την έκδοση στοιχείων που ορίζονται από τον Κώδικα αυτό, κατά περίπτωση…….».
     2) Συνεπώς ο μεταφραστής που αποκτά εισόδημα από την άσκηση ελευθέριου επαγγέλματος, θεωρείται επιτηδευματίας σύμφωνα με την προαναφερόμενη διάταξη και υποχρεούνται στη τήρηση βιβλίων (τουλάχιστον εσόδων - εξόδων) σύμφωνα με τις διατάξεις του άρθρου 4 του ΚΒΣ και στην έκδοση στοιχείων δηλαδή θεωρημένων Αποδείξεων Παροχής Υπηρεσιών, κατά τα οριζόμενα στο άρθρο 13 παρ. 2 του ιδίου Κώδικα.
     Ο Υφυπουργός
     Α. ΦΩΤΙΑΔΗΣ»
     27. Στην με αριθμό 8974/24-4-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΓΠ/43155/16-5-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 8974/24-4-2003 ερώτηση που  κατατέθηκε στη Βουλή από τον Βουλευτή κ. Κ. Τσιπλάκη σχετικά με αιτήματα πρώην υπαλλήλων του Εθνικού Οργανισμού Πρόνοιας, σας γνωρίζουμε τα εξής:
     Οι πρώην υπάλληλοι του Εθνικού Οργανισμού Πρόνοιας οι οποίοι έχουν μεταταχθεί στις Νομαρχιακές Αυτοδιοικήσεις, βάσει των διατάξεων των ν. 2503/97 και ν. 2539/97, μονιμοποιήθηκαν με τις διατάξεις του ν. 2738/99 με δικαίωμα επιλογής ασφαλιστικού-συνταξιοδοτικού καθεστώτος, είναι πλέον υπάλληλοι του ΥΠΕΣΔΔΑ και δεν υπάγονται στις ρυθμίσεις του ν. 3106/03 που αφορά υπαλλήλους του Υπουργείου Υγείας και Πρόνοιας.
     Για την αναγνώριση του χρόνου υπηρεσίας και την υπαγωγή στο καθεστώς του ν. 103/75 απαιτείται ειδική νομοθετική ρύθμιση την οποία μελετά το Υπουργείο μας σχετικά με την επίλυση του θέματος των εν λόγω υπαλλήλων.
     Ο Υφυπουργός
     ΔΗΜΗΤΡΙΟΣ ΘΑΝΟΣ»
     28. Στην με αριθμό 9039/ 6-5-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Γ.Π. 44486/ 16-5-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμ. 9039/6-5-2003 ερώτηση που κατατέθηκε στη Βουλή από τον Βουλευτή κ. Κ. Σπυριούνη σχετικό με την συντριβή του ελικοπτέρου του ΕΚΑΒ στην Ικαρία, σας πληροφορούμε ότι δώσαμε στοιχεία στον ερωτώντα Βουλευτή, για το εν λόγω θέμα, με το αριθ. πρωτ. Γ.Π. οικ. 44901/13-5-2003 έγγραφό μας.
     Ο Υφυπουργός
     ΕΚΤ. ΝΑΣΙΩΚΑΣ»
     29. Στην με αριθμό 9024/5-5-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 9309/15-5-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     Σε απάντηση 9024/5-5-2003 ερώτησης του Βουλευτή κ. Φώτη Κουβέλη, θέτουμε υπόψη σας τα εξής:
     1. Σύμφωvα με τις διατάξεις του άρθρου 16 του v. 1388/83, όπως ισχύουν σήμερα, υπεύθυvο όργανο για τη διενέργεια του εισαγωγικού διαγωvισμού στην Εθvική Σχολή Δημόσιας Διοίκησης (Ε.Σ.Δ.Δ.) είναι η Κεντρική Επιτροπή Εξετάσεωv (Κ.Ε.Ε.). Στηv Επιτροπή προεδρεύει ο αντιπρόεδρος του Νομικού Συμβουλίου του Κράτους και συμμετέχουν, μεταξύ άλλων, ειδικοί επιστήμοvες στα μαθήματα και γνωστικά πεδία που εξετάζονται στον εισαγωγικό διαγωνισμό, με υψηλό κύρος.
     Ειδικότερα, σύμφωνα με την υπ. αριθμ. πρωτ. ΔΙΕΚ/TΜ.Β/Φ.7/12289/21-6-99 (ΦΕΚ 1290 B΄/23-6-1999) απόφαση του Υπουργού ΕΣ.Δ.Δ.Α., η συγκρότηση της Κ.Ε.Ε. που διενεργεί τον ετήσιο εισαγωγικό διαγωνισμό στην Ε.Σ.Δ.Δ. πραγματοποιείται, για κάθε εισαγωγικό διαγωνισμό, με απόφαση του Υπουργού ΕΣ.Δ.Δ.Α. ύστερα από γνωμοδότηση του Δ.Σ. του Ε.Κ.Δ.Δ..
     2. Όσον αφορά τα μαθήματα και τα γνωστικά πεδία που εξετάζοvται στον εισαγωγικό διαγωνισμό, σύμφωvα με την υπ. αριθμ. πρωτ. ΔΙΕΚ/TΜ.Β/Φ.7/4691/14-3-2003 (ΦΕΚ321 Β΄ /17-3-2003) απόφαση του Υπουργoύ ΕΣ.Δ.Δ.Α., αυτά είναι: Οργάvωση και Λειτουργία του Κράτους, Πολιτική Οικονομία, Δημόσια Οικοvομική, Διεθvές Δίκαιο και Διεθvείς Σχέσεις, Ευρωπαϊκές Σπουδές, Πολιτική Επιστήμη, Νεώτερη και Σύγχροvη Ευρωπαϊκή και Ελληvική Ιστορία, Περιβάλλοv, Πληροφορική, Θεωρία των Πιθανοτήτων και της Στατιστικήs, Διοίκηση Επιχειρήσεωv, Δημόσια Διοίκηση, Περιφερειακή Αvάπτυξη, Κοινωvική Διοίκηση, Επικοινωvία και Μ.Μ.Ε. και Ξέvεs Γλώσσεs.
     3. Η Κ.Ε.Ε. του ΙΣΤ΄ εισαγωγικού διαγωνισμού συγκροτήθηκε με την υπ.αριθμ. πρωτ. ΔΙΕΚ/ΤΜ.Β/Φ.7/6717/15-4-2003 απόφαση του Υπουργού ΕΣ.Δ.Δ.Α. με θέμα «Ορισμός Προέδρου και μελών της Κ.Ε.Ε. της Ε.Σ.Δ.Δ. για τον ΙΣΤ΄ εισαγωγικό διαγωvισμό», η οποία εκδόθηκε με βάση την αριθμ. 2697/18-3-2003 απόφαση του Δ.Σ. του Ε.Κ.Δ.Δ.. Η Κ.Ε.Ε. του ΙΣΤ΄ εισαγωγικού διαγωνισμού ανανεώθηκε κατά το ένα τρίτο των μελών της σε σχέση με την Κ.Ε.Ε. του ΙΕ΄ εισαγωγικού διαγωνισμού, με σκοπό την προσαρμογή της στην νέα εξεταστική διαδικασία και τα  εξεταζόμενα μαθήματα. Σε καμία περίπτωση η εν λόγω αντικατάσταση δεν υποδηλώνει αμφισβήτηση της συμβολής του συγκεκριμένου μέλους στην λειτουργία της Επιτροπής.
     4. Σύμφωvα με τα αvωτέρω, ο κος Πέτρος  Πιζάvιαs που συμμετείχε στην Κ.Ε.Ε του ΙΔ΄ και ΙΕ΄ εισαγωγικού διαγωνισμού για το γνωστικό πεδίο «Πολιτική και Κοινωvική Ιστορία της Νεώτερης και Σύγχροvης Ελλάδας», αντικαταστάθηκε με ειδικό επιστήμονα για το γνωστικό πεδίο «Νεώτερη και Σύγχροvη Ευρωπαϊκή και Ελληνική Ιστορία».
     Ο Υφυπουργός
     ΣΤΑΥΡΟΣ ΜΠΕΝΟΣ»
     30. Στην με αριθμό 9109/6-5-03 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ.1854/15-5-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Θ. Δημοσχάκης για τα θέματα της αρμοδιότητάς μας, σας πληρoφoρoύμε τα εξής:
     Με την αριθμ. 107786/19-9-1986 απόφαση του Υπουργείου Γεωργίας κατανεμήθηκαν στις Δ/νσεις Δασών της Χώρας ποσότητες βενζίνης με μειωμένο φόρο για τις ανάγκες των δασεργατών για τις εργασίες εκμετάλλευσης των δασών της Χώρας. Για το Νομό Έβρου η ποσότητα βενζίνης ανέρχεται σε 140.000 λίτρα.
     Ο Υφυπουργός
     Φ. ΧΑΤΖΗΜΙΧΑΛΗΣ»
     31. Στην με αριθμό 9142/7-5-03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ.30963/ΔΕ-4053/13-5-03 έγγραφο από τον Υφυπουργό Οικονομίας η ακόλουθη απάντηση:
     «Απαντώντας στην παραπάνω, ερώτηση που κατέθεσε στη Βουλή των Ελλήνων ο Βουλευτής κ. Στ. Καλαφάτης, με τη χρηματοδότηση του προγράμματος καταπολέμησης κουνουπιών στην Κεντρική Mακεδoνία σας γνωρίζουμε ότι ύστερα από πρόταση της Περιφέρειας, έχει ενταχθεί κατ’ αρχήν στο Πρόγραμμα Δημοσίων Επενδύσεων 2003, ΣΑΕΠ 008, έργο για την καταπολέμηση κουνουπιών, με προϋπολογισμό και πιστώσεις 2003 1.000.000,00 €. Η υλοποίηση του έργου αυτού θα γίνει από την Περιφέρεια Κεντρικής Μακεδονίας, η οποία θα κατανείμει τις πιστώσεις στους Νομούς, στο πλαίσιο προγράμματος καταπολέμησης κουνουπιών, ανάλογα με τις ανάγκες.
     Ειδικά για τη Χαλκιδική και ενόψει της Συνόδου Κορυφής της Ευρωπαϊκής Ένωσης τον lούνιο δόθηκε προτεραιότητα για την αντιμετώπιση του προβλήματος.
     Ο Υφυπουργός
     ΧΡΗΣΤΟΣ ΠΑΧΤΑΣ»
     32. Στην με αριθμό 8992/30-4-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ.Υ/ΙΑ/215/16-5-03 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
     «Απαντώντας στην ερώτηση αρ. 8992/30-4-03 του Βουλευτή κ. Ιωάννη Τζαμτζή 
     Στο πλαίσιο των αρμοδιοτήτων μας και σε απάντηση της ανωτέρω αναφοράς, σας διαβιβάζουμε το υπ' αριθμ. πρωτ. 5159/7.5.2003 έγγραφο του Εθνικού Συμβουλίου Ραδιοτηλεόρασης, καθώς και τις υπ' αριθμ. 199, 200, 201, 208, 209, 213 και 214 αποφάσεις του, εις τις οποίες αναλύεται ο τρόπος με τον οποίο η Ανεξάρτητη Αρχή έχει, ήδη, επιληφθεί του θιγομένου στην ανωτέρω αναφορά ζητήματος.
     Ο Υπουργός
     ΧΡΗΣΤΟΣ ΠΡΩΤΟΠΑΠΑΣ»
     33. Στην με αριθμό 9033/6-5-03 ερώτηση του Βουλευτή κ. Γρηγόριου Νιώτη δόθηκε με το υπ’ αριθμ. 2/26324/0022/15-5-03 έγγραφο από τον Υφυπουργό Οικονομίας η ακόλουθη απάντηση:
     «Σε απάντηση της αρ. 9033/6-5-2003 ερώτησης που κατατέθηκε στη Βουλή των Ελλήνων από τον Βουλευτή κ. Γ. Νιώτη από πλευράς δικής μας αρμοδιότητας, σας πληροφορούμε τα εξής:
     Οι διατάξεις της παρ. 1 του άρθρου 14 του ν. 3016/2002 παρέχουν εξουσιοδότηση για έκδοση κοινών υπουργικών αποφάσεων με τις οποίες θα ρυθμίζονται τα θέματα των συλλογικών συμφωνιών που συνάπτονται κατ’ εφαρμογή των διατάξεων του άρθρου 13 του ν. 2738/1999 και αφορούν θέματα μισθών και αμοιβών. Επίσης, με τη δεύτερη παράγραφο του ίδιου άρθρου και νόμου, δίνεται η δυνατότητα επέκτασης των προηγούμενων ρυθμίσεων και στο λοιπό προσωπικό του Δημοσίου, των Ο.Τ.Α. και λοιπών Ν.Π.Δ.Δ., το οποίο αν και νομιμοποιούταν να συνάψει συλλογικές συμφωνίες, σύμφωνα με τον προαναφερόμενο νόμο, εντούτοις δεν συμμετείχε σε αυτές.
     Σύμφωνα με τις διατάξεις του ν. 2738/1999, δικαίωμα συμμετοχής στις Συλλογικές Διαπραγματεύσεις έχουν οι έμμισθοι πολιτικοί υπάλληλοι με σχέση δημοσίου δικαίου, συμπεριλαμβανομένων των δικαστικών υπαλλήλων, του δημοσίου, των Ν.Π.Δ.Δ. και των Ο.Τ.Α., μέσω των συνδικαλιστικών τους οργανώσεων.
     Συνεπώς, οι προαναφερόμενες διατάξεις έχουν εφαρμογή σε όσους πληρούν τις παραπάνω προϋποθέσεις.
     Επιπροσθέτως, σας πληροφορούμε ότι, το όλο θέμα τέθηκε πρόσφατα σε συνάντηση εκπροσώπων του Ιερού Συνδέσμου Κληρικών Ελλάδος και του Υπουργείου Οικονομίας & Οικονομικών και μελετάται ο τρόπος αντιμετώπισής του.
     Ο Υφυπουργός
     ΓΕΩΡΓΙΟΣ ΦΛΩΡΙΔΗΣ»
     34. Στην με αριθμό 9227/8-5-03 ερώτηση της Βουλευτού κα. Ζέττα Μακρή δόθηκε με το υπ’ αριθμ. 321/1141/19-5-03. έγγραφο από τον Υφυπουργό Περιβάλλοντος Χωροταξίας και Δημόσίων Έργων  η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της Δ/νσης Ηλεκτρομηχανολογικών Εφαρμογών και Μηχανικού Εξοπλισμού (Δ13) του ΥΠΕΧΩΔΕ τα εξής:
     1. Τα ετήσια τέλη Μηχανημάτων Έργων (ΜΕ) δεν είναι τέλη κυκλοφορίας αλλά χρήσης.
     2. Τα τέλη χρήσης των Μηχανημάτων Έργων δεν αφορούν τα εμπεπιγμένα μηχανήματα, αλλά τα αυτοκινούμενα.
     	3. Η ρύθμιση για την επιβολή τελών στα Μηχανήματα Έργων έγινε το 1992, με το άρθρο 20, του ν. 2052/92 και από τότε δεν έχουν αυξηθεί ούτε κατ’ ελάχιστο.
     4. Στο σύνολό τους τα Μηχανήματα Έργων υποχρεούνται στην καταβολή ως εξής:
     α) 90 Ευρώ, για τέλη ταξινόμησης (άδεια, πινακίδες, απογραφή), εφάπαξ
     β) 1 Ευρώ ανά ίππο, για τέλη χρήσης, με ελάχιστο τα 100 Ευρώ, ετησίως
     5. Το 1999 έγινε ερώτημα στο Ν.Σ.Κ. το οποίο έκρινε με την υπ’ αριθμ. 438/99 γνωμοδότησή του ότι και τα εντός περιφραγμένων χώρων κινούμενα Μηχανήματα Έργων επιβαρύνονται με τις εν  γένει υποχρεώσεις των Μηχανημάτων Έργων.
     Η υπόψη γνωμοδότηση έγινε αποδεκτή με την υπ’ αρ. Δ13ε/5933/3-8-99 Απόφαση Υπουργού ΠΕΧΩΔΕ.
     6. Η ταξινόμηση των Μηχανημάτων Έργων και τα τέλη χρήσης αυτών επιβάλλονται για τους παρακάτω λόγους:
     α) Για την ορθή τήρηση του Μητρώου ΜΕ, για λόγους Εθνικής Άμυνας και Ασφάλειας αντιμετώπισης εκτάκτων αναγκών κλπ. (ΓΕΣ ΠΣΕΑ,Γρ. Πολιτικής Προστασίας κλπ.)
     β) Για λόγους ασφαλείας των ΜΕ και των εργαζομένων καθόσον ελέγχονται τα ΜΕ κατά την ταξινόμησή τους και από τους Επιθεωρητές Εργασίας.
     γ) Για λόγους περιστολής της φοροδιαφυγής από την απόκρυψη των ΜΕ 
     δ) Για λόγους ασφάλισης των ΜΕ, ώστε την αστική ευθύνη να την έχει η ασφαλιστική εταιρεία και όχι ο εργοδότης.
     ε) Για λόγους διαφάνειας και υγιούς ανταγωνισμού.
     7. Μέχρι σήμερα έχουν καταταχθεί στα ΜΕ 83 είδη οχημάτων και έχουν απογραφεί 55.000 ΜΕ.
     Εάν εξαιρεθούν εντελώς τα αναφερόμενα στην ερώτηση και στην αναφορά των κυρίων Βουλευτών, που ανέρχονται σε 29.000 ΜΕ, θα υπάρξει σημαντικότατο πρόβλημα στη λειτουργία του Μητρώου. Εξετάζονται με μεγάλη προσοχή τα αιτήματα των ενδιαφερομένων παραγωγικών φορέων και τα συναρμόδια Υπουργεία θα προβούν σε βελτιωτικές παρεμβάσεις.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 10 Ιουνίου 2003.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1. Η με αριθμό 8118/2.4.2003 ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Γεωργίας, σχετικώς με τη λήψη μέτρων στήριξης του εισοδήματος των πατατοπαραγωγών στο Κάτω Νευροκόπι του Νομού Δράμας.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
     1. Η με αριθμό 5156/24.1.2003 ερώτηση του Βουλευτή της Νέας Δημοκρατίας κ. Βασίλειου Πάππα προς τον Υπουργό Εργασίας και Κοινωνικών Ασφαλίσεων, σχετικώς με την επαρκή στελέχωση με Διοικητικό και Ιατρικό προσωπικό του Ιδρύματος Κοινωνικών Ασφαλίσεων στα Νέα Μουδανιά Νομού Χαλκιδικής.
      Επίσης, έχω την τιμή να ανακοινώσω στο Σώμα ότι ο Βουλευτής Β΄ Αθήνας κ. Κίμων Κουλούρης ζητεί ολιγοήμερη άδεια απουσίας του στο εξωτερικό.
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς, η Βουλή ενέκρινε, τη ζητηθείσα άδεια.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
      Πρώτη είναι η με αριθμό 674/2.6.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με το Μακροχρόνιο Ενεργειακό Σχεδιασμό κλπ.
      Η επίκαιρη ερώτηση του κ. Πιπεργιά έχει ως εξής:
      «Κάτω από τις καλύτερες προϋποθέσεις για να ολοκληρωθεί μία επένδυση θερμοηλεκτρικού σταθμού χρειάζονται τριάντα έξι μήνες.
      Οι εκτιμήσεις για τις εξελίξεις της ζήτησης ηλεκτρικής ενέργειας αναφέρουν ότι από το 2004 και μετά θα χρειάζεται μία νέα θερμοηλεκτρική μονάδα κάθε χρόνο, προκειμένου να καλυφθούν οι ανάγκες της χώρας.
      Οι χορηγηθείσες άδειες για νέους θερμοηλεκτρικούς σταθμούς παραμένουν σε αχρηστία και κανένα επενδυτικό πρόγραμμα νέου θερμοηλεκτρικού σταθμού δεν προχωρεί σε υλοποίηση.
      Μέχρι σήμερα και παρά το γεγονός ύπαρξης σημαντικότατων προβλημάτων, ο προβλεπόμενος από το ν.2773/99 Μακροχρόνιος Ενεργειακός Σχεδιασμός δεν έχει καταρτισθεί.
      Ερωτάται ο αρμόδιος Υπουργός:
      Θα καταρτισθεί και πότε θα γνωστοποιηθεί στη Βουλή ο Μακροχρόνιος Ενεργειακός Σχεδιασμός;
      Πώς προβλέπεται να καλυφθούν οι μετά το 2004 ανάγκες της χώρας σε ηλεκτρική ενέργεια;»
      Θα απαντήσει ο Υπουργός Ανάπτυξης κ. Τσοχατζόπουλος.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
     Θα ήθελα να ευχαριστήσω τον αγαπητό συνάδελφο, διότι σταθερά δείχνει ενδιαφέρον για το Μεσοπρόθεσμο και Μακροχρόνιο Ενεργειακό Σχεδιασμό της χώρας. 
     Ίσως θα θυμάστε, κύριε Πρόεδρε, πριν ένα χρόνο ακριβώς είχε καταθέσει και αντίστοιχη ερώτηση…
      ΠΡΟΕΔΡΕΥΩΝ (Κωνσταντίνος Γείτονας): Βεβαίως.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): …η οποία συμβάλλει βέβαια στο να υπάρξει μία ευρύτατη δημοσιότητα πάνω σε ένα θέμα που έχει τεράστια σημασία για την ενεργειακή προγραμματική πρόταση και εξέλιξη της χώρας μας.
      Ο μακροχρόνιος ενεργειακός σχεδιασμός είναι ένα εργαλείο, που προέρχεται από το άρθρο 3 του ν. 2773/99 και δίνει τη δυνατότητα να σχεδιάσει η χώρα μας την ασφάλεια του ενεργειακού σχεδιασμού της χώρας, την ισόρροπη περιφερειακή ανάπτυξη στην προστασία του περιβάλλοντος λαμβάνοντας υπόψη τις διεθνείς υποχρεώσεις και βέβαια να παρέμβει καθοριστικά όσον αφορά στην ανταγωνιστικότητα και στην παραγωγικότητα της εθνικής οικονομίας με στόχο πάντοτε τη μείωση του κόστους ενέργειας για το σύνολο των καταναλωτών και των χρηστών.
      Τον Ιανουάριο του 2003, μετά από συνεργασία με φορείς, η ΡΑΕ κατέθεσε σε δημόσια διαβούλευση κείμενο μακροχρόνιου ενεργειακού σχεδιασμού για την περίοδο 2001-2010. Όπως γνωρίζετε, ο σκοπός αυτού του κειμένου είναι η έναρξη του δημόσιου διαλόγου για το συγκεκριμένο θέμα. Η διαδικασία προώθησης γίνεται με απόφαση του Υπουργού Ανάπτυξης, η οποία αφού ολοκληρωθεί ο δημόσιος διάλογος, κατατίθεται εν συνεχεία από τον Υπουργό στη Βουλή. 
      Επομένως, κύριε Πρόεδρε, βρισκόμαστε στο στάδιο της ολοκλήρωσης της επεξεργασίας των προτάσεων των φορέων. Στο πρώτο δεκαπενθήμερο του Ιουλίου του 2003 δεσμευόμαστε ότι θα καταθέσουμε τη συγκεκριμένη πρόταση ως υπουργική απόφαση, η οποία θα προσδιορίζει το περιεχόμενο, τις κατευθύνσεις και τους στόχους του μακροχρόνιου ενεργειακού σχεδιασμού της χώρας μας μέχρι το 2010. 
      Τώρα, σχετικά με το δεύτερο ερώτημα που τέθηκε για την ενεργειακή επάρκεια για το 2004 και μετά, θα ήθελα να τονίσω ότι σε αντίθεση με την παρατήρηση του κυρίου συναδέλφου, μετά το 2005 και όχι το 2004, όπως αναφέρει, θα χρειάζεται μία νέα θερμοηλεκτρική μονάδα, σύμφωνα με διαμορφωμένο σχεδιασμό που έχουμε επεξεργαστεί. 
      Για την περίοδο μέχρι το 2004 προβλέπεται η αξιοποίηση του ηλεκτρισμού που προέρχεται από το φυσικό αέριο της μονάδας της Κομοτηνής με ισχύ 485 μεγαβάτ. Σύντομα εγκαινιάζουμε το νέο σταθμό της ΔΕΗ ισχύος 330 μεγαβάτ στη Φλώρινα, ο οποίος ήδη λειτουργεί. Πρέπει να προσθέσω ότι σε εξέλιξη βρίσκεται το πρόγραμμα αναβάθμισης παλαιών μονάδων της ΔΕΗ με κέρδος ισχύος 150 έως 200 μεγαβάτ περίπου. Πέρσι από την αναβάθμιση δύο ατμοστροβίλων κερδίσαμε 50 μεγαβάτ για το σύστημα.
      Προβλέπουμε επίσης μέχρι και το 2005 να προστεθούν 560 μεγαβάτ υδροηλεκτρικής παραγωγής. Όπως ξέρετε, έχουν ανατεθεί οι εργολαβίες στον Ιλαρίωνα –100 μεγαβάτ για το 2005 και  η Μεσοχώρα 180 μεγαβάτ για το 2003.   Επίσης, προβλέπεται η Συκιά και το Πευκόφυτο, για τα οποία έχω μια αμφιβολία εάν μέχρι το 2005 θα είναι έτοιμα ή θα πάνε το 2006, αλλά αυτό δεν έχει σημασία, γιατί γεγονός είναι ότι έχουν τεθεί σε δραστηριότητα.
      Με δεδομένο, λοιπόν, ότι τον Ιούλιο και όχι τον Αύγουστο συνήθως εμφανίζεται η μέγιστη ζήτηση στην ενεργειακή μας κατανάλωση, τονίζω ότι για το 2004, για τους Ολυμπιακούς Αγώνες, δεν υπάρχει κανένα πρόβλημα. Οι δυνατότητες υπερυφισταμένης και εγκατεστημένης ενεργειακής ισχύος επαρκούν πλήρως και είναι σε θέση ΔΕΗ και ΔΕΣΜΗΕ να καλύψουν τις ανάγκες.
      Από εκεί και πέρα, σχεδιάζουμε με βάση τα όσα σας είπα να υλοποιήσουμε τον ενεργειακό σχεδιασμό και να καλύψουμε την ανάγκη και για το 2005.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, από το 2001 που τέθηκε σε ισχύ ο ν. 2773 υπάρχει αυτή η καθυστέρηση στον καθορισμό του μακροχρόνιου ενεργειακού σχεδιασμού. Έτσι έχουμε βάλει «το κάρο μπροστά από το άλογο». Κατά την άποψή μου αυτός είναι ένας από τους λόγους που δεν προχωρούν οι επενδύσεις των νέων θερμοηλεκτρικών μονάδων.
     Ο μακροχρόνιος ενεργειακός σχεδιασμός είναι απαραίτητος για την ασφάλεια εφοδιασμού της χώρας. Η ασφάλεια εφοδιασμού της χώρας σε ηλεκτρική ενέργεια προϋποθέτει να καθοριστούν οι θέσεις των μονάδων.
      Δεν μπορεί, κύριε Υπουργέ, επ’ άπειρον να αναπτύσσονται οι μονάδες παραγωγής στο βορρά ενώ η κατανάλωση είναι στο νότο. Έχουμε τα γνωστά φαινόμενα μπλακ-άουτ που έχουν ταλαιπωρήσει από παλιά τη χώρα μας και ξέρετε πολύ καλά ότι εάν συνεχιστεί αυτή η τάση θα έχουμε προβλήματα εφοδιασμού.
      Υπάρχει ζήτημα και με το μείγμα καυσίμου, τι μείγμα καυσίμου θα προσδιορισθεί. Όπως επίσης υπάρχει ζήτημα διαχείρισης υπαρχουσών μονάδων. Εγώ δεν μπορώ να καταλάβω γιατί η λειτουργία των υπαρχουσών μονάδων αφήνεται μόνο στις επιχειρήσεις. Εδώ το Υπουργείο, η Κυβέρνηση θα πρέπει να έχει πολιτική στο πώς θα διαχειρισθούμε και θα λειτουργήσουν οι υφιστάμενες μονάδες ηλεκτροπαραγωγής, πολλές από τις οποίες είναι ρυπογόνες. Πρέπει να τεθούν στόχοι για την εξοικονόμηση της ενέργειας που είναι η πλέον, αν θέλετε, καθαρή μορφή, διότι η εξοικονόμηση περιορίζει τους ρύπους. Υπάρχει ζήτημα με τους εκσυγχρονισμούς των μονάδων. Ακούστηκε ότι θα υπάρξουν βελτιώσεις και αυτό είναι πολύ θετικό.
      Υπάρχουν όμως ζητήματα και για την ισόρροπη ανάπτυξη της χώρας. Τι γίνεται με τις μεταλιγνιτικές περιοχές; Για παράδειγμα το Αλιβέρι είναι μια μεταλιγνιτική περιοχή. Εγκαταλείπεται; Ο μακροχρόνιος ενεργειακός σχεδιασμός της ΡΑΕ προβλέπει ότι οι πετρελαϊκές μονάδες θα τεθούν σε καθεστώς ψυχρής εφεδρείας, δηλαδή ουσιαστικά το Ενεργειακό Κέντρο Αλιβερίου θα σταματήσει να λειτουργεί, παρά το γεγονός ότι είναι αναγκαίο για την ασφάλεια εφοδιασμού. Τι θα γίνει με αυτό το ζήτημα; 
      Υπάρχουν βέβαια και ζητήματα για την παραγωγικότητα, την ανταγωνιστικότητα και τον υγιή ανταγωνισμό. Όλα αυτά βέβαια χρειάζεται να πάρουν  γρήγορα τη μορφή της δικής σας απόφασης. Είναι εργαλείο πολιτικής, το οποίο το χρειάζεται και η αγορά, κύριε Υπουργέ. Χωρίς αυτόν δεν μπορεί να λειτουργήσει και ο υγιής ανταγωνισμός. Εάν δεν προχωρήσουμε στον καθορισμό του μακροχρόνιου ενεργειακού σχεδιασμού, υπάρχει ο κίνδυνος να δεχθούμε πιέσεις -οι οποίες ασκούνται – και αντί για υγιή ανταγωνισμό, να έχουμε έναν ιδιότυπο προστατευτισμό. Και υπάρχει μία πίεση, την οποία ξέρουμε, τη διαβάσαμε στις εφημερίδες, από αυτούς που έχουν πάρει τις άδειες, και ζητάνε να καλυφθεί το ρίσκο για τα επενδυτικά τους σχέδια. 
      Νομίζω ότι απέναντι σε όλα αυτά πρέπει να δοθούν απαντήσεις πολιτικές, να δώσουμε απαντήσεις με τις δικές σας αποφάσεις. Ελπίζω ότι η απόφασή σας θα έρθει γρήγορα στη Βουλή. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, επιτρέψτε μου να απαντήσω στο συνάδελφο ότι στις ανησυχίες που κατέθεσε, στα ερωτήματα που απηύθηνε, απαντούν πλήρως και ολοκληρωμένα τα συμπεράσματα του ενεργειακού μακροπρόθεσμου σχεδιασμού, τον οποίο, όπως σας είπα, μέσα στο πρώτο δεκαπενθήμερο του Ιουλίου θα καταθέσουμε πλέον και επίσημα στη Βουλή. 
      Ήδη το κείμενο αυτό είναι γνωστό, αποτελεί αντικείμενο συζήτησης με τη ΔΕΣΜΙΕ, τη ΡΑΕ και τη ΔΕΗ και μέσα από τη συζήτηση προκύπτει ότι τόσο τα θέματα προστασίας του περιβάλλοντος στα οποία αναφερθήκατε, όσο και η ασφάλεια του ενεργειακού ανεφοδιασμού όσο και η ισόρροπη περιφερειακή ανάπτυξη της χώρας αντιμετωπίζονται με τις κατευθύνσεις, τους στόχους, οι οποίοι προσδιορίζονται σε αυτόν το σχεδιασμό.
     Όσον αφορά την αγωνία σας εάν θα υπάρξει ανταγωνισμός ή προστατευτισμός, θέλω να είμαι πάρα πολύ καθαρός. Προβλέπουμε βεβαίως να αξιοποιήσουμε το ν. 2773/99, ο οποίος προέβλεψε την απελευθέρωση της αγοράς ενέργειας, του φυσικού αερίου και του ηλεκτρισμού στη χώρα μας και στη βάση αυτού του νόμου θα προχωρήσουμε σε διαδικασίες διαγωνισμού με πλήρη διαφάνεια, έτσι ώστε πράγματι εκείνοι οι οποίοι εφοδιάστηκαν με τις σχετικές άδειες τα προηγούμενα χρόνια βάση του ν. 2773 -όπως ξέρετε είναι επτά περιπτώσεις 2750 μεγαβάτ- θα κληθούν να λάβουν μέρος σε επικείμενο προετοιμαζόμενο διαγωνισμό στο δεύτερο ήμισυ της χρονιάς, ώστε να μπορέσουν να λάβουν μέρος. 
      ΔΗΜΗΤΡΙΟΣ ΠΙΠΕΡΓΙΑΣ: Γιατί μόνο αυτοί;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γιατί αυτοί έχουν πάρει τις άδειες. Μιλάμε για αυτούς οι οποίοι έχουν πάρει τις άδειες. Διότι όπως ξέρετε, μια άδεια για να ετοιμαστεί χρειάζεται τουλάχιστον δύο χρόνια προετοιμασία. Όσοι έχουν πάρει τις άδειες -οι περισσότεροι τουλάχιστον εξ αυτών- έχουν εργαστεί, έχουν προετοιμάσει το έδαφος, έχουν διαμορφώσει χωροταξικές, πολιτικές, περιβαλλοντικές μελέτες, έχουν διαμορφώσει όλες τις προϋποθέσεις, και γι’ αυτό αυτήν τη στιγμή σε αυτόν το διαγωνισμό δεν μπορεί να έρθει ο οποιοσδήποτε άλλος που δεν έχει άδεια. Έτσι και αλλιώς οι διαγωνισμοί για άδειες είναι μια άλλη διαδικασία, όπως ξέρετε. Εδώ πρόκειται να γίνει διαγωνισμός  για το ποιοι θα ενταχθούν στο σύστημα κάλυψης της ενεργειακής αγοράς.
     Επομένως ότι με συνθήκες προστατευτισμού, αλλά με πλήρεις συνθήκες ανταγωνισμού θα γίνει αυτή η διαδικασία. Σχετικά θα έχουμε τη δυνατότητα να μιλήσουμε και στη Βουλή για τις λεπτομέρειες.
Κυρίως θα έχουμε τη δυνατότητα το επόμενο διάστημα να επιβεβαιώσουμε τη στήριξη που παρέχουμε στη ΔΕΗ να μπορέσει να ανανεώσει το υφιστάμενο δυναμικό της.
      Ο μεσοπρόθεσμος σχεδιασμός δεν απαντά αυτομάτως στα θέματα μέχρι ποιο χρονικό διάστημα, είτε μιλάμε για τις μονάδες λιγνίτη είτε για τις μονάδες πετρελαίου, μπορεί να χρειαστεί. Σε εκείνο που απαντά είναι ότι έχουμε ανάγκη ανανέωσης ούτως ώστε ρυπαίνουσες μονάδες σύμφωνα με τις υποχρεώσεις που έχουμε από το Kιότο να λάβουν κάθε πρόνοια, ώστε να εκσυγχρονιστούν και να λειτουργήσουν με αποδεκτούς όρους. Αυτό είναι το κρίσιμο μήνυμα που προκύπτει μέσα από το ερώτημά σας. 
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 695/3.6.2003 επίκαιρη ερώτηση του Βουλευτή της Νέας Δημοκρατίας κ. Χρήστου Ζώη προς τον Υπουργό Δικαιοσύνης, σχετικώς με τη σύσταση του Σώματος Εξωτερικών Φρουρών των σωφρονιστικών καταστημάτων κλπ.
      Η επίκαιρη ερώτηση του κυρίου συναδέλφου έχει ως εξής:
      «Με τη σύσταση του Σώματος Εξωτερικών Φρουρών καταστημάτων κράτησης επιδιώχθηκε ενίσχυση των μέτρων ασφαλείας των εν λόγω χώρων με τον παράλληλο απεγκλωβισμό ικανό αριθμό ανδρών της ΕΛ.ΑΣ.
      Παρ’ όλα αυτά και ενώ έχει διανυθεί ικανό χρονικό διάστημα ώστε να πληρωθούν κενά και ελλείμματα που δεν συμβάλλουν στην άσκηση των καθηκόντων των Εξωτερικών Φρουρών, δυστυχώς η κατάσταση παραμένει το ίδιο προβληματική από συστάσεως του εν λόγω σώματος.
      Ειδικότερα εκκρεμεί η κατάρτιση κανονισμού λειτουργίας του σώματος. Επίσης η προμήθεια υλικού ασφαλείας και τεχνικής υποστήριξης (οπλισμός, αλεξίσφαιρα γιλέκα, ασύρματοι στα τζιπ, στις σκοπιές και στα νοσοκομεία), καθώς και η παραχώρηση συχνότητας και την άμεση και ασφαλή επικοινωνία της φρουράς. Σοβαρό πρόβλημα εξακολουθεί να υφίσταται σχετικά με τις συνθήκες συνοδείας και φύλαξης των κρατουμένων στα νοσοκομεία σε σημείο τέτοιο ώστε να τίθεται ακόμα και ζήτημα ασφαλείας τόσο για τους συνοδούς όσο και για τους νοσηλευομένους πολίτες των εν λόγω νοσοκομείων.
      Ερωτάται ο κύριος Υπουργός:
      Πότε πρόκειται να καταρτιστεί, υπογραφεί και τεθεί σε ισχύ ο κανονισμός που θα διέπει το σώμα;
      Ποιο είναι το ακριβές χρονοδιάγραμμα ολοκλήρωσης των εν εξελίξει διαγωνισμών που αφορούν στην προμήθεια υλικού ασφαλείας και τεχνικής υποστήριξης;
      Με ποια μέτρα σκοπεύει να αντιμετωπίσει τα προβλήματα που ελλοχεύουν στις συνθήκες συνοδείας και φύλαξης κρατουμένων κατά τη διανομή τους σε νοσηλευτικά ιδρύματα;»
      Ο Υπουργός Δικαιοσύνης κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
     Θα ήθελα να θυμίσω, με αφορμή την ερώτηση που κατέθεσε ο αγαπητός συνάδελφος της Νέας Δημοκρατίας, ότι η Υπηρεσία Εξωτερικής Φρούρησης συστάθηκε με το ν. 2721/1999 για τη λειτουργία της οποίας συστάθηκαν τότε με τον ίδιο νόμο και χίλιες τριακόσιες θέσεις στον κλάδο ΔΕ προσωπικού εξωτερικής φρούρησης. Επίσης πρόσφατα με το ν. 3038/2002 συστάθηκαν επιπλέον χίλιες πεντακόσιες νέες οργανικές θέσεις των οποίων και ζητήσαμε ως Υπουργείο Δικαιοσύνης να υπάρξει η έγκριση πλήρωσης στα πλαίσια του τριετούς προγραμματισμού που έχουμε καταθέσει για τα έτη 2003-2005. 
      Σε ό,τι αφορά τη θεσμοθέτηση του κανονισμού λειτουργίας της συγκεκριμένης υπηρεσίας θα ήθελα να ενημερώσω το συνάδελφο ότι ήδη έχει συνταχθεί σχέδιο προεδρικού  διατάγματος. Μου υποβλήθηκε πριν τρεις εβδομάδες. ‘Εκανα ορισμένες παρατηρήσεις και περιμένω αυτές τις ημέρες να μου υποβληθεί το τελικό κείμενο. Είναι αποτέλεσμα εργασιών συσταθείσης προς τούτο ειδικής επιτροπής με τη συμμετοχή και βαθμοφόρων της Ελληνικής Αστυνομίας και πρόκειται σύντομα να το προωθήσουμε για έκδοση, ως προεδρικό διάταγμα δηλαδή. 
      Αναφορικά με τον ατομικό οπλισμό που υποχρεωτικά φέρει το προσωπικό κατά την εκτέλεση υπηρεσίας, οι εξωτερικοί φρουροί εξακολουθούν να χρησιμοποιούν τον οπλισμό που έχει παραχωρηθεί από την Ελληνική Αστυνομία. Ο οπλισμός αυτός είναι επαρκής για την κάλυψη αναγκών φρούρησης και μεταγωγών.
      Για την προμήθεια του προσωπικού με ατομικό οπλισμό ανά υπάλληλο και σύμφωνα με τις πιο σύγχρονες τεχνικές προδιαγραφές οι οποίες έχουν τεθεί σε συνεργασία πάλι με την ΕΛ.ΑΣ, έχουν εξασφαλιστεί οι αναγκαίες πιστώσεις και εκκρεμεί στο αρμόδιο Υπουργείο Εθνικής ΄Αμυνας η διενέργεια του σχετικού διαγωνισμού για την αγορά χιλίων τριακοσίων πενήντα ατομικών όπλων κα τριακοσίων σαράντα πέντε οπλοπολυβόλων. 
      Επίσης έχει ολοκληρωθεί η προμήθεια σε στολές, γκλόμπ και χειροπέδες και έχουν παραληφθεί ήδη από τις υπηρεσίες μας εξωτερικής φρούρησης σαράντα τζιπ αυτοκίνητα, σαράντα δύο μικρές κλούβες καθώς και τέσσερις μεγάλες για τις κεντρικές φυλακές της χώρας.
      Για την αγορά των αναγκαίων ασυρμάτων και των αλεξίσφαιρων γιλέκων βρίσκονται σε εξέλιξη οι διαγωνισμοί από την κεντρική αποθήκη υλικού φυλακών, οι οποίοι διαγωνισμοί αναμένεται να ολοκληρωθούν περί τα τέλη Ιουλίου και η παραλαβή του υλικού εκτιμούμε ότι θα είναι εντός δύο μηνών από την υπογραφή της σύμβασης. Το ποσό για τα αλεξίσφαιρα γιλέκα ανέρχεται σε 146 χιλιάδες ευρώ και για τους ασυρμάτους σε 140 χιλιάδες περίπου ευρώ. 
      Με την πλήρη αποχώρηση του προσωπικού της ΕΛ.ΑΣ στις 20.2.2002, αποχώρησαν περίπου οκτακόσιοι αστυνομικοί, εκτός των ενενήντα περίπου βαθμοφόρων που παραμένουν σήμερα, η οποία αποχώρηση βέβαια έγινε τμηματικά λόγω του νεοσύστατου της Υπηρεσίας Εξωτερικής Φρούρησης.
      Προς διευκόλυνση της επιτυχούς ανάληψης του έργου της, οι μεταγωγές των κρατουμένων στα νοσηλευτικά ιδρύματα ή στις δικαστικές αρχές διενεργούνται με όλα τα απαραίτητα μέτρα ασφαλείας όπως προτείνεται από την ΕΛ.,ΑΣ. και είναι τα ίδια μέτρα που εφαρμόζονταν και από την ΕΛ.ΑΣ. κατά το διάστημα που αυτή εκτελούσε το έργο των μεταγωγών.
      Συγκεκριμένα οι μεταγωγές πραγματοποιούνται σε ειδικά αυτοκίνητα με την απαιτούμενη αναλογία μεταξύ συνοδών-φρουρών και μεταγομένων. Επιπλέον το συνοδεύον προσωπικό φέρει τον κατάλληλο οπλισμό και τη κατάλληλη εξάρτηση και άλλον εξοπλισμό ανάλογα με την επικινδυνότητα των μεταγομένων. Οι μεταγόμενοι στα νοσοκομεία εισάγονται ως επί το πλείστον σε ειδικά διαμορφωμένους θαλάμους πάντα με την απαιτούμενη αναλογία μεταξύ φρουρών και φυλασσομένου.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Κύριε Πρόεδρε, άκουσα με ενδιαφέρον την απάντηση του κυρίου Υπουργού και θα έλεγα ότι την άκουσα με πολύ καλή διάθεση. Είναι παρήγορο πράγμα ότι ο κύριος Υπουργός αναφέρει μια σειρά από εκκρεμότητες, οι οποίες δυστυχώς υπάρχουν από τη σύσταση του Σώματος για το οποίο συζητάμε σήμερα. Πλην όμως θέλω να πω ότι, δυστυχώς, η απάντηση του κυρίου Υπουργού βάλλεται, υπονομεύεται, αμφισβητείται από την πραγματικότητα. Και η πραγματικότητα είναι σκληρή. Δυστυχώς όλα όσα απάντησε σήμερα ο κύριος Υπουργός έχουν συμπεριληφθεί σε απαντήσεις που έδωσε όταν του ετέθηκαν τα ίδια ερωτήματα σε προγενέστερο χρόνο, όχι μόνο από εμένα αλλά και από άλλους συναδέλφους. Κατόπιν αυτών θέλω ο κύριος Υπουργός να μου απαντήσει ακριβώς για το χρονοδιάγραμμα κατά το οποίο θα δημοσιευθεί ο κανονισμός, που εκτός των άλλων θα προσδιορίζει και την εξέλιξη των βαθμοφόρων.
     Θα ήθελα επίσης ο κύριος Υπουργός να μου πει γιατί παραμένει ακόμη με δανεικό οπλισμό από την ΕΛ.ΑΣ. ένα σώμα το οποίο λειτουργεί εδώ και ικανό διάστημα. Θα ήθελα να μου πει αν τα αλεξίσφαιρα γιλέκα κρίνονται επαρκή και όσα είναι στη διάθεση αυτού του σώματος πληρούν τις προδιαγραφές που θα έπρεπε. Θέλω επίσης να μου απαντήσει αν γνωρίζει ότι τα τζιπ που έχει προμηθευτεί το σώμα δεν έχουν ασυρμάτους και η επικοινωνία γίνεται με κινητά τηλέφωνα.
      Όμως το σοβαρότερο θέμα, αν για όλα αυτά μπορεί να πει κανείς ένα «δεν βαριέσαι, κοντά σε όλα τα μεγάλα και τα πολλά που εκκρεμούν, εκκρεμούν και αυτά και θα βρουν κάποια στιγμή το δρόμο τους και τη λύση τους» έχει να κάνει με την ασφάλεια όχι μόνο των ειδικών φρουρών αλλά και των κρατουμένων και των πολιτών. Έχει να κάνει με την κράτηση των μεταγομένων κρατουμένων στα δημόσια νοσοκομεία. Θέλω να  είμαι ακριβής: Στο «Γενικό Κρατικό Αθηνών», στο «Ανδρέας Συγγρός», στον «Ερυθρό Σταυρό», στο «Αμαλία Φλέμινγκ», στο «Δαφνί», στο «Δρομοκαΐτειο», στο «Ιπποκράτειο», στο «Λαϊκό», η φύλαξη όλων των κρατουμένων που μετάγονται εκεί είναι από κοινού σε δωμάτια με πολίτες.
      Στο δε «Κρατικό Νικαίας» που δέχεται το μεγαλύτερο φόρτο μεταγομένων κρατουμένων, πρέπει να ξέρετε ότι υπάρχει ένας θάλαμος ο οποίος είναι υπό κατασκευή εδώ και επτά μήνες. Όλα αυτά τίθενται εγκαίρως προτού χρειαστεί να έλθουμε εδώ και να διαρρηγνύουμε τα ιμάτιά μας για όσα έπρεπε να γίνουν και δεν έγιναν. Θέλω να υπενθυμίσω στο Σώμα την υπόθεση του περιβόητου Πάσσαρη· το αίμα που χύθηκε είναι ακόμα ζεστό. Είχαμε νεκρούς αστυνομικούς και βαριά τραυματισμένο ένα συνοδό στο δημόσιο νοσοκομείο. Και όλα αυτά έρχονται να ζητήσουν απαντήσεις, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Φοβάμαι, κύριε Πρόεδρε, ότι θα επαναλάβω αυτά που είπα. Αλλά αυτά που είπα στην πρωτομιλία μου είναι η πραγματικότητα. Σε σχέση με το προεδρικό διάταγμα –φαντάζομαι ότι θα είχε προσέξει την ενημερωτική πρωτομιλία μου ο συνάδελφος-  είπα ότι ολοκλήρωσε η επιτροπή, μου το έθεσε υπόψη, επεσήμανα ορισμένα σημεία που θα έπρεπε να τύχουν καλύτερης επεξεργασίας και περιμένω να μου το παραδώσει για να προωθηθεί. Δεν μπορώ να απαντήσω πότε ακριβώς, γιατί ως έμπειρος νομικός και εσείς, κύριε συνάδελφε, γνωρίζετε ότι ακολουθεί η διαδικασία πέραν της υπογραφής, της εξέτασης από το Συμβούλιο Επικρατείας. Δεν μπορώ να πω ότι την τάδε του μήνα θα έχε εκδοθεί το προεδρικό διάταγμα. Είναι πλήρης η απάντησή μου, κατανοητό αυτό που λέω, εκτός αν ξέρετε άλλη διαδικασία πέραν των προεδρικών διαταγμάτων.
      ΧΡΗΣΤΟΣ ΖΩΗΣ: Σχετικά με τον κανονισμό, κύριε Υπουργέ …
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σας άκουσα με πολλή προσοχή χωρίς να σας διακόψω. Είστε πολύ αξιοπρεπής, δεν είστε «διακοψίας», σε ένα λεπτό θα έχω ολοκληρώσει.
      Όσον αφορά τον εξοπλισμό, επαναλαμβάνω ότι έχουν εξασφαλιστεί οι αναγκαίες πιστώσεις. Το Υπουργείο Εθνικής Άμυνας είναι το καθ’ ύλην αρμόδιο για τη διενέργεια σχετικού διαγωνισμού με βάση αυτές τις πιστώσεις. Περιμένουμε να ολοκληρωθούν οι διαδικασίες για να υπάρξει η αντικατάσταση του οπλισμού που έχει διατεθεί από την Ελληνική Αστυνομία. Τέλος, όσον αφορά το διαγωνισμό για τα αλεξίσφαιρα γιλέκα και για τους ασύρματους, επαναλαμβάνω ότι από την κεντρική αποθήκη υλικού φυλακών του Υπουργείου Δικαιοσύνης αναμένεται να ολοκληρωθούν οι διαγωνισμοί περί τα τέλη Ιουλίου. Εκτιμάται ότι η παραλαβή του υλικού θα γίνει μετά από δύο μήνες. Τα ποσά έχουν εξασφαλιστεί και ο διαγωνισμός έχει προκηρυχθεί. Επομένως μετά την κατακύρωσή του θα περιμένουμε ένα δίμηνο για να γίνει η παραλαβή του υλικού.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 689/3.6.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Υγείας και Πρόνοιας, σχετικώς με την επίλυση λειτουργικών προβλημάτων του Γενικού Νοσοκομείου Κέρκυρας και των Κέντρων Υγείας του Νομού.
      Η επίκαιρη ερώτηση του κ. Σκυλλάκου έχει ως εξής: 
      «Σοβαρά προβλήματα αντιμετωπίζει στη λειτουργία του το Γενικό Νοσοκομείο Κέρκυρας και τα Κέντρα Υγείας Κέρκυρας, τα οποία οξύνονται στο έπακρο λόγω της έλλειψης του στοιχειωδώς αναγκαίου, σύμφωνα με το νόμο, νοσηλευτικού, παραϊατρικού, διοικητικού, τεχνικού προσωπικού, προσωπικού εστίασης και καθαριότητας. Όπως σημειώνει το ενιαίο σωματείο εργαζομένων Γενικού Νοσοκομείου Κέρκυρας και Κέντρων Υγείας Κέρκυρας, ο ισχύον από το 1986 Οργανισμός του Νοσοκομείου είναι για εκατόν εβδομήντα κρεβάτια και προβλέπει συνολικά προσωπικό τετρακοσίων σαράντα δύο εργαζομένων. Σήμερα υπάρχουν διακόσια είκοσι κρεβάτια και το προσωπικό είναι μόνο τριακόσια εξήντα επτά άτομα.
      Οι εργαζόμενοι διεκδικούν: α) Την άμεση πρόσληψη εκατό τουλάχιστον ατόμων μόνιμο προσωπικό για την κάλυψη των βασικών αναγκών του Νοσοκομείου και των Κέντρων Υγείας. β) Τροποποίηση του υπάρχοντος οργανισμού ώστε να ανταποκρίνεται στη σημερινή κατάσταση και τις πραγματικές ανάγκες, γ) ‘Αμεση χρηματοδότηση από τον κρατικό προϋπολογισμό για την ολοκλήρωση του νέου νοσοκομείου με όλες τις υποδομές που να καλύπτει τις σύγχρονες ανάγκες της Ιατρικής Επιστήμης και του κοινωνικού συνόλου.
      Τα προβλήματα στη λειτουργία του Γενικού Νοσοκομείου Κέρκυρας και των Κέντρων Υγείας Κέρκυρας είναι αποτέλεσμα της γενικότερης πολιτικής της Κυβέρνησης στον τομέα της υγείας, που περικόπτει τις κοινωνικές παροχές, εμπορευματοποιεί την υγεία και την μετατρέπει από κοινωνικό αγαθό σε εμπόρευμα.
      Ερωτάται ο κύριος Υπουργός: εάν προτίθεται η Κυβέρνηση να προχωρήσει και πότε στην επίλυση των οξυμένων προβλημάτων του Γενικού Νοσοκομείου και των Κέντρων Υγείας Κέρκυρας;»
      Ο Υφυπουργός Υγείας και Πρόνοιας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο κύριος συνάδελφος περιγράφοντας μερικές φορές πραγματικές καταστάσεις στο Νοσοκομείο της Κέρκυρας φθάνει σε συμπεράσματα και κάνει κριτική κατά της Κυβέρνησης λέγοντας ότι περικόπτει τις κοινωνικές παροχές και ότι εμπορευματοποιεί την υγεία. Ακριβώς το αντίθετο γίνεται. Προχωράμε σε μία ολοκλήρωση του συστήματος υγείας και σε μια φάση κατοχύρωσης του δημόσιου χαρακτήρα του ΕΣΥ. Ο δημόσιος χαρακτήρας κατοχυρώνεται μόνο εφόσον το σύστημα γίνει παραγωγικό, αποτελεσματικό, ανταγωνιστικό και με υψηλό επίπεδο παροχής υπηρεσιών υγείας. 
     Αυτό δεν σημαίνει ότι δεν υπάρχουν προβλήματα και δυσκολίες σε ένα σύστημα το οποίο βρίσκεται σε ανάπτυξη και μεταρρύθμιση. Η ανάπτυξή του έχει και μετρήσιμα χαρακτηριστικά. Από το 1993 έως το 2003 οι νέες υποδομές στον τομέα της υγείας αυξήθηκαν πάνω από 74%. Αυτό είναι μια παγκόσμια πρωτοτυπία. Ακόμη πρέπει να πούμε ότι οι λειτουργικές δαπάνες και το ανέβασμα της ποιότητος παροχής υπηρεσιών σε ένα νοσοκομείο σήμερα έχει πολύ μεγάλο κόστος.
      Ας έρθουμε στην Κέρκυρα. Το πρώτο ερώτημα του κυρίου συναδέλφου αφορά το νέο νοσοκομείο, το δεύτερο το προσωπικό και πώς θα συμπληρωθεί για να καλύψει τις ανάγκες του νοσοκομείου και των κέντρων υγείας και το τρίτο η τροποποίηση του οργανισμού του νοσοκομείου. Στο πρώτο δεν τίθεται θέμα χρηματοδότησης. Το πρόβλημα είναι ότι οι εργολήπτριες εταιρείες βρίσκονται σε πλήρη αδυναμία να ολοκληρώσουν το έργο. Η ΔΕΠΑΝΟΜ βρίσκεται στην τελική φάση της οριστικής έκπτωσης. Σε λίγες μέρες θα εκδικαστεί και η τελευταία τους ένσταση. ΄Ετσι θα πάμε στη διαδικασία σύμφωνα με την οποία θα εκτιμηθούν οι εκτελεσθείσες εργασίες, οι οποίες είναι περίπου στο 40%. Μετά θα δημοπρατήσουμε το εναπομείναν αντικείμενο για να εγκαταστήσουμε νέα εργολήπτρια εταιρεία για να ολοκληρώσει το νοσοκομείο.
      Δεύτερον, πράγματι έχουμε ελλείψεις προσωπικού. Βέβαια έχουμε και δυσκολίες και στο χρόνο που έρχονται οι καινούργιες και μόνιμες προσλήψεις και στο αν ανταποκρίνονται ή όχι οι εργαζόμενοι. Εκκρεμεί η πρόσληψη στο ΑΣΕΠ δεκατριών εργαζομένων. Χθες τελείωσε η προθεσμία για το πρόγραμμα απόκτησης εργασιακής εμπειρίας και προβλέπεται να προσληφθούν σαράντα εννέα άτομα προσωπικό για να καλύψουμε τις ανάγκες του νοσοκομείου και του κέντρου υγείας με δεκαοχταμηνίτες. 
      Τρίτον, προχθές έγινε η κατανομή του νέου εποχικού προσωπικού και η Κέρκυρα θα πάρει πενήντα. 
      Τέταρτον, θα περάσουμε πράγματι σε μια τροποποίηση του κανονισμού του Γενικού Νοσοκομείου της Κέρκυρας, έτσι ώστε να αυξηθούν εκείνες οι θέσεις που είναι αναγκαίες για να προκηρύξουμε μόνιμο προσωπικό, που είναι το δικό σας αίτημα, κύριε συνάδελφε, και μέσα στον Ιούλιο θα ανακοινώσουμε τον αριθμό του νέου προσωπικού του μόνιμου που θα προκηρύξουμε για το Νοσοκομείο της Κέρκυρας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Για να φτάσει το προσωπικό εκεί να κάνει στάσεις εργασίας γιατί λείπει σημαντικός αριθμός νοσηλευτών και άλλων απαραίτητων εργαζομένων στο Νοσοκομείο της Κέρκυρας, καταλαβαίνετε ότι το θέμα είναι τεράστιο και έχει φτάσει σε αδιέξοδο.
     Το Υπουργείο γνωρίζει από καιρό ότι και σε αυτό το νοσοκομείο έχουν αυξηθεί τα κρεβάτια κατά πενήντα και χρειάζεται πολύ περισσότερο προσωπικό ώστε και να καλύπτονται οι οργανικές θέσεις που δεν είναι καλυμμένες όλες αλλά και να προστεθούν καινούργιες. Χρειάζονται κάθε φορά απεργιακές κινητοποιήσεις για να δώσει κάποιες υποσχέσεις το Υπουργείο; Και η άμεση λύση η οποία δίνει είναι να πάρει πενήντα άτομα έκτακτο προσωπικό με συμβάσεις. 
     Η γενική συνέλευση η οποία βεβαίως ενημερώθηκε γι΄ αυτήν την προσωρινή λύση, λέει ότι αυτό το προσωπικό  όχι μόνο είναι ανεπαρκές αριθμητικά, αλλά δεν είναι και εξειδικευμένο, δεν είναι προσωπικό που να έχει την απαραίτητη πείρα ώστε να καλύψει τις ανάγκες. 
     Για το παρελθόν -γιατί μιλήσατε και γι΄ αυτούς που χρησιμοποιούνται για την απόκτηση εμπειρίας- οι εργαζόμενοι βάζουν και άλλα ζητήματα εκεί, ότι όχι μόνο δεν έχουν πείρα αλλά δεν πηγαίνουν και τα Σαββατοκύριακα, δεν είναι υποχρεωμένοι να δουλέψουν από ό,τι φαίνεται, δεν μπορούν να μπουν στις βάρδιες και φτάνουμε στα χειρουργεία και στην παθολογική κλινική να έχουμε μόνο μια νοσοκόμα και επίσης στα έκτακτα περιστατικά όλο το εικοσιτετράωρο που ξεπερνούν τα εκατό, να υπάρχει μια νοσηλεύτρια ανά βάρδια. Αυτό έχει άμεσες συνέπειες στο τι περίθαλψη δίνεται. Κινδυνεύουν ζωές. Υπάρχει μεγάλη πίεση στους νοσηλευτές και στους άλλους εργαζόμενους. 
     Πού βρίσκεται το θέμα; Μας απαντάτε για μια προσωρινή λύση, η οποία δεν είναι καθόλου ικανοποιητική για το τι θα γίνει, όσον αφορά το μόνιμο προσωπικό. Λέτε ότι θα το δείτε μέσα στο καλοκαίρι. Δεν μας δίνετε μια δέσμευση για τον αριθμό των θέσεων όταν θα προκηρυχθεί διαγωνισμός. Δεύτερον να μας πείτε τι αλλαγές θα γίνουν στον Οργανισμό. Ούτε σε αυτό μας απαντάτε. 
     Όσον αφορά το άλλο θέμα της κατασκευής του καινούργιου νοσοκομείου δεν γνωρίζω αν κάνατε όσα μπορούσατε, ώστε να επιταχυνθούν οι διαδικασίες.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, η δημοπράτηση του υπόλοιπου τμήματος των εργασιών, η οποία όπως γνωρίζετε θα γίνει με τιμές που θα έχουν αναπροσαρμοστεί και από εθνικούς πόρους και από κονδύλια του Γ΄ Κοινοτικού Πλαισίου Στήριξης, είναι θέμα διαδικασιών και χρόνου και δεν είναι θέμα χρημάτων. Το είπα και στην πρωτολογία μου.
     Έρχομαι τώρα να πω ότι πράγματι το νοσοκομείο της Κέρκυρας όπως και τα άλλα νοσοκομεία, αναπτύχθηκε αυτά τα χρόνια και έκανε πολλά νέα τμήματα χωρίς να αναπροσαρμοστεί ο Οργανισμός. 
      Έκανε τον αξονικό, έκανε τη μονάδα, τη ΜΕΘ, που λειτουργεί σε υψηλό επίπεδο. Και βεβαίως οι υπηρεσίες που προσφέρουν οι εργαζόμενοι, οι γιατροί είναι πολύ σημαντικές, διότι και οι ίδιοι ξεπερνούν πολλές φορές τον εαυτόν τους και ανταποκρίνονται πολύ καλά σ΄ ένα δύσκολο θέμα, να θεραπεύσουν όλο αυτόν τον κόσμο που χρειάζεται νοσηλεία σ΄ ένα νοσοκομείο μεγάλο, σε μία περιοχή που ιδιαίτερα τους έξι μήνες του χρόνου ο πληθυσμός πολλαπλασιάζεται. 
      Ο οργανισμός θα τροποποιηθεί, περιμένουμε την τελική πρόταση από το ΠΕΣΥ και από το νοσοκομείο μέσα σ’ αυτόν το μήνα, για να είμαστε έτοιμοι τον άλλο μήνα, τον Ιούλιο, να κάνουμε τις κατανομές του μόνιμου προσωπικού. Το συνολικό αριθμό δεν μπορώ να σας τον ανακοινώσω σήμερα, θα σας τον ανακοινώσουμε μόλις γίνει η τελική κατανομή. Αυτό που λέμε σήμερα και είναι σημαντικό είναι οι πενήντα εποχικοί που θα έρθουν σε σύντομο χρονικό διάστημα και οι σαράντα εννέα δεκαοκταμηνίτες ελπίζουμε να βρεθούν μέσω του ΟΑΕΔ στην Κέρκυρα, οι οποίοι δεν κάνουν νυχτερινή βάρδια, κάνουν όλες τις άλλες βάρδιες, και τα Σάββατα και τις Κυριακές και τις αργίες. Αυτοί οι εκατό άνθρωποι είναι άμεση ανταπόκριση στις ανάγκες του νοσοκομείου έως ότου ολοκληρωθούν οι διαδικασίες πρόσληψης του μόνιμου προσωπικού.
      Θα κλείσω λέγοντας ότι σε μία σύσκεψη που είχαμε πριν λίγες μέρες στην οποία ήρθε και ο πρόεδρος του ΠΕΣΥ και ο διοικητής του νοσοκομείου αποφασίσαμε να κάνουμε και εκείνες τις αναγκαίες παρεμβάσεις στο παλιό νοσοκομείο, ούτως ώστε, ώσπου να ολοκληρωθούν οι εργασίες στο καινούργιο νοσοκομείο, να ανταποκρίνεται στις ανάγκες που χρειάζεται και από πλευράς εγκαταστάσεων και από πλευράς εξοπλισμού.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
     Πρώτη είναι η με αριθμό 676/2.6.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Γεωργίας, σχετικώς με την διατήρηση του δασικού χαρακτήρα του κτήματος Συγγρού κ.λπ.. 
      Η επίκαιρη ερώτηση του κ. Τσουκάτου έχει ως εξής:
      «Κύριε Υπουργέ, 
      Το κτήμα Συγγρού βρίσκεται ανάμεσα στους δήμους Αμαρουσίου, Κηφισιάς και Μελισσίων και είναι 960 στρέμματα (700 στρέμματα δάσους, 200 στρέμματα γεωργικές εκμεταλλεύσεις και 70 στρέμματα κτηριακές, βοηθητικές και αθλητικές εγκαταστάσεις). 
      Είναι ένας μεγάλος πνεύμονας πρασίνου, ένας ελεύθερος χώρος για όλη την πρωτεύουσα και κύρια για τους όμορους δήμους. 
      Το κτήμα Συγγρού πρέπει να διατηρήσει αυστηρά το δασικό του χαρακτήρα και να αποτελέσει χώρο αναψυχής και άθλησης για όλους τους κατοίκους της πρωτεύουσας και να στοχεύει στη: 
      Δημιουργία Εκπαιδευτικής Πολιτιστικής και Αθλητικής ζωής
      Ενίσχυση Οικολογικής Ποιότητας περιοχής
      Διαμόρφωση Βοτανικών κήπων
      Άμεση σύνδεση του κτήματος με τις γύρω περιοχές και δημιουργία σημείων συνάντησης των πολιτών. 
      Ερωτάται ο κύριος Υπουργός: 
      Προτίθεται το Υπουργείο Γεωργίας να κάνει μια διαχειριστική αρχή που θα αποτελείται από το Υπουργείο Γεωργίας τους δήμους Αμαρουσίου, Κηφισιάς και Μελισσίων, ώστε να υλοποιηθούν οι παραπάνω στόχοι άμεσα; Κακώς καθυστερούμε και δίνουμε τη δυνατότητα για εγκατάλειψη του κτήματος, καταπατήσεις αλλά και απομόνωσή του από τους πολίτες. 
      Χρειαζόμαστε αναβάθμιση της ποιότητας ζωής των πολιτών και πρέπει να αποφασίσουμε άμεσα, γιατί σωστή πολιτική, είναι η αποτελεσματική πολιτική». 
      Θα απαντήσει ο Υπουργός Γεωργίας κ. Δρυς. 
      Θα ακούσουμε την απάντησή σας, κύριε Υπουργέ, αλλά αν δεν κάνω λάθος, στα εγκαίνια της Ανθοκομικής Έκθεσης πήρατε ήδη θετική θέση πάνω σ’ αυτό το ζήτημα. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Ακριβώς. 
     Κύριε Πρόεδρε, κυρία και κύριοι συνάδελφοι, να ευχαριστήσω τον κ. Τσουκάτο για την ερώτηση γιατί μας δίδεται η ευκαιρία να παρουσιάσουμε την πολιτική μας και για το κτήμα Συγγρού. Συμφωνώ μαζί του ότι είναι επιτακτική η ανάγκη της αναβάθμισης του κτήματος αυτού με ένα ενιαίο σχέδιο διαχείρισης, το οποίο θα αποσκοπεί στην ανάδειξη του κτήματος Συγγρού ως πρότυπου πόλου εκπαίδευσης και δασικής αναψυχής, σύμφωνα βεβαίως με τη βούληση της διαθέτιδος, της αειμνήστου Ιφιγένειας Συγγρού, αλλά και των πολιτών της ευρύτερης περιοχής. 
     Με βάση το στόχο αυτό αποφασίστηκε στη σύσκεψη που έγινε πριν από ενάμιση, περίπου, μήνα στο Υπουργείο Γεωργίας, η ουσιαστική συνεργασία των όμορων δήμων Αμαρουσίου, Κηφισιάς και Μελισσίων με το Ινστιτούτο Γεωπονικών Επιστημών (ΙΓΕ), η οποία θα καθορίζεται από προγραμματικές συμβάσεις που θα διέπονται από τις εξής κατευθυντήριες γραμμές. 
     1. Την ενίσχυση του ιστορικού χαρακτήρα του κτήματος Συγγρού.
     2. Τη δημιουργία πρότυπου υπαίθριου βοτανικού κήπου, αξιοποιώντας την αμφίδρομη σχέση του φυσικού περιβάλλοντος και του ανθρώπου.
     3. Την προβολή του κτήματος Συγγρού, ως πόλου υψηλής οικολογικής ποιότητας. 
     Οι συμβάσεις αυτές, κύριοι συνάδελφοι, έχουν ήδη οριστικοποιηθεί και βρίσκονται στη φάση έγκρισής τους από τα αρμόδια δημοτικά συμβούλια των τριών όμορων δήμων. Τα έργα που πρόκειται να εκτελεστούν θα συμβάλουν ουσιαστικά στην αναγέννηση του κτήματος και στην αναβάθμιση του δασικού, αλλά και ιστορικού του χαρακτήρα. 
     Η χρηματοδότηση των έργων θα γίνει με ποσοστό 25% από το Πρόγραμμα Δημοσίων Επενδύσεων και με 75% από τους όμορους δήμους. Το σύνολο των πιστώσεων θα ξεπεράσει τα 6.800.000 ευρώ, δηλαδή περίπου 2,3 δισεκατομμύρια δραχμές. 
     Για την υλοποίηση των έργων αυτών  θα οριστεί επιτροπή παρακολούθησης στην οποία θα συμμετέχουν εκπρόσωποι  του Υπουργείου Γεωργίας, του Ινστιτούτου Γεωπονικών Επιστημών και βεβαίως των τριών όμορων δήμων. Τονίζω ότι κανένα νέο κτήριο δεν πρόκειται να εγερθεί. Τα δε υπάρχοντα κτήρια θα αναπαλαιωθούν, όπως η έπαυλη Συγγρού, το εκκλησάκι του Αγίου Ανδρέα, διατηρώντας τον παραδοσιακό τους χαρακτήρα. 
Ήδη αυτήν τη στιγμή από πιστώσεις του Υπουργείου Γεωργίας υλοποιούνται έργα προστασίας του δασικού και γεωργικού τμήματος του κτήματος, όπως ο καθαρισμός της βλάστησης, το όργωμα, το κλάδεμα των δένδρων και η πυρόσβεση. 
      Τονίζω για άλλη μια φορά, κύριε συνάδελφε, ότι στόχος του Υπουργείου Γεωργίας και  της Κυβέρνησης είναι η διασφάλιση και ενίσχυση του ιστορικού, του φυσικού και του γεωργικού χαρακτήρα του κτήματος Συγγρού.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσουκάτος έχει το λόγο.
      ΘΕΟΔΩΡΟΣ ΤΣΟΥΚΑΤΟΣ:  Ευχαριστώ, κύριε Πρόεδρε.
     Ευχαριστώ τον κύριο Υπουργό για την απάντηση. Πραγματικά, η απόφαση που πήρε το Υπουργείο Γεωργίας είναι μέσα στα πλαίσια αυτών που διεκδικούν και οι δήμοι, αλλά και οι κάτοικοι. Το κτήμα Συγγρού είναι ένας πνεύμονας πρασίνου, ένας ελεύθερος χώρος, πολύ απαραίτητος για την πρωτεύουσα και η διευκρίνιση ότι θα κρατήσει αυστηρά το δασικό του χαρακτήρα ξεκαθαρίζει απόλυτα το σκηνικό ότι δεν θα αλλάξει χρήση γης ούτε θα φτιαχτούν νέα κτίσματα ούτε θα γίνουν παρεμβάσεις που θα χάσει ή θα χαλάσει το δασικό του χαρακτήρα. Μέσα από το ξεκαθάρισμα αυτού του σκηνικού ξεκαθαρίζουν και οι αντιρρήσεις, οι διαφωνίες ή οι ενστάσεις που βάζουν διάφορες οικολογικές οργανώσεις ότι κάτι πάει να γίνει εκεί περίεργο.
      Είναι σίγουρο ότι πρέπει να είναι ένας χώρος αναψυχής, άθλησης, ζωής και εκπαιδευτικός χώρος. Πρέπει να μπορέσουμε πραγματικά να δημιουργήσουμε μία οικολογική συνείδηση, ιδιαίτερα στους νέους ανθρώπους μέσα από την εκπαίδευση. Δεν πρέπει το κτήμα Συγγρού να το χαίρονται μόνο όσοι το βλέπουν από το μπαλκόνι τους, γιατί μέσα από την εγκατάλειψη και την αδιαφορία τόσων χρόνων, πιστεύω ότι κάτι τέτοιο γινόταν. Υπάρχουν βέβαια και καταπατήσεις όλα αυτά τα χρόνια γι’ αυτό το συγκεκριμένο κτήμα.
      Θεωρώ, όπως είπα και στην ερώτησή μου, ότι σωστή πολιτική είναι η αποτελεσματική πολιτική για τους πολίτες. Θα ήθελα ο κύριος Υπουργός να διευκρινίσει χρονικά πότε οι συμβάσεις θα ενεργοποιηθούν, καθώς επίσης και πότε θα ορίσετε την Επιτροπή Παρακολούθησης για να παρακολουθήσει αυτά τα έργα που έχετε βάλει στο σχέδιό σας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θέλω να διαβεβαιώσω τον κ. Τσουκάτο, αλλά και τους κατοίκους της ευρύτερης περιοχής του κτήματος Συγγρού ότι έχουμε την ίδια ευαισθησία για την αναβάθμιση και τη διατήρηση του ιστορικού και δασικού χαρακτήρα του κτήματος.
     Όσον αφορά τώρα την ενεργοποίηση της Επιτροπής Παρακολούθησης σας διαβεβαιώ ότι περιμένουμε την έγκριση των σχετικών αποφάσεων από τα δημοτικά συμβούλια και αμέσως μετά θα συγκροτηθεί η Επιτροπή Παρακολούθησης και θα αρχίσει η εκτέλεση των απαιτούμενων έργων στο κτήμα Συγγρού.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 694/3-6-2003 επίκαιρη ερώτηση της Βουλευτού της Νέας Δημοκρατίας κ. Μαρίας Κόλλια-Τσαρουχά προς τον Υπουργό Υγείας και Πρόνοιας, σχετικώς με την καθυστέρηση καταβολής των απαιτούμενων πιστώσεων για τη λειτουργία των Παιδικών Κατασκηνώσεων Χρυσοπηγής Νομού Σερρών.
     Η ερώτηση της κυρίας συναδέλφου έχει ως εξής:
      «Σύμφωνα με τις διατάξεις του άρθρου 14 του ν. 3106/2003 η οργάνωση και λειτουργία των παιδικών εξοχών του Κρατικού Προγράμματος που αποτελούσαν αρμοδιότητα του ΠΙΚΠΑ ανατέθηκαν στις νομαρχιακές αυτοδιοικήσεις.
      Η αρμοδιότητα λειτουργίας της παιδικής εξοχής Χρυσοπηγής Σερρών, οι μόνες κρατικές κατασκηνώσεις του νομού, που φιλοξενούν εξακόσια περίπου παιδιά, ανατέθηκε στη νομαρχιακή αυτοδιοίκηση Σερρών με τη δέσμευση ότι θα μεταφερθούν οι ανάλογες για τη λειτουργία της πιστώσεις.
      Σήμερα, παραμονές έναρξης της λειτουργίας της, ακόμη δεν έχουν καταβληθεί οι απαιτούμενες πιστώσεις.
      Ερωτάται ο κύριος Υπουργός:
      1.Για ποιους λόγους καθυστέρησε η καταβολή των απαιτούμενων πιστώσεων στη νομαρχιακή αυτοδιοίκηση Σερρών για τη λειτουργία των παιδικών κατασκηνώσεων Χρυσοπηγής νομού Σερρών;
      2.Ποιες ενέργειες προγραμματίζονται για τη βελτίωση των κτιριακών εγκαταστάσεων της παραπάνω παιδικής κατασκήνωσης μέσα από το πρόγραμμα Δημοσίων Επενδύσεων 2003;»
      Θα απαντήσει ο Υφυπουργός Υγείας και Πρόνοιας κ. Θάνος.
      Ορίστε, κύριε Υφυπουργέ, έχετε το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Σύμφωνα με τις διατάξεις του ν. 3106 που ψηφίστηκε τον περασμένο Ιανουάριο για την αναδιάρθρωση του Εθνικού Συστήματος Κοινωνικής Φροντίδας η οργάνωση και λειτουργία των κατασκηνώσεων που αποτελούσε αρμοδιότητα του ΠΙΚΠΑ –δέκα κατασκηνώσεις είναι αυτές- ανατίθενται από φέτος στις οικείες νομαρχιακές αυτοδιοικήσεις. 
     Στον προϋπολογισμό, λοιπόν, του Υπουργείου Υγείας και Πρόνοιας εγγράφονται πιστώσεις κάθε έτους για τη λειτουργία των παιδικών αυτών εξοχών, οι οποίες μεταβιβάζονται στους προϋπολογισμούς των περιφερειών για την επιχορήγηση των εξουσιοδοτημένων για το σκοπό αυτό νομαρχιακών αυτοδιοικήσεων.
      Σε εκτέλεση, λοιπόν, αυτής της διάταξης, εκδόθηκε ήδη η κοινή υπουργική απόφαση «Ανάθεση Οργάνωσης και Λειτουργίας Κατασκηνώσεων σε Νομαρχιακές Αυτοδιοικήσεις», με την οποία –μεταξύ των άλλων- η οργάνωση και λειτουργία της παιδικής εξοχής «Χρυσοπηγής» του Νομού Σερρών ανατίθεται στη Νομαρχιακή Αυτοδιοίκηση Σερρών.
      Σ’ αυτήν την κατασκήνωση, έχει προγραμματιστεί η φιλοξενία τριακοσίων εξήντα παιδιών –όχι εξακοσίων που αναφέρετε- έξι έως δεκαέξι ετών, σε δύο κατασκηνωτικές περιόδους του Ιουλίου και του Αυγούστου. Ήδη εκδόθηκε και η υπουργική απόφαση, με την οποία μεταφέρονται και οι σχετικές πιστώσεις σε όλες τις νομαρχιακές αυτοδιοικήσεις που αναλαμβάνουν οργάνωση και λειτουργία κατασκηνώσεων και, φυσικά, και στη Νομαρχιακή Αυτοδιοίκηση Σερρών με εκατόν τριάντα οκτώ χιλιάδες ευρώ για τη λειτουργία της συγκεκριμένης κατασκήνωσης.
      Όλα έγιναν όπως γίνονται κάθε χρόνο και δεν υπάρχει κανένα απολύτως πρόβλημα. Πρέπει να σας πω ότι ήδη από το 1998, από την ψήφιση του ν. 2646, είχαν μεταφερθεί είκοσι δύο κατασκηνώσεις του Υπουργείου Υγείας και Πρόνοιας, του ΚΟΝ, στις νομαρχιακές αυτοδιοικήσεις. Δεν υπήρξε ποτέ κανένα πρόβλημα και καμία καθυστέρηση. Άλλωστε μην ξεχνάτε ότι οι περισσότερες κατασκηνωτικές περίοδοι ξεκινούν από τον Ιούλιο και υπάρχει ο χρόνος, για να προετοιμαστεί και το Υπουργείο και οι νομαρχίες σ’ αυτήν τη λειτουργία.
      Σε ό,τι αφορά στη βελτίωση των κτηριακών εγκαταστάσεων της κατασκήνωσης της «Χρυσοπηγής» Σερρών, θέλω να σας πω, κύριε Πρόεδρε, ότι ήδη υλοποιείται ένα συνολικό πρόγραμμα για όλες τις κατασκηνώσεις της χώρας που υπερβαίνει το ενάμισι δισεκατομμύριο δραχμές, για τη βελτίωση και αναβάθμιση αυτών των παιδικών εξοχών, την προσβασιμότητά τους για τα άτομα με αναπηρία. Δεν μένει, λοιπόν, παρά να συντάξει η Νομαρχιακή Αυτοδιοίκηση Σερρών σχετική μελέτη –είναι υπόθεση δύο, τριών ημερών ενός μηχανικού- για να την εντάξουμε και αυτή στο πρόγραμμα δημοσίων επενδύσεων του Υπουργείου.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι γεγονός ότι το κατασκηνωτικό πρόγραμμα είναι σημαντική κοινωνική προσφορά.
      Η κ. Κόλλια-Τσαρουχά έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, άκουσα και εγώ με προσοχή τον κύριο Υφυπουργό. Πραγματικά, η μεταβίβαση των αρμοδιοτήτων είναι γεγονός. Όμως, κύριε Πρόεδρε, κύριε Υφυπουργέ, σε επικοινωνία που είχα με τους αρμόδιους φορείς της νομαρχιακής αυτοδιοίκησης, διεπίστωσα ότι μέχρι και σήμερα το πρωί δεν τους έχει κοινοποιηθεί κανένα έγγραφο που να βεβαιώνει για την επιχορήγηση των 138 χιλιάδων ευρώ σαν πρώτη κατανομή στη Νομαρχιακή Αυτοδιοίκηση Σερρών.
     Καταλαβαίνω, βέβαια, ότι η μεταβίβαση είχε και τη σχετική της καθυστέρηση με την εμπλοκή των συναρμόδιων Υπουργείων που αναφέρατε –για να μην τα μνημονεύω και εγώ- αλλά πρέπει να επισημάνω, κύριε Υπουργέ, ότι τα προηγούμενα χρόνια υπήρχαν τρεις περίοδοι στην κατασκήνωση αυτή και, πράγματι, φιλοξενούνταν εξακόσια παιδιά περίπου, με πολύ καλή συνεργασία ανάμεσα στους εκπαιδευτάς, τα στελέχη, το προσωπικό και τα παιδιά.
      Έχω επισκεφθεί επανειλημμένα αυτές τις κατασκηνώσεις. Ειλικρινά, σ’ αυτό που θα ήθελα, κύριε Υφυπουργέ, να δεσμευτείτε είναι ότι θα χειριστείτε το θέμα και προσωπικά όσο το δυνατόν πιο γρήγορα. Εμένα τουλάχιστον, με έχετε πείσει για το πόσο καλά χειρίζεστε τα πράγματα, όταν υπάρχει από εμάς και το αντίστοιχο ενδιαφέρον. Γνωρίζω ότι αυτή τη στιγμή συντάσσεται αυτή η σχετική μελέτη στη Νομαρχιακή Αυτοδιοίκηση Σερρών. Θα ήθελα τη δέσμευσή σας ότι μόλις κατατεθεί να ενταχθούν και οι παιδικές κατασκηνώσεις Χρυσοπηγής σ’ αυτή τη δράση, ώστε αυτές οι πολύ παλιές κατασκηνώσεις –για τις οποίες, πραγματικά, τα προηγούμενα χρόνια όλοι αυτοί που είχαν τη φροντίδα τους έκαναν ό,τι μπορούσαν- να βελτιωθούν και να εκσυγχρονιστούν. Όπως λέω και στην ερώτησή μου, σήμερα αλλά και σε προηγούμενη παρέμβαση εκεί παράγεται ένα πολύ σημαντικό έργο και η πολιτεία έχει υποχρέωση να το υποστηρίξει με όλες της τις δυνάμεις.
      Ευχαριστώ.
	ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
	ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, εκτιμώντας το ενδιαφέρον της κυρίας συναδέλφου, θέλω πρώτα να την ευχαριστήσω για την αναγνώριση των καλών υπηρεσιών που προσφέρονται στην κατασκήνωση που, όπως σας είπα, μέχρι σήμερα λειτουργούσε με ευθύνη του ΠΙΚΠΑ, νομικού προσώπου δημοσίου δικαίου του Υπουργείου Υγείας και Πρόνοιας.
	Πεποίθησή μας είναι ότι με τη συνεργασία των νομαρχιακών αυτοδιοικήσεων, οι κατασκηνώσεις μπορούν να λειτουργήσουν ακόμα καλύτερα, γιατί περιβάλλονται και με το ενδιαφέρον της τοπικής κοινωνίας και υποστηρίζονται και από τις τοπικές υπηρεσίες.
      Αυτό είναι που μας έκανε να πάρουμε την απόφαση μεταφοράς τους, σε ό,τι αφορά το κομμάτι της λειτουργίας στις οικείες νομαρχιακές αυτοδιοικήσεις. Βεβαίως, πρέπει να υπάρχει, όχι μόνο η αποκέντρωση των αρμοδιοτήτων και των πόρων, αλλά και η ανάλογη ευθύνη από τους φορείς που υλοποιούν αυτά τα προγράμματα. Και όχι την ώρα της ευθύνης να προσποιούνται ορισμένοι τούς άσχετους. Είναι πάρα πολύ λίγοι αυτοί, αλλά θα παρακαλούσα τη Διεύθυνση Υγείας και Πρόνοιας της Νομαρχιακής Αυτοδιοίκησης Σερρών να επικοινωνήσει με τη Διεύθυνση Οικογένειας του Υπουργείου μας, που έχει την ευθύνη και έχει εκδώσει και την απόφαση, για να την πάρει. Δεν είναι λόγος αυτός οποιασδήποτε καθυστέρησης.
      Θέλω επί τη ευκαιρία να σας ενημερώσω ότι για να μην υπάρχει και αυτή η εμπλοκή, εμείς είμαστε έτοιμοι να μεταφέρουμε  και να δώσουμε κατά κυριότητα τις κατασκηνώσεις αυτές στις νομαρχιακές αυτοδιοικήσεις, μεταφέροντας και τις πιστώσεις κατ’ έτος στις νομαρχίες, ώστε να μην  υπάρχει κανένα πρόβλημα.
      Ήδη έχω στείλει επιστολή στην κ. Γεννηματά, ως Πρόεδρο της ΕΝΑΕ, για να κάνουμε ένα προπαρασκευαστικό διάλογο και να πάμε σ’ έναν τελικό σχεδιασμό μεταφοράς συνολικά του κατασκηνωτικού προγράμματος στις νομαρχιακές αυτοδιοικήσεις, με κάποιους βεβαίως περιορισμούς και δεσμεύσεις σε ό,τι αφορά τη φιλοξενία αναπήρων, ηλικιωμένων και άλλων ευπαθών ομάδων. 
      ΠΡΟΕΔΡΕΥΩΝ (Κωνσταντίνος Γείτονας): Και πιλοτικά προγράμματα πρέπει και μπορεί να κρατήσει το Υπουργείο. Για τα άλλα, εκεί στη Νομαρχιακή Αυτοδιοίκηση είναι ο φυσικός θεσμικός τους χώρος, όπως λέτε και εσείς.
     Ακολουθεί η με αριθμό 688/3-6-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στο έκτακτο εκπαιδευτικό προσωπικό των Τεχνολογικών Εκπαιδευτικών Ιδρυμάτων κλπ.
      Η ερώτηση του κ. Χουρμουζιάδη έχει ως εξής:
      «Με νέα οξύτητα επανέρχεται το πρόβλημα του έκτακτου εκπαιδευτικού στα ΤΕΙ της χώρας που παραμένει και πάλι απλήρωτος για πολλούς μήνες. Σε ορισμένα ΤΕΙ δεν έχουν πληρωθεί ακόμα τα δώρα Χριστουγέννων και Πάσχα, καθώς και τα δεδουλευμένα των μηνών Γενάρη, Φλεβάρη, Μάρτη και Απρίλη.
      Οι εργαζόμενοι αυτοί που αποτελούν τη συντριπτική πλειοψηφία του εκπαιδευτικού προσωπικού των ΤΕΙ και καλύπτουν πάγιες ανάγκες των ιδρυμάτων ταλαιπωρούνται κάθε χρόνο μέχρι να πληρωθούν τα δεδουλευμένα τους.
      Το πρόβλημα το δημιουργούν α) η μικρή χρηματοδότηση των ΤΕΙ που εφαρμόζει η Κυβέρνηση και έχει ως αποτέλεσμα την καθυστέρηση καταβολής των δεδουλευμένων στο έκτατο ωρομίσθιο εκπαιδευτικό προσωπικό και β) η μη πρόσληψη μόνιμου εκπαιδευτικού προσωπικού στα ιδρύματα για την κάλυψη των αναγκών τους.
      Ερωτάται ο κύριος Υπουργός, τι μέτρα προτίθεται να πάρει για την άμεση καταβολή των δεδουλευμένων στο έκτακτο εκπαιδευτικό προσωπικό στα ΤΕΙ της χώρας, αλλά και για την οριστική αντιμετώπιση του προβλήματος;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης. 
      Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Πράγματι, κύριε συνάδελφε υπήρξαν κάποια προβλήματα σε ορισμένα, λίγα κατά τη γνώμη μου, ΤΕΙ, σχετικά με τις πληρωμές των εκτάκτων εκπαιδευτικών. 
     Βέβαια οι βασικοί, οι κύριοι λόγοι είναι δύο. Πρώτον, ότι δεν έγιναν δεκτές κάποιες καταστάσεις πληρωμών από ορισμένους Παρέδρους σε κάποιες περιοχές της χώρας. Αυτό αποτέλεσε ένα λόγο για καθυστερήσεις. Αυτός είναι ο ένας λόγος.
     Ο δεύτερος λόγος είναι ένας θετικός λόγος, θα έλεγα, και οφείλεται κύρια στην αύξηση που δώσαμε στους εκτάκτους εκπαιδευτικούς των ΤΕΙ, μια αύξηση που ξεκινάει από 15% και φτάνει έως 120% -γιατί είναι πολλές οι περιπτώσεις- στους εργαζόμενους αυτούς, στους επιστημονικούς και ακαδημαϊκούς συνεργάτες των τεχνολογικών μας ιδρυμάτων. Αυτοί οι δύο βασικοί λόγοι, λοιπόν, δημιούργησαν κάποιες καθυστερήσεις σε ορισμένα ΤΕΙ της χώρας.
     Θέλω να σας διαβεβαιώσω με την ευκαιρία αυτή ότι σε όλες τις περιπτώσεις έγιναν οι απαραίτητες παρεμβάσεις και αντιμετωπίστηκε το θέμα. Την προηγούμενη βδομάδα αντιμετωπίστηκαν και οι τελευταίες περιπτώσεις, όπου είχε εμφανιστεί να υπάρχουν καθυστερήσεις.  Όπου χρειάστηκε να δώσουμε και επιπλέον χρήματα, έχουμε δώσει τα απαραίτητα που μας ζήτησαν οι διοικήσεις των ΤΕΙ, έτσι ώστε να αντιμετωπιστεί άμεσα το πρόβλημα, όπου εμφανίστηκε στα διάφορα τεχνολογικά μας ιδρύματα.
     Για τη νέα σχολική χρονιά θα ήθελα να σας ενημερώσω με την ευκαιρία της ερώτησής σας -και μέσα από την Εθνική Αντιπροσωπεία να ενημερωθούν και οι έκτακτοι- ότι κάνουμε έναν καλό σχεδιασμό. Μάλιστα οι προσλήψεις δε θα γίνουν το Σεπτέμβριο με Οκτώβριο, όπως γινόταν τα προηγούμενα χρόνια, αλλά θα γίνουν τώρα τον Ιούνιο και θα ισχύσει η πρόσληψή τους από το Σεπτέμβριο.
     Έτσι, με ένα σχεδιασμό που υλοποιείται αυτή την περίοδο, θα καλύψουμε τις θέσεις για την επόμενη χρονιά, πρώτον για να ξέρουν ποιοι θα προσληφθούν, δεύτερον πόσες ώρες θα έχουν, τρίτον η πρόσληψή τους να γίνει με την έναρξη των μαθημάτων και έτσι θα καλύψουμε πλήρως και τα αιτήματά τους, τα οποία ήταν ορθά και από την άλλη μεριά θα διασφαλίσουμε καλύτερους όρους λειτουργίας των τεχνολογικών μας ιδρυμάτων.
     Θα ήθελα ακόμη να σας ενημερώσω ότι για τους εκτάκτους στα ΤΕΙ, το Υπουργείο επεφύλαξε θετικές ρυθμίσεις και επιφυλάσσει και άλλες θετικές ρυθμίσεις.
      Και με την ευκαιρία αυτή, θα σας δώσω ορισμένα στοιχεία σήμερα εδώ στην Εθνική Αντιπροσωπεία. Θα ήθελα να σας πω ότι αναγνωρίζουμε το έργο τους και την προσφορά τους, η οποία συμβάλλει με μεγάλο ποσοστό συμμετοχής τους στο εκπαιδευτικό προσωπικό. Γι’ αυτό, λοιπόν, έχουμε ετοιμάσει τις εξής ρυθμίσεις: Πρώτον, πέρα από την αύξηση που έγινε από 15% σε 120% σε όλους τους εργαζόμενους, ως εκτάκτους, έχουμε φυλάξει την ιδιαίτερη στήριξη για τη συμμετοχή τους στα μεταπτυχιακά τμήματα, που θα γίνει στο Ανοικτό Πανεπιστήμιο και σε άλλα πανεπιστήμια με δωρεάν αντιμετώπιση, με χρηματοδότηση που κάνει το ίδιο το Υπουργείο Παιδείας, έτσι ώστε να τους διευκολύνουμε να έχουν συμμετοχή για την απόκτηση επιπλέον προσόντων, για να έχουν καλύτερη εξέλιξη, την οποία επιζητούν και επιδιώκουν.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, γνωρίζετε πολύ καλά, όπως γνωρίζει και ο κύριος Υφυπουργός, ότι την πολιτική τη συγκροτούν πράξεις συγκεκριμένες. Όχι περιγραφές και αγαθές προθέσεις, όπως μας περιέγραψε ο κύριος Υφυπουργός. Το πρόβλημα παραμένει και θα παραμείνει. Ενοχλεί και θα ενοχλεί και οι λόγοι είναι δύο. Ότι οι πιστώσεις που διατίθενται είναι πολύ μικρές και ότι επιμένετε να συντηρείτε το θεσμό των ωρομισθίων. Χρειάζεται μεγάλες πιστώσεις και μαζικές προσλήψεις μονίμου προσωπικού. Λύσατε τώρα το πρόβλημα, όπως μας είπατε, με παροχές, αλλά θα επανέλθει.
      Κοίταζα το αρχείο μας και διαπίστωσα ότι σχεδόν κάθε μήνα –τον τελευταίο μήνα δύο φορές- καταθέτουμε ερωτήσεις που έχουν σχέση με αυτό το πρόβλημα. Δεν λύνεται. Λύνεται μόνο με αυτούς τους δύο λόγους ή τις δύο πράξεις. Μεγάλες πιστώσεις και κατάργηση του θεσμού των ωρομισθίων. Στα ΤΕΙ της Θεσσαλονίκης, όπως γνωρίζετε, κύριε Υφυπουργέ, το 75% του εκπαιδευτικού προσωπικού είναι ωρομίσθιοι. Και σε όλα σχεδόν τα ΤΕΙ ο μεγαλύτερος αριθμός είναι ωρομίσθιος. Καταργήστε το θεσμό, κύριε Υφυπουργέ. Μόνο τότε θα λυθεί το πρόβλημα μια και καλή. Αλλιώς, θα επανερχόμαστε και σεις θα λέτε, ναι, θα λυθεί σε λίγο, ναι, θα λυθεί τον άλλο μήνα. Αλλά αν δε γίνει αυτό, δε θα λυθεί ποτέ.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η πολιτική είναι πράξη, λοιπόν, είπε ο κύριος Καθηγητής και έχει δίκαιο.
      Ο κύριος Υφυπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Στον εκλεκτό συνάδελφο θέλω να απαντήσω ότι οι αυξήσεις έχουν ξεκινήσει εδώ και μήνες, άρα δεν πρόκειται για πρόθεση. Πρόκειται για πράξη και το γνωρίζουν οι ενδιαφερόμενοι, γιατί ήδη εισπράττουν τις αυξήσεις που αποτέλεσαν και ζήτημα για να υπάρχουν κάποιες ελλείψεις στους υπολογισμούς που κάνουν οι διοικήσεις. Άρα, λοιπόν, δεν πρόκειται για καλές διαπιστώσεις. Αλλά πρόκειται για ενέργειες που βρίσκονται σε εξέλιξη και για χρήματα που τα εισπράττουν οι ίδιοι οι εκπαιδευτικοί.
     Όσον αφορά τις προσλήψεις των μονίμων, είναι σωστή η παρατήρηση. Θα πρέπει η ροή των μονίμων εκπαιδευτικών να είναι τέτοια που να μειώνει συνεχώς και γιατί όχι να ελαχιστοποιεί -γιατί δεν πρόκειται για μηδενισμό, να μην πούμε για μηδενισμό- τους εκτάκτους. Γιατί υπάρχει μια ευελιξία των τεχνολογικών ιδρυμάτων με τα εργαστήρια και με όλα τα απαραίτητα που χρειάζονται για το εκπαιδευτικό προσωπικό. 
     Με την ευκαιρία αυτή θέλω να σας ενημερώσω σε αυτό το σημείο ότι την τελευταία διετία έχουμε πάνω από εννιακόσιες θέσεις μονίμου εκπαιδευτικού προσωπικού που δώσαμε στα τεχνολογικά μας ιδρύματα. Τα τεχνολογικά ιδρύματα το γνωρίζουν αυτό και οι θέσεις αυτές προκήρυξης και πρόσληψης των μονίμων εκπαιδευτικών βρίσκονται σε εξέλιξη και μάλιστα πάνω από το 70% -κοντά στο 80% είναι αυτή τη στιγμή- έχουν προσληφθεί. Άρα αυτή η παρατήρησή σας, μου έδωσε την ευκαιρία να σας ενημερώσω σχετικά με αυτό. 
     Έλεγα νωρίτερα στην πρωτολογία και θα ήθελα να συνεχίσω από εκείνο το σημείο, ότι για τους εκτάκτους, πέραν των αυξήσεων που ανέφερα που είναι από 15% έως 120% και οι οποίες έχουν δοθεί από καιρό πλέον, μιλάμε για πρόσβαση στα μεταπτυχιακά με πλήρη κάλυψη από το Υπουργείο Παιδείας να δίνουμε οικονομική δυνατότητα για να αποκτήσουν προσόντα.
     Επίσης ήθελα να σας ενημερώσω ότι κάνουμε προσλήψεις τύπου σύμβασης σε όλα τα ΤΕΙ της χώρας, για να μην υπάρχουν διακυμάνσεις και διαφορετικές προσεγγίσεις από ΤΕΙ σε ΤΕΙ. 
      Τέλος, δόθηκαν όλα τα απαραίτητα χρήματα για την πλήρη εξόφληση όλων των ΤΕΙ σε όλη τη χώρα. Θέλω, όμως, να σας δώσω και δύο ακόμη στοιχεία: Την τετραετία 2001-2004 έχουμε τετραπλασιάσει τις δαπάνες για τις υποδομές και τους εξοπλισμούς.
      Ταυτόχρονα τα λειτουργικά των τεχνολογικών ιδρυμάτων έχουν διπλασιαστεί την τελευταία τετραετία, σε σχέση με το παρελθόν. Διπλασιάστηκαν για να δώσουμε τη δυνατότητα πραγματικά στα τεχνολογικά μας ιδρύματα να μπορούν να κάνουν τη δουλειά τους…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, καλύτερα να σταματήσετε να μιλάτε για αύξηση των δαπανών, γιατί σας ακούει ο κ. Χριστοδουλάκης που μπήκε στην Αίθουσα και δεν ξέρω τι θα γίνει. Αφήστε τα, μην τα δηλώνετε και τον «προκαλέσετε» για περικοπές.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Όλα αυτά έγιναν με την έγκριση του κ. Χριστοδουλάκη. Εξάλλου είναι και μπροστά. 
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά μην τα δηλώνετε ενώπιόν του, αρέσκονται οι  Υπουργοί Οικονομικών σε περικοπές.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Την πραγματικότητα δεν τη γνωρίζουν όλοι.
     Θα ολοκληρώσω λέγοντας ότι πέρα από τα χρήματα που είναι από τους ειδικούς πόρους, υπάρχουν και αρκετά χρήματα από το επιχειρησιακό σχέδιο του Υπουργείου Παιδείας, στα κοινοτικά, τα οποία κατευθύνονται και για την έρευνα και για τα μεταπτυχιακά και στα τεχνολογικά μας ιδρύματα.
     Άρα λοιπόν, πρόκειται για μία συνολική πολιτική αναβάθμισης γιατί με τον τελευταίο νόμο πετύχαμε πραγματικά μία αναβάθμιση, η οποία γίνεται πράξη. Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 52/19-3-2003 επερώτηση των Βουλευτών της Νέας Δημοκρατίας κυρίων Παρθένας Φουντουκίδου, Βύρωνα Πολύδωρα, Ιωάννη Λαμπρόπουλου, Δημητρίου Κωστόπουλου, Αναστασίου Νεράντζη, Ευάγγελου Μεϊμαράκη, Γεωργίου Αλογοσκούφη, Νικολάου Κατσαρού, Ιωάννη Κεφαλογιάννη, Προκόπη Παυλόπουλου, Θεόδωρου Σκρέκα, Γεωργίου Τρυφωνίδη, Σάββα Τσιτουρίδη, Γεωργίου Γαρουφαλιά, Χρήστου Ζώη, Νικολάου Νικολόπουλου, Θεόδωρου Κατσίκη, Ελευθερίου Παπαγεωργόπουλου, Αλέξανδρου Λυκουρέζου, Ζωής Μακρή, Χρήστου Μαρκογιαννάκη, Νικολάου Λέγκα, Αικατερίνης Παπακώστα, Αδάμ Ρεγκούζα, Ευάγγελου Πολύζου, Αριστόβουλου Σπηλιωτόπουλου, Κωνσταντίνου Τασούλα, Κωνσταντίνου Τσιπλάκη, Γεωργίου Τσούρνου, Αθανασίου Βαρίνου και Γεωργίου Ορφανού, προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με την απογραφή του πληθυσμού της 18ης Μαρτίου 2001.
     Η κ. Φουντουκίδου  έχει το λόγο. 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριοι συνάδελφοι, κύριε Υπουργέ, για να μας οδηγήσει η σημερινή συζήτηση σε κοινό τόπο είναι ανάγκη ευθύς εξαρχής να συμφωνήσουμε σε κάτι: Ότι τα στοιχεία της απογραφής του πληθυσμού είναι ένα χρήσιμο εργαλείο που αποτυπώνει την οικονομική και κοινωνική κατάσταση των κατοίκων της χώρας μας, ώστε τα δεδομένα να αξιοποιηθούν για εξαγωγή συμπερασμάτων και άσκηση κατάλληλων πολιτικών.
     Αναγκαία προϋπόθεση, λοιπόν, γι’ αυτό είναι η ακρίβεια και η αξιοπιστία των στοιχείων, στοιχεία που ο Έλληνας φορολογούμενος, κύριε Υπουργέ, πλήρωσε 18 δισεκατομμύρια για να τα αντλήσει. 
     Η τελευταία απογραφή όμως του 2001 συνοδεύθηκε από απίστευτες καταγγελίες που είδαν το φως της δημοσιότητας σε τοπικά Μέσα Μαζικής Ενημέρωσης, αλλά και σε μέσα πανελλήνιας κυκλοφορίας, επιβεβαιώθηκαν από τον Πανελλήνιο Σύλλογο των Υπαλλήλων της Εθνικής Στατιστικής Υπηρεσίας, απεδείχθησαν σε κάποιες περιπτώσεις, που είμαστε σε θέση να γνωρίζουμε, από ΕΔΕ που διενεργήθησαν επίτόπου και όμως εσείς απαντήσατε με μια πρωτοφανή για τη συλλογιστική της απάντησης του προϊσταμένου Υπουργού –εσείς την υπογράφετε και η γενική γραμματέας- σε ερώτησή μου στη Βουλή, ότι οι καταγγελίες του συλλόγου των εργαζομένων δεν αντιπροσωπεύουν όλους τους εργαζόμενους. Δηλαδή, κύριε Υπουργέ, αν κατάλαβα καλά, ερευνήσατε τις μη καταγγελίες –μοναδικό αυτό- και κλείσατε τα αυτιά σας σε καταγγελίες που μιλούν για νοθεία, παραποιήσεις, παρατυπίες, αλλοιώσεις, ανακρίβειες, διπλοεγγραφές και μάλιστα οργανωμένα, για καταστάσεις που παραπέμπουν σε ποινικές ευθύνες και για μένα τόσο αυτών που τις διέπραξαν, αλλά σήμερα και αυτών που τις συγκαλύπτουν. Δε θα ήθελα η πολιτικός προϊσταμένη αρχή να είναι μέσα σε αυτούς και πάντως, κύριε Υπουργέ, δεν αξίζει στον ελληνικό λαό το ψέμα και η απάτη. Κλονίζεται η εμπιστοσύνη του σ’ ένα επιπλέον θεσμό και νοθεύεται η πραγματική εικόνα των δεδομένων του πληθυσμού και μαζί με αυτά η κοινωνική και οικονομική του προοπτική.
      Νοθεύονται τα στοιχεία βάσει των οποίων χρηματοδοτούνται οι δήμοι  και τα στοιχεία βάσει των οποίων εκπροσωπούνται νομοί στα Κοινοβούλια και στα τοπικά συμβούλια στους δήμους. Νοθεύεται, με άλλα λόγια, το δημοκρατικό σύστημα με τις αλχημείες που άπτονται της ουσίας και ποιότητας της δημοκρατίας και συγχρόνως ανταμείβονται οι δήμοι που παρανόμησαν.
      Σήμερα, λοιπόν, σας καθιστούμε δημοσίως κοινωνούς αυτών των στοιχείων και απαιτούμε από εσάς σαφή και ρητή εντολή αποκατάστασης των στοιχείων και όχι συγκάλυψης, διότι τότε σημαίνει ενοχή, σκοπιμότητα και δόλο. Η άρνησή σας θα έχει δυσάρεστες συνέπειες.
      Σας δηλώνω επισήμως, από του Βήματος του Ελληνικού Κοινοβουλίου, ότι σε περίπτωση άρνησης να διορθώσετε τα στοιχεία της απογραφής της 18ης Μαρτίου 2001 και να προβείτε σε νέα ακριβή δημοσίευση, θα προσβάλουμε κάθε πράξη διοίκησης που θα στηρίζεται στα στοιχεία αυτά.
      Με νοθεία, παραποίηση και οργανωμένη προσπάθεια εξαπάτησης του λαού, του οποίου τα στοιχεία της Εθνικής Στατιστικής Υπηρεσίας είναι κτήμα και κατάκτηση, δε θα σας αφήσουμε να κυβερνήσετε.
      Ας δούμε, λοιπόν, μαζί τις μεθοδεύσεις που καταγγέλθηκαν και ας δούμε μαζί τα στοιχεία…
      ΛΕΩΝΙΔΑΣ ΤΖΑΝΗΣ: Είναι πολύ βαριές αυτές οι κουβέντες, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε. Ο κάθε ένας είναι υπεύθυνος για το λόγο του στο Βήμα της Βουλής. Δε λογοκρίνεται από σας, κύριε συνάδελφε. Ακούει ο ελληνικός λαός και κρίνει. 
      ΠΑΡΘΕΝΑ ΦΟΥΝΤΟΥΚΙΔΟΥ: Είναι πορίσματα από ένορκες διοικητικές εξετάσεις και μιλούν για νοθεία, για παραποίηση, για αλλοιώσεις, εγγραφές μαϊμούδες. Αν θέλετε να ακούσετε και τον τοπικό Τύπο, που μιλάει για φαντάσματα. Μιλάει για κατοίκους φαντάσματα.
      ΛΕΩΝΙΔΑΣ ΤΖΑΝΗΣ: Έχετε πάρει φόρα και παρακαλώ να σταματήσετε, κυρία συνάδελφε…
      ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω να ησυχάσετε. 
      ΠΑΡΘΕΝΑ ΦΟΥΝΤΟΥΚΙΔΟΥ: Αν παρακολουθήσετε, κύριε συνάδελφε, θα δείτε τι ακριβώς έχει καταγγελθεί. Σε όσα τμήματα παρεμπιπτόντως έγιναν έλεγχοι, απεδείχθησαν οι καταγγελίες. Αν αυτό δε συγκινεί εσάς, εμείς εδώ θα κάνουμε αυτό που πρέπει…
      ΛΕΩΝΙΔΑΣ ΤΖΑΝΗΣ: Πολύ βαριές κουβέντες…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφονται οι διακοπές στα Πρακτικά.
      ΠΑΡΘΕΝΑ ΦΟΥΝΤΟΥΚΙΔΟΥ: Δήμος Χερσονήσου Ηρακλείου. Κάτοικοι φαντάσματα στη Χερσόνησο γράφει ο τοπικός Τύπος. Διαπιστώθηκε πέραν πάσης αμφιβολίας ότι έγινε παραποίηση των δελτίων της απογραφής στο Δήμο Χερσονήσου, με προσθήκη μη παρόντων ατόμων, με διαδικασίες απαξιωτικές για την Εθνική Στατιστική Υπηρεσία. Αυτό αναγράφει το πόρισμα της ΕΔΕ. Αυξήθηκε 42% ο πληθυσμός του δήμου και ξέρετε πώς, αναφέρει η επόπτης απογραφής κ. Μαρία Κοκκίνου…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αν διαψευσθείτε σε αυτά που λέτε, τι θα πείτε μετά; 
      ΠΑΡΘΕΝΑ ΦΟΥΝΤΟΥΚΙΔΟΥ: Θα χαιρόμουν να μην είναι ακριβή αυτά.
     Σε ξενοδοχεία, λοιπόν, με διαβεβαιώσεις των διευθυντών απεγράφησαν δύο χιλιάδες εκατόν δεκαέξι άτομα. Έχουν απογραφεί αλλοδαποί άγνωστοι στα μέλη των νοικοκυριών. Έχουν απογραφεί άτομα χωρίς συγγενική σχέση μεταξύ τους στο 80% των κατοικιών που ήταν κενές. Βρέθηκαν ως νοικοκυριά, δηλαδή σπίτια, τα μαγαζιά και οι αποθήκες. Απεγράφησαν νοικοκυριά σε άγνωστες γι΄ αυτούς διευθύνσεις. Σε δύο κτήρια απεγράφησαν τριάντα τρεις φύλακες. Δε βρέθηκαν στοιχεία, πλην ενός, ο οποίος είχε εγγραφεί συγχρόνως και στο Ηράκλειο. Ήταν δηλαδή διπλοεγγεγραμμένος.
      Εν αγνοία ξενοδόχου και σε κλειστό ξενοδοχείο απεγράφησαν σαράντα επτά νοικοκυριά αλλοδαπών σε συλλογική κατοικία.
      Το αξιοπερίεργο είναι από πού προμηθεύτηκε –και είναι το ερώτημα, στο οποίο απαιτώ να μου απαντήσετε, κύριε Υπουργέ- ο δήμος τα ειδικά αυτά έντυπα, δεδομένου ότι ο επόπτης είχε αρνηθεί να του τα χορηγήσει.
      Σαφώς δεν αναφέρονται και διπλοεγγραφές, καταθέσεις μαρτύρων και έχουμε και ονοματεπώνυμα παρανόμως εγγραφέντων, καταλόγους ξενοδοχείων, ομολογίες απογραφέων, και ομολογίες δημάρχου και αντιδημάρχου ότι άσκησαν πιέσεις και παραποίησαν τα στοιχεία. Γεγονός όμως παραμένει, και γι΄ αυτό ευθύνεσθε εσείς, ότι όσοι εμπλέκονται στην παραποίηση δεν είχαν εκ του νόμου αρμοδιότητα εμπλοκής στην απογραφή.
      Το δε σημαντικότερο, κύριε συνάδελφε, είναι ότι οι συνέπειες της παραποίησης εξακολουθούν και σήμερα να υφίστανται. Άρα, τα στοιχεία είναι ανακριβή. 
      Και συνεχίζω με το Δήμο της Πετρούπολης.
      ΛΕΩΝΙΔΑΣ ΤΖΑΝΗΣ: …
      ΠΡΟΕΔΡΕΥΩΝ (Κωνσταντίνος Γείτονας): Θα παρακαλέσω όχι υψηλούς τόνους και όχι διακοπές. Μια επερώτηση είναι. Γίνεται έλεγχος στην Κυβέρνηση, θα πει τις απόψεις της και θα ανταπαντήσετε μετά. Άλλωστε, όπως είπα και προηγουμένως, δε γράφονται οι διακοπές.
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Γείτονας): Έχω πει να μη γράφονται οι διακοπές.
      ΠΑΡΘΕΝΑ ΦΟΥΝΤΟΥΚΙΔΟΥ: Αν ο συνάδελφος ενοχλείται από αυτά που ακούει, κανείς δεν τον υποχρεώνει να κάθεται στην Αίθουσα. 
      ΒΑΣΙΛΗΣ ΚΕΔΙΚΟΓΛΟΥ: …
      ΠΑΡΘΕΝΑ ΦΟΥΝΤΟΥΚΙΔΟΥ: Δεν δέχομαι διακοπές, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ούτε η ομιλήτρια στο Βήμα δέχεται διακοπές ούτε το Προεδρείο.
      Παρακαλώ, συνεχίστε, κυρία Φουντουκίδου.
      ΠΑΡΘΕΝΑ ΦΟΥΝΤΟΥΚΙΔΟΥ: Δήμος Πετρούπολης. Ο έλεγχος των δελτίων νοικοκυριών απέδειξε ένα μέρος μόνο του εύρους της παραποίησης και έφερε στην επιφάνεια εξωπραγματικές καταστάσεις -κι αυτά τα λέει αυτός που πραγματοποίησε την ΕΔΕ- όπως τριάντα οκτώ άτομα σ’ ένα νοικοκυριό. Δεν μπορεί η υπηρεσία, συνεχίζει, να παράγει τέτοια στοιχεία και να τα θεωρεί αξιόπιστα. Αυτό πια δεν ήταν απογραφή. Οι καταγγελίες προήλθαν από τον επόπτη τον κ. Ράντο. Δεν μπορούμε να δημοσιεύουμε στοιχεία κατοικιών πενήντα δύο τετραγωνικών μέτρων, δύο δωματίων και να έχουν απογραφεί δεκατρία, δεκατέσσερα, δεκαεπτά, δεκαοκτώ κλπ άτομα. Η απογραφή αυτή, κύριε Υπουργέ, έγινε από άτομα που χρησιμοποιούσαν επίσημα ερωτηματολόγια της απογραφής, που ήταν ακόμη στην ευθύνη του επόπτου και των τομεαρχών, διενεργήθη στις 15 Μαρτίου του 2001, δηλαδή τρεις μέρες πριν την καθορισμένη μέρα, και αφορά περίπου πέντε χιλιάδες δημότες του δήμου Ιλίου. Τα στοιχεία αυτά, κύριοι συνάδελφοι, ακόμη παραμένουν.
      Δήμος Οιχαλίας Τρικάλων. Η επόπτης αναφέρει ότι έγινε οργανωμένη παραποίηση των δελτίων της απογραφής πληθυσμού με την καθοδήγηση, την προτροπή και την πίεση του δημοτικού συμβουλίου και τη συμμετοχή τομεαρχών και απογραφομένων. Οι συνέπειες της παραποίησης εξακολουθούν και σήμερα να υφίστανται και αφορούν χίλια περίπου άτομα.
      Κοινότητα Αντίκυρας Βοιωτίας. Ο πληθυσμός από δύο χιλιάδες τριακόσια σαράντα έξι άτομα το 1991 ανήλθε σε δύο χιλιάδες εννιακόσια ενενήντα έξι άτομα το 2001. Επίσης τριακόσια εβδομήντα άτομα κάτοικοι Παραλίας Διστόμου απεγράφησαν σε κατοικίες της Αντίκυρας και τριάντα δύο άτομα απεγράφησαν σε κενές κατοικίες. Πολλά νοικοκυριά είχαν υπερβολικό αριθμό ατόμων. Απεγράφησαν άτομα που την προηγουμένη και την επομένη μέρα της απογραφής ευρίσκοντο και εργάζοντο πλήρες οκτάωρο στις Ηνωμένες Πολιτείες. Τα δελτία έφεραν συμπληρώσεις με άλλο γραφικό χαρακτήρα κλπ. Επιπλέον, πεντακόσια – χίλια  άτομα αμφισβητούνται.
      Ο κ. Πουγκακιώτης Δημήτριος, κάτοικος Παραλίας Διστόμου, έχει απογραφεί στον οικισμό Αγίου Σωτήρα σε εξοχική κατοικία. Απαντά στον υπάλληλο που διενήργησε την ΕΔΕ: «Όχι, δεν έχω εξοχική κατοικία, δυστυχώς, ούτε διανυκτέρευσα στην Αγία Σωτήρα ούτε εγώ ούτε η γυναίκα μου. Επαναλαμβάνω ότι απογράφηκα στην Αντίκυρα, όχι στην Αγία Σωτήρα.» 
      Αυτά είναι, κύριοι συνάδελφοι και κύριε Υπουργέ, τα στοιχεία που εσείς οι ίδιοι δώσατε στον κύριο Πρωθυπουργό ο οποίος από το Βήμα της Βουλής πριν από λίγες ημέρες προσπαθούσε να αποδείξει ότι δεν υπάρχουν πτωχοί. Και είναι φυσικό αφού υπάρχουν πλέον από τη Στατιστική Υπηρεσία κατασκευασμένοι πλούσιοι και ιδιοκτήτες εξοχικών. Αναφέρονται ονόματα κατοίκων Διστόμου που απεγράφησαν στην Αντίκυρα, όπως διαπιστώθηκε από την ΕΔΕ. Οι συνέπειες της παραποίησης εξακολουθούν να υφίστανται, κύριε Υπουργέ.
      Νομός Κεφαλληνίας. Παρουσίασε αύξηση πληθυσμού 22%. Η ανάκριση επιβεβαίωσε την ακρίβεια των καταγγελιών του επόπτη απογραφής για παρέμβαση στη διεξαγωγή. Υπάρχει δελτίο με δεκαεννέα άτομα. Η διαπίστωση από τον έλεγχο ήταν πραγματικό σοκ, καταγγέλλει ο διενεργήσας την έρευνα υπάλληλος. Τρία άτομα μ’ ένα γραφικό χαρακτήρα, τα επόμενα οκτώ με άλλο γραφικό χαρακτήρα και τα άλλα οκτώ με άλλον. Δεν προκύπτει ούτε το δημοτολόγιο, που είναι γραμμένοι ούτε η σύνθεση των νοικοκυριών και οι συνθήκες στεγάσεως, οι πυρηνικές οικογένειες κλπ, χρήσιμα απογραφικά στοιχεία.
      Στο νοικοκυριό του Ευαγγελάτου Ανδρέα του Βασιλείου έχουν απογραφεί δεκαεννέα άτομα. Και αυτό που χαρακτηρίζεται από τον ανακριτή παγκόσμια πρωτοτυπία είναι ότι στο ίδιο δελτίο έχουμε διπλοεγγραφή οκτώ ατόμων και καταγγέλλει ότι έχει τρωθεί το κύρος της υπηρεσίας από την αποκάλυψη της παραποίησης. Στο νομό, αναφέρει, όπως και σε άλλους νομούς της χώρας, διακωμωδούν τα αποτελέσματα της απογραφής. Η κατάσταση είναι τραγική για τη σοβαρότητα της απογραφής. Έγινε παραποίηση και μάλιστα οργανωμένη, όπως καταγγέλλεται, και όμως τα στοιχεία αυτά, κύριε Υπουργέ, παραμένουν και αυτά δημοσιεύσατε εν γνώσει των καταγγελιών και μετά τη διενέργεια ΕΔΕ. Το ερώτημα είναι γιατί. Γιατί ενώ θα έπρεπε να διερευνηθεί ο πληθυσμός, να διορθωθούν και να αποκατασταθούν τα στοιχεία και μετά να γίνει η δημοσίευση, εσείς προχωρήσατε στη δημοσίευση και μάλιστα καυχάστε για το πόσο γρήγορα έγινε αυτό σε απάντηση ερώτησής μου σε σχέση με άλλες απογραφές;
      Να σας υπενθυμίσω ότι όταν το 1991 υπήρξαν καταγγελίες για Τήνο και Μύκονο, πήγε συνεργείο της Στατιστικής Υπηρεσίας αποκατέστησε τα στοιχεία της απογραφής και μετά έγινε η δημοσίευση.
      Γιατί, κύριε Υπουργέ, αποκλείσατε τους υπαλλήλους, ακόμα και τον προϊστάμενο απογραφών από τις διαδικασίες, ενώ δώσατε πρόσβαση σε απόρρητα στοιχεία, σε ιδιωτική εταιρεία τη γνωστή «ALTEK»;
      Οι πολίτες γνωρίζουν ότι η απογραφή έγινε με μολύβι φάμπερ. ΟΙ ΕΔΕ επιβεβαιώνουν καταγγελίες. Έχουμε, λοιπόν, κάθε λόγο να δυσπιστούμε. 
      Ο προϊστάμενος απογραφών παραιτείται και δεν αναγνωρίζει τα στοιχεία. Η γενική διευθύντρια στατιστικών ερευνών αρνείται να υπογράψει, κάνει δηλώσεις τελικώς υποχωρεί. Πιέσεις ή συναλλαγή, δεν γνωρίζω. Οι καταγγελίες κοινολογούνται και σεις καυχιέστε για το γρήγορο της δημοσίευσης. Παίζετε εν ου παικτοίς, κύριε Υπουργέ. 
      Η ΕΣΥΕ έχει ως αποστολή την παροχή στην κοινωνία έγκυρης και αξιόπιστης στατιστικής πληροφόρησης. Με τέτοιες παρεμβάσεις και τέτοιες μεθοδεύσεις αλλοιώνεται σαφώς ο προορισμός της. Νοσηροί πολίτες  και επικίνδυνοι πολιτικοί μόνο μπορεί να προσφεύγουν σε τέτοιες πράξεις. Η παροχή αξιόπιστων στατιστικών δεδομένων με σκοπό τη χρησιμοποιίησή τους για την κοινωνική και οικονομική ανάπτυξη του τόπου μας, θα έπρεπε να είναι ο κοινός μας τόπος.
      Εμείς  με τα δεδομένα αυτά σας καλούμε να αποκαταστήσετε τα στοιχεία της απογραφής και να επανορθώσετε καθώς και κάθε πράξη ή απόφαση σας  που στηρίζεται στα δεδομένα αυτά. 
      Θα σας συμβουλεύαμε επίσης να δεχθείτε να ακούσετε τους εργαζομένους, που το αρνείσθε, καταχρηστικά θαρρώ τα τελευταία δυόμισι χρόνια. Ίσως έτσι, κύριε Υπουργέ, αποφεύγατε νοθεύσεις στα στοιχεία της ανεργίας που μας διέσυραν σα χώρα και διαχειριζόσασταν επί τω ωφελιμότερον και αποτελεσματικότερον τα κονδύλια της EUROSTAT για μελέτες. Η ανάθεσή τους στους συμβούλους του Πρωθυπουργού και στο περιβάλλον του επιλεκτικά, όπως κάνατε, ενισχύει τις υποψίες μας και δεν σας τιμά. Άλλως θα αναγκαστούμε να ζητήσουμε τη συνδρομή της δικαιοσύνης.
      Ένα είναι βέβαιο. Νοθείες  με όποιον τρόπο γίνονται και όποιο σκοπό και αν εξυπηρετούν, τέλος. Δε θα σας επιτρέψουμε και δε θα σας αφήσουμε σε χλωρό κλαρί. Ας μην είσθε εσείς ο Υπουργός που θα συνδέσει την πολιτική του παρουσία με την επαίσχυντη αυτή ποινικά και πολιτικά πράξη.
      Εμείς από την πλευρά μας είμαστε πρόθυμοι να συνεργαστούμε, ώστε να δώσουμε στους Έλληνες πολίτες αξιόπιστα, χρήσιμα στατιστικά στοιχεία, ποιότητα και αξιοπιστία των υπηρεσιών της ΕΣΥΕ, χρηματοδοτήσεις των δήμων και εκπροσώπησή τους σύμφωνα με τα πραγματικά δεδομένα, όπως ο νόμος και το συμφέρον του τόπου επιτάσσει. 
      (Χειροκροτήματα από την πτέρυγα της Νέας Δημοκρατίας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριοι συνάδελφοι, ένα είναι δεδομένο. Από όσα ακούστηκαν προηγουμένως και καταγγέλθηκαν, από όσα κατά καιρούς έχουμε διαβάσει στον Τύπο, έγκριτες μάλιστα εφημερίδες, είναι βέβαιο ότι έγιναν πλείστες όσες παρανομίες στην απογραφή. 
     Ακούσαμε πολλές συγκεκριμένες καταγγελίες, σε ξενοδοχεία, σε διάφορα σημεία απογράφησαν δεκάδες άτομα πλην όμως τα ξενοδοχεία αυτά ήταν κλειστά. Επαληθεύτηκαν –αυτό είναι το σίγουρο, αυτό είναι το βέβαιο, αυτό είναι που πρέπει να τονίσουμε- όλες αυτές οι καταγγελίες. Θα πω δε ότι σε πολλές περιοχές που συνέβησαν τέτοιες παρατυπίες και παρανομίες μαζί, δεν καταγγέλθηκαν. Και όπου δεν καταγγέλθηκαν δεν βγήκε αυτό το πρόβλημα στην επιφάνεια. 
     Θα σας αναφέρω και μια καταγγελία από το νομό μου. Υπήρχε ένα πρόβλημα με κάποιο οικισμό. Αντιλλάγησαν αλληλογραφίες, υπήρξε διόρθωση πραγματικού πληθυσμού του τάδε οικισμού, λανθασμένος υπολογισμός πληθυσμού, αρχικά η Στατιστική Υπηρεσία δήλωνε ότι δεν πρόκειται να γίνει διόρθωση για τους τάδε και τάδε λόγους, στο τέλος δε με  παρέμβαση κάποιου Υφυπουργού της Κυβέρνησης έγινε τελικά η διόρθωση και σωστά έγινε και δικαιώθηκαν οι κάτοικοι της περιοχής. Αυτή είναι, λοιπόν, μια ακόμη απόδειξη για το αλαλούμ αυτής  της απογραφής.
     Επαναλαμβάνω, λοιπόν, και πάλι ότι η απογραφή δεν ήταν πραγματική. Οι ίδιοι άλλωστε οι  εργαζόμενοι στην Εθνική Στατιστική Υπηρεσία το έχουν κατ’ επανάληψη καταγγείλει.
     Το ερώτημα είναι: Γιατί σημειώθηκαν όλες αυτές οι παρατυπίες, οι παρανομίες στην απογραφή; Που η απογραφή πρέπει να πούμε είναι ένα γεγονός για το κάθε κράτος.
      Η Στατιστική είναι μία υπηρεσία αναγνωρισμένη από το κράτος που λειτουργεί και μας δίνει και άλλες έρευνες χρήσιμες στην κοινωνία. Ακούμε για πληθωρισμούς, ακούμε για ανεργία, ακούμε για το ένα και για το άλλο. Πώς, λοιπόν, λειτουργεί αυτή η υπηρεσία, όταν για την απογραφή προετοιμάζεται μήνες για να τη διεξάγει κόσμια, κατά τρόπο σωστό χωρίς προβλήματα; Ποιες, λοιπόν, είναι οι αιτίες; Η μία, η πιθανή αιτία είναι ότι αυτό είναι το κράτος μας, αυτή είναι η Δημόσια Διοίκηση, αυτό είναι το μπάχαλο που λειτουργεί στη Δημόσια Διοίκηση και γι’ αυτό λειτούργησε όπως λειτούργησε, γι’ αυτό είχαμε αυτά τα αποτελέσματα. Η άλλη αιτία είναι ότι κάποιοι δήμαρχοι για τους δικούς τους λόγους είτε για ψηφοθηρικούς είτε για οικονομικούς –γελάτε, κύριε Πρόεδρε, έτσι είναι- γιατί οι κατανομές γίνονται εν πολλοίς και με τα πληθυσμιακά κριτήρια. Εδώ είναι όμως το κράτος, τι έγινε και πώς λειτούργησε για να αποτρέψει αυτές τις καταστάσεις; Δεν υπήρξε, δε λειτούργησε, ήταν απών. Συνήργησε, λοιπόν.
      Και η τρίτη αιτία πιθανόν είναι ότι η Κυβέρνηση ενδεχομένως και για εκλογικούς λόγους, με αλλοδαπούς, με παλιννοστούντες, γνωστά τα θέματα και τα προβλήματα, μπορεί να υπέθαλψε μία τέτοια κατάσταση.
      ΒΑΣΙΛΗΣ ΚΕΔΙΚΟΓΛΟΥ: …
      ΙΩΑΝΝΗΣ ΛΑΜΠΡΟΠΟΥΛΟΣ: Κράτος Ευρωπαϊκής Ένωσης, συμφωνούμε απόλυτα. 
     Τίθεται, λοιπόν, το ερώτημα: Αφού διαπιστώθηκαν αυτές οι παρατυπίες γιατί έσπευσε η Κυβέρνηση αμέσως να επικυρώσει την απογραφή; Και το άλλο ερώτημα που πρέπει να μας απαντήσει σήμερα εδώ ο κύριος Υπουργός είναι τι έχει γίνει με τις καταγγελίες; Θεραπεύτηκαν οι παρανομίες; Τα κουκουλώσαμε όλα; Ανακοινώσαμε την απογραφή και τελείωσαν όλα; Πόσο επηρέασαν αυτές οι παρατυπίες, οι παρανομίες την κατανομή των εδρών για τις προσεχείς εκλογές; Οι νομοί δηλαδή που χάνουν τις έδρες αφού αποδεδειγμένα υπήρξαν προβλήματα, τι γίνεται σ’ αυτές τις περιπτώσεις;
      Η Κυβέρνηση, λοιπόν, πρέπει να πάρει υπεύθυνη θέση, κύριε Υπουργέ, να δώσει πειστικές εξηγήσεις σήμερα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βρίσκομαι και εγώ  σήμερα εδώ, κύριε Υπουργέ, για να καταγγείλω και να πάρω σχετικές απαντήσεις όσον αφορά το θέμα της απογραφής. Η απογραφή ενός λαού που γίνεται κάθε δέκα χρόνια νομίζω ότι δεν πρέπει να έχει ούτε ατέλειες ούτε καταγγελίες ούτε αμφισβητήσεις.
      Από τα στοιχεία που κατέθεσε η πρώτη επερωτώσα κ. Φουντουκίδου, διαπιστώνουμε ότι υπάρχει σωρεία προβλημάτων σε διάφορους νομούς της χώρας. Αυτοί δηλαδή ήλθαν στην επιφάνεια από το πόρισμα της ΕΔΕ που διατάχτηκε στη Στατιστική Υπηρεσία. Σε πόσους άλλους νομούς, χωριά και πόλεις θα υπάρχουν τόσα κενά και τέτοιες αβεβαιότητες και τέτοια πλασματικά αποτελέσματα; Και αυτό είναι το μεγάλο ερώτημα.
      Εάν όντως, κύριε Υπουργέ, είναι αληθινά αυτά, πράγματι ρωτάω και εγώ και επερωτώ γιατί επικυρώσατε και δώσατε τα αποτελέσματα στη δημοσιότητα και μάλιστα νωρίτερα από το χρόνο που προβλέπει και το Σύνταγμά μας. Και σ’ αυτό να πω μπράβο, αν όλα είναι τέλεια, να σας πω ότι η Στατιστική Υπηρεσία είναι οργανωμένη.
      Όμως, άκουσα προηγουμένως ότι ο αρμόδιος διευθυντής παραιτήθηκε, διαφώνησε με την υπογραφή των αποτελεσμάτων. Η προϊσταμένη πιέστηκε για να υπογράψει. Και ένα είναι το ερώτημα. Το 2001, 2002 και 2003 έχουμε το σύγχρονο κράτος που έχει μία τέτοια Στατιστική Υπηρεσία, μία ακόμη κρατική υπηρεσία που είναι μπάχαλο;
      Υπάρχει και ένα δεύτερο ερώτημα εδώ. Πράγματι η Στατιστική Υπηρεσία δε λειτουργεί νορμάλ και έχει και αντιπαλότητες το προσωπικό μεταξύ τους κυρίως όσον αφορά τα δημόσια θέματα, όχι προσωπικά;
      Ακούστηκε στο παρελθόν για το ποσοστό ανεργίας. Διαφωνούσαν οι υπάλληλοι. Δώσατε πλασματικά αποτελέσματα. Διαπιστώνουμε τώρα ότι αποχωρούν οι υπάλληλοι. Διαφωνούν. Και τα πορίσματά μας δίνουν πράξεις παράνομες και παράτυπες. 
      Πώς μπορεί να εξηγήσει κανένας ότι στην Πετρούπολη οι υπεύθυνοι της Στατιστικής Υπηρεσίας απέγραφαν τρεις μέρες νωρίτερα και μάλιστα κατοίκους ενός άλλου δήμου; Μα, θα μου πείτε, τι φταίμε εμείς αν οι δήμαρχοι έχουν αντιπαλότητες. Εδώ είναι η ευθύνη του Υπουργείου και της Υπηρεσίας. Ότι είχατε την απόλυτη ευθύνη να οργανώσετε σωστά την καταμέτρηση, την απογραφή και να έχετε σωστά αποτελέσματα.
      Το μεγάλο ερώτημα το οποίο έχω εγώ, κύριε Υπουργέ, είναι –και αυτό με βασανίζει- το εξής: Πράγματι η Στατιστική Υπηρεσία ήταν ανίκανη να κάνει σωστή απογραφή; Πράγματι ήταν μόνο τα συμφέροντα, που είπε ο κ. Λαμπρόπουλος, των δημάρχων για να σιτίζονται περισσότερο από τον κρατικό κορβανά ή για να έχουν περισσότερες έδρες τα χωριά τους και περισσότερους αντιδημάρχους ή πίσω από αυτά που δεν μπορούμε να δούμε σήμερα, κάτι άλλο υποκρύπτεται;  Μπορεί τίποτα. Αλλά η γυναίκα του Καίσαρα πρέπει όχι μόνο να είναι τίμια αλλά και να φαίνεται.
      Έχουμε στα χέρια μας είκοσι χιλιάδες παράνομα απογραφέντες. Έχουμε δήλωση ξενοδόχων ότι τα ξενοδοχεία τους ήταν κλειστά και στα ξενοδοχεία τους απεγράφησαν δύο χιλιάδες άνθρωποι. Υπήρξαν οι σχετικές παρεμβάσεις σας, ώστε να υπάρξουν διοικητικές και πιθανόν ποινικές ευθύνες; Λειτούργησε το κράτος δικαίου; Διότι αν δε λειτούργησε και όλα αυτά τα αφήσαμε να παραμένουν έτσι ατιμώρητα και να είναι θετικά αποτελέσματα για ορισμένους, αυτό τι δείχνει για άλλη μία φορά; Ότι το κράτος μας δεν είναι ούτε κράτος δικαίου ούτε λειτουργεί σωστά.
      Σε αυτά θα θέλαμε τις απαντήσεις σας, κύριε Υπουργέ, και θα πάρουμε το λόγο για να δευτερολογήσουμε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, επί των ημερών των κυβερνήσεων του ΠΑΣΟΚ πολλά παραμορφώνονται και άλλα διογκώνονται. Διογκώθηκε η ανεργία. Παραμορφώθηκαν οι προϋπολογισμοί του κράτους, τους οποίους και ο Πρωθυπουργός και ο παριστάμενος Υπουργός βάφτισαν αυτόβουλα ότι είναι πλεονασματικοί, ενώ αυτοί ήταν ελλειμματικοί. Αυξάνεται η ανεργία. Καλπάζει θα έλεγα. 
      Τώρα –και όταν λέω τώρα, δεν εννοώ σήμερα, εννοώ το 2002- φαίνεται ότι ήρθε και η σειρά των απογραφικών δεδομένων να υποστούν την ευεργετική επίδραση των κυβερνητικών παρεμβάσεων. Το τι συνέβη εκεί καταγγέλθηκε και τεκμηριώθηκε από τους συναδέλφους μου, οι οποίοι αναφέρθηκαν σε συγκεκριμένα γεγονότα.
      Εγώ θα ήθελα να τονίσω μερικές άλλες πτυχές. Δεν υπάρχει βέβαια ένδικο μέσο εσωτερικό για τα αποτελέσματα της απογραφής. Αποτελεί, όμως, κοινή πάγια αρχή όταν τηρείται μία διαδικασία της οποίας τα αποτελέσματα είναι αριθμητικά, τα αποτελέσματα αυτά να διασταυρώνονται πρώτα, να αντιμετωπίζονται οι οποιεσδήποτε λανθασμένες εκδηλώσεις αυτών των αποτελεσμάτων είτε προέρχονται εξ απροσεξίας είτε εκ δολιότητας –υπάρχουν και μερικά τέτοια- και εφόσον περάσει αυτή η διαδικασία της επαληθεύσεως να δημοσιεύονται.
      Εδώ τι συνέβη; Υπάρχουν βολές εναντίον και της διαδικασίας και των αριθμητικών αποτελεσμάτων της και εκ των έσω και από έξω. 
      Εκ των έσω έρχεται το διοικητικό συμβούλιο των υπαλλήλων της ίδιας της υπηρεσίας, της Εθνικής Στατιστικής Υπηρεσίας, η οποία διεξήγαγε την απογραφή και καταγγέλλουν επισήμως –δημόσια καταγγέλλουν- ότι απαγορεύθηκε με εντολή του Γενικού Γραμματέα της Υπηρεσίας αυτής ο έλεγχος των αποτελεσμάτων από το αρμόδιο υπηρεσιακό τμήμα της δημόσιας αυτής Υπηρεσίας. Επίσης απαγορεύθηκε η πρόσβαση του αρμοδίου υπηρεσιακού προϊσταμένου στα στοιχεία της απογραφής, ενώ επετράπη τούτο σε στελέχη ιδιωτικής εταιρείας οι οποίοι ήταν επιφορτισμένοι. Δηλαδή τι ρόλο παίζουν άραγε οι εντεταλμένοι δημόσιοι υπάλληλοι σε αυτή τη διαδικασία;
      ΒΑΣΙΛΗΣ ΚΕΔΙΚΟΓΛΟΥ: Και η ανεξάρτητη αρχή τι κάνει;
      ΑΝΑΣΤΑΣΙΟΣ ΝΕΡΑΝΤΖΗΣ: Και τι κάνει η ανεξάρτητη αρχή όπως πολύ εύστοχα παρατηρεί ο κ. Κεδίκογλου του οποίου δεν του διαφεύγει τίποτα; Τι γίνεται εκεί; Σε ποιον πρέπει να αποδώσουμε τις ευθύνες αυτές;
      Ακούστε τώρα την απάντηση. Απαντώντας ο κύριος Υπουργός στην ερώτηση μιας πολύ προσεκτικής συναδέλφου, της κ. Φουντουκίδου, της είπε: «Ε, δεν είναι και όλοι οι υπάλληλοι αυτοί που καταγγέλλουν». Λαϊκό δικαστήριο έχουμε εδώ; Έπρεπε να είναι προϊόν καθολικής επεξεργασίας όλων των υπαλλήλων της Στατιστικής Υπηρεσίας η καταγγελία τους για παράνομη διεξαγωγή της απογραφής και για παραμέληση όλων εκείνων των στοιχειωδών κανόνων διεξαγωγής και εκδόσεως των αποτελεσμάτων; Αν είναι δυνατόν!
      Αυτή η απόπειρα απάντησης συνιστά τρανή ομολογία των όσων καταγγέλλονται. Εγώ, για παράδειγμα, εάν ήμουν αρμόδιος, θα έλεγα: «Δεν έγινε τίποτα από όλα αυτά. Είναι ψευδή τα όσα καταγγέλλονται». Δεν τόλμησε να το πει αυτό αλλά είπε: «Δεν είναι όλων». Μα, είναι του συλλόγου!
      Όμως, υπάρχουν και περαιτέρω εκ των έξω καταγγελίες και μάλιστα καταγγελίες φορέων που είναι αρμόδιοι. Ο τοπικός Τύπος του Νομού Ηρακλείου μίλησε για φαντάσματα πολιτών, μίλησε για ψευδείς και παραπλανητικές βεβαιώσεις και απογραφές. Υπάρχουν άλλες περιπτώσεις στη Μιχαλία. Υπάρχουν άλλες περιπτώσεις στην Αντίκυρα. Υπάρχουν άλλες περιπτώσεις στην Κεφαλλονιά.  Όλοι αυτοί οι οποίοι καταγγέλλουν –πολλοί από αυτούς είναι δήμαρχοι, άλλοι είναι δημοτικοί άρχοντες και άλλοι ανήκουν στον τοπικό Τύπο- καταγγέλλουν χωρίς να έχουν συναίσθηση του αντικειμένου της καταγγελίας;
      Εδώ παρατηρώ ότι στην τάση της υπηρεσίας αυτής να παραποιεί, φαίνεται ότι παρενέβαλαν και το βιβλικό κανόνα «Αυξάνεσθε και πληθύνεσθε». Ξέρετε τι έκαναν οι της Στατιστικής Υπηρεσίας με την ανοχή και την ενθάρρυνση του αρμόδιου Υπουργείου; «Αυξάνεσθε εικονικώς και πληθύνεσθε στατιστικώς». Αυτό είναι το νόημα της στατιστικής απογραφής.
      Εάν, λοιπόν, κάποιος στο μυαλό του επαναφέρει ότι η απογραφή έχει σοβαρές επιπτώσεις τόσο στη χρηματοδότηση των περιφερειών αυτών και των δήμων όσο και στην κοινοβουλευτική εκπροσώπηση, δηλαδή στην ουσία της Δημοκρατίας, καταλαβαίνει ότι έγινε ένα πραξικόπημα, μια άφρων ενέργεια. Εμείς αναζητούμε τις πολιτικές ευθύνες γι’ αυτή την υπόθεση, γιατί τις ποινικές –εγώ βλέπω και ποινικές- θα τις αναζητήσουν ή θα έπρεπε να τις έχουν αναζητήσει άλλα όργανα.
      Αυτός είναι, λοιπόν, ο λόγος για τον οποίο σας επερωτούμε. Σας επερωτούμε για τη διαδικασία την εσφαλμένη που τηρήθηκε, για τα εσφαλμένα αποτελέσματα, για τη σπουδή σας να τα δημοσιεύσετε, για τη μη διόρθωσή τους. Εάν αυτό αποτελεί πολιτική εποπτεία μιας Εθνικής Στατιστικής Υπηρεσίας, αυτό θα το κρίνει ο λαός. Εμείς πάντως έχουμε διαφορετική γνώμη και εμμένουμε στην επερώτησή μας αυτή.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα έλεγα ότι βασικό περιεχόμενο της επερώτησής μας δεν είναι τόσο τα σκόπιμα λάθη τα οποία υπάρχουν στο αποτέλεσμα της απογραφής όσο η μεγαλύτερη σημασία που έχει σε όλη αυτή την υπόθεση η αντιμετώπιση αυτού του φαινομένου από την πλευρά της Κυβέρνησης, η οποία προκύπτει και από την απάντηση του κυρίου Υπουργού στην ερώτηση της συναδέλφου κ. Φουντουκίδου αλλά και από τις μετέπειτα πράξεις.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Κύριε Υπουργέ, δε θα μπορούσα να σας αποδώσω κάποια ευθύνη για το τι έκαναν κάποιοι δήμαρχοι, όπως διαπιστώθηκε από τους επόπτες, όμως έχετε πάρα πολύ μεγάλη ευθύνη και για την απάντηση την οποία δώσατε, αλλά και για τις μετέπειτα πράξεις και παραλείψεις σας.
     Ως προς την απάντηση σας, πάρα πολύ σωστά επεσήμανε ο κ. Νεράντζης, το πρώτο μέρος της. Λέτε ότι οι καταγγέλλοντες δεν αντιπροσωπεύουν το σύνολο των εργαζομένων στην Εθνική Στατιστική Υπηρεσία.
      Κύριε Υπουργέ, βρίσκομαι σε αυτή την Αίθουσα είκοσι δύο χρόνια. Είναι πάρα πολύ πρωτότυπη η απάντησή σας, πάρα πολύ «έξυπνη» και είναι τελείως άσχετη και θα έλεγα και αντίθετη προς τη μορφή του πολιτεύματός μας.
Θα σας πω γιατί. Αυτούς, οι οποίοι εκφράζουν την πλειοψηφία των εργαζομένων στην Εθνική Στατιστική Υπηρεσία, αφού αποτελούν το συμβούλιό της, τους γράφετε στα παλιά σας τα παπούτσια και σας ενδιαφέρει ο άδηλος αριθμός που οπωσδήποτε δεν εκπροσωπεί την πλειοψηφία και τον οποίο βεβαίως δε γνωρίζετε, δηλαδή πόσοι είναι οι αντιλέγοντες ή αν υπάρχει έστω και ένας αντιλέγων. Απλώς αυτοί οι οποίοι διαμαρτύρονται και καταγγέλλουν αυτά τα πράγματα, λέτε εσείς ότι δεν είναι άπαντες. 
      Είναι περίεργη αυτή η νοοτροπία. Αν αυτό επικρατήσει σε όλα τα ζητήματα, τότε το πολίτευμά μας και η αρχή της πλειοψηφίας πάει κατά διαβόλου. Λυπούμαι, διότι έχετε μία τέτοια αντίληψη, η οποία δεν είναι καθόλου σύμφωνη με το δημοκρατικό μας πολίτευμα και με τον τρόπο που εκφράζεται. 
      Λέτε και κάτι άλλο που μου προκαλεί κατάπληξη πραγματικά. Λέτε ότι αποδεικνύεται ότι οι καταγγελίες είναι αστήρικτες. Πού στηρίζεστε, κύριε Υπουργέ, και λέτε ότι είναι αστήρικτες οι καταγγελίες; Διότι εδώ ύστερα από αυτές τις καταγγελίες διατάχθηκε κάποια έρευνα. Στείλατε επόπτες, στείλατε τον προϊστάμενο των εποπτών, έγιναν ορισμένα πορίσματα και για τις πέντε περιπτώσεις που καταγγέλλονται και αποδεικνύεται η αλήθεια των καταγγελιών. Εκτός αν γράφετε όλα αυτά τα πορίσματα στα παλιά σας τα παπούτσια. Αλλά η πραγματικότητα είναι ότι απεδείχθη η ακρίβεια των γενομένων καταγγελιών.
      Εσείς παρά ταύτα λέτε ότι είναι αστήρικτες οι καταγγελίες! Εκείνο το οποίο μου κάνει εντύπωση είναι κάτι για το οποίο έχετε τεράστια ευθύνη. Τα πορίσματα κάνουν και ορισμένες επισημάνσεις. Εκτός από τις επισημάνσεις των ποινικών αδικημάτων τα οποία διεπράχθησαν και για τα οποία λέτε ότι εστάλησαν στον εισαγγελέα και θα το πληροφορηθούμε πολύ σύντομα με τις σχετικές κοινοβουλευτικές διαδικασίες, προτείνονται και ορισμένες διοικητικές ενέργειες, να αφαιρεθούν π.χ. οι παρανόμως απογραφέντες στον ένα δήμο ή στον ένα οικισμό και να πάνε στον άλλο.
      Για αυτές τις συγκεκριμένες διοικητικές διαδικασίες που σας υποδεικνύονται τι κάνατε, κύριε Υπουργέ; Αυτά ήταν στον κύκλο των αρμοδιοτήτων και των δικών σας και της ΕΣΥΕ. Δυστυχώς, δεν κάνετε απολύτως τίποτα αλλά σπεύσατε να επικυρώσετε βεβιασμένα το αποτέλεσμα της απογραφής, χωρίς να διορθώσετε τίποτα από αυτά. Και στην απάντησή σας καυχάστε λέγοντας: «για πρώτη φορά». Αυτό το «για πρώτη φορά» το ακούσαμε εκατομμύρια φορές, αλλά εδώ δεν είναι προς έπαινό σας. Είναι ένα στοιχείο για το οποίο νομίζω ότι δεν πρέπει να είστε και πάρα πολύ ευτυχής.
	Νομίζω, λοιπόν, ότι δεν κάνατε σωστά τη δουλειά σας και το αποτέλεσμα της απογραφής δεν αποδίδει την πραγματικότητα. Αν εδώ υπήρξαν καταγγελίες και δεν διορθώθηκαν, φανταστείτε πόσες άλλες περιπτώσεις μπορεί να υπάρχουν και να μην υπάρχουν καταγγελίες, οπότε το αποτέλεσμα δεν αποδίδει τίποτα από εκείνο που ισχύει στην πραγματικότητα. 
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Οικονομίας και Οικονομικών κ. Χριστοδουλάκης έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Είναι σοβαρά αυτά που λέει και πρέπει να τα καταρρίψετε όλα, αλλιώς δεν είμαστε κράτος.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Θα επιχειρήσω να απαντήσω, αγαπητέ κύριε συνάδελφε, όσο μπορώ. 
      Κυρίες και κύριοι συνάδελφοι, συζητούμε σήμερα ένα θέμα το οποίο κατά την άποψή μου έχει πολύ μικρές διαστάσεις. Απλώς έχει μεγεθυνθεί υπερβολικά από τις διαθέσεις της Αξιωματικής Αντιπολίτευσης να εμφιλοχωρήσει αμφιβολίες, καχυποψίες, υπόνοιες σε οτιδήποτε γίνεται τα τελευταία χρόνια στη χώρα μας.
      Σπεύδω ευθύς εξαρχής να πω ότι από όσο γνωρίζω τουλάχιστον επιστημονικά, δεν έχει γίνει καμία στατιστική απογραφή σε καμία χώρα, η οποία δεν παρουσιάζει κάποιες μικροανωμαλίες και μικροπροβλήματα, τα οποία όμως εφόσον είναι αμελητέας εκτάσεως δεν επηρεάζουν σοβαρά κανένα πραγματικό αποτέλεσμα είτε στην κοινωνία είτε στην οικονομία είτε πολύ περισσότερο στην πολιτική.
      Κυρίες και κύριοι το 2000 έγινε η απογραφή στις ΗΠΑ, η οποία ως χώρα έχει κατά τεκμήριο το υψηλότερο τεχνολογικό επίπεδο και τις αρτιότερες στατιστικές μεθόδους απογραφής. Γνωρίζετε ότι έμειναν απ’ έξω πάνω από τρία εκατομμύρια άνθρωποι, οι οποίοι δεν απεγράφησαν; Είναι ένα ποσοστό το οποίο ανέρχεται περίπου στο 1,2% του συνόλου.
      Δε θέλω να αναφερθώ στο τι γινόταν σε παλαιότερες απογραφές στατιστικής.
      ΠΑΡΘΕΝΑ ΦΟΥΝΤΟΥΚΙΔΟΥ: Μετά τι έγινε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα σας καταθέσω τα σχετικά στοιχεία για την αμερικάνικη απογραφή.
     (Στο σημείο αυτό ο Υπουργός Οικονομίας και Οικονομικών κ. Χριστοδουλάκης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα αναφερθώ σε συγκεκριμένα θέματα τα οποία θίξατε ότι έγιναν ή νομίζετε ότι έγιναν στην απογραφή του 2001 για να σας αποδείξω πρώτον ότι ήταν απειροελάχιστα και δεύτερον ότι δεν είχαν καμία απολύτως επίπτωση σε οικονομικό, κοινωνικό και πολιτικό επίπεδο. 
     Τα δείγματα και η έκταση των μικροανωμαλιών, που αναπόφευκτα υπάρχουν σε όλες τις στατιστικές απογραφές σε όλες τις χώρες του κόσμου, ήταν απειροελάχιστα και ακριβώς γι’ αυτό το λόγο η γνωμοδοτική επιτροπή στην οποία υπεβλήθησαν όλα αυτά τα στοιχεία και η οποία απαρτιζότανε απ΄ όλους τους διευθυντές της Στατιστικής Υπηρεσίας και από ανεξάρτητους καθηγητές διεθνούς κύρους, απεδέχθη ότι αυτά πράγματι ήταν μηδενικής σημασίας και δεν ελήφθησαν υπόψη. Αυτό είχε ως συνέπεια τα αποτελέσματα που εκδόθηκαν για την απογραφή να είναι απολύτως αντιπροσωπευτικά της πραγματικής εικόνας της χώρας μας.
     Για τα στοιχεία τα οποία θα αναφέρω πρέπει να λάβετε υπόψη σας ότι η κατανομή των εδρών γίνεται με βάση το νόμιμο πληθυσμό. Εξ αυτού του λόγου ουδεμία πραγματική επίπτωση υπάρχει όχι μόνο μετά από τις παρεμβάσεις και τις διορθώσεις που έγιναν, αλλά ακόμη και αν ίσχυαν όλες αυτές οι ευφάνταστες και υπερβολικές καταγγελίες τις οποίες κάνετε. Θα αναφερθώ στοιχείο προς στοιχείο και αριθμό προς αριθμό για να δείξω ότι η απογραφή του 2001 ήταν μια από τις καλύτερα οργανωμένες απογραφές, έδωσε στοιχεία με εξαιρετικά μεγάλη αξιοπιστία, παρόμοια της οποίας δεν είχε συμβεί σε καμία άλλη απογραφή τις προηγούμενες δεκαετίες στη χώρα μας.
     Αναφέρει η επερώτηση της Νέας Δημοκρατίας ότι στο Δήμο Χερσονήσου απεγράφησαν παραπάνω δύο χιλιάδες άτομα με αποτέλεσμα να εμφανίζεται αύξηση του πληθυσμού κατά 42%. Προφανώς η Νέα Δημοκρατία δε γνωρίζει ότι δύο χιλιάδες εκατόν δεκαέξι άτομα διορθώθηκαν και η πραγματική αύξηση τόσο του πραγματικού όσο και του νόμιμου πληθυσμού ήταν μόλις 14,8%, ένα ποσοστό απόλυτα δικαιολογημένο λόγω του έντονου τουριστικού χαρακτήρα και της έντονης ανάπτυξης της περιοχής. Ο πληθυσμός της Χερσονήσου δεν εμφανίζει αύξηση δύο χιλιάδων ατόμων, όπως αναφέρει η ερώτηση της Νέας Δημοκρατίας και όπως δυστυχώς άκουσα τη συνάδελφο κ. Φουντουκίδου αβασίμως να επαναλαμβάνει σήμερα, αλλά ήταν μόνο επτακόσια εβδομήντα τέσσερα άτομα, ένα ποσοστό το οποίο είναι 0,1% ή 0,2% του συνολικού πληθυσμού του Νομού Ηρακλείου και προφανώς δεν μπορεί να προκαλέσει καμία απολύτως μεταβολή στις έδρες. Για να προκληθεί μεταβολή στις έδρες χρειάζεται μια αύξηση ή πτώση κατά επτά χιλιάδες περίπου, ένας αριθμός ο οποίος βρίσκεται δέκα φορές παραπάνω, μακρύτερα από την πραγματική αύξηση κατόπιν των διορθώσεων που έγιναν. Εδώ, λοιπόν, έχουμε μια περίπτωση όπου εντοπίστηκαν ορισμένες ανωμαλίες, έγιναν οι διορθώσεις, αποκαταστάθηκε πλήρως η εικόνα.
      Παρ’ όλα αυτά η Νέα Δημοκρατία εξακολουθεί να προβάλει τις ευφάνταστες και υπερβολικές κατηγορίες της απλώς και μόνο για να κάνουμε έναν πολιτικό σαματά.
      Στο θέμα της Οιχαλέας Τρικάλων όπου εσείς αναφέρατε ότι εμφανίστηκε αύξηση πληθυσμού κατά 29%, σας πληροφορώ –και οφείλατε να το γνωρίζετε- ότι έγινε έρευνα, διαπιστώθηκαν ορισμένες ανωμαλίες, οι οποίες διορθώθηκαν εξ ολοκλήρου και τώρα η απογραφή έγινε χωρίς κανένα απολύτως λάθος .
      Στο περίφημο θέμα των δύο δήμων, Αντίκυρας και Διστόμου. Εκεί υπάρχει μία τοπική αντιπαλότητα. Απ’ όσο έχω πληροφορηθεί, οι επικεφαλής δήμαρχοι ήταν και συγγενείς, αλλά παρ’ όλ’  αυτά υπήρχε μεγάλη διαφωνία για το πού θα ταξινομηθούν ορισμένα άτομα. Και υπήρχε μία προσπάθεια ο μεν και ο δε να εμφανίσει αυτούς στο δικό του δήμο. Δεν ξέρω τι ωθούσε σ΄ αυτή τη συμπεριφορά, ενδεχομένως τα αντισταθμιστικά οφέλη που υπάρχουν εκεί από τα εργοστάσια να αποτέλεσαν ένα κριτήριο γι’ αυτό τον ανταγωνισμό. Πρέπει να σας πω ότι υπήρξαν δύο παρατυπίες, η μία που αφορούσε τους επιβάτες των πλοίων και διορθώθηκε εξ ολοκλήρου. Και υπάρχει ένας εντοπισμός για τριακόσια εβδομήντα έξι άτομα τα οποία κακώς απεγράφησαν πλην όμως αυτά στο σύνολο δε δημιουργούν καμία ουσιώδη μεταβολή. Αναφέρω και πάλι, για να υπάρξει η παραμικρή αλλαγή εδρών στο Νομό Βοιωτίας, θα πρέπει να αλλαχθεί ο πληθυσμός κατά επτά χιλιάδες είτε προς τη μία είτε προς την άλλη κατεύθυνση. Το ποσοστό αυτό των τριακοσίων εβδομήντα έξι ατόμων είναι της τάξης του 0,2% το οποίο ουδεμία απολύτως μεταβολή επιφέρει.
      ΠΑΡΘΕΝΑ ΦΟΥΝΤΟΥΚΙΔΟΥ: Και στα τοπικά συμβούλια;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μη βιάζεστε, όλα θα τα ακούσετε με το νι και με το σίγμα. Και θα σας αποδείξω ότι όλα αυτά που λέτε δεν είναι παρά μία υπερβολική παραμόρφωση της πραγματικότητας, την οποία, λυπάμαι, αλλά έπρεπε να γνωρίζετε πριν κάνετε την επερώτηση. Διότι έχουν διορθωθεί, έχετε λάβει γνώση, έχει δημοσιευθεί και έχει επικυρωθεί.
     Έρχομαι στο περίφημο θέμα των δήμων Ιλίου και Πετρουπόλεως. Εκεί οι πάντες γνωρίζουν ότι τα όρια αυτών των δήμων είναι ασαφή, καλώς ή κακώς. Κακώς κατά την άποψή μου έχουν παραμείνει ασαφή επί πολλές δεκαετίες. Γι’ αυτό όποτε υπάρχει απογραφή, υπάρχει ένας διαγωνισμός των δήμων, ποιος θα εγγράψει ποιους για τους προφανείς λόγους κατανομής των αυτοτελών πόρων, των ΚΑΠ. Εκεί συνέβησαν όντως μερικές ανωμαλίες, για τις οποίες ουδεμία απολύτως ευθύνη υπάρχει στη Στατιστική Υπηρεσία. Αυτό που αναφέρατε, ότι έγιναν εκ των προτέρων απογραφές, έχετε δίκιο. Απλώς δεν έχει η ΕΣΥΕ καμία σχέση με αυτές, γιατί τις έκαναν οι δήμοι. Δε θέλω να αναφερθώ ονομαστικά σε παρατάξεις που τα επιχείρησαν. Η ΕΣΥΕ τις επεσήμανε, τις εντόπισε, τις αναίρεσε σε μεγάλο βαθμό. Και πρέπει να σας πω ότι οι υπάλληλοι της Στατιστικής Υπηρεσίας που με ζήλο έκαναν το καθήκον τους, διώχθησαν φυσικώς και βιαίως ορισμένες φορές, από μία προσπάθεια αλλοίωσης, για το πού ακριβώς θα ενταχθούν κάποια άτομα.
      Έχει αυτό καμία πολιτική επίπτωση; Απολύτως καμία, διότι απλούστατα και οι δύο δήμοι ανήκουν στην ευρύτερη περιοχή της Β΄ Αθήνας, συνεπώς ένας συγκεκριμένος αριθμός ατόμων, λίγος αλλά εν πάση περιπτώσει είτε απογράφηκε στον ένα δήμο είτε στον όμορο δήμο, εκλογικώς είναι απολύτως στην ίδια περιφέρεια και δεν υπάρχει κανένα αποτέλεσμα. 
      ΒΑΣΙΛΗΣ ΚΕΔΙΚΟΓΛΟΥ: Αυτά δε μας ενδιαφέρουν. Η ακεραιότητα της Στατιστικής Υπηρεσίας μας ενδιαφέρει. Αυτό αποδείξτε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Η Στατιστική φέρθηκε πολύ καλά και αναίρεσε στο μεγαλύτερο βαθμό ορισμένες ενέργειες που είχαν γίνει πριν την έναρξη του έργου της Στατιστικής Υπηρεσίας.
     Έρχομαι στο περίφημο θέμα της Κεφαλλονιάς.  Πήρε τρομερές διαστάσεις. Έτσι όπως το περιγράφετε, θα πρέπει να πάρετε και μία δυσφημιστική εικόνα για το νησί. Δεν είναι έτσι όμως τα πράγματα. Σας είπα και πριν ότι οι έδρες κανονίζονται με βάση το νόμιμο πληθυσμό. 
      Αυτά τα οποία λέτε περί οκτώ χιλιάδων εγγραφών παραπάνω, δεν ευσταθούν. Κατά πάσα πιθανότητα φαίνεται ότι επειδή δηλώθηκαν μερικοί ως προσωρινώς απόντες ενδέχεται να υπήρξε μια υπέρβαση του πραγματικού πληθυσμού της Κεφαλλονιάς κατά τρεις χιλιάδες. Όμως, δεν υπάρχει η παραμικρή μεταβολή του νομίμου πληθυσμού, ο οποίος όπως έχει απογραφεί εμφανίζει μία μείωση κατά 0,9% σε σχέση με την απογραφή του 1991.  Αυτό δεν οδηγεί σε καμία αλλαγή των εδρών. Για να αλλάξει ο αριθμός των εδρών, θα έπρεπε να υπάρξουν δέκα έως δεκαπέντε χιλιάδες παραπάνω ψήφοι, πράγμα που δεν έγινε διότι οι έδρες κανονίζονται από το νόμιμο πληθυσμό. 
      ΠΑΡΘΕΝΑ ΦΟΥΝΤΟΥΚΙΔΟΥ: Τόσο πολύ το ψάξατε! 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πάντως πολύ περισσότερο απ’ ό,τι εσείς. 
     Σε καμία απολύτως περίπτωση δεν υπήρξε όχι μόνο δόλος της Στατιστικής Υπηρεσίας, αλλά ούτε και κάποια μεγάλη ανωμαλία η οποία θα δημιουργούσε προβλήματα κατανομής βουλευτικών εδρών. Όποιες ανωμαλίες παρατηρήθηκαν δε θέτουν ζήτημα αλλοιώσεως της κατανομής των βουλευτικών εδρών, διότι  βασίζεται στα στοιχεία του νομίμου πληθυσμού και όχι στα στοιχεία του πραγματικού πληθυσμού. 
      Θα ήταν δυνατή η επανάληψη της απογραφής έτσι ώστε να βρεθεί ο πραγματικός πληθυσμός που αντιστοιχεί σε κάθε περιοχή; Η απάντηση είναι όχι, διότι η απογραφή είναι η φωτογράφηση της χώρας σε μία δεδομένη ημέρα. Δεν μπορεί να επαναληφθεί μονομερώς για ορισμένες περιοχές. Πάντως, από όλες τις μικρές ανωμαλίες που παρατηρήθηκαν σε μία χώρα η οποία έχει γνωρίσει σημαντικές πληθυσμιακές μεταβολές τα τελευταία χρόνια –αυτό αποτελεί τον πιο αξιόπιστο δείκτη ότι τα αποτελέσματα της στατιστικής υπηρεσίας είναι όντως αντιπροσωπευτικά της χώρας- δεν επιφέρεται η παραμικρή αλλαγή σε κανένα οικονομικό, κοινωνικό και πολιτικό δείκτη.
      Αναφέρατε μετ’ επιτάσεως το γεγονός ότι κατηγγέλθησαν ορισμένα ζητήματα από τους συλλόγους. Όσο δραστήριος και αν είναι κάποιος σύλλογος κάποιου οργανισμού, σε καμία περίπτωση, η οποιαδήποτε πλειοψηφία δεν μπορεί να υποκαταστήσει την επιστημονική αντικειμενικότητα η οποία τεκμαίρεται και επικυρούται με αυτούς που έχουν την ευθύνη να διεξάγουν τις απογραφές. Όλοι ανεξαιρέτως οι διευθυντές της Στατιστικής Υπηρεσίας συμφώνησαν στη γνωμοδοτική επιτροπή ότι οι μικρές ανωμαλίες που παρατηρήθηκαν με κανένα τρόπο δεν αλλοιώνουν καμία πτυχή της διενεργηθείσης απογραφής.
      Δεύτερον, δε θέλω να πω ποιας πολιτικής αποχρώσεως είναι αυτοί που έκαναν τις καταγγελίες ή με ποια συγκυρία συνδέθηκαν αυτές οι καταγγελίες. Θέλω μόνο να δηλώσω ότι η ΕΣΥΕ δεν είναι κομματικό όργανο και δε θα αφήσουμε να γίνει κομματικό εργαλείο. Είναι μια υπηρεσία η οποία δουλεύει ανεξάρτητα. Ουδέποτε η Κυβέρνηση επενέβη στην  ΕΣΥΕ. Η μόνη μας μέριμνα θα είναι πώς θα λαμβάνουμε διαρκώς μέτρα τα οποία θα ενισχύουν τις δυνατότητές της και την ανεξαρτησία της. 
      ΒΑΣΙΛΗΣ ΚΕΔΙΚΟΓΛΟΥ: Να την εκσυγχρονίσετε. Την έχετε παρατήσει. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Διαψεύδω επίσης κατηγορηματικά τα όσα ανέφεραν οι ομιλητές της Νέας Δημοκρατίας ότι δήθεν έχουν αμφισβητηθεί από την ευρωπαϊκή στατιστική υπηρεσία τα στοιχεία της ανεργίας.
      Ουδείς έχει αμφισβητήσει από την Ευρωπαϊκή Ένωση τις έρευνες εργατικού δυναμικού τις οποίες κάνει η ΕΣΥΕ και αυτό υπήρξε επίσης πάλι μία άποψη ορισμένων υπαλλήλων της ΕΣΥΕ, η οποία όμως έχει συγκεκριμένη εξήγηση για την επιλογή και του χρόνου και της κατευθύνσεως της καταγγελίας που έγινε.
      Τέλος, θέλω να σας αναφέρω ότι η επικύρωση των αποτελεσμάτων της απογραφής εντός ενός έτους από της διενέργειάς της είναι υποχρεωτική, με βάση το Σύνταγμα. Το άρθρο 52 του Συντάγματος, το οποίο ψηφίσαμε, επιβάλλει την ολοκλήρωση αυτών των αποτελεσμάτων εντός ενός έτους προκειμένου η χώρα να διαθέτει σύγχρονα στοιχεία και να κανονίζει τις διάφορες πολιτικές, τους διάφορους δείκτες, τα διάφορα στοιχεία τα οποία δημοσιεύει.
      Κλείνοντας, θέλω να πω ότι πρέπει επιτέλους η Νέα Δημοκρατία να αφήσει αυτή την τακτική, που καταφεύγει σε διάφορες στατιστικές επικλήσεις προκειμένου να πει το α΄ ή το β΄ ελλείψει θέσεων στα ευρύτερα θέματα πολιτικής.
      Η έλλειψη θέσεως στην οικονομική πολιτική έχει οδηγήσει πολλές φορές τη Νέα Δημοκρατία να μιλά περί δημιουργικής λογιστικής, περί διαψεύσεως των στοιχείων από την Ευρωπαϊκή Στατιστική Υπηρεσία και μια σειρά από άλλα θέματα τα οποία ζήσαμε τους προηγούμενους μήνες, μέχρι  βέβαια που απεκαλύφθη από τη συζήτηση του προϋπολογισμού ότι η συγκεκριμένη μεθοδολογία την οποία ακολουθούσε το Υπουργείο Οικονομικών δεν ήταν τίποτα άλλο παρά η συνέχιση μιας στατιστικής μεθοδολογίας που εισήγαγε το 1991 –ορθώς κατά την άποψή μου- η τότε Κυβέρνηση της Νέας Δημοκρατίας και ορθώς ακολούθησαν οι επόμενες κυβερνήσεις του ΠΑΣΟΚ ακριβώς για να παραμείνουν συγκρίσιμα κρίσιμα μεγέθη, τα οποία έπαιζαν καθοριστικό ρόλο για την αποτύπωση της δημοσιονομικής προόδου της χώρας μας. Όταν άλλαξαν οι κανόνες πέρσι, ευθύς αμέσως όλο το σύστημα προσαρμόστηκε στους νέους κανόνες και έτσι οι κανόνες του 1991 και του 1992 δεν εφαρμόζονται πλέον και εφαρμόζονται οι νέοι κανόνες της EUROSTAT.
      Θα έλεγα, λοιπόν, στην Αντιπολίτευση ότι είναι καιρός να αφήσουμε τα λογιστικά καταφύγια και να μιλήσουμε με πραγματικές θέσεις για τα πραγματικά προβλήματα του ελληνικού λαού, με συγκεκριμένες πολιτικές και εκεί να γίνει η αναμέτρηση και να μη δημιουργούμε διαρκώς μια αίσθηση ότι οι μετρήσεις δεν είναι καλές, τα νούμερα δεν είναι καλά, τα στοιχεία δεν είναι καλά και να κρυβόμαστε πίσω από λογιστικά τεχνάσματα για θέσεις τις οποίες θα έπρεπε να έχουμε αλλά δυστυχώς δεν τις βλέπουμε για να τις συζητήσουμε.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας, ο κ. Παυλόπουλος, έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ:  Εάν φέραμε το ζήτημα αυτό στη Βουλή, ήταν γιατί ήθελε η Νέα Δημοκρατία ν΄ αναδείξει, μεταξύ πάμπολλων άλλων παραδειγμάτων, αλλά και με αφορμή την τόσο κρίσιμη δημόσια υπηρεσία που λέγεται «Εθνική Στατιστική Υπηρεσία», ποια είναι η πραγματική κατάσταση στο χώρο των δημοσίων υπηρεσιών και πώς λειτουργούν οι υπηρεσίες των οποίων τ΄ αποτελέσματα επηρεάζουν εντονότατα πάρα πολλούς καίριους τομείς της δημόσιας ζωής. Μεταξύ αυτών βεβαίως και το ζήτημα το οποίο αφορά την έκφραση της λαϊκής ετυμηγορίας αλλά και πολλά  άλλα θέματα.
     Ο κύριος Υπουργός αναφέρθηκε σ΄ ένα, μόνο, συγκεκριμένο θέμα. Δεν κατάλαβε ή δεν θέλησε να καταλάβει ότι αυτή η επερώτηση αφορά το σύνολο της Εθνικής Στατιστικής Υπηρεσίας. Και θα εξηγήσω στη συνέχεια γιατί επιλέξαμε την Εθνική Στατιστική Υπηρεσία.
      Πρώτα-πρώτα το ύφος με το οποίο απάντησε αναδεικνύει τον τρόπο με τον οποίο λειτουργεί η Εθνική Στατιστική Υπηρεσία. Και εδώ έχουμε ταυτοχρόνως, μέσα από αυτή την απάντηση και ομολογία, το τι σημαίνει Δημόσια Διοίκηση επί «εκσυγχρονιστικών» ημερών αλλά και πώς αντιλαμβάνεται η ίδια η «εκσυγχρονιστική» Κυβέρνηση τη λειτουργία των δημόσιων υπηρεσιών.
      Πρώτον, έχουμε μία Εθνική Στατιστική Υπηρεσία η οποία λειτουργεί, όπως αποδεικνύουν και δικαστικές έρευνες που διεξάγονται, υπό όρους διοικητικής υπανάπτυξης. Και έχουμε και μία κυβέρνηση και έναν Υπουργό ο οποίος λέει ότι όλα πάνε καλά αποδεικνύοντας ότι αφού τους αρέσει ο τρόπος που λειτουργεί η Εθνική Στατιστική Υπηρεσία και τόσες άλλες υπηρεσίες, η Κυβέρνηση αυτή είναι αυτό που τόσον καιρό τονίζουμε, Κυβέρνηση μειωμένων προσδοκιών. Είναι κυβέρνηση η οποία έχει αναγάγει τη μετριότητα σε ιδεολογία.
      Τι μας είπε περίπου ο κύριος Υπουργός; «Ναι μεν δεν λειτουργεί πολύ καλά, ναι υπάρχουν κάποια αποτελέσματα, αλλά τι να κάνουμε, αυτά συμβαίνουν σε όλον τον κόσμο, θα τα διορθώσουμε ή ορισμένα από αυτά τα διορθώσαμε». Η κατάσταση στην Εθνική Στατιστική Υπηρεσία δείχνει, ως προς ορισμένες πλευρές και συγκεκριμένες εκφάνσεις λειτουργίας της, υπηρεσία που λειτουργεί υπό τριτοκοσμικούς όρους. Και είναι απαράδεκτο για την Κυβέρνηση και να το ανέχεται και να το καλύπτει. Και ας μην λέει ο κύριος Υπουργός ότι λειτουργεί πέρα και έξω από κομματικές σημαίες. Γιατί είναι γνωστό ότι σε πάμπολλες περιπτώσεις η διορισμένη πολιτική ηγεσία, θα πω, της Εθνικής Στατιστικής Υπηρεσίας κάλυψε πάμπολλες από τις ατασθαλίες εκείνες, οι οποίες αναδείκνυαν μεγέθη αποτυχίας της κυβερνητικής πολιτικής, μεταξύ των οποίων είναι και το θέμα της ανεργίας. 
      Δε μας εκπλήσσει αυτή η τακτική της Κυβέρνησης. Και όταν φέραμε το μείζον ζήτημα των παράνομων ελληνοποιήσεων στη Βουλή, μας έλεγαν «μα, τι λέτε;». Και όταν φάνηκε μέσα από τα πορίσματα των εισαγγελικών λειτουργών, μέσα από τις διώξεις συγκεκριμένων υπαλλήλων, ακόμα και διπλωματικών υπαλλήλων, τι συνέβη, τότε άρχισαν οι ανακλήσεις των παράνομων ελληνοποιήσεων και η ομολογία «ναι, υπάρχει πρόβλημα, άντε να το διορθώσουμε».
      Αν η Νέα Δημοκρατία και οι άλλες δυνάμεις της Αντιπολίτευσης δεν αναδείκνυαν κάθε φορά τα ζητήματα αυτά, η Κυβέρνηση θα θεωρούσε ότι πηγαίνουν όλα καλά σε αυτόν τον Τόπο. 
      Έρχομαι στην Εθνική Στατιστική Υπηρεσία, που για μας –και το τονίζω- αποτελεί κλασσικό δείγμα μιας δημόσιας υπηρεσίας με καίρια σημασία, η οποία όμως πάσχει δραματικά. Είπε ο κύριος Υπουργός: «Μα, και με τα θέματα τα άλλα, τα θέματα της ανεργίας, δεν προέκυψε κανένα ζήτημα, δεν αποδείξατε τίποτα, δεν υπήρξε κανένα πρόβλημα, ούτε συγκαλύφθηκε». Κύριε Υπουργέ, ξεχνάτε την έρευνα που διεξήχθη και διεξάγεται για το ζήτημα της συγκάλυψης συγκεκριμένων στοιχείων, όταν η Εθνική Στατιστική Υπηρεσία ερευνούσε την πραγματική κατάσταση της ανεργίας το 2001 για το 2000; Τότε δεν ήλθε και μας είπε ότι μειώθηκε η ανεργία, στηριζόμενη μόνο στο 4,4% των απογραφικών δελτίων; Δηλαδή σε χίλια τριακόσια ογδόντα έξι περίπου απογραφικά δελτία, όταν το σύνολο που έπρεπε να στηριχθεί ήταν τριάντα χιλιάδες απογραφικά στοιχεία; Δηλαδή με exit poles έκανε, σε τελική ανάλυση, η Εθνική Στατιστική Υπηρεσία έλεγχο του τι σημαίνει ανεργία στην Ελλάδα; Ναι ή όχι, είναι η ίδια Εθνική Στατιστική Υπηρεσία, η οποία στη συνέχεια, όταν μίλαγε για το ζήτημα της ανεργίας από το 1998 μέχρι το 2001, κατάφερε –είναι παγκόσμια πρωτοτυπία, άλλη υπηρεσία στον κόσμο τέτοιου είδους αλχημεία, που θα τη ζήλευαν και οι θαυματοποιοί, δεν την κατάφερε- να μας «αποδείξει» ότι και η απασχόληση μειώθηκε και οι άνεργοι μειώθηκαν; Πού ακούστηκαν αυτά τα πράγματα; Μόνο στην Εθνική Στατιστική Υπηρεσία, επί «εκσυγχρονιστικών» ημερών, γιατί τα προηγούμενα χρόνια δεν είχαν συμβεί τίποτα τέτοια.
      Έρχομαι στο θέμα της απογραφής. Δεν γνωρίζουμε όλοι την προχειρότητα, με την οποία έγινε η απογραφή; Το ξεχνάμε; Ξεχνάμε τις καταγγελίες, που γινόντουσαν τις μέρες εκείνες; Εσείς είπατε ότι διορθώθηκαν. Διορθώθηκαν πώς; Αφού έγιναν οι καταγγελίες και μετά. Διορθώθηκαν, όσο διορθώθηκαν, αυτά που εμείς καταγγείλαμε και μπορέσαμε να δούμε. Ποιος σας λέει εσάς ότι δεν υπάρχουν τόσες άλλες περιπτώσεις, που να είναι πολύ χειρότερες από αυτές που καταγγέλθηκαν; Έχετε την εντύπωση ότι τα πολιτικά κόμματα και ο Τύπος, που έφεραν στην επιφάνεια τα θέματα αυτά, έχουν στα χέρια τους έναν ολόκληρο μηχανισμό, για να ελέγξουν τι ακριβώς συμβαίνει; Όπως και στις παράνομες ελληνοποιήσεις -από κάποιες περιπτώσεις ξεκινήσαμε και ακόμα κανείς δεν ξέρει ποιο είναι το βάθος της όλης υπόθεσης- το ίδιο συμβαίνει και με την περίπτωση αυτή. Μόνο συγκεκριμένες περιπτώσεις γνωρίζουμε. Δεν γνωρίζουμε άλλες περιπτώσεις. Αλλά όταν φτάσαμε στο σημείο να έχουμε στη συγκεκριμένη περίπτωση της Χερσονήσου, στο χώρο του Ηρακλείου, το παράδειγμα αυτό, το οποίο δείχνει ένα πολύ σημαντικό ζήτημα σε ό,τι αφορά την υπέρβαση, η οποία έγινε, φανταστείτε τι έχει γίνει σε άλλες περιπτώσεις. Το ξεχνάμε αυτό το πράγμα; 
      Εκείνο που μας ανησυχεί είναι ότι αυτή η υπηρεσία και στο θέμα της απογραφής έχει λειτουργήσει με όρους, που κανείς δεν γνωρίζει αν τα στοιχεία, τα οποία αφορούν την απογραφή γενικότερα, είναι ακριβή ή όχι. Και αυτό έχει μια σειρά επιρροών σε πάρα πολλά ζητήματα, από τα ζητήματα τα οποία σχετίζονται, σε τελική ανάλυση, με την εκλογική διαδικασία έως τα ζητήματα, τα οποία αφορούν ακόμα και τη χρηματοδότηση των ΟΤΑ. Ξεχνάτε ότι είναι ο πληθυσμός που έχει π.χ. κάθε Νομαρχιακή Αυτοδιοίκηση, κάθε ΟΤΑ που επηρεάζει αμέσως ζητήματα, τα οποία σχετίζονται με τη χρηματοδότησή τους; Αυτό είναι βέβαιον. Και αυτό που σας τονίζω και μας ανησυχεί ιδιαιτέρως είναι όλο το θέμα της κατάστασης της δημόσιας υπηρεσίας, αλλά και άλλων καίριας σημασίας δημοσίων υπηρεσιών.
      Πάσχει η Δημόσια Διοίκηση στην Ελλάδα. Και πάσχει τριπλά η Δημόσια Διοίκηση στην Ελλάδα. Πρώτον, είναι γραφειοκρατική. Και το ξέρετε ότι η γραφειοκρατία, η οποία υπάρχει σήμερα, μέσα από τους δαιδάλους που έχουν θεσμοθετηθεί, οδηγεί όχι μόνο στην αναποτελεσματικότητα, αλλά οδηγεί στην έλλειψη ευθύνης. Γιατί όσο, βεβαίως, οι δαίδαλοι της γραφειοκρατίας αυξάνονται, τόσο από εκεί και πέρα είναι γνωστό ότι υπάρχει τεράστιο πρόβλημα.
      Δεύτερον, εκτός από τη γραφειοκρατία, πάσχει η Δημόσια Διοίκηση στην Ελλάδα σήμερα από το γεγονός ότι δεν υπάρχει αξιοκρατία σε ό,τι αφορά την ιεραρχία. Δεν το ξέρετε αυτό; Δε ξέρετε πώς επιλέγονται οι γενικοί διευθυντές ειδικότερα; Δεν σας έχει κάνει εντύπωση ότι δεν υπάρχει γενικός διευθυντής για γενικός διευθυντής αυτή τη στιγμή ο οποίος να μην πρόσκειται στο κυβερνών κόμμα; Χάθηκαν όλοι οι άλλοι; Δεν υπάρχει άλλος δημόσιος υπάλληλος σε αυτή τη χώρα, ο οποίος να έχει τα προσόντα να γίνει γενικός διευθυντής, παρά μόνο εκείνοι οι οποίοι είναι αρεστοί και κάνετε αφού ολόκληρες βουτιές στην επετηρίδα, και παρακάμπτετε άξιους ανθρώπους με πάμπολλα χρόνια υπηρεσίας;
      Υπάρχει ένα τρίτο θέμα το οποίο το ξέρετε και το ομολογείτε. Η Δημόσια Διοίκηση σε συγκεκριμένους τομείς της –δεν μιλάω για το σύνολό της- παρουσιάζει ζητήματα διαφθοράς τα οποία είναι γνωστό ότι έχουν οδηγήσει την Ελλάδα στο να κατρακυλάει συνεχώς στα σκαλιά της διαφθοράς. Αυτό επισημαίνουμε έχοντας με την Εθνική Στατιστική Υπηρεσία ένα παράδειγμα, ότι μία κρίσιμη υπηρεσία αντιμετωπίζει έτσι αυτά τα θέματα. Και αντί να μας πείτε ελάτε να δούμε πώς μπορούμε να βελτιώσουμε τα πράγματα, περίπου μας λέτε ότι όταν κάνει λάθη η Εθνική Στατιστική Υπηρεσία, τα διορθώνετε και δουλεύει πάρα πολύ καλά, «αυτά συμβαίνουν πάντα». Ποτέ στην Ελλάδα δε συνέβαιναν τέτοια πράγματα. Πότε άλλοτε σε άλλη απογραφή συνέβη; Να μας θυμίσετε εδώ με στοιχεία πότε, σε ποια άλλη απογραφή υπήρξαν τέτοιου είδους αλχημείες και τέτοιου είδους αμφισβητήσεις; Και γιατί δεν συνέβαινε στο παρελθόν και συμβαίνει σήμερα, όταν μάλιστα η τεχνολογία σήμερα έχει τις τεράστιες δυνατότητες που όλοι γνωρίζουμε. Να έχεις τόσες μεγάλες δυνατότητες από πλευράς τεχνολογίας και να έχεις τέτοιες αποκλίσεις από την πραγματικότητα, πού οφείλεται αυτό το πράγμα και γιατί; 
      Τέλος, θα φθάσω στο τελευταίο ζήτημα το οποίο θίξατε. Το ζήτημα το οποίο λέει ούτε λίγο ούτε πολύ ότι εν πάση περιπτώσει εμείς είπαμε πράγματα τα οποία δεν ισχύουν ιδιαίτερα σε ότι αφορά τη δημιουργική λογιστική της Κυβέρνησης.
      Πρώτα-πρώτα η δημιουργική λογιστική της Κυβέρνησης έχει πάρει, δυστυχώς για το κύρος της Χώρας, και τη βούλα της Ευρωπαϊκής Ένωσης. Έρχεται η Ευρωπαϊκή Ένωση και σας κάνει να παίρνετε πίσω κάθε φορά αυτά που λέτε μέσα σ΄ αυτήν την Αίθουσα και έξω απ’ αυτή την Αίθουσα, στον Ελληνικό Λαό, για τις δήθεν επιδόσεις σας. Ποιες επιδόσεις σας; Δεν είναι η Ευρωπαϊκή Ένωση που αποκάλυψε τι συνέβη με το θέμα, παραδείγματος χάρη, του Κτηματολογίου; Δεν είναι η Ευρωπαϊκή Ένωση που προχθές αποκάλυψε τι συνέβη με το Β΄ Κοινοτικό Πλαίσιο Στήριξης; Και ερχόσαστε και μιλάτε για τον προϋπολογισμό. Εσείς είσαστε ο τσάρος της οικονομίας, ο οποίος από αυτό το βήμα μας μιλάγατε για πλεονασματικούς προϋπολογισμούς και αποδείχθηκαν όλοι ελλειμματικοί. Ναι ή όχι η Ευρωπα?κή Ένωση ήταν εκείνη που σας ανάγκασε να κατεβάσετε τις προσδοκίες σας σχετικά με τη μείωση του δημόσιου χρέους; Ναι ή όχι, είχατε διαβεβαιώσει τους πάντες ότι το δημόσιο χρέος είχε κατέβει κάτω από το 100% του Ακαθάριστου Εγχώριου Προϊόντος και αναγκαστήκατε …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Λάθος κάνετε.
      ΠΡΟΚΟΠΗΣ ΠΑΥΛΟΠΟΥΛΟΣ: Μας λέγατε ότι ήταν 99%. Και σας ανάγκασε να αποδεχθείτε ότι είναι 105%. Είσαστε η μόνη Κυβέρνηση η οποία μετά την ένταξη της Ελλάδας στην ευρωζώνη σε καμία περίπτωση δεν είναι σε θέση να εκπληρώσει εκείνα τα οποία υπεσχέθη πρωτίστως στον Ελληνικό Λαό, αλλά και στην Ευρωπαϊκή Ένωση. 
      Υπάρχει και ένα τελευταίο ζήτημα, το οποίο το ξέρετε σε ό,τι αφορά όλες σας γενικά αυτές τις επιδόσεις. Μονίμως κρύβεστε πίσω από τη δημιουργική λογιστική σε όλα εκείνα τα μεγέθη, τα οποία είναι κρίσιμα για να δούμε τι συμβαίνει σ’ αυτό τον Τόπο. Πότε είπατε πραγματικά την αλήθεια για την κατάσταση της ελληνικής οικονομίας; Και όχι μόνο αυτό, αλλά και όταν αρμόδια fora, θεσμικά fora, σ’ αυτόν τον τόπο σας λένε την αλήθεια, βγαίνετε να τα προπηλακίσετε. Θυμάστε τι έγινε στην  επιτροπή όταν Ελεγκτικό Συνέδριο σας έδωσε να καταλάβετε τι συνέβαινε με εκείνο το περίφημο ένα τρισεκατομμύριο διακόσια δισεκατομμύρια δραχμές του πρϋπολογισμού;
      Εσείς ο ίδιος αποκαλέσατε αδαείς, περίπου, τους ανθρώπους του Ελεγκτικού Συνεδρίου. Και αποκαλύφθηκε τι συνέβη μέσα σ΄ αυτή την Αίθουσα. Ούτε ένας προϋπολογισμός σας από αυτούς που εμφανίζετε πλασματικούς δεν υπήρξε πλεονασματικός. Το αναφέρω, γιατί το αναφέρατε εσείς στην τελευταία σας παρέμβαση, στο τέλος της ομιλίας σας. Δεν ήταν αντικείμενο της επερώτησής μας, γιατί δε χρειάζεται, αφού το αποδείξαμε όλα αυτά στον προϋπολογισμό. Πέραν του ότι μιας και μιλάμε για προϋπολογισμό τώρα, ξέρετε ότι ο προϋπολογισμός σας μοιάζει με σιδηρόδρομο ο οποίος έχει φύγει από κάθε τροχιά και ταξιδεύει πάνω στην άμμο και σε ό,τι αφορά τα έσοδα και σε ό,τι αφορά τις δαπάνες. Ναι ή όχι, σας έχει ξεφύγει εντελώς αυτό το τρένο που λέγεται προϋπολογισμός.
      Αλλά θα ξαναγυρίσω στο ζήτημα –σας τονίζω ότι έκανα αυτή την παρέκβαση, γιατί εσείς την κάνατε- της Εθνικής Στατιστικής Υπηρεσίας. Σας το ξαναλέω ότι η Εθνική Στατιστική Υπηρεσία, αυτή η κρίσιμη υπηρεσία με αφορμή το θέμα της απογραφής απέδειξε ότι λειτουργεί υπό όρους που δεν ταιριάζουν σε ένα διοικητικώς προηγμένο κράτος. Λειτουργεί υπό όρους οι οποίοι μας κάνουν να μην πιστεύουμε και να μην εμπιστευόμαστε τα στοιχεία τα οποία δίνει γενικώς. Γιατί είναι στοιχεία τα οποία είτε στηρίζονται σε δυσλειτουργίες της ίδιας της υπηρεσίας, είτε είναι στοιχεία τα οποία κρύβει για να συγκαλύψει τις δικές σας αποτυχίες.
      Υπ’ αυτά τα δεδομένα, φαίνεται πόσο δίκιο έχει η Νέα Δημοκρατία, όταν μιλάει γενικότερα –και το λέω με αφορμή την Εθνική Στατιστική Υπηρεσία- για επανίδρυση του κράτους και της Δημόσιας Διοίκησης. Ο Πρωθυπουργός σας εδώ έψαχνε να δει τι σημαίνει επανίδρυση του κράτους. Φαίνεται ότι δεν το ξέρει.
      Θα ήθελα, επίσης, να τον πληροφορήσω και για κάτι άλλο, έτσι για να θυμάστε, γιατί η μνήμη σας σας εγκαταλείπει σιγά-σιγά όσο η αποτυχία σας μεγαλώνει. Ο όρος «επανίδρυση» του κράτους και της Δημόσιας Διοίκησης, κύριε Υπουργέ Εθνικής Οικονομίας και Οικονομικών, έχει εφευρεθεί και ελέχθη, όταν ανέλαβε τα καθήκοντά του ως Υπουργός Εσωτερικών ο κ. Αλέκος Παπαδόπουλος και βρίσκεται σε συνέντευξή του στην «ΚΑΘΗΜΕΡΙΝΗ».
      Όταν, λοιπόν, πήγαινε από Υπουργείο σε Υπουργείο, συνήθιζε να λέει ότι πρέπει να γίνει επανίδρυση εδώ, μιλούσε για «πιράνχας» στο Υπουργείο Υγείας. Τότε είχε μιλήσει για ανάγκη επανίδρυσης του κράτους. Φαίνεται ότι δεν την πρόλαβε ο άνθρωπος, αλλά την είχε στο μυαλό του. Για να μη μας λέει, όμως, ο κύριος Πρωθυπουργός ότι εφευρίσκουμε όρους -που, εν πάση περιπτώσει, είναι τόσο καινοφανείς- σας λέω ότι ο όρος αυτός προέρχεται από το δικό σας λεξιλόγιο. Αλλιώς τον εννοείτε εσείς, γιατί εσείς θέλετε να τον χρησιμοποιήσετε μονάχα για ένα θέμα προπαγάνδας. Αλλιώς τον εννοούμε εμείς, καθώς για μας σημαίνει πραγματικό εκσυγχρονισμό της Δημόσιας Διοίκησης. Εννοούμε, βεβαίως, μία Δημόσια Διοίκηση που είναι στην υπηρεσία του πολίτη, δεν είναι δυνάστης, αλλά εκπληρώνει το δημόσιο συμφέρον και το δημόσιο σκοπό, τον οποίο έχει ταχθεί να υπηρετήσει, κατά το Σύνταγμα. Αυτό εννοούσαμε και θέλαμε να φέρουμε στην επιφάνεια, με αφορμή την τόσο κρίσιμη υπηρεσία που λέγεται «Εθνική Στατιστική Υπηρεσία».
      Εν πάση περιπτώσει, κύριε Υπουργέ, εμείς θα παρακολουθήσουμε εκ του σύνεγγυς όλα τα στοιχεία της Εθνικής Στατιστικής Υπηρεσίας–το τονίζω, επειδή είναι κρίσιμη- όσο έχετε εσείς την πολιτική της ευθύνη. Για εμάς, κανένα στοιχείο της Εθνικής Στατιστικής Υπηρεσίας δεν είναι δεδομένο, ύστερα απ’ αυτά τα καμώματα και τα κατορθώματά της. Όλα τα στοιχεία, είτε αφορούν, για παράδειγμα, την ανεργία είτε άλλα μεγέθη, θα περνούν από το μικροσκόπιο, για να ξέρουμε τι γίνεται και να ενημερώνεται έτσι και ο Ελληνικός Λαός, γιατί δεν μπορούμε να φθάσουμε στις εκλογές και να μιλάμε με στοιχεία, τα οποία –όπως αποδεικνύεται από το θέμα της απογραφής- είναι ανακριβή και όταν τα ανακαλύπτουμε, τότε και μόνο έρχεται κάποιος να τα διορθώσει. Σας λέμε, λοιπόν, ότι όσο είναι καιρός, πρέπει να τους βάλετε λίγο μυαλό σε ό,τι αφορά στην Εθνική Στατιστική Υπηρεσία. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Όσον αφορά στις διάφορες ΕΔΕ που γίνονται, σας λέμε ότι πρέπει κάποτε να τελειώνουν και να υπάρχουν και κυρώσεις. Γιατί παρατηρείται επί «εκσυγχρονιστικών» ημερών και τούτο το καταπληκτικό φαινόμενο, να ξεκινάνε δηλαδή ΕΔΕ, να μην καταλήγουν πουθενά και στο τέλος να μην ευθύνεται κανένας για τίποτα. Είναι και αυτό χαρακτηριστικό παράδειγμα των δαιδάλων της γραφειοκρατίας που σημαίνει ότι δεν υπάρχουν ευθύνες, γιατί αυτές χάνονται στη διαδρομή.
     Εύχομαι, λοιπόν, να πάρετε αυτό το μήνυμα για την Εθνική Στατιστική Υπηρεσία και να συνετίσετε τους ανθρώπους, οι οποίοι έχουν την ευθύνη του τρόπου λειτουργίας αυτής της υπηρεσίας. Εύχομαι να μην ξαναζήσουμε τέτοια φαινόμενα, αλλά αν έρθουν ξανά στη Βουλή και χρειαστεί, εμείς θα τα παρακολουθήσουμε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, επιφυλάσσομαι στη δευτερολογία μου, εφόσον χρειαστεί, να πω περισσότερα πράγματα για ορισμένα στοιχεία, για τα οποία δε με παίρνει τώρα ο χρόνος.
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, από τη μία πλευρά με εκπλήσσει…
     ΠΡΟΚΟΠΗΣ ΠΑΥΛΟΠΟΥΛΟΣ: Δε θα δευτερολογήσουν οι συνάδελφοι, κύριε Πρόεδρε; Εγώ ήξερα ότι ο Υπουργός απαντά μετά τις δευτερολογίες, αλλά εάν έχει αλλάξει η τάξη των πραγμάτων…
     ΠΡΟΕΔΡΕΥΩΝ (Κωνσταντίνος Βρεττός): Δεν αλλάζουμε τάξη πραγμάτων, αλλά ο Υπουργός μιλά όποτε ζητήσει το λόγο για πέντε λεπτά. Δεν έχουμε και Κοινοβουλευτικό Εκπρόσωπο από τα άλλα κόμματα, συνεπώς για λόγους εναλλαγής πρέπει να δοθεί μία απάντηση.
     ΠΡΟΚΟΠΗΣ ΠΑΥΛΟΠΟΥΛΟΣ: Εάν δεν είναι εδώ ο Κοινοβουλευτικός Εκπρόσωπος του ΠΑΣΟΚ, αυτό είναι δικό του ζήτημα και δεν αφορά εμάς. Όμως, το τονίζω ξανά για τον κύριο Υπουργό, χωρίς καμία διάθεση αντιδικίας, ότι προηγείται η δευτερολογία των επερωτώντων και έπεται ο κύριος Υπουργός, εκτός αν ο Υπουργός θέλει να κάνει μία απλή παρέμβαση και όχι να δευτερολογήσει. Εάν θέλει να κάνει μία παρέμβαση, τότε ευχαρίστως.
     ΠΡΟΕΔΡΕΥΩΝ (Κωνσταντίνος Βρεττός): Αυτό λέμε, είναι προφανές. Ο Υπουργός θα έχει για πέντε λεπτά το λόγο, επειδή ζήτησε να κάνει μία παρέμβαση.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Παυλόπουλε, κατέχετε τα πάντα, αλλά ίσως σας διέφυγε ότι ζήτησα προηγουμένως το λόγο, για να κάνω μία παρέμβαση και πολύ συνοπτικά να απαντήσω και σ’ αυτά που είπατε, αλλά και σ’ αυτά που δεν είπατε.
     Όταν μιλούσε η κυρία εισηγητής του κόμματός σας, τη ρώτησε κάποιος για το πώς λέει τόσο γενικές και βαρύγδουπες καταγγελίες και είπε ότι θα αναφερθεί σε στοιχεία. Τα στοιχεία τα οποία ανέφερε, ανασκευάστηκαν και κατέρρευσαν ένα προς ένα.
     ΠΑΡΘΕΝΑ ΦΟΥΝΤΟΥΚΙΔΟΥ: Κατά την άποψή σας!
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το απέδειξα με αριθμούς.
     Εσείς, λοιπόν, στην ομιλία σας τα αγνοήσατε όλα αυτά. Αγνοήσατε το γεγονός ότι τίποτα απ’ αυτά τα οποία επικαλείσθε δεν ευσταθεί, ότι είναι υπερβολές και ότι μεγαλοποιήσατε υπερβολικά ορισμένες μικροανωμαλίες που έγιναν- με καμία ευθύνη της Εθνικής Στατιστικής Υπηρεσίας- χωρίς να αλλοιώσουν κανένα αποτέλεσμα και κανένα δεδομένο.
     Μετά, επεκταθήκατε στη γενική σφαίρα των γενικών καταγγελιών, ξεκινώντας από τους προϋπολογισμούς και φθάνοντας μέχρι την επανίδρυση του κράτους που σας έχει γίνει τελευταία μία προσφιλής και έμμονη ιδέα.
      Καταρχήν, για λόγους υπενθύμισης, εγώ ποτέ δεν έχω αναφερθεί σε πλεονασματικούς προϋπολογισμούς. Απλώς, φαίνεται ότι δεν με παρακολουθείτε πολύ.
      Έρχομαι τώρα στα συγκεκριμένα που είπατε. Αναφερθήκατε στην εκτίμηση που είχε γίνει πριν από δύο χρόνια, αν δεν κάνω λάθος, από ένα μικρό δείγμα της ανεργίας. Η εκτίμηση αυτή που έγινε αδικούσε την ανεργία, διότι όταν ολοκληρώθηκε η μελέτη των στοιχείων, η ανεργία βγήκε μικρότερη.
       Το λέω αυτό για να σας πω ότι, όταν η ΕΣΥΕ κάνει καμιά φορά μια πρώτη εκτίμηση, η οποία συνηθίζεται σε όλες τις στατιστικές υπηρεσίες, το κάνει για να τροφοδοτήσει με κάποια πληροφορία αυτούς που σχεδιάζουν μερικά πράγματα και να αρχίσουν να τη λαμβάνουν υπόψη. Δεν το έκανε με καμιά πρόθεση να παραποιήσει υπέρ της τα στοιχεία, διότι όπως σας αναφέρω στη συγκεκριμένη περίπτωση, αδικήθηκε εκ των υστέρων απ’ αυτά. 
      Το δεύτερο το οποίο θέλω να σας πω είναι ότι όλες αυτές οι έρευνες των στοιχείων, τα οποία συζητήσαμε σήμερα, όλες ανεξαιρέτως, εντοπίστηκαν από την υπηρεσία, διεξήχθησαν ΕΔΕ από την υπηρεσία και όταν βγήκαν τα αποτελέσματα διαβιβάστηκαν από την υπηρεσία στους αρμόδιους εισαγγελείς. 
      Όλος αυτός ο εντοπισμός των προβλημάτων και η διόρθωσή τους, αλλά και η ανάλυσή τους, έγινε από την ΕΣΥΕ, η οποία απέδειξε και με τα διευθυντικά στελέχη και με τα άλλα στελέχη τα οποία έχει, ότι μπορεί να βλέπει και ορισμένα ζητήματα τα οποία προκύπτουν, έστω και αν είναι πολύ μικρής κλίμακας, να τα διορθώνει και να επιλαμβάνεται κάθε νόμιμης και εύλογης διαδικασίας για απόδοση ευθυνών. 
      Θέλω επίσης να σας αναφέρω, κύριε Παυλόπουλε, κάτι, αν και εγώ το αποφεύγω, δεν μου αρέσει να πηγαίνω πίσω και να λέω τι έκανε η Νέα Δημοκρατία τότε κλπ. Όταν εσείς κάνατε την απογραφή του 1991, ξέρετε  ότι ακόμα και μετά το Σεπτέμβριο του 1993 που έγιναν οι εκλογές δεν είχατε επικυρώσει τα στοιχεία και τα επικύρωσε η Κυβέρνηση του ΠΑΣΟΚ;
      ΠΡΟΚΟΠΗΣ ΠΑΥΛΟΠΟΥΛΟΣ: Γιατί ερευνούσαμε τα πάντα, κύριε Υπουργέ, και δε βιαζόμαστε όπως εσείς να συγκαλύψουμε τα πράγματα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το λέω για να συγκρίνουμε μερικά πράγματα. 
      ΠΡΟΚΟΠΗΣ ΠΑΥΛΟΠΟΥΛΟΣ: Ψάχναμε τα στοιχεία, δεν τα κουκουλώναμε όπως εσείς. Αυτή είναι η διαφορά μας. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Παυλόπουλε, εγώ είμαι διατεθειμένος να ακούσω όλα τα επιχειρήματά σας και να τα απαντήσω ένα προς ένα. Μην εκνευρίζεσθε. Άλλωστε εσείς, όταν τα επανιδρύσετε  όλα, θα επανιδρύσετε και πάρα πολλά απ’ αυτά τα οποία σας βαραίνουν από το παρελθόν. Επομένως, μην έχετε κανένα πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Είναι παρέμβαση με βάση τον Κανονισμό. Είναι πέντε λεπτά. Δεν μπορώ να σας δώσω περισσότερο χρόνο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θέλω επίσης να σας πω ότι σε όλα ανεξαιρέτως τα ζητήματα που αναφερθήκατε, για την οικονομία, για τους προϋπολογισμούς κλπ., γνωρίζετε πάρα πολύ καλά ότι έχουν υπάρξει απαντήσεις. Και αναφέρθηκα και εγώ προηγουμένως σ’ αυτά και είπα ότι έγιναν ορισμένες αλλαγές, σύμφωνα με τους νέους κανόνες της Ευρωπαϊκής Στατιστικής Υπηρεσίας, η οποία υποχρέωσε όλες τις χώρες και φυσικά και τη δική μας, να αλλάξουν τρόπο στατιστικής καταγραφής ορισμένων στοιχείων, οι οποίες είχαν ξεκινήσει στη χώρα μας από το 1991. Αν δεν κάνω λάθος και πάλι η δική σας κυβέρνηση ήταν αυτή η οποία το εγκαινίασε. Αυτό δε σημαίνει ότι διαφωνούμε μ’ αυτό στη συγκεκριμένη περίπτωση.
     Τέλος, θέλω να δηλώσω σ’ αυτή την Αίθουσα, γιατί αυτό είναι κάτι πάρα πολύ σοβαρό, ότι η ΕΣΥΕ ουδέποτε έχει δεχθεί παρεμβάσεις, είτε από το Υπουργείο Οικονομίας είτε από την Κυβέρνηση. Μέλημά μας είναι –και θα καλέσω σ’ αυτό και την Αντιπολίτευση, όλες τις πτέρυγες της Βουλής- η ΕΣΥΕ να αποκτήσει μια ουσιαστική θωράκιση ανεξαρτησίας και ελπίζω ότι, όταν η κυβέρνηση αναλάβει προτάσεις προς την κατεύθυνση αυτή, τότε να θυμηθείτε όλα αυτά τα οποία είπατε για να υποστηρίξετε τις πρωτοβουλίες της Κυβέρνησης. Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Φουντουκίδου έχει το λόγο για να δευτερολογήσει. Έχετε οκτώ λεπτά παρακαλώ.
      ΠΑΡΘΕΝΑ ΦΟΥΝΤΟΥΚΙΔΟΥ:  Ο κύριος Υπουργός κάνει πως δεν αντιλαμβάνετε ότι εμείς τον εγκαλούμε ακριβώς ότι συγκαλύπτει τις παρανομίες που έχουν καταγραφεί. Μπορεί να ήταν υπεύθυνοι οι δήμαρχοι, μπορεί να ήταν κάποιοι απογραφείς, μπορεί να ήταν κάποιοι επόπτες της Εθνικής Στατιστικής Υπηρεσίας, της οποίας είσθε εσείς πολιτικός προϊστάμενος. Εσείς θα πρέπει να μας απαντήσετε, πώς βρέθηκαν τα δελτία που έπρεπε να είναι στα χέρια του επόπτη, τρεις μέρες νωρίτερα να κυκλοφορούν στους δρόμους της Αθήνας.
     Εσείς έρχεσθε εδώ να κατηγορήσετε τη Νέα Δημοκρατία για ευρήματα και για δημιουργική λογιστική. Εσείς, κύριε Υπουργέ, τα λέτε αυτά; Όλοι ξέρουμε σ’ αυτή την Αίθουσα ποιος διεκδικεί την πατρότητα. Αλλά βρήκα και ένα πάρα πολύ ωραίο δημοσίευμα που αναφέρει και το Γενικό Γραμματέα της Στατιστικής Υπηρεσίας, τον κ. Καραβίτη και τον αποκαλεί ιεροφάντη της δημιουργικής λογιστικής.
      Είναι προφανές ότι ταιριάζουν τα τερτίπια σας και οι μεθοδεύσεις σας, γι’ αυτό και πάτε αντάμα και γι’ αυτό καλύπτετε ο ένας τον άλλον. Η δική σας ευθύνη αρχίζει από τη συγκάλυψη. Όταν λέτε ότι τα αποκαταστήσατε και όταν λέτε ότι ανατράπηκαν και ανασκευάστηκαν τα δεδομένα τι εννοείτε; Ότι πήρατε αυτά τα πορίσματα της ΕΔΕ που είναι της Στατιστικής Υπηρεσίας και αναφέρουν ονόματα, διευθύνσεις, αριθμούς και ένα-ένα τα ανατρέψατε; Βρήκατε το νοικοκυριό του κ. Αγγελή Χαραλάμπους για παράδειγμα, στην Κεφαλλονιά που υποκριτικά λέτε ότι τη δυσφημούμε, όταν ο τοπικός Τύπος όλος λέει ότι διακωμωδείται η Στατιστική Υπηρεσία στην Κεφαλονιά και ανακαλύψαμε ότι η κατοικία ήταν κενή; Από κάποια κυρία που λέγεται Καλογεράτου Άννα μάθαμε ότι ο κ. Αγγελής δεν ήταν στα Καρδακάτα ούτε την ημέρα της απογραφής. Αναζήτησαν την κ. Κουριανού για παράδειγμα που βρισκόταν στη Νότιο Αφρική την ημέρα της απογραφής; Μήπως τυχόν βρήκατε τα άτομα που έμεναν στον Άσσο και δεν είχαν μεταβεί ποτέ; Εδώ υπάρχουν διευθύνσεις. ΄Η μήπως βρήκατε τα ξενοδοχεία και τους διευθυντές που βεβαίωναν ότι ήταν κλειστά, ενώ εσείς καταγράψατε δύο χιλιάδες εκατόν δεκαέξι άτομα την ημέρα εκείνη; Παρεμπιπτόντως, δεν αντιληφθήκατε τι σας είπα; Ότι όπου έγινε έρευνα, διαπιστώθηκε ότι πράγματι οι καταγγελίες –καταγγελίες που ήταν από τους επόπτες τους δικούς σας της υπηρεσίας- είχαν βάση. Ήταν βάσιμες. Αποκατάσταση, λοιπόν, και ανασκευή σημαίνει ότι πήγατε, τα διορθώσατε και τα δημοσιεύσατε. Και αν εσείς εδώ ισχυρίζεστε, κύριε Υπουργέ, ότι το θέμα είναι ποσοτικό, έχω τελείως διαφορετική αντίληψη. Είναι ποιοτικό θέμα. Σαφώς είναι ποιοτικό και ακριβοπληρωμένο θέμα. Αυτό πρέπει να είναι η λειτουργία του κράτους και ο σεβασμός στη νομιμότητα. Είπατε μικροανωμαλίες, επικαλεστήκατε την Αμερική, αλλά δεν ξέρω αν είχατε το ενδιαφέρον να παρακολουθήσετε αν αυτά τα τρία εκατομμύρια ξεχασμένους τα διόρθωσαν στην Αμερική. Αυτό δεν μας το είπατε αν είχε συνέχεια. 
      Η γνωμοδοτική επιτροπή, λοιπόν, ήταν ελαστική. Γι’ αυτό και σας εγκαλούμε. Την πιέσατε, κύριε Υπουργέ. Καταγγελίες υπάρχουν. Υπήρξε παραίτηση, δεν την αποδέχθηκε ο προϊστάμενος και πάει λέγοντας. Μήπως όσον αφορά  τα στοιχεία για την ανεργία εμείς ανακαλύψαμε την πλαστότητα; Ξέρετε τι κάνατε; Βρήκατε τα στοιχεία για το τρίτο τετράμηνο του 2000 στην οποία αποτυπωνόταν μείωση μισό τοις εκατό, αλλά χωρίς να έχει γίνει η συλλογή των στοιχείων της έρευνας εργατικού δυναμικού για το συγκεκριμένο χρονικό διάστημα. Μήπως εσείς ξέρατε ποτέ προηγούμενο παρά μόνο τελευταία να έχει επιστραφεί ένταλμα από το Ελεγκτικό Συνέδριο; Έχουν γίνει ποτέ κατά το παρελθόν απευθείας αναθέσεις; Έχουν ανατεθεί μελέτες με λεφτά της «EUROSTAT» απευθείας σε συμβούλους του Πρωθυπουργού; Θέλετε ονόματα μήπως δεν τους γνωρίζετε; Έχουν δημοσιευθεί στην «ΚΑΘΗΜΕΡΙΝΗ», στο «ΒΗΜΑ», στη «ΜΑΚΕΔΟΝΙΑ», στη «ΧΩΡΑ». «Μίλησαν για αριθμούς και περίεργες αναθέσεις στην Εθνική Στατιστική». «Μαγειρείο στατιστικών στοιχείων το Μαξίμου» λέει η άλλη εφημερίδα. Όλες οι εφημερίδες τα γράφουν. «Ενίσχυση από την ΕΣΥΕ για πρωθυπουργικούς συμβούλους» λέει η «ΑΠΟΓΕΥΜΑΤΙΝΗ» και εσείς δεν καταλάβατε ότι κάτι δεν πάει καλά στο Βασίλειο της Δανιμαρκίας  και έρχεστε να εγκαλέσετε τη Νέα Δημοκρατία, γιατί ασκεί το συνταγματικό κατοχυρωμένο δικαίωμά της του κοινοβουλευτικού ελέγχου; Τι θέλετε; Ανεξέλεγκτα και αδέσποτα; Τι διαχειρίζεστε κύριε Υπουργέ; Τι κανόνες και τι πρωτάκουστες θεωρίες έρχονται σ’ αυτήν την Αίθουσα; Και αν ακόμη είχα μόνο μια μικρή υποψία μου ενισχύσατε τις υποψίες. Φαίνεται ότι μελετήσατε πάρα πολύ καλά το θέμα των εδρών. Εμείς δεν το μελετήσαμε. Εμείς ήρθαμε καλόπιστα, μετά τις καταγγελίες που είδαν το φως της δημοσιότητας και σας ζητήσαμε στοιχεία. Σας είπαμε, τι έγινε με αυτές τις περιπτώσεις και απαντήσατε ότι δεν τις ερευνήσατε, διότι υπήρχαν και άλλοι που δεν κατάγγειλαν. Ερευνήσατε, λοιπόν, τις μη καταγγελίες. Δικαίωμά σας. Δεν ξέρετε τι απέγινε. Δεν έψαξε κανείς να δει τι έγινε με τους τοπικούς εισαγγελείς. Αλλά εγώ ρωτώ και προκαλώ, μήπως είναι ώρα να επέμβει ο εισαγγελέας κατευθείαν στην Εθνική Στατιστική Υπηρεσία; Διότι οι ποινικές κυρώσεις που θα επιβληθούν σε κάποιους παραβάτες, σε καμία περίπτωση δεν εξαλείφουν τις διοικητικές συνέπειες που έχει αυτή η πράξη. Και επαναλαμβάνω ότι δεν είναι ποσοτικό.
      Μήπως μπορείτε να μας πείτε αν για παράδειγμα οι τριακόσιοι εβδομήντα ψηφοφόροι που δεν αποκαταστήσατε όπως ομολογήσατε, μπορεί να επηρεάζουν την εκπροσώπηση στο τοπικό συμβούλιο του συγκεκριμένου δήμου με έναν  λιγότερο ή έναν παραπάνω; 
      Αυτά, κύριε Υπουργέ, δεν είναι απλά πράγματα. Αν θέλετε να πάμε στο ποιος συγκαλύπτει ποιόν και ποιοι είναι οι εκπρόσωποι του συλλόγου, να το πείτε. Να πείτε όμως και ποιοι είναι οι δήμαρχοι τους οποίους εσείς συγκαλύπτετε. Επίσης απαιτούμε να πείτε  ποιοι ήταν τη συγκεκριμένη χρονική στιγμή. Και αυτό εξηγεί το γιατί εκτίθεστε και τους συγκαλύπτετε αυτή τη στιγμή. 
      Οι καιροί είναι πονηροί, κανένας δεν είναι ανυποψίαστος και θα έπρεπε να δώσετε δείγματα της καλής σας θέλησης. Τι είναι αυτό λοιπόν που σας εμποδίζει να αποκαταστήσετε τα στοιχεία; Και αποκατάσταση –σας το είπα- είναι σύμφωνα με τα πορίσματα οι αποδεδειγμένες διπλοεγγραφές, οι παραποιήσεις, οι παρατυπίες, έτσι όπως αναφέρονται, να ακυρωθούν μία προς μία. Αυτό σημαίνει σύγχρονο κράτος, αυτό σημαίνει σύγχρονη Δημόσια Διοίκηση, αυτό σημαίνει αξιόπιστοι θεσμοί με κύρος που πρέπει να απολαμβάνει το σεβασμό του Έλληνα πολίτη.
      Εν πάση περιπτώσει και ο Έλληνας πολίτης ο Έλληνας φορολογούμενος, κύριε Υπουργέ, αξίζει σεβασμού και καλύτερης μεταχείρισης. Η ευκολία με την οποία χαρακτηρίζετε αυτά που καταγγέλλουμε ως ευφάνταστες υποθέσεις ή μικροανωμαλίες και μικροτεχνάσματα μου θυμίζει τα μικροδωράκια κάποιας άλλης εποχής. Λυπάμαι, αλλά αυτό δεν αξίζει στον ελληνικό λαό. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Υπουργέ, επαναλάβατε πολλές φορές τις λέξεις «διαπιστώθηκαν» και «διορθώθηκαν». Άρα, υπήρξαν παρατυπίες. Πόσες άλλες υπήρξαν που δεν καταγγέλθηκαν, που έγιναν οργανωμένα –όπως είπαμε- από τοπικούς άρχοντες και πολλούς άλλους; Πόσες είναι αυτές που δεν καταγγέλθηκαν; Το ξέρουμε; Επιληφθήκατε σε καμία από όλες αυτές που δεν βγήκε στη δημοσιότητα; Υπήρξαν πάρα πολλές. Ελάχιστες έφτασαν από προσωπικές αντιδικίες που μπορεί να υπήρξαν από συνυποψήφιους στη δημοσιότητα. Οι πολλές δεν ήρθαν, συγκαλύφθηκαν, δεν εξετάστηκαν καθόλου. Αυτή είναι, λοιπόν, η πραγματικότητα.
     Τα αποτρέψατε αυτά; Ήταν οργανωμένη η υπηρεσία σας για να προφτάσει όλες αυτές τις παρατυπίες και τις παρανομίες; Δυστυχώς, όχι. 
      Εσάς σήμερα σας είδαμε και περιχαρή. Είσαστε τόσο ευχαριστημένος από τη λειτουργία αυτής της υπηρεσίας; Είσαστε τόσο ευτυχής από τη λειτουργία του κράτους σας, αυτό το κράτος που έχετε στήσει είκοσι χρόνια, αυτή τη Δημόσια Διοίκηση που Υπουργός σας την έχει αποκαλέσει μπάχαλο, που λειτουργεί με λαδώματα; Τόσο πολύ είσαστε ξεκομμένοι από την πραγματικότητα;
      Περιμέναμε λοιπόν και περιμένουμε, έστω και αυτή τη στιγμή, να μας πείτε ότι όντως έχει και κάποια προβλήματα αυτή η υπηρεσία. Να μας πείτε ότι δε λειτούργησε σωστά και ότι θα διορθώσετε αυτά τα προβλήματα. Δεν σας ακούσαμε να λέτε τίποτα. Είσαστε για όλα ευτυχής. Έ, δεν πάει άλλο πια. Προσγειωθείτε επιτέλους!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αυτά ακούσατε, κύριε συνάδελφε;
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Προκαλέσατε, κύριε Υπουργέ. Δε φταίω εγώ που θα ακούσετε τώρα και άλλα.
     Καταρχήν, εμείς κάναμε την επερώτηση για γεγονότα τα οποία συνέβησαν πριν από την απογραφή, κατά την απογραφή και κατά το διάστημα μέχρι που επικυρώθηκε και δημοσιεύθηκε η απογραφή. Πιθανόν κάποια από αυτά και κατόπιν των συμπερασμάτων που υπήρξαν από την ΕΔΕ να διορθώθηκαν, κύριε Υπουργέ –άλλωστε αυτή ήταν και η ερώτησή μας- εμείς όμως διαπιστώσαμε κακή λειτουργία μιας υπηρεσίας η οποία θα έπρεπε να ήταν πρότυπο δημόσιας υπηρεσίας.
      Θέλω να πω δύο λόγια, κύριε Υπουργέ, γιατί προκαλέσατε. Πρώτα-πρώτα πρέπει να θωρακίσουμε την αξιοπιστία, κανένας δεν αμφιβάλλει και έπρεπε ήδη να έχει γίνει, όχι τώρα που απέρχεστε. Η Στατιστική Υπηρεσία έπρεπε να είναι το διαμάντι της Δημόσιας Διοίκησης, διότι από εκεί, κύριε Υπουργέ, βγήκαν τα συμπεράσματα. Μου είπατε προηγουμένως ότι δεν υπάρχει καμία διαφορά της Στατιστικής Υπηρεσίας με τη «EUROSTAT». Δεν το κατάλαβα αυτό. Πείτε μου ένα νούμερο που συμφωνούν. Στον πληθωρισμό; Στην ανάπτυξη; Στην ανεργία; Στην ανταγωνιστικότητα; Στην παραγωγικότητα; Στο μέσο βιοτικό επίπεδο της Ελλάδος; Ανάλογα με το πού μας συμφέρει, είμαστε περισσότερο, ή λιγότερο. Κατά το δοκούν; 
      Κύριε Υπουργέ, είναι μια υπηρεσία η οποία είναι σαφώς υφισταμένη σας και οι καθ’ ύλην αρμόδιοι είναι διορισμένοι σας και μπορούν να παίρνουν εντολές, να γράφουν και να σβήνουν, κατά το δοκούν.
      Είπατε κύριε Υπουργέ, ότι εμείς δεν δημιουργήσαμε θέμα δημιουργικής λογιστικής. Δεν ήταν απόψε η βραδιά. Δεν ξέρω γιατί το βγάλατε. Στο σπίτι του    κρεμασμένου,  όπως λένε και στο χωριό μου, δεν μιλάνε για σχοινί. Είσθε οι δημιουργοί της δημιουργικής λογιστικής. Είσθε πρυτάνεις στο είδος. 
      Έχω μια απορία και θα την πω. Δεν υπάρχει προϋπολογισμός που ψηφίζεται και τον επόμενο χρόνο στον ανεπίσημο απολογισμό που να μην συμπίπτουν τα νούμερά σας. Μάγοι είσθε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Λάθος κάνετε. 
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είσθε φανταστικοί στη δημιουργική λογιστική. Βεβαίως μετά από παρέλευση τριμήνου και εξαμήνου που γίνεται ο ισολογισμός και ο απολογισμός πραγματικά, εκεί τα νούμερά σας απέχουν από εκείνα που είχατε στους προηγούμενους μήνες. Αυτό δείχνει σαφώς ένα παιχνίδι εντυπώσεων το οποίο είναι σαφέστατα αποτέλεσμα δημιουργικής λογιστικής. 
     Να πούμε για την πορεία του προϋπολογισμού τώρα το τετράμηνο που δώσατε τα αποτελέσματα ότι πάνε τριάντα τρεις φορές πάνω οι δαπάνες σας και 50% λιγότερο τα έσοδά σας; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν ισχύει ούτε το ένα ούτε το άλλο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δικά σας είναι τα στοιχεία και τα δίνετε στις οικονομικές υπηρεσίες είτε με διαρροές…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αυτά που λέτε δεν έχουν καμία σχέση με την πραγματικότητα.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι γεγονότα που δημοσιεύτηκαν και δεν διαψεύστηκαν. Είναι δικά σας τα νούμερα. Εν πάση περιπτώσει που θα πάτε μέχρι το τέλος του έτους σε μια αδύναμη οικονομία; Αυτή είναι η δική σας δημιουργική λογιστική την οποία μέχρι σήμερα δυστυχώς τη διδάξατε, την εφαρμόσατε εις βάρος βέβαια πάντοτε του ελληνικού λαού.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα έλεγα ότι αν κατετέθη αυτή η επερώτηση, υπεύθυνος είναι ο κύριος Υπουργός.
     Αν διαβάστε, κύριε Υπουργέ, τη δική σας απάντηση και αν δείτε και τις ημερομηνίες σε συνδυασμό πάντοτε με το χρόνο υποβολής των πέντε πορισμάτων για τις πέντε καταγγελθείσες περιπτώσεις, εκτός ενός πορίσματος που είναι του Μαΐου 2002, όλες οι άλλες είναι του Οκτωβρίου και Νοεμβρίου του 2001. Ήλθε λοιπόν ο προϊστάμενος των εποπτών με τα πορίσματά του από τον Οκτώβριο και το Νοέμβριο και σας είπε τι ακριβώς συμβαίνει.
      Η κ. Φουντουκίδου υποβάλλει την ερώτησή της στις 17.5.2002, απαντάτε εσείς τον Ιούνιο του 2002, για γεγονότα τα οποία ξέρατε από τον Οκτώβριο και Νοέμβριο του 2001, όπως ξέρετε και τα αποτελέσματα και παρά ταύτα λέτε ότι αποδεικνύονται τα καταγγελλόμενα αστήρικτα πράγματα. 
      Αυτά όμως, κύριε Υπουργέ, στηρίζονται πλήρως. Ήλθατε σήμερα να μας πείτε πάλι, χωρίς να διορθώσετε τίποτα από αυτή την αναληθή απάντηση, ότι διορθώθηκαν τα αστήρικτα. Βεβαίως όταν υπάρχει μια τέτοια απάντηση ακολουθεί μια επερώτηση για τους Βουλευτές που ξέρουν να κάνουν τη δουλειά τους και ξέρουν να ελέγχουν αυτούς οι οποίοι ασκούν την εξουσία.
      Είπατε επίσης και μια άλλη ανακρίβεια. Είπατε ότι δεν μπορεί να γίνει επανάληψη της απογραφής εκεί που έγιναν οι καταγγελίες. Κανείς δεν ζήτησε επανάληψη. Εδώ όμως διαπιστώθηκαν ορισμένες παράνομες πράξεις. Βεβαιώθηκε ότι άνθρωποι που βρίσκονταν στο εξωτερικό, φέρονται ότι βρίσκονταν στην Ελλάδα και απεγράφησαν. Απεγράφησαν άνθρωποι ως διαμένοντες σε κλειστά ξενοδοχεία, άνθρωποι οι οποίοι ήσαν απόντες και τους δήλωσαν οι γονείς και πολλά  άλλα.
      Αυτά είναι και ποινικά ακόμα αδικήματα. ΄Ε, λοιπόν, όταν διαπιστώνονται όλα αυτά, δεν μπορεί να γίνει διόρθωση των στοιχείων; Ο ίδιος ομολογήσατε ότι έγιναν κάποιες διορθώσεις με τη διαφορά ότι δεν ήταν αυτής της έκτασης που ανέφεραν οι καταγγελίες και ανεφέροντο και στην ερώτηση. 
      Έπρεπε να γίνουν αυτές οι διορθώσεις, αλλά έπρεπε να γίνει και το επόμενο βήμα, να αποκατασταθούν  τα πράγματα. Εδημιούργησαν μία παράνομη κατάσταση οι παράνομες εγγραφές, δικαιώματα υπέρ ορισμένων δήμων, ζημία εις βάρος ορισμένων άλλων. Αυτά διορθώθηκαν κύριε Υπουργέ; Σε αυτά δεν μας απαντήσατε και οφείλατε να μας απαντήσετε διότι και περιεχόμενο της επερώτησής μας είναι. Δυστυχώς εσείς δεν βρήκατε λέξεις για να δικαιολογήσετε αυτά για τα οποία σας ελέγχουμε. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός Οικονομίας και Οικονομικών. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δε θα χρειαστώ πολύ χρόνο κύριε Πρόεδρε. Δύο λεπτά, αρκούν. 
     Πρώτα απ’ όλα, κύριοι συνάδελφοι, η απάντησή μου στις 3 Ιουνίου, ότι είναι τα θέματα που θίγονται αστήρικτα, αφορά την ανακοίνωση Τύπου μας μερίδας του προσωπικού της ΕΣΥΕ, η οποία ανακοίνωση γράφει πράγματα τα οποία είναι όντως αστήρικτα. Αυτό εννοεί και δεν εννοεί ότι γενικώς όλα έγιναν υπερτέλεια και ότι δεν υπάρχουν κάποιες μικροανωμαλίες σε ορισμένες περιπτώσεις. 
     ΝΙΚΟΛΑΟΣ ΚΑΤΣΑΡΟΣ: Μα, εσείς τα λέτε.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Κατσαρέ, λέει ότι οι αναφερόμενες καταγγελίες αποδεικνύονται από τα πράγματα αστήρικτες, διότι αυτές οι καταγγελίες αφορούν άλλα πράγματα και δεν έχουν σχέση με την πραγματικότητα.
     ΠΑΡΘΕΝΑ ΦΟΥΝΤΟΥΚΙΔΟΥ: Συμφωνείτε με τις διορθώσεις; 
     ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Έχετε μια ένταση. Αλλά θέλω να σας πληροφορήσω ότι όση ένταση και αν βάλετε στη φωνή σας δεν αυξάνετε την ορθότητα του επιχειρήματος. Τα επιχειρήματα αυξάνονται και ενισχύονται, όταν κάποιος παραθέτει στοιχεία.
     ΝΙΚΟΛΑΟΣ ΚΑΤΣΑΡΟΣ: Όπως εσείς! 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Παραθέσατε στοιχεία τα οποία κατεκρυμνήσθησαν με τον ίδιο τρόπο με τον οποίο εσείς επιδιώξατε να δημιουργήσετε εντυπώσεις. Και βλέπω ότι δυστυχώς εμμένετε σε αυτή τη δημιουργία εντυπώσεων που δεν έχουν καμία σχέση με τα πράγματα.
     Άκουσα μετά λύπης μου μόλις προηγουμένως ότι είδε λέει –και μάλιστα το διόρθωσα, αλλά επανελήφθη- ότι οι δαπάνες αυξήθηκαν κατά 300%. Σας πληροφορώ ότι οι δαπάνες σε σχέση με το προηγούμενο αντίστοιχο τετράμηνο αυξήθηκαν κατά 15%. Και όση σχέση  έχει τώρα το 15% με το 300% άλλο τόσο σχέση έχουν και αυτά που λέτε με την πραγματικότητα. Άκουσα ότι τα έσοδα μειώθηκαν κατά 50% -τον διόρθωσα, αλλά επανήλθε- πλην όμως τα έσοδα αυξήθηκαν. Τα μεν τακτικά κατά 8%, στο δε σύνολο κατά 2,7% και συνεχίζουν να αυξάνονται. Τώρα τι σχέση έχουν αυτοί οι πραγματικοί αριθμοί με το μείον 50%, πάλι σας αφήνω εσάς να κρίνετε. 
     Έρχομαι τώρα σε αυτά τα οποία εσείς με τόση ένταση και με τόση διακοπτομανία επαναλαμβάνετε διαρκώς. Εγώ σας λέγω τα εξής. Πρώτα απ’ όλα σε όσες έρευνες και αν έγιναν, ουδείς υπάλληλος, ουδέν στέλεχος της ΕΣΥΕ ενεπλέχθη. Ουδείς αμφισβήτησε τον τρόπο με τον οποίο δούλεψε η Στατιστική Υπηρεσία. Ένα το κρατούμενο. 
     Δεύτερον, όλες οι έρευνες, οι διορθώσεις και παρεμβάσεις έγιναν από την ΕΣΥΕ. Η ΕΣΥΕ τα εντόπισε, τα διόρθωσε, τα παρέπεμψε και τα έκανε να είναι πιο αντιπροσωπευτικά. Και αν κάτι οφείλετε σήμερα σε αυτή την Αίθουσα, είναι να παραδεχθείτε, είναι τον ζήλο και την αξιοπιστία με την οποία εργάστηκε η ΕΣΥΕ, αντιμετωπίζοντας ακόμα και ορισμένες ανωμαλίες, όπως περιέγραψα σε πολύ περιορισμένη κλίμακα, οι οποίες προκλήθηκαν όχι από την ΕΣΥΕ, αλλά για άλλους λόγους. Και όπου εντοπίστηκαν διορθώθηκαν.
     Τρίτον, θέλω να πω εδώ κάτι. Ανέφερα και στην ομιλία μου ότι υπάρχουν ορισμένες,αριθμητικά λίγες περιπτώσεις, και αφορούν πολύ μικρούς πληθυσμούς οι οποίοι δεν έχουν κανένα απολύτως αποτέλεσμα σε όλα αυτά τα ευφάνταστα τα οποία λέτε περί ανακατανομής εδρών. Δεν υπάρχουν αυτά. Αλλά όντως δέχθηκα και εγώ ότι σε δύο τρεις περιπτώσεις υπάρχουν αριθμοί οι οποίοι κακώς απεγράφησαν.
     (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τι γίνεται τώρα; Είναι κανόνας της απογραφής ότι δέχεται τα στοιχεία τα οποία υπευθύνως δηλοί άλλος. Δηλαδή αν κάποιος δηλώσει ότι υπάρχει κάποιος ο οποίος είναι προσωρινώς απών, το δέχεται η ΕΣΥΕ. Και αυτό δεν μπορεί να αλλάξει, γιατί στην τελική κατάταξη που γίνεται δεν μπαίνουν ονοματοποιημένα τα στοιχεία. Και χρειάζεται δικαστική περί τούτου απόφαση, η οποία βεβαίως εάν προέλθει μετά τις διαδικασίες που κίνησε η ΕΣΥΕ, μόνο τότε μπορεί να γίνουν οι αντίστοιχες διορθώσεις.
      Επειδή, όμως, σας επαναλαμβάνω για πολλοστή φορά, τα μεγέθη τα οποία αφορούν αυτές τις περιπτώσεις είναι απειροελάχιστα και μάλιστα διεκδικούν στο σύνολο της απογραφής, ένα από τα πιο χαμηλά ποσοστά ανωμαλιών που υπήρξαν ποτέ, όχι μόνο στη χώρα μας, νομίζω και σε άλλες οικονομίες, νομίζω ότι κανείς δεν μπορεί να αμφισβητήσει το σύνολο του αποτελέσματος της Στατιστικής Υπηρεσίας, η οποία βγήκε και μάλιστα σχετικά νωρίς –είναι η πρώτη φορά που βγαίνει τόσο νωρίς, σας απήντησα ότι η προηγούμενη έκανε τρία χρόνια και χρειαζόταν και η αλλαγή κυβέρνησης για να γίνει, που έγινε το 1994- και πιστεύω πως σε τίποτα απολύτως δεν αλλοιώνεται το παραμικρό κοινωνικό, πολιτικό δεδομένο, πολύ δε περισσότερο τα ζητήματα της λαϊκής ετυμηγορίας τα οποία καθόλου, μα καθόλου δε θίγονται ή δεν τα αφορά όλη αυτή η συζήτηση που κάνουμε σήμερα.
      Σας ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, με όσα μας είπατε και τεκμηριώσατε τα όσα εμείς καταγγείλαμε και δέχεστε ότι αυτή η επερώτηση έπιασε τόπο. Και θα σας πω γιατί.
      Πρώτα-πρώτα, θέλετε δε θέλετε το ομολογήσατε ότι υπήρξαν προβλήματα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μα, η ΕΣΥΕ τα έδωσε, αυτή τα διόρθωσε. 
      ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως. Όταν τα καταγγέλλεις και αποδεικνύονται αλήθεια, αυτό έλειπε, είναι παράβαση καθήκοντος, θα ήταν ποινικό αδίκημα αν δεν το έκανε.
     Δηλαδή είστε ικανοποιημένος. Ομολογώ ότι με προβληματίζει αυτή η νοοτροπία της Κυβέρνησής σας. Και από εσάς, επειδή έχετε μία πανεπιστημιακή παιδεία πίσω σας, έχετε άλλου είδους προϋπηρεσία σε αυτά, δεν θα περίμενα αυτού του είδους τη νοοτροπία ότι, «τι να κάνουμε, αφού τα διόρθωσαν όταν αποκαλύφθηκαν, καλά πάμε». Δηλαδή το λογικό σε αυτό τον Τόπο για σας είναι και τα λάθη να γίνονται και να εμμένουμε σε αυτά; Νομίζω ότι φύγαμε από αυτή τη λογική της δεκαετίας του 1980. Εκτός αν έχουμε μείνει και δεν το ξέρουμε!
      Σας ξαναλέω, λοιπόν, επιβεβαιώσατε όσα είπαμε. Τι είπαμε; Έγιναν συγκεκριμένες αλχημείες, οι οποίες διορθώθηκαν, όσο διορθώθηκαν, αφού καταγγέλθηκαν. Αλλά κανείς δεν ξέρει αν είναι μόνον αυτές. Αυτές μπορέσαμε ν’ αποκαλύψουμε. 
      Από εκεί και πέρα πόσες άλλες συνέβησαν, κανένας δεν μπορεί να ξέρει. Και ξέρετε πολύ καλά ότι αυτό μπορεί να έχει επιπτώσεις σε πολλά πράγματα. Μείναμε μονάχα στο ζήτημα της όποιας επιρροής σε θέματα κατανομής εκλογικών εδρών, ανάλογα με το συσχετισμό μεταξύ του νόμιμου πληθυσμού και του πληθυσμού που προκύπτει από την απογραφή. Εγώ σας είπα ένα άλλο θέμα, το οποίο και στο παρελθόν έχει απασχολήσει κατά τρόπο πολύ σημαντικό την ελληνική πολιτεία: Το θέμα των χρηματοδοτήσεων των ΟΤΑ. Τι παίρνει κάθε δήμος, κάθε Νομαρχιακή Αυτοδιοίκηση με βάση τον πληθυσμό ο οποίος προκύπτει μόνο από την απογραφή στην περίπτωση αυτή. 
      Άρα, λοιπόν, το πρώτο το οποίο υπάρχει εδώ είναι ότι υφίσταται πρόβλημα. Και το πρόβλημα αυτό οφείλεται στην Εθνική Στατιστική Υπηρεσία που ενήργησε σαν μετανοούσα Μαγδαληνή, όταν πλέον είχαν καταγγελθεί αυτά τα πράγματα. Απλώς αποκατέστησε ό,τι αποκατέστησε, γιατί δεν μπορούσε να γίνει διαφορετικά. 
      Η δεύτερη από την πλευρά σας ομολογία της αποτυχίας είναι η εξής: Μας είπατε ότι θα φέρετε συγκεκριμένες μεταβολές σχετικά με το καθεστώς της ΕΣΥΕ. Τόσα χρόνια κυβερνάτε και τώρα αισθάνεσθε την ανάγκη να το πείτε; Να σας θυμίσω δε και κάτι άλλο; Η Εθνική Στατιστική Υπηρεσία δεν έχει πρόβλημα δομής. Έχει πρόβλημα νοοτροπίας ανθρώπων. Γιατί εσείς έχετε εισαγάγει τον κομματισμό ακόμα και μέσα στην ΕΣΥΕ. Τόσα χρόνια δούλεψε η ΕΣΥΕ και ποτέ δεν υπήρξε πρόβλημα. Πότε άλλοτε, μετά από τόσες απογραφές, συνέβη να έχουμε τόσης έκτασης αμφισβητήσεις; Μόνο τώρα. Πού οφείλεται αυτό; Στη δομή της; Όχι βεβαίως. Στους ανθρώπους που υπάρχουν εκεί και οι οποίοι είναι επικεφαλής που είτε το θέλετε είτε δεν το θέλετε, αλχημείες κάνουν και εδώ και στα θέματα τα οποία σας ανέφερα προηγουμένως σχετικά με την ανεργία. Το γνωρίζετε πολύ καλά τι συνέβη την εποχή εκείνη, άσχετα αν δεν το ομολογείτε. Και δεν ξέρω τι σκοπεύετε να κάνετε με την ΕΣΥΕ. Δύο τινά θα συμβούν: Ή θα την κάνετε κανένα χωριστό νομικό πρόσωπο, όπως επιχειρήσατε να κάνετε και το κάνατε με την Επιτροπή Κεφαλαιαγοράς, θεωρώντας ότι την κάνατε ανεξάρτητη διοικητική αρχή επειδή της δώσατε νομική προσωπικότητα. Άλλη απίστευτη άγνοια διοικητικής επιστήμης. Κυβέρνηση που κυβερνά τόσα χρόνια να μην ξέρει ότι η νομική προσωπικότητα είναι ασύμβατη με την έννοια της ανεξάρτητης διοικητικής αρχής. 
      Ή θα την κάνετε πραγματική ανεξάρτητη διοικητική αρχή, όπως είναι παραδείγματος χάρη η Επιτροπή Ανταγωνισμού. Αλλά σας διαβεβαιώ ότι και στην περίπτωση αυτή εξαρτάται ποιος θα είναι επικεφαλής και πόσο θα θελήσετε να τον επηρεάσετε. Ή θα την κρατήσετε, όπως είναι σήμερα, αυτό που λέγεται στη διοικητική γλώσσα «αποκεντρωμένη δημόσια υπηρεσία», αλλά θα την απαλλάξετε από ανθρώπους οι οποίοι επιλέγονται με το αν σας είναι κομματικά αρεστοί. Αυτή είναι η γάγγραινα που τρώει την ελληνική Δημόσια Διοίκηση μεταξύ άλλων. Από τότε που αποκεφαλίσατε τη Δημόσια Διοίκηση με τον περίφημο νόμο «Κουτσόγιωργα», το ν. 1232/1982, πληρώνουμε τα σπασμένα της Δημόσιας Διοίκησης που και έχει κολοβωθεί από πλευράς ιεραρχίας και πάσχει. Βιώνει πραγματικά αυτό το μέγεθος που λέγεται κομματικός νεποτισμός και κατατρώει τα θεμέλια της διοικητικής μηχανής. 
      Για σας δυστυχώς –δεν το εννοώ για σας προσωπικά, αλλά γι’ αυτούς που έχουν την ευθύνη γενικότερα για την επιλογή αυτών των προσώπων, γιατί συνήθως δεν την έχουν καν οι Υπουργοί, αλλά η Χαριλάου Τρικούπη- ικανός είναι μόνο εκείνος ο οποίος φέρει πραγματικά την ιδιότητα του κομματικού στελέχους. Σας το έχω καταγγείλλει πολλές φορές και δεν εννοείτε να το καταλάβετε. Φτάσατε να βάλετε σε κορυφαία ΔΕΚΟ ως διευθύνοντα σύμβουλο άνθρωπο ο οποίος εκτός του ότι ανήκει στο ΠΑΣΟΚ, σπούδασε στη Ρουμανία και πήρε πτυχίο χημείας, επεκαλέσθη προϋπηρεσία διευθύνοντος στελέχους αρωματοποιίας του Λάγος της Νιγηρίας και γέλαγε όλη η Επιτροπή της Βουλής:
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πού έγινε αυτό;
      ΠΡΟΚΟΠΗΣ ΠΑΥΛΟΠΟΥΛΟΣ: Μέσα στη Βουλή και αν θέλετε τα στοιχεία, είναι εδώ. Γέλαγε όλη η Επιτροπή. Τι να πει όμως κανείς; Εδώ φτάσαμε στο σημείο να έχουμε τέτοια φαινόμενα και σας φταίει τώρα η δομή της υπηρεσίας; Δεν φταίει κύριε Υπουργέ η δομή. Φταίει η νοοτροπία των ανθρώπων.
      Έπειτα είπατε ούτε λίγο ούτε πολύ ότι εν πάση περιπτώσει η δική μας κυβέρνηση άργησε στο θέμα της απογραφής. Πέραν του ότι υπάρχει απόφαση του Συμβουλίου της Επικρατείας η οποία δικαίωσε πλήρως την τακτική της εποχής εκείνης σας ξαναλέω και κάτι άλλο. Αργήσαμε, γιατί ο κ. Κεφαλογιάννης που ήταν Υπουργός Εσωτερικών την εποχή εκείνη, θέλησε να γίνει έρευνα, για να μην υπάρξουν αμφισβητήσεις. Εμείς δεν θέλαμε εν τάχει να δώσουμε πράγματα τα οποία μπορούσαν να αλλοιώσουν τα στοιχεία. Και την επιμέλεια μιας Κυβέρνησης η οποία θέλησε να ελέγξει τα πάντα,την αντιπαραβάλετε με την ταχύτητα της δικής σας Κυβέρνησης, μια ταχύτητα που υπήρξε μόνο και μόνο, γιατί κανείς δεν μπόρεσε να αισθανθεί την ευθύνη η οποία τον βαραίνει σε τόσο σημαντικά πράγματα; 
      Ξαναλέω ότι όπως συμπεριφέρεται σήμερα η Εθνική Στατιστική Υπηρεσία, με τα τερτίπια και τις αλχημείες που εμφανίζει, είναι ένα είδος διοικητικής αυλής των θαυμάτων. Ένα τσίρκο όπου διάφοροι θαυματοποιοί περιφέρονται ανάλογα με τα μεγέθη τα οποία εξετάζει κάθε φορά μόνο και μόνο, γιατί θέλει με τον τρόπο αυτό να βοηθήσει την κατάσταση της Κυβέρνησης.
      Δυστυχώς, κύριε Υπουργέ, με την Εθνική Στατιστική Υπηρεσία συνέβη αυτό το οποίο συνέβη και με εσάς τότε. Υιοθετήσατε τη δημιουργική λογιστική, για να πετύχουμε τους δείκτες του Μάαστριχτ για την Ευρωζώνη, αλλά σας έμεινε από εκεί και πέρα συνήθεια η ιστορία της δημιουργικής λογιστικής θεωρώντας ότι με τον τρόπο αυτό είναι δυνατόν να εξωραΐσετε τα πράγματα. 
      Τις απαντήσεις τις παίρνετε καθημερινά από τον Ελληνικό Λαό. Το ζήτημα όμως δεν είναι τι απαντήσεις παίρνετε εσείς. Το ζήτημα είναι τι τραβάει ο Ελληνικός Λαός, ποια προβλήματα προκύπτουν, ποια είναι τα υπολείμματα τα οποία μένουν. Και ένα από τα χαρακτηριστικά είναι και η Εθνική Στατιστική Υπηρεσία. Σήμερα η συζήτηση ήταν χρήσιμη, γιατί τουλάχιστον ομολογήθηκαν τα λάθη που έγιναν εκεί. Και η ανάγκη αναδιάρθρωσης μιας υπηρεσίας προσωπικά πιστεύω ότι είναι ζήτημα ορθότερης στελέχωσης. Κάτι πρέπει να γίνει το ταχύτερο δυνατό, για να μπορέσει αυτή η υπηρεσία να αποκτήσει και το κύρος αλλά και τη διοικητική εμβέλεια που είχε και πρέπει να έχει για τη θέση την οποία κατέχει μέσα στο πλαίσιο της διοικητικής μηχανής. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε το λόγο κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κατ’ αρχήν θέλω να εκφράσω τη λύπη μου για τους ιδιαίτερα απαξιωτικούς και περιφρονητικούς χαρακτηρισμούς τους οποίους χρησιμοποίησε ο κ. Παυλόπουλος, «τσίρκο», «αυλή θαυμάτων» και όλα αυτά, για να περιγράψει μια υπηρεσία όπως είναι η ΕΣΥΕ, μια υπηρεσία η οποία παρά τα προβλήματα και τις ελλείψεις που έχει, όπως και άλλες υπηρεσίες, εν τούτοις κάνει ένα πολύ σημαντικό έργο εθνικής σημασίας. Όλα αυτά τα προβλήματα τα οποία συζητήσαμε σήμερα εντοπίστηκαν και λύθηκαν από τα στελέχη της ΕΣΥΕ. Οφείλω μια δημόσια αναγνώριση στη δουλειά αυτών των ανθρώπων. Νομίζω ότι θα ήταν καλό αντί να κάνουμε γενικόλογες διακηρύξεις περί επανίδρυσης και άλλα ευφάνταστα να αναγνωρίζουμε τη δουλειά που κάνουν πάρα πολλοί άνθρωποι με σοβαρότητα και υπευθυνότητα και να βρίσκουμε τρόπους -μακάρι συναινετικής φύσεως- για να προσπαθούμε να διορθώνουμε όσες παραλήψεις και όσα προβλήματα ακόμα παραμένουν.
      Θέλω επίσης να πω –διότι ειπώθηκε και ξαναειπώθηκε- για τα θέματα της οικονομίας το εξής: Νομίζω ότι έχουμε δώσει σαφέστατες απαντήσεις για τα συγκεκριμένα ζητήματα τα οποία έχει επισημάνει η «EUROSTAT». Αναφέρθηκε –και μου έκανε τρομακτική έκπληξη- ότι δήθεν άλλα στοιχεία δημοσιεύει η Στατιστική Υπηρεσία και άλλα η «EUROSTAT». 
      Έχω μία απορία: Δεν γνωρίζετε, κυρίες και κύριοι συνάδελφοι, ότι η Εθνική Στατιστική Υπηρεσία συνεργάζεται θεσμικά καθημερινά και συστηματικά με τη «EUROSTAT» και δημοσιεύουν ακριβώς τα ίδια στοιχεία ως εκ της φύσεως των υπηρεσιών και του τρόπου με τον οποίο διοχετεύονται και αξιολογούνται τα στοιχεία; Είναι ακριβώς τα ίδια στοιχεία. Και αυτό μπορείτε να το διαπιστώσετε με την ανάγνωση οποιουδήποτε πίνακα. Μη συγχέετε το γεγονός ότι άλλαξαν ορισμένοι κανόνες οπότε και οι δύο υπηρεσίες και η EUROSTAT και η ΕΣΥΕ αναπροσάρμοσαν ορισμένα μεγέθη τα οποία υπολογίζοντο έτσι από το 1991 –το επαναλαμβάνω αυτό το πράγμα- και έπρεπε να διορθωθούν, όπως έγινε για όλες τις υπόλοιπες χώρες. 
      Τα στοιχεία της ΕΣΥΕ και τα στοιχεία της EUROSTAT είναι πάντοτε ακριβώς τα ίδια. 
      Σας ευχαριστώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Παυλόπουλε, έχετε το λόγο. Θα ανταπαντήσει ο κύριος Υπουργός βεβαίως.
      ΠΡΟΚΟΠΗΣ ΠΑΥΛΟΠΟΥΛΟΣ: Σε ό,τι αφορά, κύριε Υπουργέ, τις σχέσεις της EUROSTAT με την ΕΣΥΕ θα ήθελα να σας πω ότι η σχέση αυτή μου θυμίζει αυτό που είχε πει για δύο άλλα κράτη, σε επίπεδο εξωτερικής πολιτικής, ο Τσου Εν Λάϊ: «Μπορεί να κοιμούνται στο ίδιο κρεβάτι, αλλά βλέπουν διαφορετικά όνειρα». 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ξέρετε ο Τσου Εν Λάϊ μπορεί να έβλεπε και αυτός διάφορα όνειρα. Εσείς, όμως, μονίμως έχετε παγιδεύσει την επιχειρηματολογία σας σε σκιώδη πράγματα, σε λογιστικά τερτίπια, τα οποία ουδόλως αφορούν την πραγματικότητα. Το απέδειξα με πολύ συγκεκριμένα στοιχεία. Και καλό θα είναι οι συζητήσεις να έχουν περισσότερες πολιτικές θέσεις και λιγότερα λογιστικά καταφύγια, τα οποία ούτως ή άλλως δεν λύνουν το πρόβλημα της έλλειψης πολιτικών θέσεων, το οποίο έχετε.
      Σας ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κλείνουμε, λοιπόν, με σκιές και όνειρα.
     Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 52/19-3-2003 επερώτησης των Βουλευτών της Νέας Δημοκρατίας κυρίους Παρθένας Φουντουκίδου, Βύρων Πολύδωρα, Ιωάννη Λαμπρόπουλου, Δημητρίου Κωστόπουλου, Αναστασίου Νεράντζη, Ευάγγελου Μεϊμαράκη, Γεωργίου Αλογοσκούφη, Νικολάου Κατσαρού, Ιωάννη Κεφαλογιάννη, Προκόπη Παυλόπουλου, Θεόδωρου Σκρέκα, Γεωργίου Τρυφωνίδη, Σάββα Τσιτουρίδη, Γεωργίου Γαρουφαλιά, Χρήστου Ζώη, Νικολάου Νικολόπουλου, Θεόδωρου Κατσίκη, Ελευθερίου Παπαγεωργόπουλου, Αλέξανδρου Λυκουρέζου, Ζωή Μακρή, Χρήστου Μαρκογιαννάκη, Νικολάου Λέγκα, Αικατερίνης Παπακώστα, Αδάμ Ρεγκούζα, Ευάγγελου Πολύζου, Αριστόβουλου Σπηλιωτόπουλου, Κωνσταντίνου Τασούλα, Κωνσταντίνου Τσιπλάκη, Γεωργίου Τσούρνου, Αθανασίου Βαρίνου και Γεωργίου Ορφανού, προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικά με την απογραφή πληθυσμού της 18ης Μαρτίου 2001.
     Κύριοι συνάδελφοι, δέχεστε στο σημείο αυτό να  λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.14΄, λύεται η συνεδρίαση για αύριο ημέρα Τρίτη 10 Ιουνίου 2003 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία,  συνέχιση της συζήτησης επί των άρθρων και του συνόλου του σχεδίου νόμου του Υπουργείου Τύπου και Μέσων Μαζικής Ενημέρωσης: «Οργάνωση και λειτουργία των Γραφείων Τύπου και Επικοινωνίας του Υπουργείου Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης», σύμφωνα με την ημερήσια διάταξη που έχει διανεμηθεί.
     
     Ο ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 9-6-03 		ΣΕΛ.1

