ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΚΖ’
Τρίτη 21 Νοεμβρίου 2006
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Νεστάνης Αρκαδίας, σελ.
3. Ανακοινώνεται η σύσταση της Ειδικής Μόνιμης Επιτροπής Κοινοβουλευτικής Δεοντολογίας για την Γ’ Σύνοδο, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με την κατασκευή προσθήκη τριών αιθουσών στο Γυμνάσιο Γέργερας Νομού Ηρακλείου, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την αποκατάσταση των καταστροφών στο νομό Ηρακλείου από τη νεροποντή, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α’) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», σελ.
ΟΜΙΛΗΤΕΣ
Α. Επί των αναφορών και ερωτήσεων:
ΚΑΛΟΣ Γ., σελ.
ΚΕΓΚΕΡΟΓΛΟΥ Β., σελ.
ΞΑΝΘΟΠΟΥΛΟΣ Θ., σελ.
ΣΤΡΑΤΑΚΗΣ Ε., σελ.
Β. Επί του σχεδίου νόμου του Υπουργείου Δικαιοσύνης:
ΑΓΓΕΛΗΣ Α., σελ.
ΒΑΡΒΑΡΙΓΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΑΡΑΣ Δ., σελ.
ΜΠΟΥΓΑΣ Ι., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΠΑΠΑΛΗΓΟΥΡΑΣ Α., σελ.
ΠΑΠΑΝΔΡΕΟΥ Γ., σελ.
ΤΣΙΠΛΑΚΗΣ Κ., σελ.
ΦΟΥΣΑΣ Α., σελ.
ΧΡΥΣΗΣ Β., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΚΖ΄
      Τρίτη 21 Νοεμβρίου 2006
      Αθήνα, σήμερα στις 21 Νοεμβρίου 2006, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΙΟΣ ΝΙΩΤΗΣ αντίστοιχα, και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Ακαδημία Εμπορικού Ναυτικού Μακεδονίας ζητεί την κάλυψη εκπαιδευτικών αναγκών της με ειδικευμένο καθηγητικό προσωπικό.
2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών υποβάλλει προτάσεις και αιτήματα σχετικά με το μέτρο απελευθέρωσης των ακτοπλοϊκών συγκοινωνιών.
3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητήριο Ηρακλείου ζητεί να μην επιβαρυνθούν επιχειρήσεις και ελεύθεροι επαγγελματίες με τον τοπικό φόρο επιτιδεύματος υπέρ των Ο.Τ.Α..
4) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ και ο Γ΄Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ, κατέθεσαν αναφορά με την οποία το Τμήμα Δυτικής Κρήτης του Τεχνικού Επιμελητηρίου Ελλάδας υποβάλλει προτάσεις σχετικά με την αναδιάρθρωση του ΤΣΜΕΔΕ.
5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η διάσωση του ιστορικού κτηρίου του κινηματογράφου «Κρόνιον» Σερρών.
6) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η ένταξη στο Γ΄ Κοινοτικό Πλαίσιο Στήριξης έργων αναστήλωσης και ανάδειξης της Αρχαίας Μεσσήνης.
7) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στο φορολογικό σύστημα.
8) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ο κ. Βασίλης Θεοφάνης, διαμαρτύρεται για ανάρμοστη συμπεριφορά οργάνων της Τροχαίας Αττικής κατά τη διαδικασία ελέγχου αλκοτέστ.
9) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία το Ηρακλείδειο Αχίλλειο Γηροκομείο Αγιάς Λάρισας ζητεί οικονομική ενίσχυση για τη συνέχιση της λειτουργίας του.
10) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Παραγωγών Κηπευτικών Δήμου Εγνατίας ζητεί την επιστροφή χρηματικού ποσού σε παραγωγούς κηπευτικών.
11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης διαμαρτύρεται για την καταστρατήγηση διατάξεων του ν. 3377/2005.
12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Αγροτικός Συνεταιρισμός Εσπεριδοειδών Αγίου Γεωργίου «SPARTA ORANGE» ζητεί την εφαρμογή του κοινοτικού κανονισμού για τα εισαγόμενα φρούτα από τρίτες χώρες κ.λπ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 269/10-10-06 ερώτηση των Βουλευτών κυρίων Χρήστου Πρωτόπαπα και Παρασκευής Χριστοφιλοπούλου δόθηκε με το υπ’ αριθμ. 1934/25-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. πρωτ. 269/10-10-2006 ερώτηση, που κατατέθηκε στη Βουλή από τους Βουλευτές κυρίους Χρ. Πρωτόπαπα και E. Χριστoφιλοπούλου, σχετικά με την απαγόρευση εισόδου κλιμακίων υποψηφίων κατά την προεκλογική περίοδο στα καταστήματα της Εμπορικής Τράπεζας, σας αναφέρουμε τα ακόλουθα:
     Το Υπουργείο μας θεωρεί ότι ο σεβασμός των κατακτημένων δημοκρατικών όρων διεξαγωγής του προεκλογικού αγώνα εξασφαλίζεται σε συνθήκες ελεύθερης διακίνησης των ιδεών σε συνδυασμό με την ομαλή λειτουργία των επιχειρήσεων.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 176/5-10-06 ερώτηση του Βουλευτού κ. Αναστασίου Καραμάριου δόθηκε με το υπ’ αριθμ. Β1/10021/25279/4927/31-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της υπ΄αριθμ. 176/05-10-06 ερώτησης που κατατέθηκε στη Βουλή από το Βουλευτή κ. Αναστάσιο Καραμάριο, σχετικά με τα ερωτήματα που θέτοντα ως προς την αξιοποίηση του ιδιόκτητου κτηρίου του ΙΚΑ στη Ρόδο καθώς και την μετεγκατάσταση των υπηρεσιών του σε τμήμα του κτιρίου του παλαιού νοσοκομείου της Ρόδου, σας γνωρίζουμε, κατόπιν του σχετ. (2) ενημερωτικού εγγράφου του ΙΚΑ - ΕΤΑΜ, τα εξής:
     Η βούληση του ΙΚΑ - ΕΤΑΜ είναι η μεταστέγαση των υπηρεσιών του σε τμήμα του παλιού Νοσοκομείου Ρόδου το οποίο παρεχωρήθη από το Υπουργείο Υγείας και Κοινωνικής Αλληλεγγύης. Η αρχική παραχώρηση ήταν για χρήση 10 ετών έναντι των 50 ετών που ζητούσε το ΙΚΑ-ΕΤΑΜ και εκρίθη από το ΙΚΑ-ΕΤΑΜ ασύμφορη. Επανήλθε με νέα πρόταση και το Υπουργείο Υγείας και Κοινωνικής Αλληλεγγύης τροποποίησε την παραχώρηση σε 20 χρόνια.
     Ακολούθως το Τεχνικό Συμβούλιο του ΙΚΑ-ΕΤΑΜ την 13/9/2006 γνωμοδότησε θετικά για την προκήρυξη διαγωνισμού για την επιλογή μελετητών για την εκπόνηση της μελέτης των αναδιαρρυθμίσεων του κτηρίου.
     Το θέμα θα εισαχθεί στο Διοικητικό Συμβούλιο του ΙΚΑ-ΕΤΑΜ για την αποδοχή της δωρεάς, εφ' όσον εξασφαλιστεί η δυνατότητα έκδοσης της οικοδομικής αδείας των διαρρυθμίσεων, διότι τα κτίρια του παλαιού Νρσοκομείου κτίσθηκαν χωρίς οικοδομική άδεια.
     Ως προς την αξιοποίηση του παλαιού κτιρίου, σας γνωρίζουμε οτι η κατεδάφισή του και η ανέγερση νέου δεν ενδείκνυται, διότι με τον ισχύοντα συντελεστή δομήσεως θα κατασκευασθούν μόνο 1.680 τ.μ. ανωδομής, έναντι των 4.484 τ.μ. του υπάρχοντος κτιρίου. Το κτίριο θα αξιοποιηθεί μελλοντικά εφόσον λυθεί οριστικά το στεγαστικό πρόβλημα του Υποκ/τος Ρόδου.
     Η δαπάνη μετεγκατάστασης στο παλαιό Νοσοκομείο Ρόδου, εφόσον τελικά αποφασιστεί, θα προκύψει μέσα από τις κατά Νόμο προβλεπόμενες διαγωνιστικές διαδικασίες, τόσο για την σύνταξη των απαραίτητων μελετών όσο και για τις κατασκευαστικές εργασίες, μετά την οριστικοποίηση των τεχνικών προδιαγραφών.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 246/9-10-06 ερώτηση του Βουλευτού κ. Αθανασίου Λεβέντη δόθηκε με το υπ’ αριθμ. Φ.90022/25288/1271/31-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αρ. 246/9-10-2006 ερώτηση που κατέθεσε στη Βουλή ο Βουλευτής κ. Θανάσης Λεβέντης, που αφορά στην υλοποίηση του προγράμματος εθελουσίας αποχώρησης προσωπικού του ΟΤΕ, σας γνωρίζουμε τα εξής:
     Όπως μας πληροφόρησε το Ταμείο Αρωγής Προσωπικού ΟΤΕ, η προβλεπόμενη από το ν. 3371/2005 δανειακή σύμβαση μεταξύ του ΟΤΕ και του εν λόγω Ταμείου έχει ήδη υπογραφεί.
     Συνεπώς όλες οι εκκρεμότητες για την απρόσκοπτη καταβολή των εφάπαξ χορηγιών στους δικαιούχους έχουν αρθεί, ενώ παράλληλα έχουν ληφθεί από το Ταμείο Αρωγής Προσωπικού ΟΤΕ όλα τα απαραίτητα μέτρα, προκειμένου μέσα σε εύλογο χρονικό διάστημα να ολοκληρωθεί η καταβολή των βοηθημάτων αυτών.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 342/18-10-06 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 62/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου για τα θέματα της αρμοδιότητάς μας, σας πληροφορούμε τα εξής:
     Για την κάλυψη των δαπανών της δακοκτονίας έτους 2006 υπήρχε αρχικά διαθέσιμη πίστωση 8.349.210 ευρώ, η οποία και κατανεμήθηκε για τις ανάγκες του εποχιακού προσωπικού δακοκτονίας.
     Το Υπουργείο Αγροτικής Ανάπτυξης και Τροφίμων υπέβαλε αίτημα στο Υπουργείο Οικονομίας και Οικονομικών για συμπληρωματική πίστωση ύψους 23.000.000 ευρώ, προκειμένου να καλυφθούν όλες οι ανάγκες του προγράμματος.
     Η έγκριση και διάθεση από το εν λόγω Υπουργείο ανέρχεται στο ύψος των 8.284.140 ευρώ.
     Το ποσοστό αυτό έχει ήδη κατανεμηθεί στις Νομαρχιακές Αυτοδιοικήσεις - Δ/νσεις Γεωργίας ελαιοκομικών Νομών της χώρας. Ειδικότερα για το Νομό Ηρακλείου κατανεμήθηκε το ποσό του1.780.000 ευρώ.
     Μέρος των δαπανών του προγράμματος δακοκτονίας έτους 2006 θα καλυφθεί από τις πιστώσεις του προϋπολογισμού έτους 2007.
     Η διαδικασία αυτή είναι η ίδια που ακολουθείται κάθε χρόνο και δεν συμβαίνει μόνο τη χρονιά που διανύουμε.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
    5. Στην με αριθμό 706/31-10-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 2002/15-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 706/31-10-2006 ερώτηση, που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη, σχετικά με την απόλυση της συνδικαλίστριας Σαπφούς Γεωργιάδου από την ιδιωτική εταιρεία ανάληψης εργολαβιών καθαριότητας I.S.S., σας πληροφορούμε τα εξής:
     Το άρθρο 14 του ν. 1264/1982 αναφέρεται στην προστασία των συνδικαλιστικών στελεχών και στις διευκολύνσεις που τους παρέχονται για τη συνδικαλιστική τους δράση.
     Ειδικότερα:
     Είναι άκυρη η καταγγελία της σχέσεως εργασίας α) των μελών της διοίκησης, σύμφωνα με το άρθρο 92 του Αστικού Κώδικα (Α.Κ.), της συνδικαλιστικής οργάνωσης, β) των μελών της προσωρινής, σύμφωνα με το άρθρο 79 Α.Κ., διοίκησης συνδικαλιστικής οργάνωσης που διορίζει το δικαστήριο σύμφωνα με το άρθρο 69 του Α.Κ. και γ) των μελών της διοίκησης που εκλέγονται προσωρινά κατά την ίδρυση συνδικαλιστικής οργάνωσης.
     Η απαγόρευση της καταγγελίας ισχύει κατά τη διάρκεια της θητείας και ένα χρόνο μετά τη λήξη της, εκτός αν συντρέχει ένας από τους λόγους της παραγράφου 10 του άρθρου 14 του ν. 1264/1982 και διαπιστωθεί από τις Επιτροπές Προστασίας Συνδικαλιστικών Στελεχών του άρθρου 15 του ιδίου νόμου.
     Η παραπάνω προστασία παρέχεται στην ακόλουθη έκταση:
     α) Εάν η οργάνωση έχει ως 200 μέλη προστατεύονται επτά μέλη της διοικήσεως. 
     β) Εάν η οργάνωση έχει ως 1.000 μέλη προστατεύονται εννέα μέλη και
     γ) Εάν η οργάνωση έχει περισσότερα από 1000 μέλη προστατεύονται ένδεκα.
     Τη σειρά των μελών που προστατεύονται ορίζει το καταστατικό. Εάν το καταστατικό δεν προβλέπει, προστατεύονται κατά σειρά ο Πρόεδρος, Αναπληρωτής Πρόεδρος ή Αντιπρόεδρος, Γενικός Γραμματέας, Αναπληρωτής Γενικός Γραμματέας, Ταμίας και οι λοιποί κατά την τάξη της εκλογής.
     Σύμφωνα με τις διατάξεις του άρθρου 23 § 2 ν. 1264/82, ο εργοδότης και οι εκπρόσωποί του, που παραβαίνουν τις ως άνω διατάξεις τιμωρούνται με φυλάκιση ή και με χρηματική ποινή μέχρι 1.000.000 δρχ. για κάθε παράβαση.
     Το Τμήμα Κοινωνικής Επιθεώρησης Ανατολικού Τομέα Θεσσαλονίκης μετά από καταγγελία της ανωτέρω εργαζόμενης ότι απολύθηκε καταχρηστικά από την επιχείρηση, ενώ είναι ιδρυτικό μέλος της πρώτης υπό σύστασης συνα/καλιστικής οργάνωσης, επιλήφθηκε του θέματος με την διαδικασία των εργατικών διαφορών. Κατά τις συζητήσεις που έγιναν στις 06-10-2006, 11-10-2006 και 01-11-2006 δεν επιτεύχθηκε λύση παρά τις προσπάθειες που καταβλήθηκαν από την πλευρά της Υπηρεσίας μας. Γι' αυτό το λόγο η ανωτέρω Υπηρεσία θα διαβιβάσει μηνυτήρια αναφορά προς τον κ. Εισαγγελέα Πλnμμελειοδικών. .
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     6. Στην με αριθμό 432/24-10-06 ερώτηση της Βουλευτού κ. Παρασκευής Χριστοφιλοπούλου δόθηκε με το υπ’ αριθμ. 7017/4/6561/14-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Ε. Χριστοφιλοπούλου, σας γνωρίζουμε ότι οι αστυνομικές Υπηρεσίες σήμερα στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Στα πλαίσια δε αυτά έχει στελεχωθεί και το Αστυνομικό Τμήμα Αχαρνών με δύναμη, η οποία σήμερα εμφανίζει μικρό έλλειμμα έναντι της οργανικής του, ενώ στην Υπηρεσία αυτή υπηρετούν και οκτώ (8) ειδικοί φρουροί, οι οποίοι υποβοηθούν το συνολικό έργο της αστυνόμευσης. Πάντως, η εν λόγω Υπηρεσία, τις προσεχείς ημέρες θα ενισχυθεί και με έξι (6) αστυνομικούς κατωτέρων βαθμών, οι οποίοι είχαν αποσπασθεί σε άλλες Υπηρεσίες, ενώ σε αυτή, πρόσφατα, τοποθετήθηκε και ένας (1) νεοεξελθών της Σχολής αστυφύλακας. Περαιτέρω ενίσχυση της Υπηρεσίας αυτής με προσωπικό θα γίνει σύμφωνα με τις υπηρεσιακές δυνατότητες, ενώ πρέπει να επισημάνουμε ότι πρόσφατα στη Γενική Αστυνομική Διεύθυνση Αττικής τοποθετήθηκαν 1.157 νέοι αστυφύλακες, από τους 1.278 που εξήλθαν της Σχολής και στο πλαίσιο αυτό ενισχύθηκαν και οι λοιπές Υπηρεσίες που δραστηριοποιούνται στην ευρύτερη περιοχή των Αχαρνών.
     Σε ό,τι αφορά την αστυνόμευση και γενικά την αντιμετώπιση της εγκληματικότητας στο Δήμο Αχαρνών, σας πληροφορούμε ότι στα πλαίσια της αντεγκληματικής πολιτικής, από τις αρμόδιες Υπηρεσίες μας έχουν εκπονηθεί και εφαρμόζονται ειδικά σχέδια δράσης, εναρμονισμένα στις ειδικές συνθήκες, στις ιδιαιτερότητες και στην ανομοιογένεια του πληθυσμού που εμφανίζει η εν λόγω περιοχή.
     Στην ευρύτερη περιοχή του Δήμου Αχαρνών, καθ’ όλο το 24ωρο, διενεργούνται πεζές και εποχούμενες περιπολίες από το Αστυνομικό Τμήμα Αχαρνών και τις Υπηρεσίες Ασφαλείας (Υποδιεύθυνση Ασφάλειας Δυτικής Αττικής, Υποδιεύθυνση Δίωξης Ναρκωτικών και Τμήμα Ασφάλειας Αχαρνών), καθώς και από τις Διευθύνσεις Αλλοδαπών και Άμεσης Δράσης Αττικής. Επίσης, στην περιοχή αυτή δραστηριοποιούνται και τα Συνεργεία Γενικών Αστυνομικών Ελέγχων και οι Ομάδες Πρόληψης και Καταστολής της Εγκληματικότητας (Ο.Π.Κ.Ε.), ενώ προγραμματίζονται και διενεργούνται αστυνομικές εξορμήσεις διευρυμένης μορφής, με τη συμμετοχή και δράση όλων των συναρμόδιων Υπηρεσιών (τάξης, ασφάλειας, τροχαίας και αλλοδαπών).
     Ειδικότερα, για την αντιμετώπιση της μάστιγας των ναρκωτικών, από τη Διεύθυνση Ασφάλειας Αττικής διατίθενται ομάδες αστυνομικών στην ευρύτερη περιοχή του Δήμου Αχαρνών, αλλά και των όμορων Δήμων Ζεφυρίου και Άνω Λιοσίων για τη διενέργεια ελέγχων υπόπτων ατόμων και προσαγωγών, καθώς και τον εντοπισμό και τη σύλληψη χρηστών και εμπόρων ναρκωτικών ουσιών. Ακόμη, για την αποτελεσματικότερη αστυνόμευση της περιοχής από 24-2-2005 εφαρμόζεται ειδικό σχέδιο ενισχυτική ς δράσης από τις Διευθύνσεις Ασφάλειας Αττικής και Αστυνομίας Δυτικής Αττικής, με τη συμμετοχή και δράση όλων των αρμοδίων υφισταμένων Υπηρεσιών τους, δίδοντας ιδιαίτερη έμφαση στην αντιμετώπιση του προβλήματος των ναρκωτικών ουσιών. Ενδεικτικά δε σημειώνεται ότι, κατά το χρονικό διάστημα από 1-1 έως 26-10-2006, από το Αστυνομικό Τμήμα Αχαρνών, στην εν λόγω περιοχή, πραγματοποιήθηκαν 1.285 έλεγχοι ατόμων, 367 έλεγχοι οχημάτων και βεβαιώθηκαν 1.176 παραβάσεις διαφόρων αδικημάτων, ενώ συνελήφθησαν και 178 άτομα.
     Από τη μελέτη και αξιολόγηση των υφισταμένων στην αρμόδια Υπηρεσία μας στατιστικών στοιχείων, κατά το πρώτο εννιάμηνο του τρέχοντος έτους σε σχέση με το αντίστοιχο χρονικό διάστημα του παρελθόντος έτους, στην αναφερόμενη περιοχή παρατηρήθηκε αύξηση των κλοπών - διαρρήξεων, αλλά ταυτόχρονα σημαντική είναι και η αύξηση του ποσοστού εξιχνίασης των αδικημάτων της μορφής αυτής. Κατά το ίδιο χρονικό διάστημα σημειώθηκε σημαντική μείωση των ληστειών σε σχέση με το παρελθόν έτος. Ειδικότερα δε σε ό,τι αφορά τον οικισμό του Προφήτη Ηλία, η εγκληματικότητα δεν διαφοροποιείται από αυτή που εμφανίζουν οι λοιπές περιοχές του εν λόγω Δήμου.
     Πάντως, με την εφαρμογή της νέας αντεγκληματικής πολιτικής και των νέων σχεδίων για την αντιμετώπιση της εγκληματικότητας στο Δήμο Αχαρνών, αναμένουμε περαιτέρω θετικά αποτελέσματα, ενώ προς τις αρμόδιες Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού τους και εντατικοποίηση των προσπαθειών τους, ώστε να εμπεδωθεί και παγιωθεί το αίσθημα ασφάλειας, των κατοίκων.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό 362/19-10-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6556/10-11-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η συνδικαλιστική δράση, η αστυνόμευση των μετεχόντων σε απεργιακές κινητοποιήσεις και γενικότερα το φρόνημα των πολιτών και η πολιτική συμπεριφορά αυτών σε καμμία περίπτωση δεν αποτελεί αντικείμενο ενδιαφέροντος των Υπηρεσιών της Ελληνικής Αστυνομίας. Τέτοιες μέθοδοι και τακτικές δεν υπάρχουν σήμερα και δεν μπορούν να χαρακτηρίσουν τη σημερινή Αστυνομία, η οποία είναι όσο ποτέ άλλοτε πιστή και αφοσιωμένη στα δημοκρατικά ιδεώδη και επιτελεί με υψηλό αίσθημα ευθύνης την αποστολή της. Οι αστυνομικοί, όπως είναι γνωστό στους πάντες, εκτελούν τα καθήκοντά τους σύμφωνα με το Σύνταγμα και τους νόμους, αλλά και τις διαταγές της Υπηρεσίας, τα δε συνταγματικώς κατοχυρωμένα ατομικά δικαιώματα και ελευθερίες των πολιτών είναι απολύτως σεβαστά από αυτούς και η προστασία τους αποτελεί γνώμονα των ενεργειών τους σε κάθε εκδήλωση.
      Πέραν αυτών θα πρέπει να τονισθεί ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών προς τους πολίτες και της πιστής εκτέλεσης των καθηκόντων τους και γι’ αυτό έχουν δοθεί στο προσωπικό συγκεκριμένες εντολές για απόλυτο σεβασμό των ατομικών δικαιωμάτων και της αξιοπρέπειας αυτών, όπως άλλωστε προβλέπεται και από την ισχύουσα νομοθεσία. Επίσης, για το σκοπό αυτό, λαμβάνονται όλα τα αναγκαία μέτρα, ώστε, αφενός να προλαμβάνονται κρούσματα που αφορούν παράνομη και αντιπειθαρχική συμπεριφορά και αφετέρου να ελέγχεται με αυστηρότητα κάθε τέτοια δραστηριότητα, προκειμένου να διασφαλισθεί το κοινωνικό σύνολο, αλλά και η Αστυνομία από φαινόμενα που την εκθέτουν και να προστατευθεί το κύρος αυτής και της μεγίστης πλειοψηφίας των αστυνομικών, που εκτελούν σύννομα τα καθήκοντά τους, όπως αυτά ορίζονται από το Σύνταγμα και τους νόμους.
      Σε ό,τι αφορά την αναφερόμενη στην ερώτηση υπόθεση, σας πληροφορούμε ότι την 09.00' ώρα της 18-10-2006, στα πλαίσια διατεταγμένης υπηρεσίας πεζής περιπολίας που εκτελούσαν δύο (2) αστυνομικοί του Αστυνομικού Τμήματος Ελληνικού, ένας εξ αυτών, με δική του πρωτοβουλία, χωρίς να συντρέχει λόγος και χωρίς να έχει δοθεί σχετική εντολή ή διαταγή από την Υπηρεσία του, εισήλθε στο χώρο του 4ου Δημοτικού Σχολείου Ελληνικού, όπου συνάντησε την υπεύθυνη του κυλικείου, η οποία τύγχανε γνωστή του και απευθυνόμενος στη διευθύντρια του εν λόγω σχολείου, που παρίστατο στη συνάντηση αυτή, ζήτησε αυτοβούλως, πληροφορίες σχετικά με τον αριθμό των λειτουργούντων ή μη τμημάτων, καθώς και των εκπαιδευτικών που απεργούσαν στο σχολείο αυτό.
      Αποτέλεσμα της άστοχης και άσοφης αυτόβουλης πρωτοβουλίας του εν λόγω αστυνομικού ήταν να δημιουργηθούν εσφαλμένες εντυπώσεις ως προς την αποστολή της Αστυνομίας, καθώς και για τις διαταγές που έχουν δοθεί στο προσωπικό και να προκληθούν τα δυσμενή σχόλια των έντυπων και ηλεκτρονικών μέσων μαζικής ενημέρωσης.
      Για την πλήρη διερεύνηση της εν λόγω υπόθεσης, από την Υπηρεσία (Διεύθυνση Αστυνομίας Νοτιοανατολικής Αττικής) την ίδια μέρα που έγινε το συμβάν (18-10-2006), διετάχθη η διενέργεια Ένορκης Διοικητικής Εξέτασης (Ε.Δ.Ε.), σύμφωνα με τις διατάξεις του άρθρου 27 του π.δ. 22/1996, σε συνδυασμό με το άρθρο 11 του εν λόγω π.δ., όπως αντικαταστάθηκε με το άρθρο 6 του π.δ. 3/2004. Εφόσον από την Ε.Δ.Ε. προκύψουν πειθαρχικές ευθύνες σε βάρος του αναφερόμενου ή οποιουδήποτε άλλου υπαίτια εμπλεκομένου στην υπόθεση αστυνομικού, αυτές θα καταλογισθούν και θα επιβληθούν οι προβλεπόμενες ποινές.
      Τέλος σας πληροφορούμε ότι από τις Υπηρεσίες μας ουδεμία εντολή δόθηκε σε αστυνομικό με στολή ή πολιτική περιβολή για παρακολούθηση και συλλογή πληροφοριών αναφορικά με τις απεργιακές κινητοποιήσεις των εκπαιδευτικών και συνεπώς τα αναφερόμενα περί εμφάνισης αστυνομικών σε σχολεία και εκφοβισμού των εκπαιδευτικών δεν ανταποκρίνονται στην πραγματικότητα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στην με αριθμό 24/2-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 1900/23-10-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 24/2-10-2006 ερώτηση, που κατατέθηκε στη Βουλή από το Βουλευτή κ. Μ. Καρχιμάκη, σχετικά με τα προβλήματα των εργαζομένων στα Προγράμματα Κοινωνικής Φροντίδας των Δήμων του Ν. Λασιθίου, και όσον αφορά τις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Α. Κατά την Αναθεώρηση των Επιχειρησιακών Προγραμμάτων που πραγματοποιήθηκε στο τέλος του προηγούμενου έτους, για τα Προγράμματα των Κοινωνικών Δομών και Μονάδων (στα οποία περιλαμβάνεται και το Πρόγραμμα «Βοήθεια στο Σπίτι») στο πλαίσιο του Γ΄ Κοινοτικού Πλαισίου Στήριξης (ΚΠΣ) - τόσο των Περιφερειακών Επιχειρησιακών Προγραμμάτων (ΠΕΠ) όσο και του Επιχειρησιακού Προγράμματος «Απασχόληση και Επαγγελματική Κατάρτιση» - εγκρίθηκε η παράταση της συγχρηματοδότησής τους μέχρι τις 30-06-2007. Η εξέλιξη αυτή ήταν αποτέλεσμα σχετικής διαπραγμάτευσης της Γενικής Γραμματείας Διαχείρισης Κοινοτικών και Άλλων Πόρων του Υπουργείου Απασχόλησης και Κοινωνικής Προστασίας με τις αρμόδιες Υπηρεσίες της Ευρωπαϊκής Επιτροπής.
      Οι Υπηρεσίες του Υπουργείου Απασχόλησης έχουν ήδη προβεί στις απαραίτητες ενέργειες προσαρμογής του θεσμικού πλαισίου (τροποποίηση των σχετικών Κοινών Υπουργικών Αποφάσεων). Ειδικότερα οι Κοινές Υπουργικές Αποφάσεις για τα Προγράμματα Φροντίδας Ηλικιωμένων με Α.Π. 110941/12-04-2006 και Δομών Φύλαξης Παιδιών/Βρεφών κ.λπ. με Α.Π. 110940/12-04-2006 έχουν δημοσιευθεί στα ΦΕΚ 518/Β/26-04-2006 και 509/Β/20-04-2006 αντίστοιχα.
      Στην παρούσα χρονική στιγμή έχουν ολοκληρωθεί οι εντάξεις της πλειονότητας των νέων έργων που αφορούν στη συνέχιση της λειτουργίας τους, κατόπιν θετικής γνωμοδότησης τόσο της Ειδικής Υπηρεσίας Συντονισμού και Παρακολούθησης Δράσεων του Ευρωπαϊκού Κοινωνικού Ταμείου (ΕΚΤ) όσο και των λοιπών συναρμόδιων Υπουργείων. Το ίδιο συμβαίνει και για τις Δομές της Περιφέρειας Κρήτης (στις oπoίες περιλαμβάνονται και τα Προγράμματα του Νομού Λασιθίου). Η διαδικασία αυτή συνεχίζεται και για όσους φορείς υλοποίησης υποβάλλουν πρόταση από τώρα και στο εξής (Τεχνικό Δελτίο Έργου) που θα αφορά στη συνέχιση της λειτουργίας τους.
      Η χρηματοδότηση προς τους φορείς υλοποίησης των παραπάνω Προγραμμάτων μπορεί να πραγματοποιηθεί, εφόσον ολοκληρωθούν οι απαιτούμενες - και σχετικά χρονοβόρες - διαδικασίες που έπονται των εντάξεων (ένταξη των νέων προϋπολογισμών στο Πρόγραμμα Δημοσίων Επενδύσεων (ΠΔΕ). Σημειώνουμε ότι με πρωτοβουλία της Ειδικής Υπηρεσίας Συντονισμού και Παρακολούθησης Δράσεων του Ευρωπαϊκού Κοινωνικού Ταμείου (ΕΚΤ) και της Γενικής Γραμματείας Διαχείρισης Κοινοτικών και Άλλων Πόρων του Υπουργείου μας, έχει πραγματοποιηθεί συνεννόηση με τις αρμόδιες Διευθύνσεις του Υπουργείου Οικονομίας και Οικονομικών ώστε να δίνεται προτεραιότητα στην ικανοποίηση αιτημάτων ένταξης στο ΠΔΕ των έργων συνέχισης των Προγραμμάτων αυτών.
      Σχετικά με την δυνατότητα χρηματοδότησης των Προγραμμάτων μετά την λήξη της περιόδου συγχρηματοδότησης από το Γ΄ ΚΠΣ την 30-06-2007, σημειώνουμε ότι το θέμα αυτό δεν αποτελεί αρμοδιότητα της προαναφερόμενης Υπηρεσίας αλλά, πρωτίστως, του συνερωτώμενου Υπουργείου Εσωτερικών, Δημόσιας Διοίκησης & Αποκέντρωσης και του Υπουργείου Οικονομίας & Οικονομικών, προς το οποίο κοινοποιούμε φωτοαντίγραφο του εγγράφου σας.
      Σημειώνουμε ότι για τις παραπάνω περιγραφόμενες παρεμβάσεις η ανωτέρω υπηρεσία δεν προβαίνει σε χρηματοδότηση ούτε σε έγκριση αυτών, εφόσον αυτές αφορούν ενέργειες στα πλαίσια των προαναφερθέντων Επιχειρησιακών Προγραμμάτων και αρμόδιοι φορείς για περισσότερες πληροφορίες ή/και έγγραφα είναι οι ΕΥΔ των εν λόγω ΕΠ.
      Β. Όσον αφορά την καθυστέρηση της καταβολής των δεδουλευμένων αποδοχών στους εργαζόμενους των προγραμμάτων σας πληροφορούμε τα εξής:
      Οι αρμόδιες Κοινωνικές Επιθεωρήσεις Ηρακλείου, Λασιθίου και Χανίων ύστερα από ελέγχους που πραγματοποίησαν και στις περιπτώσεις που διαπιστώθηκε καθυστέρηση καταβολής των δεδουλευμένων αποδοχών στους εργαζόμενους, μετά την ολοκλήρωση των διαδικασιών συγκέντρωσης των εγγράφων εξηγήσεων από τους υπεύθυνους των εν λόγω επιχειρήσεων(άρθρο 16 Ν. 2639/98), θα προβούν στις νόμιμες ενέργειες.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 89/3-10-06 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. 1093472/11/24-10-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 89/3.10.06 ερώτησης, που κατέθεσε ο Βουλευτής κ. Γρηγοράκος Λεωνίδας, σχετικά με το ανωτέρω θέμα, σας γνωρίζουμε τα εξής:
      Τα μη κοινοτικά εμπορεύματα (τρίτων χωρών), που προσκομίζονται στο τελωνείο, πρέπει να λάβουν έναν από τους αποδεκτούς τελωνειακούς προορισμούς, μεταξύ των οποίων είναι και το καθεστώς της ελεύθερης κυκλοφορίας ή ανάλωσης. Στην πράξη αυτό συνεπάγεται την εφαρμογή μέτρων εμπορικής πολιτικής, τη διεκπεραίωση των λοιπών διατυπώσεων που προβλέπονται για την εισαγωγή εμπορεύματος καθώς και την επιβολή των νομίμως οφειλομένων δασμοφορολογικών επιβαρύνσεων, σύμφωνα με τα άρθρα 48 και 49 του Κοινοτικού Τελωνειακού Κώδικα (Κανονισμός (ΕΟΚ) 2913/92) και το άρθρο 29 του Εθνικού Τελωνειακού Κώδικα (ν.2960/01 ).
      Επιπλέον, οι Τελωνειακές Αρχές ως εκ του αντικειμένου και της θέσης τους και στα πλαίσια της επιτήρησης που ασκούν σύμφωνα με τις διατάξεις, έχουν ευθύνη κατά την τήρηση των απαιτούμενων τελωνειακών διατυπώσεων να μην εκδίδουν άδεια παράδοσης (άρθρο 73 του Κοινοτικού Τελωνειακού Κώδικα) εφόσον υφίσταται απαγόρευση ή περιορισμός που δικαιολογείται από λόγους μεταξύ άλλων, προστασίας της υγείας και της ζωής των προσώπων και των ζώων, προφύλαξης των φυτών κ.λπ..
      Στη συγκεκριμένη περίπτωση και σύμφωνα με τον Καν.(ΕΚ) 1291/2000 για όλα τα εσπεριδοειδή απαιτείται άδεια εισαγωγής (AGRIM) η οποία εκδίδεται από τον ΟΠΕΚΕΠΕ και ποιοτικός έλεγχος (Καν.(ΕΚ)2251/92) προκειμένου να διαπιστωθεί η καταλληλότητα των εσπεριδοειδών από τα εντεταλμένα όργανα του Υπ. Αγροτικής Ανάπτυξης και Τροφίμων.
      Τέλος από τα καταγεγραμμένα στοιχεία στην Υπηρεσία Τελωνειακών Διαδικασιών του Υπουργείου μας εισαγωγές εσπεριδοειδών από τρίτες χώρες τηρώντας τις προβλεπόμενες από τις κείμενες διατάξεις διατυπώσεις εισαγωγής.
      Ο Υφυπουργός
      ΑΝΤΩΝΙΟΣ ΜΠΕΖΑΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου.
      Έχω την τιμή να ανακοινώσω στο Σώμα ότι οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών,  Περιβάλλοντος, Χωροταξίας και Δημοσίων Έργων, Δικαιοσύνης και Δημόσιας Τάξης κατέθεσαν σχέδιο νόμου: «Εναρμόνιση της ελληνικής νομοθεσίας προς τις Οδηγίες 2001/84/ΕΚ και 2004/48/ΕΚ του Ευρωπαϊκού Κοινοβουλίου και του Συμβουλίου της 27ης Σεπτεμβρίου 2001 και 29ης Απριλίου 2004 σχετικά με το δικαίωμα παρακολούθησης υπέρ του δημιουργού ενός πρωτοτύπου έργου τέχνης και την επιβολή των δικαιωμάτων της διανοητικής ιδιοκτησίας αντίστοιχα και άλλες διατάξεις». 
      Παραπέμπεται στην αρμόδια Διαρκή Επιτροπή.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Θα συζητηθεί η με αριθμό 127/4.10.2006 ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την κατασκευή-προσθήκη τριών αιθουσών στο Γυμνάσιο Γέργερης Νομού Ηρακλείου. 
      Αναλυτικότερα η ερώτηση του κυρίου συναδέλφου έχει ως εξής:
      «Το Νομαρχιακό Συμβούλιο Ηρακλείου με ομόφωνη απόφασή του στις 22.8.2006 ενέταξε στο πρόγραμμα Σχολικής Στέγης την κατασκευή-προσθήκη τριών αιθουσών στο Γυμνάσιο Γέργερης με προϋπολογισμό 138.743 ευρώ και με διατιθέμενη πίστωση 21.000 ευρώ για το έτος 2006.
      Επειδή με την κατασκευή-προσθήκη τριών αιθουσών στο Γυμνάσιο Γέργερης θα αντιμετωπιστεί το άμεσο πρόβλημα της σχολικής στέγης στο ανωτέρω σχολείο.
      Ερωτάται η κυρία Υπουργός:
      Προτίθεται να χρηματοδοτήσει τη Νομαρχιακή Αυτοδιοίκηση Ηρακλείου με τις απαραίτητες πιστώσεις για την κατασκευή-προσθήκη τριών αιθουσών στο Γυμνάσιο Γέργερης;»
      Στην ερώτηση του κ. Κεγκέρογλου θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Σχετικά με την ερώτηση του εκλεκτού συναδέλφου για τις κτηριακές ανάγκες ενός σχολείου που είναι σημαντικό για το Νομό Ηρακλείου, θα ήθελα να απαντήσω τα εξής:
      Είναι γνωστό ότι οι νομαρχιακές αυτοδιοικήσεις όλης της χώρας, σύμφωνα με το ισχύον θεσμικό πλαίσιο, έχουν τη δυνατότητα να προγραμματίζουν κατασκευή νέων σχολικών αιθουσών επιλέγοντας οικοπεδικές εκτάσεις και χαρακτηρίζοντάς τες σχολικές, κάνοντας προκήρυξη διαγωνισμών για την ανάθεση σε συγκεκριμένους κατασκευαστές, παρακολουθώντας τα έργα και ολοκληρώνοντάς τα. Έτσι γίνεται με χρηματοδότηση από το Πρόγραμμα Δημοσίων Επενδύσεων που είναι και η κύρια πηγή των εθνικών πόρων που κατανέμονται σε όλους τους δευτεροβάθμιους οργανισμούς Τοπικής Αυτοδιοικήσεως, σε όλες τις νομαρχίες της χώρας κατ’ έτος.
      Επίσης, σας είναι γνωστό πως όλες οι νομαρχιακές αυτοδιοικήσεις μπορούν, σύμφωνα πάλι με το ισχύον θεσμικό καθεστώς, να εντάσσουν, μέσω των δεκατριών περιφερειών της χώρας, έργα σχολικής υποδομής στα περιφερειακά προγράμματα τα οποία χρηματοδοτούνται από το Γ΄ Κοινοτικό Πλαίσιο Στήριξης και στη συνέχεια ανάλογα από το Δ’ Κοινοτικό Πλαίσιο Στήριξης.
      Έτσι, λοιπόν, είναι βέβαιο ότι ορθώς έκανε το Νομαρχιακό Συμβούλιο της περιφέρειάς σας, του Νομού Ηρακλείου, που ενέταξε αυτήν την πίστωση, για να ξεκινήσει στα πλαίσια του δευτέρου εξαμήνου, από ό,τι βλέπω στις ημερομηνίες, ο προγραμματισμός και η κατασκευή αυτών των τριών απαραίτητων σχολικών αιθουσών για το γυμνάσιο της Γέργερης. 
      Θα ήθελα να σας πω ότι εμείς δεν μπορούμε να παρέμβουμε στο πώς θα κατανείμει τις πιστώσεις το κάθε νομαρχιακό συμβούλιο, είναι δικαίωμά του. Εμείς απλώς, ως Υπουργείο Παιδείας χρηματοδοτούμε εκ μέρους της πολιτείας, όπως σας είπα, κατά την πρώτη μέθοδο από το πρόγραμμα των δημοσίων επενδύσεων την κατασκευή των νέων σχολικών αιθουσών. Τις ανάγκες τις καταγράφει η Νομαρχιακή Αυτοδιοίκηση και το νομαρχιακό συμβούλιο αναθέτει την κατασκευή των συγκεκριμένων έργων. 
      Για να δούμε συγκεκριμένα: Το 2006 η Νομαρχιακή Αυτοδιοίκηση Ηρακλείου –ενημερώνω το Σώμα- πήρε το ποσό  των 1.600.000 ευρώ από τις πιστώσεις, όπως σας προείπα, του Προγράμματος Δημοσίων Επενδύσεων μέσω της ΟΣΚ Α.Ε. για να κατασκευάσει νέες αίθουσες και από αυτό το ποσό θα πρέπει να εκταμιευτεί και το ποσό που αναφέρετε, κύριε συνάδελφε, στην ερώτησή σας, των 138.000 ευρώ περίπου για τις τρεις αίθουσες. Ωστόσο, και επειδή ήδη βρισκόμαστε στο δεύτερο εξάμηνο, εκείνο που έχω να σας απαντήσω είναι ότι τώρα στο Υπουργείο Παιδείας μελετάμε τις ανάγκες κατά νομό για νέα σχολική υποδομή για το 2007 και επομένως, μέσα από τα προγραμματιζόμενα ποσά στον κυβερνητικό προϋπολογισμό για το Πρόγραμμα των Δημοσίων Επενδύσεων, είναι βέβαιο ότι θα δώσουμε και πάλι στο Νομό Ηρακλείου, στη νομαρχιακή Αυτοδιοίκηση ό,τι το περισσότερο για το 2007, ώστε να υλοποιηθεί αυτή η κατασκευή, γιατί η υλοποίηση θα γίνει μέσα στο 2007.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, υπάρχει μία γενικότερη αναστάτωση στο χώρο της εκπαίδευσης που οφείλεται κατά την άποψή μου στη γενικότερη πολιτική που ακολουθείται ή που δεν ακολουθείται και στις επιμέρους αποσπασματικές μεταρρυθμίσεις που όλο ανακοινώνονται, αλλά δεν έρχονται. Πολλές φορές αιτία για τις καταλήψεις στα σχολεία, για τη διακοπή των μαθημάτων, για το χάσιμο των ωρών είναι και η μη ύπαρξη σύγχρονων σχολείων και αιθουσών. 
      Με την πολιτική που ακολουθείτε μέχρι τώρα, στα δυόμισι χρόνια, στον τομέα της σχολικής στέγης, έχουν ουσιαστικά τελματωθεί τα προγράμματα σχολικής στέγης σε όλους τους νομούς, εκτός από ορισμένες εξαιρέσεις, μέσα στις οποίες είναι και ο Νομός Θεσσαλονίκης. 
      Με αφορμή την ερώτηση που κατέθεσα για τις τρεις αίθουσες στο σχολείο της Γέργερης που  έχει πραγματικά ανάγκη ο Δήμος Ρούβα, θα πρέπει να σας πω ότι στο Νομό Ηρακλείου αυτήν τη στιγμή έχουν δημοπρατηθεί και κατασκευάζονται εξήντα τρεις αίθουσες που χρειάζονται 5.400.000 ευρώ, που δεν υπάρχουν. Έχουν, όμως, δημοπρατηθεί και έχουν ανατεθεί αυτές οι αίθουσες. 
      Οι πραγματικές ανάγκες της πρωτοβάθμιας και δευτεροβάθμιας εκπαίδευσης στο νομό είναι τριακόσιες τριάντα μία αίθουσες, από τις οποίες ογδόντα μία αίθουσες, μέσα στις οποίες και οι τρεις του Δήμου Ρούβα, περιλαμβάνονται μεν στο πρόγραμμα της Νομαρχιακής Αυτοδιοίκησης, αλλά δεν έχουν δημοπρατηθεί λόγω έλλειψης χρηματοδότησης. Δηλαδή συνολικά χρειάζονται τριακόσιες ενενήντα τέσσερις αίθουσες στο Νομό Ηρακλείου σήμερα. Αν αύριο λόγω παλαιότητας χρειαστούν και άλλες, αυτό το νούμερο θα αυξηθεί.
      Με το ρυθμό που χρηματοδοτεί η Κυβέρνηση, κύριε Υπουργέ, και με τα ποσά που μας αναφέρατε πριν, τη Νομαρχιακή Αυτοδιοίκηση Ηρακλείου, θα χρειαστούν είκοσι τρία ολόκληρα χρόνια, προκειμένου να ολοκληρωθούν αυτές οι αίθουσες. Όπως καταλαβαίνετε, αυτός δεν είναι ένας αποτελεσματικός προγραμματισμός και εν πάση περιπτώσει, ποτέ δεν πρόκειται να λυθεί το πρόβλημα της σχολικής στέγης στο νομό. 
      Αυτό που ζητούμε από το Ηράκλειο είναι να επανέλθει η ροή χρηματοδότησης που υπήρχε τα προηγούμενα χρόνια στα πέντε, έξι, εφτά εκατομμύρια ευρώ κατ΄ έτος, ανάλογα με τις δυνατότητες συνολικά του προγράμματος.
Πιστεύουμε ότι μόνο έτσι θα αντιμετωπιστεί αποτελεσματικά το πρόβλημα, αλλιώς θα διαιωνίζεται και θα υπάρχει μία συνεχής σύγκρουση ανάμεσα στην κεντρική εξουσία και στην περιφέρεια για το ποιος προγραμματίζει και ποιος χρηματοδοτεί, αλλά το αποτέλεσμα θα είναι ότι οι μαθητές θα είναι στο δρόμο και το 2006 θα έχουμε σχολεία χωρίς τις απαιτούμενες αίθουσες.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κεγκέρογλου.
	Ο κύριος Υπουργός έχει το λόγο για να δευτερολογήσει.
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, τα χρονικά πλαίσια για την απάντηση μιας ερωτήσεως, η οποία αναφέρεται στην κατασκευή τριών απαραίτητων σχολικών αιθουσών σ΄ένα νομό της χώρας, για τον οποίο κι εμείς έχουμε ενδιαφέρον, δεν είναι πολύ μεγάλα όταν το πρόβλημα στην ανάπτυξη της ερώτησης από τον επερωτώντα Βουλευτή ανάγεται στο σύνολο της σχολικής υποδομής.
	Κύριε συνάδελφε, μιας και τα θίξατε όλα θα ήθελα να σας πω ότι είναι βέβαιο πως όλοι οι νομοί παίρνουν με βάση τις ανάγκες τους από το Πρόγραμμα Δημοσίων Επενδύσεων. Αντιπαρέρχομαι αυτό που είπατε για τη Θεσσαλονίκη και δεν θα μπω ποτέ σε καμιά λογική γιατί πολλές φορές έχει ακουστεί από συναδέλφους σας του ιδίου κόμματος στον κοινοβουλευτικό έλεγχο αυτή η σύγκριση. Δεν θέλω να μπούμε στις συγκρίσεις παλαιοτέρων ετών για να δούμε ποιος προηγείτο, τι έκανε και πώς δίνονταν τα ποσά με βάση τις ανάγκες. Δεν είναι παραγωγική μια τέτοια συζήτηση. 
      Θα ήθελα, όμως, να σας πω ότι εκτάκτως βοηθήθηκε ο νομός και παραπάνω από τα ποσά που ανέφερα. Θα ήθελα να σας θυμίσω κάτι, επειδή μιλήσατε για πολλές ανάγκες: Φέτος, δηλαδή γι’ αυτήν τη χρονιά, για το 2006 δεν σας δώσαμε 300.000 ευρώ επιπλέον έκτακτη επιχορήγηση για το Μουσικό Σχολείο Ηρακλείου; Σας δώσαμε ή δεν σας δώσαμε άλλες 600.000 ευρώ για το δεύτερο και το έκτο Λύκειο Ηρακλείου όταν ήλθατε με το νομάρχη σας στο Υπουργείο και κάναμε τη σύσκεψη; 
      Επομένως η ροή των χρηματοδοτήσεων είναι όντως ικανοποιητική για τη χρονιά που πέρασε και σας έδωσα μία υπόσχεση με βάση τις ανάγκες που εμείς έχουμε καταγράψει και όχι των εκατοντάδων αιθουσών που έτσι λέγονται, γιατί δεν θέλω να πάω και σ’ αυτήν τη δεύτερη «προκλητική» -με καλή διάθεση το λέω- σύγκριση. 
      Ξέρετε ότι ανακαλύφθηκαν και κατασκευές οι οποίες δεν ήταν απαραίτητες σε διάφορους νομούς. Δεν θέλω να το ειδικεύσουμε για το Ηράκλειο μόνο. Υπάρχουν, δηλαδή, καινούργια σχολεία, κύριε Πρόεδρε, που κατασκευάστηκαν μετά από πίεση νομαρχιακών αυτοδιοικήσεων με την έννοια «εντάσσουμε 10.000 ευρώ για την κατασκευή αυτή στο πρόγραμμα και ελάτε να το πληρώσετε». Το πληρώσαμε και υπάρχουν καινούργια σχολεία που είναι «φαντάσματα», που δεν έχουν μαθητές. 
	ΒΑΣΙΛΕΙΟΣ ΚΕΓΚΕΡΟΓΛΟΥ: Όχι στο Ηράκλειο.
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε λοιπόν: Η ροή των χρηματοδοτήσεων πηγαίνει σύμφωνα με το δικό μας προγραμματισμό, κύριε συνάδελφε, κατά τις πραγματικές ανάγκες ανά νομαρχία. Σας λέω ότι δεν συμφωνώ καθόλου μ’ εκείνο που είπατε για τα είκοσι έτη. 
      Είναι βέβαιο ότι επειδή εμείς λογοδοτούμε ως Κυβέρνηση στον ελληνικό λαό, σας το έχουμε πει πολλές φορές εδώ, θα το ξαναπούμε άλλη μία φορά ότι με υπευθυνότητα κατανέμουμε τις πιστώσεις από το Πρόγραμμα Δημοσίων Επενδύσεων -είναι χρήματα του ελληνικού λαού- σύμφωνα με τις πραγματικές ανάγκες και κάνουμε εκείνο για το οποίο είμαστε υπερήφανοι. 
      Δεν λέμε ότι κάναμε θαύματα μέσα σ’ αυτά τα δυόμισι χρόνια, αλλά να είστε βέβαιοι ότι αν τα βάλετε κάτω σε μία άλλη ερώτηση πιο γενικευμένη και αν έλθετε εδώ με όλους τους Βουλευτές Ηρακλείου για να πούμε ποιος είναι ο προγραμματισμός και τι πετύχαμε αυτά τα χρόνια, θα δείτε ότι δεν έχετε καθόλου δίκιο σ’ αυτά που λέτε.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι δύο μαθητές και μαθήτριες και δύο συνοδοί καθηγητές από το Γυμνάσιο Νεστάνης Αρκαδίας.
	Η Βουλή τους καλωσορίζει και τους εύχεται καλές σπουδές.
(Χειροκροτήματα από όλες τις πτέρυγες της Βουλής)
	Πληροφορούμε τους μαθητές ότι παρακολουθούν συνεδρίαση κοινοβουλευτικού ελέγχου όπου παρίστανται οι ερωτώντες Βουλευτές και οι ερωτώμενοι Υπουργοί.
	Θα συζητηθεί η με αριθμό 365/19-10-2006 ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των καταστροφών στο Νομό Ηρακλείου από τη νεροποντή. Και πάλι, δηλαδή, το Ηράκλειο έχει απόψε το λόγο, η Κρήτη! 
      Η ερώτηση του κ. Στρατάκη έχει ως εξής:
      «Μεγάλες καταστροφές προκλήθηκαν σε ολόκληρη την Κρήτη από την πρόσφατη νεροποντή, η οποία έπληξε τόσο σπίτια και καταστήματα όσο και μεγάλες αγροτικές καλλιέργειες.
      Στην πόλη του Ηρακλείου πλημμύρισαν πολλά σπίτια και καταστήματα και η Πυροσβεστική Υπηρεσία χρειάστηκε να παρέμβει σε δεκάδες περιστατικά, προκειμένου να μην υπάρξουν θύματα, πέρα από τις ζημιές που προκλήθηκαν.
      Επειδή το ίδιο συνέβη και στην ευρύτερη περιοχή της πόλης, αλλά και σε ολόκληρη σχεδόν την ενδοχώρα, αφού δρόμοι μετετράπησαν σε ορμητικούς χειμάρρους και προκλήθηκαν κατολισθήσεις, με αποτέλεσμα να κινδυνέψουν πολλοί οδηγοί.
      Επειδή οι ζημιές που προκλήθηκαν στις αγροτικές καλλιέργειες, όπως οι ελαιώνες, είναι σε πολλές περιοχές ολοκληρωτικές, αφού όσες διασώθηκαν από το δάκο, έχασαν τον καρπό τους από την ορμητική βροχή, που διήρκεσε οκτώ ολόκληρες ώρες, λίγες μέρες πριν την έναρξη της εφετινής συγκομιδής.
      Επειδή εκτεταμένες ζημιές προκλήθηκαν και σε πολλά χιλιόμετρα αγροτικού δικτύου, όπως σημαντικές φθορές δημιουργήθηκαν και σε διάφορα σημεία του οδικού δικτύου,
      Ερωτώνται οι κύριοι Υπουργοί:
      1. Αν προτίθενται άμεσα να αποζημιώσουν τους πληγέντες από τις μεγάλες καταστροφές που υπέστησαν από την πρόσφατη νεροποντή, η οποία έπληξε το Νομό Ηρακλείου, αλλά και ολόκληρη την Κρήτη και αν προτίθενται να χορηγήσουν προκαταβολές, προκειμένου να αντιμετωπιστούν οι άμεσες και επείγουσες ανάγκες όσων επλήγησαν.
      2. Αν προτίθενται να ενισχύσουν οικονομικά τη Νομαρχιακή Αυτοδιοίκηση Ηρακλείου και τους Δήμους του Νομού Ηρακλείου, προκειμένου να αποκαταστήσουν τις ζημιές.»
      Στην ερώτηση του κ. Στρατάκη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Ορίστε, κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κύριε Βουλευτά, με τη γνωστή σας ευαισθησία ρωτάτε για την αποκατάσταση των ζημιών από τις ισχυρές βροχοπτώσεις του Οκτωβρίου. Υπήρξαν βέβαια και το Νοέμβρη ισχυρές βροχοπτώσεις, για τις οποίες επανέρχεστε με άλλη ερώτηση.
      Στην ερώτησή σας για τις πλημμύρες του Οκτωβρίου έχετε πάρει έγκαιρα απάντηση από τα συναρμόδια Υπουργεία. Το Υ.ΠΕ.ΧΩ.Δ.Ε. είναι το τελευταίο Υπουργείο που ρωτάτε. Κι όπως ξέρετε πολύ καλά κι εσείς, έχουμε αρμοδιότητα για την οριοθέτηση περιοχών, στις οποίες έγιναν ζημιές, στα κτήρια των περιοχών αυτών.
      Δεν απαντήσαμε έγκαιρα, διότι δεν πήραμε από τον αρμόδιο Περιφερειάρχη και τον αρμόδιο Νομάρχη την απαιτούμενη εκ του νόμου, αλλά και επί της ουσίας, απαραίτητη καταγραφή ζημιών σε κτήρια από τις βροχοπτώσεις του Οκτωβρίου. Αντίθετα, μόλις προ ημερών πήραμε αντίστοιχη απάντηση για τις ζημιές του Νοεμβρίου στην περιοχή του Ηρακλείου. 
      Για τις ζημιές που έγιναν σε δύο άλλους Νομούς, όπως ασφαλώς θα ξέρετε, Χανίων και Ρεθύμνου, πήραμε απάντηση από τον Περιφερειάρχη και το Νομάρχη και ήδη έχουμε υπογράψει τη σχετική υπουργική απόφαση για την προώθηση της αποζημίωσης, που προβλέπει ο νόμος. Προωθείται για υπογραφή από τους συναρμόδιους Υπουργούς.
      Συνεπώς στο πλαίσιο της δικής μας αρμοδιότητας το Υ.ΠΕ.ΧΩ.Δ.Ε. έγκαιρα και έγκυρα ενήργησε και για τις ζημιές από τις βροχοπτώσεις, επαναλαμβάνω, του Οκτωβρίου. 
      Επειδή έχουμε πολλές φορές συζητήσει από το Βήμα αυτό για άλλα θέματα του Νομού σας και κυρίως για θέματα οδικής υποδομής -βελτίωσης των οδικών υποδομών γενικότερα- σας υπενθυμίζω πως ό,τι είχαμε προ καιρού συζητήσει, υλοποιείται. Στη συνέχεια θα σας πω συνοπτικά τι ακριβώς γίνεται στους βασικούς οδικούς σας άξονες.
      Πρώτα-πρώτα όσον αφορά τον ανεκπλήρωτο και δικαιολογημένο πόθο των Κρητών για το Βόρειο Οδικό Άξονα Κρήτης θα ήθελα να πω τα εξής: Επιτέλους έχουν προχωρήσει οι αναθέσεις των μελετών για τον άξονα αυτό. Οι διατομές που έχουν επιλεγεί, είναι διατομές πράγματι κλειστού και ασφαλούς αυτοκινητοδρόμου, με ενδιάμεσο διάζωμα στο μεγαλύτερο μέρος. Και μπορούμε να πούμε με βεβαιότητα ότι έγκαιρα, στο επόμενο Κοινοτικό Πλαίσιο Στήριξης, ένα έργο ύψους εκατοντάδων εκατομμυρίων ευρώ θα δημοπρατηθεί, για να μπορέσει να υλοποιηθεί μέσα στην επόμενη εξαετία.
      Παράλληλα, οι υπόλοιπες παρεμβάσεις, που είχαν ξεκινήσει τα τελευταία χρόνια, ολοκληρώνονται. Κατά καιρούς έχω αναφέρει μία σειρά από παρεμβάσεις στο οδικό σας δίκτυο, στη σύνδεση Βόρειου και Νότιου Άξονα, σ΄ ένα κομμάτι του Νοτίου Άξονα κ.λπ.. Συνεπώς και εκεί οι όποιες καθυστερήσεις υπήρχαν στο παρελθόν, πλέον δεν υπάρχουν και τα έργα προχωρούν. 
      Θεωρώ, δηλαδή, ότι -και με τη δική σας βοήθεια- η παρούσα Κυβέρνηση προχωρεί γρήγορα τα έργα στην Κρήτη, όσον αφορά και τη δική μας αρμοδιότητα, δηλαδή τις υποδομές. 
      Επίσης θεωρώ ότι πρέπει να επισημάνουμε την ανάγκη περαιτέρω ενίσχυσης κυρίως των δύο μεγάλων αξόνων και την ανάγκη ένταξης μεγάλων ποσών στο επόμενο Κοινοτικό Πλαίσιο Στήριξης, έτσι ώστε η Κρήτη να αποκτήσει τους αυτοκινητοδρόμους που δικαιούται στο προσεχές μέλλον.
      Ευχαριστώ.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ:  Κύριε Υφυπουργέ, μπορεί να πήρα απαντήσεις από τα τρία άλλα Υπουργεία, αλλά δυστυχώς επί της ουσίας δεν υπάρχει καμιά απάντηση. Και η ουσία είναι μια. Ότι έγιναν καταστροφές, όπως και εσείς παραδέχεστε, για τις οποίες όμως δεν γίνεται καμιά προσπάθεια από την Κυβέρνηση για την αποκατάστασή τους. Και δεν είναι μόνο οι ζημιές που έγιναν, όπως καλά είπατε στις 18 Οκτωβρίου, αλλά είναι και οι ζημιές που έγιναν στις 2 και 3 Νοεμβρίου, αλλά και αυτές που έγιναν πριν από δέκα περίπου μέρες στην ευρύτερη περιοχή  ξανά της πόλης του Ηρακλείου. Και δεν ξέρω αν η Περιφέρεια έκανε καλά τη δουλειά της και έστειλε τα χαρτιά έγκαιρα. Σημασία όμως έχει ότι κανείς δεν έδωσε την  προσοχή που έπρεπε για να αντιμετωπιστούν αυτά τα μεγάλα προβλήματα. Και γνωρίζετε εσείς πάρα πολύ καλά, διότι ήσαστε ο αρμόδιος Υπουργός, ότι η χώρα μας, σε σχέση με την προστασία του περιβάλλοντος είναι δυστυχώς στην πέμπτη θέση από τα κάτω που σημαίνει ότι  αυτής της μορφής τα φαινόμενα όπως τα είδαμε και φέτος στο Νομό Ηρακλείου, αλλά θέλω να πιστεύω και σε όλη την Ελλάδα, είναι φαινόμενα που θα τα βλέπουμε να είναι επαναλαμβανόμενα. 
      Ο λόγος για τον οποίο ήθελα να συζητήσουμε σήμερα αυτήν την ερώτηση, είναι προκειμένου να ευαισθητοποιηθεί η Κυβέρνηση, να δούμε αν μπορούμε πράγματι αυτής της μορφής τα προβλήματα, πέρα από τα γραφειοκρατικά ζητήματα, πέρα από την ανακήρυξη αυτών των περιοχών ως θεομηνιόπληκτων ή οτιδήποτε άλλο χρειάζεται από πλευράς διαδικασίας να τα λύσουμε επί της ουσίας. 
      Λέτε για παράδειγμα ότι έχετε αρμοδιότητα μόνο στα κτήρια. Μα, κύριε Υπουργέ, όλοι οι δρόμοι ή τουλάχιστον το εθνικό οδικό δίκτυο είναι στην αρμοδιότητα του Υ.ΠΕ.ΧΩ.Δ.Ε.. Σας πληροφορώ ότι υπήρξαν τεράστιες καταστροφές και επ’ αυτού δεν υπήρξε καμία παρέμβαση. Δηλαδή, το εάν θα πάμε να βγάλουμε τις πέτρες από τη μέση του δρόμου είναι παρέμβαση τη στιγμή που υπάρχει μια ολοκληρωτική καταστροφή σε ορισμένα σημεία; 
      Εγώ, κύριε Υπουργέ, θα έλεγα ότι ανεξάρτητα από τις προθέσεις, εκείνο που μετράει τελικά είναι το αποτέλεσμα. Αποτέλεσμα λοιπόν, δεν υπάρχει. Το εάν  είμαστε υποχρεωμένοι να κάνουμε συνεχώς ερωτήσεις ή να ταλαιπωρούμε εσάς να έρχεστε εδώ να απαντάτε, αυτό δε λέει τίποτα. Θα ήταν σκόπιμο και χρήσιμο εάν μπορούσατε πράγματι επί της ουσίας να συνδράμετε την Νομαρχιακή Αυτοδιοίκηση η οποία πολλές φορές εκ των ενόντων δημιουργώντας χρέη, εάν θέλετε προσπαθεί να διορθώσει κάποιες καταστάσεις. 
      Εγώ θα έλεγα. Έχει την πρόθεση η Κυβέρνηση να συνδράμει προκειμένου να ξεπεραστούν αυτής της μορφής τα προβλήματα που, δυστυχώς, το τελευταίο διάστημα πολλαπλασιάζονται με τρόπο τέτοιο που σημαίνει ότι έχουμε ενδεχομένως και εμείς συνολικά ευθύνη σαν χώρα μια και δεν δίδουμε την προσήκουσα σημασία σε σχέση με την προστασία του περιβάλλοντος; Σ' αυτό θα ήθελα να  μου απαντήσετε, κύριε Υπουργέ, και να δηλώσετε ενώπιον της Βουλής ότι πράγματι θα συνδράμετε ουσιαστικά. Σημασία δεν έχει να παίρνουμε απαντήσεις στα χαρτιά  και να μας λένε ότι πέρυσι δόθηκαν αυτά τα κονδύλια. Το θέμα είναι τι δίνουμε για τα συγκεκριμένα. Ο κόσμος αυτό θέλει να δει. Θέλει να δει βελτιούμενες τις υποδομές και όχι μόνο αυτό, αλλά και στο βαθμό που υπάρχουν καταστροφές αυτές να αποκαθίστανται. 
      Ευχαριστώ κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Περιβάλλοντος, Χωροταξίας και Δημοσίων  Έργων, κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, φέτος πολλές περιοχές της Ελλάδος, μεταξύ των οποίων και η Θεσσαλονίκη, έχουν πληγεί από πράγματι εξαιρετικά ισχυρές βροχοπτώσεις. Και επιτρέψτε μου, κύριε συνάδελφε, να σας πω ως ειδικός, ότι τα φαινόμενα αυτά δεν προβλέπονται σε καμιά πολιτισμένη χώρα από πλευράς τουλάχιστον πρόγνωσης καταστροφών. Είναι βροχές εκατονταετίας και πλέον. Δυστυχώς συμβαίνουν. Υπάρχουν και τα γνωστά θέματα του θερμοκηπίου. Πάντως και εγώ παρατηρώ ότι τα τελευταία χρόνια έχουμε μια έξαρση των ακραίων καιρικών φαινομένων. Δυστυχώς τα φαινόμενα αυτά έπληξαν και την Κρήτη. Πράγματι έτσι είναι όπως το λέτε. Έπαθε ζημίες και το οδικό της δίκτυο. 
      Η πρόβλεψη που υπάρχει είναι αυτές να αποκαθίστανται από τις τοπικές δυνατότητες, δηλαδή περιφέρεια και νομαρχία, αλλά πρέπει πράγματι να συνδράμει και ο κεντρικός φορέας, όπως είναι το Υ.ΠΕ.ΧΩ.Δ.Ε..
      Σας λέγω, λοιπόν, ότι στα πλαίσια των αρμοδιοτήτων μας και έχοντας στην πλάτη μας ένα πρόγραμμα της τάξεως των δέκα και πλέον δισεκατομμυρίων ευρώ για τους μεγάλους οδικούς άξονες της χώρας, στο ουσιαστικό δομικό περιβάλλον της Κρήτης, που είναι οι μεγάλοι αυτοκινητόδρομοι, γίνονται παρεμβάσεις που γίνονται για πρώτη φορά στην ιστορία της Κρήτης. Αλλά και σε μικρότερα έργα, σας είχα ενημερώσει τηλεφωνικώς για να έχετε και εσείς κάποια γνώση- ότι προχώρησαν ήδη σε χρόνο ρεκόρ, θα έλεγα, οι παρεμβάσεις οδικής ασφάλειας σε διάφορα σημεία και ιδού τα τρία πρώτα αποτελέσματα. Έχουν ήδη ουσιαστικώς διατεθεί 6,2 εκατομμύρια ευρώ και θα έχουμε σύντομα τον ανάδοχο για την περιοχή της βόρειας Κρήτης…
      ΕΜΜΑΝΟΥΗΛ ΣΤΡΑΤΑΚΗΣ: Δεν υπάρχει τίποτα. Αυτά είναι  μόνο στα χαρτιά. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κάνετε λάθος. Κύριε Βουλευτά, μου επιτρέπεται; Στις 9 Ιανουαρίου θα έχουμε ήδη το μειοδότη που θα κάνει τα έργα αυτά. Έχει γίνει δημοπράτηση του έργου. Το ξέρετε καλύτερα από μένα. Ομοίως και για τις υπόλοιπες μελέτες. Συνεπώς χρήματα δίνονται αφειδώς αυτήν τη στιγμή για το μέλλον της Κρήτης και ας κάνει ο καθένας το καθήκον του όσον αφορά στις υποδομές και στα επί μέρους κομμάτια. 
    Κλείνοντας θέλω να σας διαβεβαιώσω ότι σε στενή συνεργασία με την περιφέρεια και με τη νομαρχία με την οποία είχαμε πολύ στενή συνεργασία και σε άλλα θέματα, προχωρούμε και εμείς στο μέτρο των δυνατοτήτων μας στην εξέταση ειδικών θεμάτων οδοποιίας, τα οποία αδυνατεί να αντιμετωπίσει η νομαρχία. Και ελπίζω ότι όπου χρειαστεί θα συνδράμουμε και εκεί. Τα υπόλοιπα θα τα έχετε στην απάντησή μου για τις πλημμύρες στις αρχές Νοεμβρίου που ήταν πράγματι επίσης καταστροφικές. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
    				ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
    Υπουργείου Οικονομίας και Οικονομικών .
    Ψήφιση στο σύνολο του σχεδίου νόμου: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
    Το νομοσχέδιο θα ψηφισθεί στο σύνολο κατά τη σημερινή συνεδρίαση. 
    Υπουργείου Δικαιοσύνης.
    Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις». 
    Το νομοσχέδιο θα συζητηθεί στη συνέχεια. 
    Υπουργείου Εθνικής Άμυνας.
    Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης  της Φιλοξενούσας Χώρας σε επιχειρήσεις/ ασκήσεις ΝΑΤΟ μετά των συνημμένων Παραρτημάτων Α και Β αυτού». 
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται. 
    ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
    Επανερχόμαστε στο νομοσχέδιο του Υπουργείου Οικονομίας και Οικονομικών. 
    Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
    Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Οικονομίας και Οικονομικών;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΓΓΕΛΟΣ ΤΖΕΚΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις» έγινε δεκτό κατά πλειοψηφία, σε μόνη συζήτηση κατ’ αρχήν, κατ’ άρθρο και στο σύνολο και έχει ως εξής:
    (να καταχωρισθεί το νομοσχέδιο σελ. 25α)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
    Εισερχόμαστε στη συζήτηση του σχεδίου νόμου του Υπουργείου Δικαιοσύνης: 
    Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α’) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις». Η Διάσκεψη των Προέδρων αποφάσισε στη συνεδρίασή της στις 15/11/2006 η συζήτηση αυτή να γίνει σε τρεις συνεδριάσεις. 
    Ο Κοινοβουλευτικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει Κοινοβουλευτικό Εκπρόσωπο τον κ. Χρήστο Ζώη. 
    Κύριε Υπουργέ, θέλετε να πάρετε το λόγο πριν αρχίσουν οι εισηγητές; 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μάλιστα, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Ορίστε, παρακαλώ.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έχω κάποιες φραστικές βελτιώσεις, τις οποίες νομίζω ότι καλό είναι να διανείμουμε, αντί να τις αναγνώσω.  Ή θέλετε να τις αναγνώσω; 
    ΕΥΑΓΓΕΛΟΣ ΒΕΝΙΖΕΛΟΣ: Να τις διανείμετε.
    ΠΡΟΕΔΡΕΥΩΝ (Γεώργιος Σούρλας): Να τις αναγνώσετε και να τις καταθέσετε, κύριε Υπουργέ. Αν είναι πολλές, μπορείτε να τις καταθέσετε για να κερδίζουμε χρόνο. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τρεις τον αριθμό. Τις καταθέτω, κύριε Πρόεδρε.
    (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά τις  προαναφερθείσες βελτιώσεις – τροποποιήσεις σε έγγραφο, το οποίο έχει ως εξής: 
    (να φωτογραφηθεί η σελ. 28)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Κωνσταντίνος Τσιπλάκης.
    ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, ως και εκ της επωνυμίας τίτλου του συγκεκριμένου συζητούμενου νομοσχεδίου προκύπτει ότι επιδιώκεται αναδιοργάνωση του θεσμού της Επιθεώρησης των Δικαστηρίων και των δικαστικών λειτουργών σε μια περίοδο που εγώ διερμηνεύω ότι ίσως επισπεύδεται αυτή η νομοθετική παρέμβαση λόγω αρνητικών επί μέρους φαινομένων που προέκυψαν στο χώρο της δικαιοσύνης. 
      Επιδιώκεται λοιπόν η αναμόρφωση ενός θεσμού, εκτιμώ λόγω και της αναγκαιότητας συνεχούς μεταβολής του θεσμικού πλαισίου που αφορά όλους τους τομείς, διότι οι κοινωνικές συνθήκες είναι εξελισσόμενες. Εγώ διερμηνεύω λοιπόν ότι επισπεύδεται η παρέμβαση, αλλά επί της ουσίας η πληρότητα που με βάση τις νέες κοινωνικές συνθήκες πρέπει να υπάρξει στο συγκεκριμένο θεσμό, είναι αυτό το οποίο προέχει εκτιμώ. Αυτό εμφιλοχωρεί στη σκέψη της πολιτικής ηγεσίας του Υπουργείου Δικαιοσύνης, πώς υφίσταται ο θεσμός, πώς εφαρμόζεται εδώ χρόνια, γιατί πραγματικά σε ορισμένες πτυχές του έχει αποδειχτεί ότι είναι ανεπαρκής.
      Επιδιώκεται λοιπόν αυτή η νομοθετική παρέμβαση υπό τον αυτονόητο όρο της μη θίξεως της λειτουργικής και  προσωπικής ανεξαρτησίας των δικαστών, αρχής συνταγματικά κατοχυρωμένης. Και εκτιμώ πραγματικά ότι τα ειδικότερα σημεία επί των οποίων γίνεται η παρέμβαση είναι σημεία πραγματικά αναγκαία, αφού όλοι γνωρίζουμε -δεν χρειάζεται να είμαστε ειδικότερα νομικοί- ότι ο αριθμός των επιθεωρητών σε σχέση με τους επιθεωρούμενους, καθώς και η πληθώρα των υποθέσεων που υπάγονται στα δικαστήρια επιβάλλει αυτήν τη νομοθετική παρέμβαση, κατ’ αρχήν σε επίπεδο αύξησης του αριθμού των επιθεωρητών, καθώς επίσης και σε αύξηση του αριθμού των επίκουρων επιθεωρητών. Η διαδικασία επιλογής, που επίσης γίνεται νομοθετική παρέμβαση διά του νομοσχεδίου, φαίνεται ότι απετέλεσε αντικείμενο ιδιαιτέρου προβληματισμού στην πολιτική ηγεσία του Υπουργείου Δικαιοσύνης. Η διαδικασία επιλογής εν μέρει αλλάζει, επεκτείνεται ο έλεγχος, η επιθεώρηση σε όλους τους δικαστικούς λειτουργούς. Αναδιαμορφώνονται τα κριτήρια αξιολόγησης και θα τα αναφέρω ενδεικτικώς. Θεωρώ πως οι παρεμβάσεις αυτές πραγματικά είναι αναγκαίες. Επανασημειώνω ότι ίσως διευκολύνονται λόγω των αρνητικών φαινομένων τελευταία που προέκυψαν στο χώρο της δικαιοσύνης.
      Βεβαίως υπάρχουν και δύο διατάξεις του άρθρου 9 και του άρθρου 10 που αναφέρονται σε συναφή μεν ζητήματα. Συνάφεια εδραιώνω στο τι είναι ζητήματα της δικαιοσύνης. Υπάρχουν λοιπόν και οι διατάξεις των άρθρων 9 και 10 που αναφέρονται στην ίδρυση του τρίτου ποινικού τμήματος του Αρείου Πάγου καθώς και η διάταξη του άρθρου 10, αναγκαία -συνακόλουθα θα έλεγα- κατ’ επέκταση είναι επιβαλλόμενη με την έννοια ότι οδηγεί στην αύξηση κάποιων θέσεων δικαστών κατά κλάδο, μια και είναι γνωστό και διά των διατάξεων του συγκεκριμένου νομοσχεδίου ότι απεκδύονται κάθε άλλου καθήκοντος οι επιθεωρητές, πλην της συμμετοχής τους στην ολομέλεια του οικείου δικαστηρίου, καθώς επίσης και στο Ανώτατο Δικαστικό Συμβούλιο.
      Επί των ουσιωδών τώρα διατάξεων, θα έλεγα των εναρμονιζομένων και με τον τίτλο –επωνυμία του συγκεκριμένου νομοσχεδίου.
      Είναι ορθότατη η προσαύξηση του αριθμού των επιθεωρητών. Επίσης, θα έλεγα ότι είναι ορθότατη και η προσαύξηση των περιφερειών επιθεώρησης. Είναι ορθότατη η νομοθετική παρέμβαση που γίνεται που επεκτείνει και στους προέδρους και στους εισαγγελείς εφετών την επιθεώρηση.
      Η διάταξη που αφορά τον τρόπο επιλογής και ανάδειξης των επιθεωρητών, όπως προσδιορίζεται και η οποία αποτελεί μεταβολή του μέχρι τώρα υπάρχοντος τρόπου της επιλογής μέσα από τον αριθμό αρεοπαγιτών που έχουν διετή θητεία, η αλλαγή του τρόπου μέσα από μικρότερο αριθμό αρεοπαγιτών υποδεικνυόμενων από την ολομέλεια, έχει μία δικαιολογητική βάση, που θα σας έλεγα ότι πληρέστερα αναλύθηκε και εξωτερικεύτηκε διαρκουσών των συζητήσεων στη Διαρκή Επιτροπή Δημόσιας Διοίκησης και Δικαιοσύνης της Βουλής.
      Εγώ προσωπικά, χωρίς να έχω αποκρυσταλλώσει με σαφήνεια και κατά τρόπο αυθεντικό και έγκυρο πλήρη άποψη, θα σας πω ότι το τεθέν ζήτημα της επιλογής μεταξύ αριθμού αρεοπαγιτών που έχουν διετή θητεία -πλην όμως ως αριθμός μπορεί να περιοριστεί, δηλούμενης τυχόν αυτοεξαίρεσης από συγκεκριμένους αρεοπαγίτες, ως εκδοχή διορθώσεως της ρύθμισης από πλευράς του Υπουργείου Δικαιοσύνης- κατ’ αρχήν θεωρώ ότι είναι ένα ζήτημα προβληματισμού, ενόσω θα εξελίσσεται η συζήτηση. 
      Όσον αφορά τώρα τον τρόπο, τη διαδικασία της επιθεώρησης, θεωρώ ότι είναι πάρα πολύ σημαντική η νομοθετική παρέμβαση που γίνεται και περιγράφθηκε ως παρέμβαση ανοίγματος του θεσμού στην κοινωνία. Η παρέμβαση που γίνεται με το άρθρο 5, παράγραφος 1, εδάφιο δ΄ σε συνδυασμό με την παράγραφο 7 της «συμμετοχής» των Συμβουλίων των οικείων Δικηγορικών Συλλόγων, με την έννοια κατ’ αρχήν του επιτρεπτού υποβολής εγγράφων-αναφορών για έκτακτη επιθεώρηση από πλευράς του Διοικητικού Συμβουλίου του οικείου Δικηγορικού Συλλόγου, καθώς και με τη μορφή ακροάσεως του Προεδρείου του Δικηγορικού Συλλόγου, εφόσον ζητηθεί από πλευράς του επιθεωρητού, όπως τίθεται και με βάση την ερμηνευτική, γενόμενη και ενώπιον της επιτροπής, δήλωση και κυριότερα με βάση τη συναποδεκτή πλέον λύση μεταξύ όλων των εμπλεκομένων, είναι ένα πάρα πολύ σημαντικό βήμα με την έννοια ότι αποδεχόμαστε όλοι αναμφισβήτητα πως οι δικηγόροι είναι συλλειτουργοί της δικαιοσύνης.
      Όσον αφορά το εύρος της δικαιοδοσίας των επιθεωρητών, επεκτεινόμενης ρητά πλέον και επί των προακτέων δικαστών, νομίζω ότι και αυτή η ρητή νομοθετική παρέμβαση είναι προς τη σωστή κατεύθυνση.
      Τελειώνοντας, διερμηνεύω, αφού δεν υπήρξαν και ουσιώδεις αντιθέσεις και ουσιώδης αντίλογος και κατά τη συζήτηση στην επιτροπή, ότι θα υπάρξει ευρύτερη συναίνεση της Βουλής στο συγκεκριμένο νομοσχέδιο και εκτιμώ ότι μια τέτοια συναίνεση θα έχει και παραπέρα σημειολογική αξία. Συναποδεχόμαστε όλοι ότι η δικαιοσύνη πραγματικά είναι ανεξάρτητη και αναμφισβήτητα η συντριπτική πλειοψηφία των λειτουργών της, διά της εργασίας τους, διά της σωστής εκπλήρωσης του καθήκοντος τους, επιβεβαιώνει αυτό το οποίο και συνταγματικά είναι κατοχυρωμένο και ουσιαστικά ζητούμενο. Νομίζω ότι  σημειολογικά μία ευρεία συναίνεση επιψήφισης των διατάξεων του νομοσχεδίου θα είναι ό,τι καλύτερο, με την έννοια πως αυτό αναμφισβήτητα σημαίνει στην πράξη ότι θα αποδεχθούμε πως η ευρυθμότερη, η αποτελεσματικότερη, η ταχύτερη, η πλέον αξιόπιστη λειτουργία της δικαιοσύνης μπορεί να επιτευχθεί και διά των διατάξεων του συγκεκριμένου νομοσχεδίου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε πολύ τον κ. Τσιπλάκη. 
      Το λόγο έχει ο εισηγητής του ΠΑ.ΣΟ.Κ. κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Κύριοι συνάδελφοι, συζητάμε σήμερα το σχετικό με την τροποποίηση του Κώδικα Οργανισμού Δικαστηρίων και την αναδιοργάνωση της Επιθεώρησης των Δικαστικών Λειτουργών νομοσχέδιο και έτσι μας δίνεται η ευκαιρία -και πιστεύω ότι είναι και αναγκαίο και ωφέλιμο αυτό- να αναφερθούμε ευρύτερα στη δικαιοσύνη, στην αποστολή και στα προβλήματά της. 
      Είναι εμπεδωμένο, όχι μόνο στους νομικούς αλλά και σε όλους τους απλούς πολίτες, ότι η δικαιοσύνη ως θεσμός είναι κορυφαίος, καθώς συμβάλλει στην αποκατάσταση της κοινωνικής ειρήνης, στην εύρυθμη λειτουργία του πολιτεύματός μας και προστατεύει τον πολίτη απέναντι στην αυθαιρετούσα διοίκηση. Αποτελεί η δικαιοσύνη το καταφύγιο του πολίτη, προκειμένου να προστατεύσει ατομικά του δικαιώματα, όπως είναι η ελευθερία, η περιουσία του, η αξιοπρέπεια, η τιμή, η υπόληψή του, το δικαίωμα στην εργασία, το δικαίωμα στο συνεταιρίζεσθαι. Συνεπώς το κύρος της, προκειμένου να ανταποκρίνεται στην αποστολή της, είναι αδιαπραγμάτευτο και στην πράξη κατακτιέται, όταν εμπεδώνεται στα μάτια, στο μυαλό και στην ψυχή των πολιτών η εμπιστοσύνη ότι η δικαιοσύνη είναι ανεξάρτητη, ακέραιη, ακριβοδίκαιη, αποτελεσματική και, βέβαια, κατά το δυνατόν ταχύτατη στην έκφραση της τελικής και αμετάκλητης ετυμηγορίας της. 
      Βέβαια, ενώ όλα τα προβλήματα και οι αγκυλώσεις που υπάρχουν στη δικαιοσύνη μπορούν να συγχωρεθούν, δύο νομίζω είναι τα προβλήματα και τα ζητήματα τα οποία είναι αδιαπραγμάτευτα. Το ένα είναι η διαφθορά στις τάξεις της και το δεύτερο είναι η έλλειψη ανεξαρτησίας και η εξάρτησή της από την εκτελεστική εξουσία. 
      Η Κυβέρνηση της Νέας Δημοκρατίας και το Υπουργείο Δικαιοσύνης πιο συγκεκριμένα θα έλεγα ότι πραγματικά με μία περίτεχνη επικοινωνιακά πολιτική φαίνεται ότι επιδιώκουν από καιρού εις καιρόν να βρίσκονται στην επικαιρότητα, προσπαθώντας να καλλιεργήσουν την εντύπωση ότι τάχα με αυστηρή προσήλωση και ζήλο συμβάλλουν στο να κατακτηθούν πράγματι αυτές οι δύο αξίες, δηλαδή να πάψει να υπάρχει στη δικαιοσύνη διαφθορά και να ενισχυθεί η ανεξαρτησία της. Νομίζω ότι επιχαίρονται άδικα ότι επετέλεσαν έργο στην υπηρέτηση αυτών των δύο αξιών και, βεβαίως, στο κατά καιρούς μόνο τελικά στα λόγια επιτευχθέν ζήτημα της επιτάχυνσης της απονομής της δικαιοσύνης και, επομένως, της αντιμετώπισης της αρνησιδικίας. 
      Ύστερα από δυόμισι χρόνια διακυβέρνησης η Κυβέρνηση και το Υπουργείο Δικαιοσύνης ρίχνουν, όπως είπε χαρακτηριστικά κάποτε σε μία επιτροπή ο κύριος Υπουργός, απλά βοτσαλάκια στα ήσυχα νερά της λίμνης που γρήγορα ηρεμούν και να ξαναπαραδίδονται σε ένα απογοητευτικό -πιστέψτε με- τέλμα. Παρεμβαίνοντας ανεπίτρεπτα ο Υπουργός Δικαιοσύνης στην έρευνα για το περιβόητο παραδικαστικό κύκλωμα, μας δήλωσε πομπωδώς και μας υποσχέθηκε ότι το μαχαίρι θα φθάσει στο κόκαλο, ξεχνώντας βέβαια ότι η κάθαρση στη δικαιοσύνη δεν ξεκίνησε από καμία πρωτοβουλία της Κυβέρνησης ούτε καν των εσωτερικών εποπτικών μηχανισμών της ίδιας της δικαιοσύνης, αλλά ήταν προϊόν και αποτέλεσμα δημοσιογραφικής έρευνας και, βεβαίως, -και δεν είναι κολακευτικό να το λέμε- και τηλεοπτικών κίτρινων εκπομπών. Το μαχαίρι δεν μπήκε απλά με έναν Γιοσάκη και μερικούς δικαστές στο κόκαλο και απ’ ό,τι φαίνεται δεν μπορεί να μπει ουσιαστικά βαθιά. 
      Το εγχείρημα της κάθαρσης, που ασφαλώς συνδέεται με το θεσμό της Επιθεώρησης των Δικαστηρίων, χωρίς καμία αντιπολιτευτική διάθεση, φαίνεται να εκτονώνεται συνήθως σε κάποιους σαφώς υποδεέστερους, σε μικρά κατά το κοινώς λεγόμενο ζητήματα, ενώ για τη διαφθορά στα μεγάλα, εκεί που επίσης κατά το κοινώς λεγόμενο παίζονται συμφέροντα μεγάλα ή και πολύ μεγάλα ανάλογα με τους συμμετέχοντες και τους πρωταγωνιστές, κανείς δεν μπορεί να μας εγγυηθεί ότι δεν συνεχίζει να δρα μάλλον ανενόχλητη.
      Επανέρχομαι σε εκείνες τις υποθέσεις με τα μεγάλα οικονομικά συμφέροντα. Ορισμένες απ’ αυτές υποτίθεται ότι ενοχλούν και τον Πρόεδρο του Αρείου Πάγου και αναφέρομαι κυρίως σε αυτές τις υποθέσεις συνδικαλιστικών και εργατικών  υποθέσεων, όπου τάχα, όπως είπε ο Πρόεδρος του Αρείου Πάγου, δικαστές είναι υπάλληλοι μεγάλων δικηγορικών γραφείων. Και εμείς τώρα εδώ συζητάμε για την Επιθεώρηση των Δικαστηρίων! Ερωτώ από αυτό το Βήμα της Βουλής: Ποιοι είναι αυτοί οι δικαστές; Ποιοι είναι αυτοί οι δικηγόροι οι οποίοι έχουν υπαλλήλους δικαστές, ποια τα μεγάλα δικηγορικά γραφεία; Γιατί δεν χύνεται φως σε αυτήν την υπόθεση, εάν πράγματι υπάρχει; Ποια είναι τα δικηγορικά γραφεία και ποιοι δικαστές είναι υπάλληλοί τους;
      Αλλά ας μην απατώμεθα. Αυτό που έχει μείνει στον ελληνικό λαό είναι ότι η Κυβέρνηση με όλη αυτή την προσπάθειά της, ουσιαστικά το μόνο που πέτυχε, κύριοι συνάδελφοι, είναι να εκθέσει τη δικαιοσύνη και το κύρος της, αφήνοντας το στίγμα, κατά του συνόλου των δικαστικών λειτουργών, ότι τάχα όλοι οι δικαστές είναι περιβαλλόμενοι με υποψίες διαφθοράς, πλημμέλειας περί την άσκηση των καθηκόντων τους και ανεπάρκειάς των.
      Για την πάταξη της διαφθοράς, ζήτημα το οποίο ασφαλώς συνδέεται και σχετίζεται με την Επιθεώρηση των Δικαστηρίων, τα αποτελέσματα είναι δυσανάλογα μικρά και σε σχέση με τις κατά καιρούς πομπώδεις δηλώσεις σας, κύριε Υπουργέ. Και μη σπεύσετε, κύριε Υπουργέ, να μας πείτε ότι μετατρέψατε το αδίκημα της δωροδοκίας των δικαστών σε κακούργημα και ότι τάχατε πιστεύετε εσείς, όπως και πολλοί άλλοι δεν το πιστεύουν, ότι ο επιλήσμων του καθήκοντός του και επίορκος και διεφθαρμένος δικαστής, θα ορρωδήσει από το ύψος της ποινής για να ασκήσει ενόρκως τα καθήκοντά του. 
      Και βέβαια πρέπει να πούμε από αυτό το Βήμα, ότι προκαλεί θλίψη, δηλαδή, ότι οι απονέμοντες δίκαιο δικαστές, χρειάζεται, υπό την έννοια της γενικής πρόληψης, απειλή αυστηρότερης ποινής, για να μη δωροδοκούνται, για να υπηρετούν τίμια και ευσυνείδητα το λειτούργημά τους. Και αυτό, γιατί ο διεφθαρμένος θα βρει τον τρόπο να προστατευτεί και να λάβει όλα τα μέτρα προφύλαξης, ενώ ο διαφθείρων υπερμέτρως σπανιότατα -έως ποτέ- δεν θα καταγγείλει την άνομη πράξη της ενεργητικής δωροδοκίας του.
      Η βραδύτητα στην απονομή της δικαιοσύνης, ζήτημα που σχετίζεται και αυτό με την επιθεώρηση, απογοητεύει, ως φαινόμενο, τους πολίτες. Οδηγεί σε αποτελέσματα αρνησιδικίας, η κατάσταση μέρα με την ημέρα χειροτερεύει και εσείς, κύριε Υπουργέ, καυχάστε, ότι βελτιώσατε την κατάσταση. Βεβαίως, για να μη σας αδικώ, γιατί αυτό δεν το κάνετε μόνο εσείς αλλά το κάνουν σχεδόν στο σύνολό τους τα μέλη της Κυβέρνησης, η Κυβέρνησή σας έχει μία μόνιμη επιχειρηματολογία και τακτική. Έχει τη σωσίβια, όπως απατηλά πιστεύετε, λέμβο της παραπομπής όλων των δεινών, πάντοτε στις ημέρες του «κακού» ΠΑ.ΣΟ.Κ.. Σας προκαλώ και σας προτρέπω να σταματήσετε αυτή την τακτική, γιατί το επιχείρημα μετά από το μακρό χρόνο που κυβερνάτε ακούγεται και κουραστικό και γραφικό και επιτέλους εργαστείτε και κυβερνήστε. Γιατί δεν σας σώζει ούτε αυτό που κατά καιρούς μας λέτε, όταν φέρνετε δηλαδή διάφορες αποσπασματικές ρυθμίσεις που αφορούν τη δικαιοσύνη και εμείς σας υπενθυμίζουμε, όπως το κάνουμε και σήμερα, τα μεγάλα και άλυτα προβλήματα της δικαιοσύνης. Στις υποδομές, στο έμψυχο υλικό, στην οργάνωση, στην ταχύτητα της απονομής, εσείς μας λέτε κάθε φορά ότι δεν καυχάστε ότι με το κάθε νομοσχέδιο και την κάθε ρύθμιση που φέρνετε, λύσατε όλα τα προβλήματα! Μα, ο λαός σάς ψήφισε, όχι για να μας παραπέμπετε στο παρελθόν, όχι για να τον βάζετε σε διλήμματα ποιος έκανε τα λιγότερα λάθη και ποιος ήταν ο καλύτερος ή ο χειρότερος, αλλά για να σχεδιάσετε το μέλλον, να οραματιστείτε, να κάνετε τη ζωή του καλύτερη, να βρείτε λύσεις και επιτέλους να βάλετε τέλος σε αυτά τα κακώς κείμενα που οπωσδήποτε όλοι ομολογούμε ότι υπάρχουν συσσωρευμένα στη δικαιοσύνη.
      Η περιβόητη ανεξαρτησία της δικαιοσύνης μάλλον έχει αντικατασταθεί από το πέπλο φόβου που έχει απλωθεί πάνω από τους δικαστές και απειλεί – πιστέψτε με, αυτός είναι ένας κίνδυνος- αν δεν το έχει ήδη επιτύχει, να κάμψει το φρόνημα της ελευθερίας κρίσης των δικαστών, σε μία προσπάθεια ποδηγέτησης της δικαιοσύνης που γίνεται ημέρα με την ημέρα όλο και πιο εμφανής.
      Δεν σας είδα να παίρνετε καμία θέση, όταν διαμαρτύρεται όλος ο νομικός και ο συνδικαλιστικός κόσμος για τις εγκυκλίους-φιρμάνια που ο Πρόεδρος του Αρείου Πάγου εκδίδει προς τους δικαστές και τους καθοδηγεί, περιστέλλοντας δικαιώματα, που με αγώνες, μέσα και έξω από τα δικαστήρια, κατακτήθηκαν. Μάλιστα πρόσφατα ειπώθηκε από τη Γ.Σ.Ε.Ε., ότι αυτές οι εγκύκλιοι θυμίζουν εντολές στρατιωτικών διοικητών. Με όσα ακολούθησαν στο ζήτημα των συμβασιούχων, ποιος μπορεί να πιστεύει ότι η έκδοση της εγκυκλίου που καλούσε τα δικαστήρια να μη χορηγούν προσωρινή διαταγή για την παραμονή των συμβασιούχων εργαζόμενων, δεν ήταν εντεταλμένη; Ποιος πρόεδρος και ποιος δικαστής πρωτοδικείου, θα τολμήσει να αντιδράσει, όταν υπάρχει αυτό το συγκεκριμένο κλίμα; Σαν υπηρέτης της νομικής επιστήμης αναρωτιέμαι πού διαμορφώνεται η δικανική κρίση και η ομοιότητα της νομολογίας; Όταν παραγγέλλεται από πάνω χάριν σκοπιμοτήτων ή όταν ζυμωθεί στα κατώτερα δικαστήρια με τον αγώνα, τη δικανική πάλη και βεβαίως με το αναγκαίο νομικό φιλτράρισμα, καθώς θα πορεύεται η υπόθεση σε όλους τους βαθμούς τους ιεραρχικούς τής δικαιοδοσίας; 
      Όμως, στις ημέρες σας έρχεται η νομική επιστήμη και επομένως και η κρίση των δικαστηρίων σαν κονσέρβα, δηλαδή κατευθυνόμενη από τα υψηλά προς τα χαμηλά. Αν θέλετε μια τέτοια δικαιοσύνη και γι’ αυτό σιωπάτε, να μας το πείτε. Αν τα δημιουργικά και κατευθυνόμενα νομικά σας, μετά τη δημιουργική λογιστική της Κυβέρνησης, υποκαταστήσουν αρχές και αξίες, που κοσμούν το νομικό μας πολιτισμό, είναι ένα στοίχημα, που πιστέψτε με ότι στην πορεία του χρόνου θα το χάσετε. 
      Προσβάλλει ή όχι την κατοχυρωμένη ανεξαρτησία όλων των δικαστών η εγκύκλιος Κεδίκογλου; Υπονομεύει ή όχι το κατοχυρωμένο δικαίωμα των πολιτών για αποτελεσματική δικαστική προστασία; Κύριε Υπουργέ, θα περίμενα τόσον καιρό να έχετε πάρει θέση σ’ αυτά τα ζητήματα. Βεβαίως θα μας πείτε ότι η δικαιοσύνη είναι ανεξάρτητη, αλλά οπωσδήποτε ένας Υπουργός  Δικαιοσύνης οφείλει να κρίνει αυτές τις μεθόδους, αυτές τις απίστευτες διαδικασίες και επιτέλους να τοποθετείται. 
      Προσβάλλει, όπως εμείς πιστεύουμε, ή όχι, και μάλιστα κατά τρόπο προκλητικό, όλους τους δικαστές η εγκύκλιος Κεδίκογλου; Σας θυμίζω, πριν μου απαντήσετε, ότι ακόμη και η Ένωση Δικαστών και Εισαγγελέων ουσιαστικά αποκήρυξε τις πρωτοφανείς και χείριστα καινοτόμες πρωτοβουλίες του Προέδρου του Αρείου Πάγου. Και οι δικηγορικοί σύλλογοι, που στην πλειοψηφία τους μάλλον δεν πρόσκεινται στην παράταξή μας, αλλά στη δική σας, απέχουν συχνά-πυκνά από τα καθήκοντά τους, διαμαρτυρόμενοι για την αθέμιτη, άνομη και προκλητική καθοδήγηση της κρίσης των δικαστών, εκ μέρους του Προέδρου του Αρείου Πάγου. Και ενώ δεν φαίνεσθε να συγκινείσθε από όλα αυτά, έρχεσθε και μας λέτε ότι με την υποτιθέμενη ενίσχυση του θεσμού της Επιθεώρησης των Δικαστηρίων θα επιλύσετε επιτέλους τα προβλήματα της δικαιοσύνης. 
      Εμείς είμαστε ένα κόμμα που πιστεύουμε στη δικαιοσύνη και θεωρούμε ότι η ορθή απονομή της δικαιοσύνης συμβάλλει στην ενδυνάμωση του κοινωνικού ιστού και στην εύρυθμη λειτουργία της κοινωνίας. Όμως, θέλουμε εκείνες τις εγγυήσεις, οι οποίες θα μπορέσουν να κάνουν το θεσμό χρήσιμο, λειτουργικό και αποτελεσματικό. Δεν μπορούμε να είμαστε αντίθετοι ούτε είμαστε αντίθετοι στο θεσμό της επιθεώρησης των δικαστών και φυσικά στην ενίσχυσή του. Είμαστε, όμως, αντίθετοι στη φιλοσοφία ότι ο θεσμός και η λειτουργία του, μάλιστα η ίδια επιθεώρηση, μπορεί να είναι αστυνομικού χαρακτήρα και ούτε μπορεί να μεγιστοποιήσει το κλίμα φόβου που ήδη, δυστυχώς, όπως προανέφερα, έχει εμφυσηθεί στους δικαστές. Η επιθεώρηση θέλουμε να έχει παιδευτικό χαρακτήρα, κυρίες και κύριοι συνάδελφοι, ο επιθεωρητής να συμπαρίσταται στον επιθεωρούμενο δικαστή, να τον ενισχύει, να τον στηρίζει, ώστε να γίνεται καλύτερος.
      Κυρίες και κύριοι συνάδελφοι, ύστερα από την ακρόαση των εξωκοινοβουλευτικών προσώπων και φορέων, των ενώσεων των δικαστών, των δικηγόρων κ.λπ., νομίζω ότι πλέον έχουν φωτισθεί πολλές πλευρές του νομοσχεδίου. Εμείς εξακολουθούμε να είμαστε διστακτικοί για το κατά πόσο αυτή η προσπάθεια θα αποδώσει και γι’ αυτό επιφυλαχθήκαμε στην επιτροπή για την ψήφιση επί της αρχής, όπως επιφυλασσόμεθα ενδεχομένως να μην ψηφίσουμε ορισμένα άρθρα. 
      Επίσης τονίζω, συμφωνώντας και εγώ με την Ένωση Δικαστών και Εισαγγελέων –και μάλιστα ορισμένοι είχαν την άποψη ότι θα πρέπει να καταργήσουμε την έννοια «επιθεώρηση» αντικαθιστώντας την με την έννοια «αξιολόγηση»- ότι η επιθεώρηση δεν έχει αστυνομικό χαρακτήρα, ότι δεν πρέπει να συνδεθεί αυτήν την κρίσιμη περίοδο –και έχουν δίκιο σ’ αυτό οι δικαστές- με το λεγόμενο παραδικαστικό κύκλωμα, εν όψει του γεγονότος ότι αυτό εξελίσσεται, ότι αυτή η επιθεώρηση γίνεται αυστηρότερη, μόνο και μόνο χάριν της πάταξης της διαφθοράς. Εκείνο που έχει σημασία είναι να συμβάλλει στην αναβάθμιση της ποιότητας των γνώσεων, του επιπέδου και της δυνατότητας των δικαστών του απονέμειν ορθώς δίκαιο. 
      Η δική μας φιλοσοφία, ως Κοινοβούλιο και κυρίως της δικής μας παράταξης, είναι ακριβώς αυτό. Μακάρι το εγχείρημα να αποδώσει στην πράξη, επειδή στην πράξη έχει αποδειχθεί ότι το πρόβλημα στην Ελλάδα δεν είναι τόσο οι νόμοι και οι νομικές προβλέψεις, αλλά η εφαρμογή τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω λίγο χρόνο από τη δευτερολογία μου, κύριε Πρόεδρε.
      Δηλαδή, ξαφνικά πιστεύουμε ότι πραγματικά μόνο και μόνο η αύξηση από έξι σε εννέα των περιφερειών και από έξι σε δέκα των επιθεωρητών θα αλλάξει την κατάσταση στην επιθεώρηση των δικαστών; Έχουμε εκείνα τα εχέγγυα να πιστεύουμε ότι αυτήν τη φορά, όπως εμείς θέλουμε και πιστεύουμε, πράγματι η επιθεώρηση θα ασχολείται με την κάθε υπόθεση, ότι θα εξετάζει εκατέρωθεν ισχυρισμούς, προτάσεις, δικόγραφα διαδίκων και το τελικό αποτέλεσμα ο έμπειρος επιθεωρητής αρεοπαγίτης και θα καταλήγει και  ότι θα αποφύγουμε αυτό που, δυστυχώς, παλαιότερα γινόταν, να επιλέγει, ο δικαστής που βγάζει τις αποφάσεις, τις τρεις τέσσερις καλύτερες και να τις παραδίδει στον επιθεωρητή;
      Θεωρούμε ότι το νομοσχέδιο έχει και μία διάταξη, η οποία έμμεσα πλήττει το θεσμό της ανεξαρτησίας της δικαιοσύνης -και γι’ αυτό κυρίως εμείς, τουλάχιστον επί της αρχής, το νομοσχέδιο θα το καταψηφίσουμε- και εννοώ εκείνη τη διάταξη με την οποία περιορίζεται ο αριθμός των δυναμένων να εκλεγούν ως επιθεωρητές, αντί του συνόλου των αρεοπαγιτών, σε ορισμένους εξ αυτών, δηλαδή σε είκοσι, στο διπλάσιο αριθμό, και αυτούς να τους επιλέγει η Ολομέλεια του Αρείου Πάγου, δηλαδή ο Πρόεδρος του Αρείου Πάγου. Θεωρούμε ότι αυτό είναι προσβολή για το θεσμό της δικαιοσύνης, είναι προσβολή για τους αρεοπαγίτες που, ενώ έχουν φθάσει σ’ αυτόν τον ύψιστο βαθμό, δεν θεωρούνται άραγε ικανοί να επιθεωρηθούν; Και ποια είναι αυτή η σκοπιμότητα που υποκρύπτεται; Τα όσα έχουμε δει μας κάνουν εξαιρετικά διστακτικούς γι’ αυτήν τη διάταξη και αυτή είναι οπωσδήποτε μια από τις αιτίες, για την οποία, τουλάχιστον επί της αρχής, θα το καταψηφίσουμε και θα διαμορφώσουμε βέβαια κατά θέση ανάλογα με το πώς θα διαμορφωθεί η συζήτηση και αν προβεί σε αλλαγές ο κύριος Υπουργός για το τι θα κάνουμε στη συζήτηση των άρθρων. 
      Τέλος, θέλω να χαιρετίσω οπωσδήποτε, ως προϊόν μιας συναίνεσης, το άνοιγμα της επιθεώρησης των δικαστηρίων -θα έλεγε κάποιος- και προς την κοινωνία δια του θεσμικού εκπροσώπου του Δικηγορικού Συλλόγου και εύχομαι και πιστεύω ότι αυτή η διάταξη για την εύρυθμη λειτουργία, θα λειτουργήσει με φειδώ, θα λειτουργήσει με προσοχή και δεν θα γίνει κακή διαχείριση και από τους συναδέλφους μου δικηγόρους. Για όλα αυτά καταψηφίζουμε επί της αρχής το νομοσχέδιο και επιφυλασσόμαστε επί των άρθρων. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος λόγω απουσίας στο εξωτερικό θα μιλήσει αύριο. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, συζητάμε ένα νομοσχέδιο, το οποίο αφορά σε βασικό μέγεθος της λειτουργίας της δικαιοσύνης και αυτό είναι εξαιρετικά σημαντικό, για το λόγο ότι έχει σχέση με την επιθεώρηση των ίδιων των δικαστών. Πρέπει να συμφωνήσουμε ότι τα τελευταία χρόνια είχε χαλαρώσει η διαδικασία της επιθεώρησης. Σε πολλές περιπτώσεις έλειπε η αναγκαία επιθεώρηση, με αποτέλεσμα να έχουμε μέσα από την έλλειψη αυτή και φαινόμενα, τα οποία τα έχουμε ονομάσει είτε εκτροπές της δικαιοσύνης είτε παραδικαστικά κυκλώματα. Αν με ρωτήσετε αν είναι ικανή η επιθεώρηση να αποτρέπει τέτοια φαινόμενα από μόνη της, θα σας πω ευθέως «όχι», διότι εκείνο που αναδεικνύεται ως το πολύ σημαντικό για την ορθή απονομή της δικαιοσύνης, δηλαδή για την ορθή εφαρμογή του δικαίου, την αμεροληψία και την αντικειμενικότητα, είναι το ίδιο το κύρος του δικαστή και η ίδια η συμμετοχή του δικαστή στη διαδικασία απονομής του δικαίου με σώμα και σκέψη όρθια. Αλλά και η επιθεώρηση των δικαστών είναι ένα στοιχείο, το οποίο μπορεί να στηρίζει την ορθή απονομή της δικαιοσύνης και την εύορκο εκτέλεση του καθήκοντος εκ μέρους του δικαστή. 
      Είναι ακριβές, επίσης, ότι η επιθεώρηση των δικαστών πολλές φορές ετεροκαθορίζεται ως προς το αποτέλεσμά της και την κρίση της και από συνθήκες που υπάρχουν σε σχέση με την απονομή της δικαιοσύνης. Για παράδειγμα, πώς να ελέγξεις και να αξιολογήσεις αποτελεσματικά ή και αποφασιστικά, με απόλυτη κρίση, ένα δικαστή, όταν αυτός ο δικαστής έχει την υποχρέωση στο ημερήσιο πινάκιο ενός τριμελούς πλημμελειοδικείου να εκδικάσει είκοσι και είκοσι πέντε και τριάντα υποθέσεις; Πώς να επιθεωρήσεις και να αξιολογήσεις με αντικειμενικότητα, χωρίς να υπολογίζεις τον ετεροκαθορισμό των συνθηκών εργασίας, ένα δικαστή, ο οποίος καλείται να εκδίδει αποφάσεις στα πολιτικά δικαστήρια περισσότερες από είκοσι και από τριάντα το μήνα; 
      Θέλω με άλλα λόγια να πω ότι το βασικό στοιχείο εκείνο, που πρέπει να απασχολήσει όλους μας και προφανώς και την πολιτική ηγεσία του Υπουργείου Δικαιοσύνης κατά κύριο λόγο, είναι η βελτίωση των συνθηκών εργασίας, είναι η βελτίωση των συνθηκών απονομής της δικαιοσύνης. Και είναι  βέβαιο ότι μέσα σε βελτιωμένες συνθήκες απονομής της δικαιοσύνης είναι ευχερέστερο να ανταποκρίνεται ο δικαστής στα καθήκοντά του και βεβαίως ευχερέστερο να επιθεωρείται και ουσιαστικά και αποτελεσματικά.
      Να διεκτραγωδήσω κατάσταση, η οποία σας είναι γνωστή; Τα δικαστήρια - πολιτικά δικαστήρια, διοικητικά δικαστήρια, το Συμβούλιο Επικρατείας- φτάνουν στο σημείο να αρνησιδικούν όταν επί σειρά πολλών ετών δεν μπορούν να εκδώσουν αποφάσεις.. ‘Εχουμε υποθέσεις που εκκρεμούν για πέντε, για έξι και για επτά χρόνια. Και αναγκάζονται τα ίδια τα δικαστήρια, ιδιαίτερα τα διοικητικά, το Συμβούλιο Επικρατείας οίκοθεν να αναβάλλουν, γιατί δεν μπορούν να ανταποκριθούν στο μεγάλο φορτίο το οποίο έχουν. 
      Και αυτό το χρόνιο πρόβλημα -γιατί είναι χρόνιο πρόβλημα και είναι ένα πρόβλημα που προσδιορίζει την απονομή της δικαιοσύνης για περισσότερο από είκοσι χρόνια- πρέπει να αντιμετωπιστεί. Βεβαίως επιτρέψτε μου την παράλληλη σκέψη ότι δεν έχουν προσβεβλημένο γονίδιο οι Έλληνες, που προσφεύγουν στα δικαστήρια. Διότι, κάποιοι θέλουν να αποδώσουν το μεγάλο φορτίο των δικαστηρίων στη φιλοδικία των Ελλήνων πολιτών. Όχι. Πρόκειται για μια άτακτη δημόσια ζωή, η οποία προσδιορίζει αρνητικά και τις ιδιωτικές σχέσεις, με αποτέλεσμα να αναγκάζονται οι πολίτες να προσφεύγουν στα δικαστήρια για να λύσουν αυτά τις διαφορές τους. 
      Το παράδειγμα διευκολύνει την κατανόηση του πολιτικού μου ισχυρισμού. Εάν είχαμε οργανωμένο εδώ και χρόνια Κτηματολόγιο είναι βέβαιο ότι θα είχαμε ελαχιστοποιημένες διαφορές, που έχουν σχέση με το Εμπράγματο Δίκαιο. Εάν είχαμε αποτελεσματικούς κοινωνικούς φορείς ή και όργανα δημόσιου χαρακτήρα, τα οποία θα μπορούσαν να παρεμβαίνουν στις οικογενειακές διαφορές, θα είχαμε περιορισμό των οικογενειακών διαφορών, που οδηγούνται να κριθούν ενώπιον των δικαστηρίων. 
      Άρα η ευρυθμία του δημόσιου βίου με την αντανάκλασή του και στον ιδιωτικό βίο είναι μεγάλο στοιχείο, είναι αποφασιστικό στοιχείο και για τον περιορισμό των υποθέσεων, που οδηγούνται στα δικαστήρια.
      Δεύτερο χαρακτηριστικό παράδειγμα: Εδώ με κύρια ευθύνη του ελληνικού δημοσίου, έχουμε πάρα πολύ μεγάλο αριθμό υποθέσεων, ενώπιον των διοικητικών δικαστηρίων. Από πού απορρέουν και πώς προκαλούνται αυτές οι διαφορές, που οδηγούνται στα διοικητικά δικαστήρια; Προφανέστατα, από την έλλειψη σαφούς και συγκεκριμένης οφειλόμενης χρηστής διοίκησης. Και, να, οι υποθέσεις, κάθε μέρα να αυξάνονται στα διοικητικά δικαστήρια. Και επειδή είναι πρόσφατο, είναι εν εξελίξει, η υπόθεση των συμβασιούχων δεν μαρτυρά από μόνη της την ευθύνη του ελληνικού δημοσίου; Έχουν γεμίσει τα διοικητικά δικαστήρια από υποθέσεις συμβασιούχων. Εάν το δημόσιο είχε συμπεριφερθεί με χρηστότητα δεν θα είχαμε αυτές τις διαφορές ή θα είχαμε ελάχιστες ή σε κάθε περίπτωση θα είχαμε έναν περιορισμένο αριθμό.
      Τα λέω όλα αυτά, γιατί το ανάθεμα που πέφτει κάθε φορά στους δικαστές είναι τουλάχιστον, κατ’ επιεική έκφραση, δυσανάλογο με τη δική τους ευθύνη. Υπάρχουν επίορκοι δικαστές; Βεβαίως και υπάρχουν. Και αυτοί πρέπει να ελέγχονται και να επιτηρούνται συστηματικά και στη βάση συγκεκριμένης διαδικασίας. Ευτυχώς με την τροποποίηση που έφερε ο κύριος Υπουργός και διενεμήθη σήμερα, αυτή η διαδικασία και τα αξιολογούμενα στοιχεία αναφέρονται στην παράγραφο 7 του άρθρου 5.
    Η δικαιοσύνη κατά συνέπεια οφείλει να αποκαταστήσει το κύρος της και αυτή η οφειλόμενη αποκατάσταση έχει δυο παράγοντες. Ο ένας παράγων είναι η διαμόρφωση θεσμών, που θα επιτρέπουν την ορθή απονομή της δικαιοσύνης, την αντικειμενική και αμερόληπτη απονομή και ο δεύτερος παράγων είναι οι ίδιοι οι δικαστές, οι οποίοι πρέπει και αυτοί να αντιληφθούν ότι στη δημοκρατία ουδείς ανέλεγκτος. Βεβαίως αυτό πρέπει να γίνεται με διαδικασίες, που δεν θα προσβάλλουν την αυτονομία της δικαστικής εξουσίας όσο και την ανεξαρτησία της, διότι πρόκειται για την τρίτη συντεταγμένη εξουσία του πολιτεύματος. 
    Όμως αυτή η ανεξαρτησία πολλές φορές από τους ίδιους τους δικαστές δυσφημείται και εν προκειμένω δυσφημήθηκε, κύριοι συνάδελφοι –και σας το λέω καλόπιστα- η ανεξαρτησία της δικαιοσύνης, από την εγκύκλιο που απηύθυνε ο Πρόεδρος του Αρείου Πάγου προς τους κατώτερους δικαστές. Δεν πρόκειται για την απεύθυνση κάποιων επιστημονικών νομικών απόψεων. Πρόκειται για την απεύθυνση ιδιαίτερα προς τους κατώτερους δικαστές οδηγιών, οι οποίοι έχουν την επίφαση της ερμηνείας του νόμου.
    Βεβαίως, είναι ακριβές ότι αυτή η εγκύκλιος διαμορφώνει ένα κλίμα, αν όχι φοβίας, τουλάχιστον έντονου σκεπτικισμού και ανασφάλειας στους ίδιους τους δικαστές. Γι’ αυτό και η έμμεση, πλην σαφής, αποδοκιμασία της εγκυκλίου από την Ένωση –με κομψό ομολογουμένως τρόπο- Δικαστών και Εισαγγελέων, γι’ αυτό το λόγο και η ομόθυμη αντίδραση των δικηγορικών συλλόγων του κράτους, όπως αυτή εκφράστηκε με την επίσης ομόφωνη απόφαση της συντονιστικής επιτροπής των δικηγορικών συλλόγων του κράτους.
    Δεν έπρεπε ο Πρόεδρος του Αρείου Πάγου να απευθύνει τέτοια εγκύκλιο. Και μάλιστα πότε; Σε μια στιγμή που βράζει ο τόπος, σε μια στιγμή που οι συμβασιούχοι έχουν βρεθεί εκτός εργασίας -γιατί έχουμε και απολύσεις, εν συνεχεία του προεδρικού διατάγματος 164- σε μια στιγμή που το λεγόμενο μισθοδικείο εξέδωσε τη γνωστή απόφαση, η οποία προκάλεσε το κοινό περί δικαίου αίσθημα. Μέσα στη δίνη όλων αυτών των γεγονότων έρχεται η εγκύκλιος. Αντιλαμβάνεστε ότι διαμορφώνει απόσταση εμπιστοσύνης του πολίτη από τη δικαιοσύνη. 
    Ας έρθω, όμως, στο νομοσχέδιο. Εγώ θα ψηφίσω επί της αρχής το σχέδιο νόμου και θα το ψηφίσω, διότι αποτελεί ένα θετικό βηματισμό. Δεν καλύπτει το σύνολο των ζητημάτων, που αναφέρονται στην «επιθεώρηση», η οποία πράγματι θα μπορούσε να λέγεται «αξιολόγηση», για να αποφορτιστεί από τα χαρακτηριστικά μιας παρέμβασης. Πλην όμως, για την ανάγκη εναρμόνισης προς το Σύνταγμα, παραμένει «επιθεώρηση», διότι το Σύνταγμα ομιλεί περί «επιθεωρήσεως».
    Επίσης, κύριε Υπουργέ, διατύπωσα την άποψη στη Διαρκή Επιτροπή –την επαναδιατυπώνω- ότι η επιθεώρηση πρέπει να γίνεται κάθε δυο χρόνια και η κλήρωση για τους επιθεωρητές πρέπει να γίνεται μεταξύ όλων των μελών του δικαστηρίου. Από την ώρα που κάποιος ετιμήθη και έγινε αρεοπαγίτης, δεν μπορεί να εξαιρεθεί από τη διαδικασία κλήρωσης. Δεν μπορεί η δημοκρατία, η λειτουργία του πολιτεύματος να του εμπιστεύεται αυτό το ύψιστο, το ύπατο, το ιερό αξίωμα-λειτούργημα του αρεοπαγίτη και εσείς να λέτε ότι δεν έχει τις ίδιες ικανότητες, δεν έχει τα ίδια εχέγγυα με κάποιον άλλον μέσα στο ίδιο το Σώμα, στον ίδιο βαθμό για να κληρωθεί και αυτός, ίσος μεταξύ ίσων, ως επιθεωρητής. Γι’ αυτό η κλήρωση πρέπει να γενικευθεί.
    Έχω επίσης την άποψη ότι θα πρέπει να αντιμετωπιστεί και η επιθεώρηση των προέδρων εφετών. Υπάρχει ανάγκη να επιθεωρούνται και οι πρόεδροι εφετών;
Όπου υπάρχει ανάγκη, να επιθεωρούνται από τους αντιπροέδρους του Αρείου Πάγου. Δεν πρέπει να μείνουν έξω από την επιθεώρηση και οι πρόεδροι εφετών, όταν μάλιστα γνωρίζουμε πως ο πρόεδρος εφετών μπορεί να διαμορφώνει δικαιϊκό αποτέλεσμα, κατά τη διαδικασία απονομής της δικαιοσύνης στο εφετείο, όπου προεδρεύει. Επομένως όπου υπάρχει ανάγκη, να ελέγχεται και ο πρόεδρος εφετών και να ελέγχεται προφανέστατα από έναν αντιπρόεδρο του Αρείου Πάγου.
     Κύριοι συνάδελφοι, έχω επιμέρους παρατηρήσεις, αλλά επιμένω ότι η αρχή του νομοσχεδίου είναι ορθή και γι’ αυτό θα ψηφίσω το νομοσχέδιο επί της αρχής, λέγοντας όμως, στην κατακλείδα της ομιλίας μου, τούτο: Η έρευνα για την υπόθεση του παραδικαστικού κυκλώματος πρέπει να προχωρήσει και πρέπει να ερευνηθεί το σύνολο εκείνων των υποθέσεων, που φαίνεται ή προκύπτει ή υπάρχουν σημαντικές ενδείξεις ότι αυτές οι υποθέσεις, κατά την κρίση τους από τους δικαστές, δεν εξασφάλισαν αντικειμενικότητα και αμεροληψία. Αντιθέτως η ιδιοτέλεια προσδιόρισε τη δικαστική κρίση. Όμως, είναι μια διαδικασία, η οποία πρέπει να ολοκληρωθεί και να ολοκληρωθεί με γοργούς βηματισμούς, διότι η εκκρεμότητα του ζητήματος αυτού πληγώνει τους έντιμους δικαστές, τραυματίζει το κύρος της δικαιοσύνης και απομακρύνει τους πολίτες, στο βαθμό που αυτή η υπόθεση διαιωνίζεται, από τη σχέση εμπιστοσύνης, που πρέπει να έχουν προς την απονεμόμενη δικαιοσύνη.
     Οφείλω να το πω στην Εθνική Αντιπροσωπεία: Εγώ θεωρώ, κύριοι συνάδελφοι, ότι η μεγάλη πλειοψηφία των δικαστών είναι ορθοί δικαστές, είναι έντιμοι δικαστές. Είναι υπηρέτες, στην κυριολεξία, της δικαιοσύνης. Όμως, αυτούς πρέπει να τους προστατεύσει η πολιτεία. Πρέπει να τους προστατεύσουμε. Και θα προστατευθούν από την ώρα, που η διαδικασία της κάθαρσης –και ολοκληρώνω με αυτό- και της αντιμετώπισης του παραδικαστικού κυκλώματος γίνει μέσα στο συντομότερο, πλην, όμως, ικανό χρόνο.
	Σας ευχαριστώ.  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κουβέλη.
      Κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθμόν 8891/6778 από 21 Νοεμβρίου 2006 απόφαση της κυρίας Προέδρου της Βουλής, συστάθηκε η Ειδική Μόνιμη Επιτροπή Κοινοβουλευτικής Δεοντολογίας για τη Γ΄ Σύνοδο. 
      Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους αναφερόμενους Βουλευτές. 
      Η προαναφερθείσα απόφαση καταχωρίζεται στα Πρακτικά και έχει ως εξής:
      
ΓΕΝΙΚΗ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΟΥ ΕΡΓΟΥ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
      Αθήνα, 21 Νοεμβρίου 2006
      Πρωτ.: 8891
Αριθμ.:
      Διεκπ.: 6778

ΑΠΟΦΑΣΗ
Θέμα: Σύσταση της Ειδικής Μόνιμης Επιτροπής 
Κοινοβουλευτικής Δεοντολογίας

Η ΠΡΟΕΔΡΟΣ ΤΗΣ ΒΟΥΛΗΣ

   Έχοντας υπόψη:
1) το άρθρο 11 και 12 του Κανονισμού της Βουλής (μέρος κοινοβουλευτικό),
2) το άρθρο 43 Α΄ του Κανονισμού της Βουλής, όπως τροποποιήθηκε μεταγενέστερα,
3) την από 7 Νοεμβρίου 2006 εκλογή Προέδρου της Διαρκούς Επιτροπής Δημόσιας Διοίκησης, Δημόσιας Τάξης και Δικαιοσύνης,
4) την υπ’ αριθμ. 8890 από 21 Νοεμβρίου 2006 απόφαση,
5) τις έγγραφες προτάσεις των Κοινοβουλευτικών Ομάδων,

α π ο φ α σ ί ζ ο υ μ ε,

       συνιστούμε την  Ειδική Μόνιμη Επιτροπή Κοινοβουλευτικής Δεοντολογίας  για τη Γ΄ Σύνοδο, που αποτελείται από τους Βουλευτές:

 Γεώργιο Σούρλα, Β΄ Αντιπρόεδρο της Βουλής,  Πρόεδρο και μέλη τους Βουλευτές:
Ζωή (Ζέττα) Μακρή, Πρόεδρο της Διαρκούς Επιτροπής Δημόσιας Διοίκησης, Δημόσιας Τάξης και Δικαιοσύνης, 
Ιωάννη Χωματά, από την Κοινοβουλευτική Ομάδα της Νέας Δημοκρατίας,
Ανδρέα Λοβέρδο, από την Κοινοβουλευτική Ομάδα του Πανελλήνιου Σοσιαλιστικού Κινήματος,
Αντώνιο Σκυλλάκο,  από την Κοινοβουλευτική Ομάδα του Κομμουνιστικού Κόμματος Ελλάδας, 
Φώτιο Κουβέλη, από την Κοινοβουλευτική Ομάδα του Συνασπισμού Ριζοσπαστικής Αριστεράς.

                                                                               Η ΠΡΟΕΔΡΟΣ ΤΗΣ ΒΟΥΛΗΣ




                                                                              ΑΝΝΑ ΜΠΕΝΑΚΗ - ΨΑΡΟΥΔΑ
      Κοινοποίηση:
- Γραφείο κυρίας Προέδρου Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές
- Διεύθυνση Κοινοβουλευτικών Επιτροπών 
- Διεύθυνση Πληροφορικής και Νέων Τεχνολογιών
        Κέντρο Τραπεζών Πληροφοριών                                                                  
      
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών. 
      Το λόγο έχει ο κ. Ανέστης Αγγελής. 
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, ο θυμόσοφος λαός λέει: «Μακριά από νοσοκομείο και από δικαστήριο!». 
      ΑΝΤΩΝΙΟΣ ΦΟΥΣΑΣ: «Μακριά από γιατρό και δικηγόρο!», λέει.
      ΑΝΕΣΤΗΣ ΑΓΓΕΛΗΣ: «Από γιατρό και δικηγόρο», ίσως. Κατά συνέπεια έμμεσα  δίδεται μια απάντηση, η οποία είναι ουσιαστική. Και βεβαίως η κρίση αυτή δεν είναι των ημερών  μας. Έρχεται από το παρελθόν.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Η δικαιοσύνη, όμως, είναι θεμέλιο της δημοκρατίας και η ανεξαρτησία της είναι συνταγματικά κατοχυρωμένη από το άρθρο 87 του Συντάγματος, που λέει ότι οι δικαστές απολαμβάνουν της λειτουργικής και προσωπικής ανεξαρτησίας κι ότι κατά την άσκηση του καθήκοντός τους υπόκεινται στο Σύνταγμα και στους νόμους. 
      Η δικαιοσύνη παρουσιάζεται με δεμένα τα μάτια της και με μια ζυγαριά, για να είναι αδέκαστη. Τα τελευταία χρόνια άραγε έχει δεμένα τα μάτια της; Σαφέστατα όχι! Η δικαστική έρευνα, που ξεκίνησε το 2004, με πρωτοβουλία του εισαγγελέα του Αρείου Πάγου, απέδειξε ότι υπάρχουν βεβαρημένοι δικαστές, δικηγόροι και δικαστικοί υπάλληλοι. Πρέπει όχι μόνο να συνεχιστεί, αλλά και να φθάσει η έρευνα, σύμφωνα με το πνεύμα του Υπουργού Δικαιοσύνης, ως το κόκκαλο.
      Αγαπητοί συνάδελφοι, στο νομοθετικό έργο πρέπει να λάβουμε υπ' όψιν μας την κοινωνία, το λαϊκό αίσθημα. Η ατιμωρησία, η αδικία, η συναλλαγή γεμίζει θλίψη και πικρία τους πολίτες. Είναι ανησυχητικό το φαινόμενο οι πολίτες, αντί της δικαστικής οδού, να χρησιμοποιούν τα Μέσα Μαζικής Ενημέρωσης και ιδιαίτερα την τηλεόραση, για να ικανοποιούν το περί δικαίου αίσθημα. 
      Είναι, αγαπητοί συνάδελφοι, δαπανηρή η απόδοση της δικαιοσύνης. Είναι βραδεία η απόδοση της δικαιοσύνης. Δεν έχουν τα μέσα οι δικαστές. Δεν έχει μόνο, κατά τον Ησίοδο, αδελφές η Θέμιδα την ευνομία, τη δίκη και την ειρήνη, αλλά απέκτησε στους καιρούς μας την προκατάληψη, την πλάνη και το νομοθετικό κενό. 
      Το σημερινό νομοσχέδιο ασχολείται με το θεσμό της Επιθεώρησης Δικαστών, ο οποίος έως τώρα δεν λειτούργησε αποτελεσματικά. Δικαστές του ανώτατου βαθμού επισκέπτονται κάθε χρόνο τα κατώτερα δικαστήρια, διαβάζουν αποφάσεις και συντάσσουν εκθέσεις. Η εργασία τους μέσα σε λίγες ημέρες είναι αμφίβολο εάν προσεγγίζει την ουσία και την ποιότητα του δικαστικού  έργου. 
      Η Κυβέρνηση, χωρίς πανηγυρικές διακηρύξεις, προσπαθεί να προσδιορίσει και να κάνει πιο αποτελεσματικό τον τρόπο επιθεώρησης. Γι’ αυτό βελτιώνει τον τρόπο επιλογής των επιθεωρητών, αυξάνει τις περιφέρειες επιθεώρησης, επεκτείνει την επιθεώρηση σε όλες τις κατηγορίες των δικαστικών, αναμορφώνει τα κριτήρια αξιολόγησης. 
      Στην Νομοπαρασκευαστική Επιτροπή εκπροσωπήθηκαν οι πάντες, τα Ανώτατα Δικαστήρια, οι δικαστικές ενώσεις διά των προέδρων, το Πανεπιστήμιο Αθηνών με τον καθηγητή του Διοικητικού Δικαίου, του Συνταγματικού Δικαίου και τον καθηγητή της Διοικητικής Επιστήμης, αλλά και στην Επιτροπή Δημόσιας Διοίκησης, Δικαιοσύνης και Δημοσίας Τάξης εκπροσωπήθηκαν οι ενώσεις δικαστών, αλλά και οι δικηγορικοί σύλλογοι και διεφάνη ότι συμφωνούν σε πολύ μεγάλο βαθμό με το πνεύμα του νομοσχεδίου, το οποίο προβλέπει: 
      Η επιλογή του Συμβουλίου Επιθεώρησης και των επιθεωρητών γίνεται από την ολομέλεια σε διπλάσιο αριθμό των απαιτουμένων και ακολουθεί κλήρωση. Στην επιθεώρηση υπάγονται οι πρόεδροι και οι εισαγγελείς εφετών, οι οποίοι για ευνόητους λόγους επιθεωρούνται από αρεοπαγίτη ή αντεισαγγελέα του Αρείου Πάγου. 
      Αυξάνονται οι περιφέρειες επιθεώρησης από έξι σε εννέα και οι επιθεωρητές από έξι σε δέκα. Ιδρύεται Γραφείο Γραμματείας Επιθεώρησης στην έδρα του μεγαλύτερου εφετείου κάθε περιφέρειας. 
      Στο άρθρο 3 εισάγεται οργανωμένο σύστημα επιθεώρησης των παρέδρων εισηγητών του Συμβουλίου Επικρατείας και αυξάνεται ο αριθμός των περιφερειών της διοικητικής δικαιοσύνης από τρεις σε πέντε. 
      Δίνεται η δυνατότητα στο διοικητικό συμβούλιο κάθε δικηγορικού συλλόγου –και είναι μια τομή αυτή- να υποβάλει έγγραφες αναφορές στον επιθεωρητή, ο οποίος στα πλαίσια της δικαιοδοσίας του εξετάζει με βάση αυτή και μπορεί να διατάξει και έκτακτη επιθεώρηση. Εδώ ο νομοθέτης λαμβάνει υπ' όψιν του ότι οι δικηγόροι είναι συλλειτουργοί της δικαιοσύνης και ότι εκφράζουν την κοινωνία. 
      Ο επιθεωρητής έχει πλέον τη δυνατότητα πέραν της αξιολόγησης να αναφέρει εάν θεωρεί προακτέους στον επόμενο βαθμό τους πρωτοδίκες και τους αντεισαγγελείς που έχουν συμπληρώσει πενταετία στο βαθμό, καθώς και τους δικαστές, εισαγγελείς από το βαθμό του προέδρου και πάνω μετά τη συμπλήρωση ενός έτους στον κατεχόμενο βαθμό. 
      Τέλος, η προδιαγραφόμενη αύξηση του αριθμού των επιθεωρητών και επίκουρων επιθεωρητών οδηγεί –και προβλέπεται στο νομοσχέδιο- στην αύξηση των οργανικών θέσεων των δικαστών. 
      Κύριοι συνάδελφοι, πρέπει να είναι συνεχής ο προβληματισμός. Πώς γίνεται σήμερα κάποιος δικαστής; Αρκεί το πτυχίο της Νομικής, η σχολή επιμόρφωσης και κάποιες εξετάσεις; Μήπως πρέπει ο νομοθέτης να αναζητεί την ποιότητα στο ήθος, την κοσμοθεωρία, στις αντιλήψεις, στα κίνητρά του; 
      Είναι βέβαιο ότι οι επιθεωρητές πολλά μπορούν να προσφέρουν και έμμεσα να δοθεί απάντηση στη λαϊκή θυμοσοφία, η οποία αποφαίνεται ότι για να λειτουργεί εύρυθμα η πολιτεία, δεν έχουμε ανάγκη έκδοσης πληθώρας νόμων, αλλά ενός και μόνου που θα ορίζει μονοσήμαντα ότι πρέπει κυβέρνηση, δικαστές, κρατικά όργανα να εφαρμόζουν τους νόμους. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο συνάδελφος κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριοι Βουλευτές, η ανεξαρτησία της δικαιοσύνης συνήθως αντιμετωπίζεται με την εξωτερική της όψη, ως ανεξαρτησία έναντι των πολιτικών οργάνων του κράτους και άλλων πολύ ισχυρών πηγών επιρροής επί της δικαιοσύνης και των αποφάσεών της. 
      Πιο λεπτή, όμως και πιο κρίσιμη όψη της ανεξαρτησίας της δικαιοσύνης είναι η εσωτερική της ανεξαρτησία, η διαφύλαξη της ελεύθερης δικανικής συνείδησης του δικαστικού λειτουργού, σε σχέση με τους προϊσταμένους τους, σε σχέση με τα όργανα του ίδιου του δικαστικού Σώματος που παίζουν καθοριστικό ρόλο στην υπηρεσιακή του εξέλιξη, στην προαγωγή του, στις τοποθετήσεις του, στον τρόπο με τον οποίο κινείται μέσα στο χώρο της δικαιοσύνης. Η επιθεώρηση των δικαστικών λειτουργών είναι ο κύριος μοχλός για την παραβίαση της εσωτερικής ανεξαρτησίας της δικαιοσύνης, όταν αυτή δεν οργανώνεται και δεν ενεργείται σωστά. 
      Το νομοσχέδιο θα μπορούσε να εκληφθεί ως ένα νομοσχέδιο που δεν επιφέρει μεγάλο πλήγμα στη δικαιοσύνη, αν το βλέπαμε αποκομμένο από τα συμφραζόμενά του. Το νομοσχέδιο, όμως, δεν είναι καθόλου, μα καθόλου αθώο, γιατί πρέπει να ερμηνευτεί ως κυβερνητική πρωτοβουλία, σε συνδυασμό με όλα όσα συμβαίνουν και παρατηρούνται στο χώρο της δικαιοσύνης. Δεν μπορούμε να δούμε το νομοσχέδιο αυτό μόνο ως ένα διαδικαστικό σύστημα επιλογής των επιθεωρητών, εφαρμογής κριτηρίων αξιολόγησης, δυνατοτήτων προσφυγής του επιθεωρούμενου κατά των εκθέσεων του επιθεωρητή.
      Ακόμη όμως και έτσι, το νομοσχέδιο αυτό έχει τεράστια προβλήματα σε σχέση με επιλεκτικές παρεμβάσεις στη διαδικασία επιλογής των επιθεωρητών, προβλήματα προκλητικής αοριστίας σε σχέση με τα κριτήρια αξιολόγησης των δικαστικών λειτουργών, προβλήματα σε σχέση με τους περιορισμούς που τίθενται στη δυνατότητα προσφυγής του επιθεωρούμενου κατά της έκθεσης στο Συμβούλιο Επιθεώρησης, προβλήματα σε σχέση με τη μη πλήρη αναγνώριση του καθοριστικού ρόλου του δικηγορικού Σώματος στη διαδικασία της επιθεώρησης. Και περιμένουμε να τιμηθεί πλήρως η συμφωνία που έχει επιτευχθεί μεταξύ των δικηγορικών συλλόγων και των δικαστικών ενώσεων κατά το γράμμα της και κατά το πνεύμα της. Διότι το πνεύμα της συμφωνίας αυτής αναγνωρίζει πλήρη ρόλο στους δικηγορικούς συλλόγους, στη διαδικασία επιθεώρησης όλων των δικαστών και όλων των εισαγγελέων. 
      Όλα αυτά, όμως, που σας περιγράφω, τα σοβαρά προβλήματα του νομοσχεδίου, είναι απλές πταισματικές παραβάσεις μπροστά στα συμφραζόμενα του νομοσχεδίου. 
      Τι συμβαίνει στο χώρο της δικαιοσύνης; Υπάρχει κλίμα αυταρχισμού, κλίμα νοσηρό, κλίμα που έχει πολύ συγκεκριμένο στόχο να πειθαρχήσει με τη χειρότερη δυνατή έννοια του όρου τους δικαστές και να τους υποτάξει σε μια συγκεκριμένη πολιτική αντίληψη για τον τρόπο απονομής της δικαιοσύνης και κυρίως για το χειρισμό κοινωνικά και πολιτικά κρίσιμων υποθέσεων.
      Γι’ αυτό, όχι μόνον εμείς, αλλά όλη η Αντιπολίτευση και οι δικηγορικοί σύλλογοι της χώρας με τη χθεσινή διαμαρτυρία τους, την αποχή τους από τα δικαστικά τους καθήκοντα, διαμαρτυρόμαστε για την εγκύκλιο του Προέδρου του Αρείου Πάγου που παραβιάζει ρητή διάταξη του Κώδικα Οργανισμού των Δικαστηρίων και συνιστά πειθαρχικό αδίκημα, για το οποίο ο Υπουργός της Δικαιοσύνης, ως πειθαρχικός προϊστάμενός του, θα όφειλε να τον έχει ήδη ελέγξει και να του έχει επιβάλλει την ανάκληση μιας εγκυκλίου που κατά το κρίσιμο μέρος της που αφορά τους συμβασιούχους, αποδεικνύεται ταπεινωτική για τη δικαιοσύνη αντιγραφή αντίστοιχης εγκυκλίου του Υπουργείου Εσωτερικών.
      Τη στιγμή που αυτή η εγκύκλιος προσπαθεί να παρέμβει σε κρίσιμες υποθέσεις, όπως είναι οι υποθέσεις των συμβασιούχων ή άλλες υποθέσεις ασφαλιστικών μέτρων γύρω από συγκρούσεις ιδιωτικών συμφερόντων, έχουμε την απόφαση του ειδικού δικαστηρίου του άρθρου 99, του κακώς αποκαλούμενου μισθοδικείου –γιατί πρόκειται για το δικαστήριο αγωγών κακοδικίας- που με μια κοινωνικά προκλητική απόφαση επεκτείνει την εφαρμογή ευνοϊκών διατάξεων, που αφορούν άλλα πρόσωπα με άλλο υπηρεσιακό καθεστώς, και στο σύνολο των δικαστικών λειτουργών. 
      Και ενώ προσφέραμε στην Κυβέρνηση δικονομική λύση με την τροπολογία του ΠΑ.ΣΟ.Κ. που προβλέπει μηχανισμό άρσης των αντιφάσεων μεταξύ πιθανώς αντιθέτων αποφάσεων του ειδικού αυτού δικαστηρίου με διαφορετική σύνθεση, προκειμένου να υπάρχει ενότητα και κοινωνική αξιοπιστία της νομολογίας και προστασία του δημοσίου συμφέροντος, η Κυβέρνηση απεμπόλησε την ευκαιρία και δεν απεδέχθη την πρότασή μας να λυθεί το θέμα αυτό. 
      Πρέπει εδώ να σας πω ότι, όπως θα μου δοθεί αύριο αναλυτικότερα η ευκαιρία να κάνω στην Επιτροπή Αναθεώρησης του Συντάγματος, υπάρχει σωρεία αποφάσεων των τακτικών δικαστηρίων και κυρίως των τριών ανωτάτων δικαστηρίων γύρω από θέματα αποδοχών και συντάξεων δικαστικών λειτουργών τόσο πριν από την Αναθεώρηση του Συντάγματος του 2001 όσο και μετά την Αναθεώρηση του Συντάγματος του 2001. Έχουμε δε πρόσφατες αποφάσεις και του Ελεγκτικού Συνεδρίου και του Συμβουλίου της Επικρατείας που διακρατούν τις υποθέσεις. Τις δικάζουν αυτά τα δικαστήρια και όχι το ειδικό δικαστήριο του άρθρου 99. Επεκτείνουν με τρόπο προβληματικό έως προκλητικό ευνοϊκές διατάξεις και στους δικαστικούς λειτουργούς. 
      Θα σας πω μόνο ότι το 2003 η ολομέλεια του Συμβουλίου της Επικρατείας επέκτεινε στους εν ενεργεία και στους συνταξιούχους δικαστικούς τις φορολογικές ρυθμίσεις του Ζ΄ Ψηφίσματος του 1974 για τους Βουλευτές, ενώ είναι γνωστό ότι η βουλευτική αποζημίωση κατά ένα μέρος διοχετεύεται στα κόμματα, κατά ένα άλλο μέρος καλύπτει έξοδα πολιτικών δραστηριοτήτων και δεν συνιστά μηνιαίο εισόδημα. Αυτό το έκανε η ολομέλεια του Συμβουλίου της Επικρατείας. 
      Τη στιγμή, λοιπόν, που ο Πρόεδρος του Αρείου Πάγου εκδίδει αυτήν την παράνομη εγκύκλιο και παραβιάζει το νόμο, έρχεται η Κυβέρνηση και ενθαρρύνει τα δικαστήρια να κάνουν τους συμβασιούχους, μια μεγάλη κοινωνική ομάδα, μπαλάκι μεταξύ των αντιφάσεων και των κενών του δικαστικού μας συστήματος, με τα πολιτικά δικαστήρια να λένε ότι είναι αρμόδια να προβούν στον ορθό νομικό χαρακτηρισμό των συμβάσεων, με το Συμβούλιο της Επικρατείας να λέει ότι δεν μπορεί να επεκταθεί η εφαρμογή του διατάγματος, αλλά ορθώς ενεργούν τα πολιτικά δικαστήρια και με το Ελεγκτικό Συνέδριο να λέει ότι κακώς ενεργούν τα πολιτικά δικαστήρια, «μην πληρώνετε ούτε αποδοχές ούτε ένσημα!». Ε, δεν πρέπει να εξεγερθούμε απέναντι σε αυτό το φαινόμενο και να βρούμε δικονομικές λύσεις; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το ίδιο, φυσικά, συμβαίνει και με άλλα φαινόμενα. Οι παραλείψεις στις προαγωγές στις κορυφαίες θέσεις δικαιοσύνης, οι παραιτήσεις με κείμενα των παραιτουμένων, όπως το κείμενο του Αρεοπαγίτη κ. Βερέτσου, που είδε το φως της δημοσιότητας, συνιστούν κόλαφο για την Κυβέρνηση και για την πολιτική που εφαρμόζει στο χώρο της δικαιοσύνης, προσβολή της ανεξαρτησίας και του κύρους της δικαιοσύνης και δεν έχει δοθεί απάντηση, ούτε καν προσχηματική ούτε καν εικονική. 
      Στο δε παραδικαστικό κύκλωμα, για το οποίο καμαρώνει ο Υπουργός Δικαιοσύνης προαναγγέλλοντας δικονομικές ενέργειες και παραβιάζοντας τη διάκριση των εξουσιών και τον Κώδικα Ποινικής Δικονομίας, έχουμε λόγια και επικοινωνιακές μεθοδεύσεις, αλλά νέες θεσμικές εγγυήσεις δικονομικού χαρακτήρα, οι οποίες να αποκλείουν την επανάληψη των φαινομένων αυτών, είτε στο χώρο της πολιτικής δίκης και της διοικητικής δίκης είτε στο χώρο της ποινικής δικαιοσύνης, δεν έχουμε. Επί δυόμισι χρόνια, με το θέμα ανοικτό, δεν υπάρχει καμία σοβαρή δικονομικού χαρακτήρα παρέμβαση που να αποτρέπει την επανάληψη των φαινομένων. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ ολοκληρώστε. 
      ΕΥΑΓΓΕΛΟΣ ΒΕΝΙΖΕΛΟΣ: Και βέβαια, επίκεινται πολύ σοβαρά προβλήματα με κορυφαίο παράδειγμα τη δίκη για την περιβόητη υπόθεση της «Δ.Ε.Κ.Α.», όπου η δικονομική μεθόδευση που έγινε στο επίπεδο του Αρείου Πάγου είναι προκλητική και πρωτοφανής. 
      Όμως, επειδή όλα εδώ πληρώνονται πρέπει να ξέρουν οι παριστάμενοι εκπρόσωποι της Κυβέρνησης –ο κύριος Υπουργός Δικαιοσύνης, αλλά και ο κύριος Υπουργός Οικονομικών- ότι η δίκη αυτή ως ακροαματική διαδικασία, ως δημόσια διαδικασία θα γίνει το βήμα της αντίστροφης εξέτασης των πράξεων και των μεθοδεύσεων της Κυβέρνησης -τραπεζών που τελούν υπό κρατική διοίκηση και δημοσίων επιχειρήσεων- τα τελευταία δυόμισι χρόνια και θα δούμε εκεί στο ακροατήριο, μέσα από μια βασανιστική διαδικασία, τι ακριβώς συμβαίνει την περίοδο αυτή, σε σχέση με την αγορά χρήματος και κεφαλαίου. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ ολοκληρώστε! 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, το νομοσχέδιο αυτό μας επιτρέπει και…
      ΠΡΟΕΔΡΟΣ (Άννα Μπενάκη-Ψαρούδα): Κύριε  Βενιζέλο, σας παρακαλώ ολοκληρώστε. 
      Με ακούσατε; Σας παρακαλώ! Έχετε υπερβεί κατά πολύ το χρόνο σας! 
      ΕΥΑΓΓΕΛΟΣ ΒΕΝΙΖΕΛΟΣ: …μας επιβάλλει να αξιολογήσουμε συνολικά την πολιτική της Κυβέρνησης στο χώρο της δικαιοσύνης, την πολιτική της Κυβέρνησης γύρω από τους θεσμούς και να διαπιστώσουμε ότι η Κυβέρνηση με την πολιτική της προκαλεί κρίση των θεσμών, κακοποιεί τους θεσμούς και άρα, η Βουλή χρειάζεται να αντισταθεί απέναντι σ’ αυτό το φαινόμενο. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Βασίλειος Χρύσης. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, αναμφίβολα ο θεσμός της επιθεώρησης των δικαστηρίων και της αξιολόγησης των δικαστικών λειτουργών πρέπει σήμερα να συμπληρωθεί και να αναδιοργανωθεί. Αυτό θα συμβάλει στην εύρυθμη λειτουργία της δικαιοσύνης και παράλληλα, θα προσδώσει κύρος και εμπιστοσύνη στους δικαστικούς λειτουργούς. 
      Η δικαιοσύνη αποτελεί το ύστατο καταφύγιο κάθε αδικημένου. Γι’ αυτό έχουμε ιερό κοινωνικό και πολιτικό χρέος να προσαρμόσουμε νομοθετικά τις ανάγκες της στα νέα δεδομένα. 
      Η επιστημονική κατάρτιση, το ήθος και η ικανότητα του δικαστικού λειτουργού πρέπει να αξιολογούνται. Ο πολίτης τοιουτοτρόπως εμπιστεύεται περισσότερο το δικαστή, τον σέβεται και αναγνωρίζει την προσφορά του. 
      Προς την κατεύθυνση αυτή, κινείται το υπό ψήφιση νομοσχέδιο το οποίο εισάγει και σημαντικές καινοτομίες. Ο τρόπος επιλογής των επιθεωρητών, η αύξηση των περιφερειών επιθεώρησης, η υπαγωγή σε επιθεώρηση προέδρων και εισαγγελέων εφετών, καθώς και παρέδρων και εισηγητών του Συμβουλίου της Επικρατείας θωρακίζουν τη δικαιοσύνη.
      Εκτός τούτων, η διαδικασία της επιθεώρησης, οι αρμοδιότητες των επιθεωρητών, καθώς και η σύντμηση προθεσμίας άσκησης προσφυγής κατά δυσμενούς έκθεσης επιθεώρησης από σαράντα πέντε σε τριάντα μέρες αποτελούν τις σπουδαιότερες ρυθμίσεις του νομοσχεδίου. 
      Ειδικότερα, κυρίες και κύριοι συνάδελφοι, τα άρθρα 80-87 του ν.1756/1988, τροποποιούμενα αντίστοιχα με τα άρθρα 1-8 του υπό ψήφιση νομοσχεδίου, αποτελούν τον κορμό του. 
      Στο Συμβούλιο Επιθεώρησης μετέχει απαραιτήτως ως μέλος ένας αντεισαγγελέας του Αρείου Πάγου. Οι επιθεωρητές επιλέγονται τώρα με κλήρωση μεταξύ περιορισμένου αριθμού αρεοπαγιτών που επιλέγονται από την ολομέλεια. 
      Οι πρόεδροι εφετών επιθεωρούνται από τον επιθεωρητή αρεοπαγίτη και οι εισαγγελείς εφετών από τον αντεισαγγελέα του Αρείου Πάγου. 
      Για την αποτελεσματικότερη λειτουργία των περιφερειών επιθεώρησης, γίνεται με το δεύτερο άρθρο αύξησή τους -από έξι που ήταν μέχρι σήμερα- σε εννέα και αντίστοιχα, προβλέπεται αύξηση του αριθμού των επιθεωρητών από έξι σε δέκα. 
      Η αξιολόγηση και επιθεώρηση των παρέδρων και εισηγητών του Συμβουλίου της Επικρατείας αποβλέπει στην αναβάθμιση του δικαστηρίου αυτού με την ποιότητα των μελών του για τα οποία προβλέπεται η σύνταξη εκθέσεων και εγγράφων επιθεώρησης για τους παρέδρους, από τους προέδρους και προεδρεύοντες των τμημάτων. 
      Επίσης ιδρύεται με το παρόν νομοσχέδιο Συμβούλιο Επιθεώρησης για τα τακτικά διοικητικά δικαστήρια, το οποίο αποτελείται από έναν αντιπρόεδρο του Συμβουλίου της Επικρατείας και δύο συμβούλους. 
      Κυρίες και κύριοι συνάδελφοι, εκτός των τακτικών επιθεωρήσεων, δυνατότητα έκτακτης επιθεώρησης δίνεται και στο διοικητικό συμβούλιο του οικείου δικηγορικού συλλόγου, εφόσον υποβάλει έγγραφες αναφορές στον επιθεωρητή. 
     Για την ασφαλέστερη και δικαιότερη κρίση των επιθεωρητών σχετικά με τα αξιολογούμενα προσόντα του δικαστικού λειτουργού δίδεται σ’ αυτούς, τους επιθεωρητές, δηλαδή, η δυνατότητα διαβούλευσης με τον προϊστάμενο του οικείου δικαστηρίου, τον εισαγγελέα καθώς και με το προεδρείο του δικηγορικού συλλόγου. Ο επιθεωρητής σαν εισαγγελέας του Αρείου Πάγου ελέγχει τους εισαγγελικούς λειτουργούς και τους δικαστές των ποινικών δικαστηρίων.
     Κυρίες και κύριοι συνάδελφοι, οι επιθεωρητές συντάσσουν εκθέσεις επιθεώρησης δύο κατηγοριών: Πρώτον, γενικές εκθέσεις για τη λειτουργία κάθε δικαστηρίου και εισαγγελίας της περιφέρειάς τους με σχετική εισήγηση για την εύρυθμη λειτουργία τους. Δεύτερον, συντάσσουν επίσης λεπτομερή και αιτιολογημένη έκθεση για κάθε δικαστικό λειτουργό της περιφέρειάς τους με την οποία αξιολογείται το ήθος, το σθένος, ο χαρακτήρας, η επιστημονική κατάρτιση, η κρίση και η αντίληψη, η επιμέλεια, η εργατικότητα και η υπηρεσιακή απόδοση του δικαστικού λειτουργού. Εκτός τούτων αξιολογείται η ικανότητα στην απονομή της δικαιοσύνης, στη διατύπωση των αποφάσεων και τη διεύθυνση της διαδικασίας καθώς και η συμπεριφορά του δικαστικού λειτουργού και η εν γένει κοινωνική του παράσταση.
     Κατά των εκθέσεων αυτών δίδεται με το άρθρο 8 η δυνατότητα προσφυγής του επιθεωρούμενου εντός τριάντα ημερών, όπως προανέφερα, στο Συμβούλιο Επιθεώρησης για  να διορθωθεί η έκθεση ή να γίνει επανάκριση, εφόσον η έκθεση περιέχει ανακριβείς ή ανεπαρκείς αιτιολογίες και δυσμενείς κρίσεις που χρήζουν συμπληρωματικής έρευνας.
     Κυρίες και κύριοι συνάδελφοι, τραυματίστηκε η δικαιοσύνη από μεμονωμένες συμπεριφορές δικαστών. Εμείς σήμερα, σεβόμενοι το θεσμικό τους ρόλο και την ανεξαρτησία του δικαστικού λειτουργού, θωρακίζουμε τη λειτουργία της δικαιοσύνης και προσδίδουμε το απαιτούμενο κύρος στο δικαστή. Μέσα από τις διατάξεις του νομοσχεδίου, το οποίο φυσικά υπερψηφίζουμε, το ήθος, η επιστημονική κατάρτιση, η ικανότητα στη διεύθυνση της διαδικασίας από το δικαστικό λειτουργό και αναγνωρίζονται και επιβραβεύονται.
     Υπερψηφίζοντας, λοιπόν, το νομοσχέδιο ασφαλώς θα συμβάλουμε στην αναβάθμιση της δικαιοσύνης που αποτελεί εγγύηση λειτουργίας του δημοκρατικού μας πολιτεύματος και προϋπόθεση ειρηνικής συμβιώσεως των πολιτών μέσα στα πλαίσια ασφαλώς της εννόμου τάξεως και του αλληλοσεβασμού των δικαιωμάτων του κάθε πολίτη.
     Με αυτές τις σκέψεις καλώ όλες τις πτέρυγες της Βουλής, παραμερίζοντας τις όποιες επιφυλάξεις και αντιρρήσεις τους, να υπερψηφίσουν επί της αρχής το παρόν νομοσχέδιο, το οποίο αναβαθμίζει την ελληνική δικαιοσύνη, της προσδίδει κύρος και οπωσδήποτε κερδίζει τη χαμένη εμπιστοσύνη των Ελλήνων πολιτών.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Το λόγο έχει ο συνάδελφος κ. Σωκράτης Κοσμίδης.
     ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, το 1887 δημοσιεύτηκε ο νόμος ΑΥΞΔ «περί εποπτείας και επιθεωρήσεως των δικαστικών γραφείων». Ήταν ο πρώτος νόμος για την επιθεώρηση. Ο νόμος αυτός υπέστη πολλές τροποποιήσεις μέχρι τη δημοσίευση του ν.1756/1988, δηλαδή, του Κώδικα Οργανισμού Δικαστηρίων και Κατάστασης Δικαστικών Λειτουργών, τα άρθρα 80 έως 89 του οποίου ρυθμίζουν τα της επιθεώρησης των δικαστικών λειτουργών κατά τρόπο ικανοποιητικό.
     Ο θεσμός, λοιπόν, της επιθεώρησης δικαστών και δικαστηρίων υπάρχει και λειτουργεί εδώ και εκατόν είκοσι χρόνια. Βέβαια κατά τρόπο που δεν μας επιτρέπει να είμαστε ευτυχείς. Επομένως είναι επιθυμητή και ευπρόσδεκτη κάθε πρωτοβουλία που συντείνει στη βελτίωση του συστήματος της επιθεώρησης.
     Δεν αμφισβητώ ότι υπάρχει πρόβλημα. Όμως, το πρόβλημα δεν λύνεται ούτε με την αύξηση του αριθμού των επιθεωρητών ούτε με την επέκταση του θεσμού των επίκουρων επιθεωρητών ούτε με τις διατάξεις γενικά του συζητούμενου νομοσχεδίου.
     Πρόβλημα υπάρχει και θα υπάρχει όσο ο αριθμός των δικαστών είναι μεγάλος. Σώμα πολυπληθές, απρόσωπο πια, μεγάλες οι πόλεις, άγνωστη η συμπεριφορά των δικαστών εκτός των δικαστικών τειχών.
      Πρόβλημα υπάρχει και θα υπάρχει όσο λείπει το λεγόμενο esprit de corps. Δεν είναι τυχαίο ότι στο Συμβούλιο Επικρατείας όπου κατά παράδοση υπάρχει αυτό το πνεύμα δεν παρατηρούνται κρούσματα. Υπάρχει συνείδηση σώματος και παράδοση γι’ αυτή. Πρόβλημα υπάρχει και θα υπάρχει όσο είναι απίστευτα υψηλός ο αριθμός των δικηγόρων στο βαθμό που αυτός ο αριθμός παράγει δικαστικές εμπλοκές. Πρόβλημα υπάρχει και θα υπάρχει όσο οι πολίτες δυσκολεύονται να βρίσκουν λύση στις διαφορές τους εκτός δικαστηρίων. Πρόβλημα υπάρχει και θα υπάρχει όσο η δικαιοσύνη απονέμεται με ρυθμούς χαλαρούς και βραδείς. Πρόβλημα υπάρχει και θα υπάρχει όσο δεν ζητούνται εναλλακτικές λύσεις απονομής της δικαιοσύνης. Πρόβλημα υπάρχει και θα υπάρχει όσο υπάρχουν πρωτοδικεία με σώρευση εκατοντάδων δικαστικών λειτουργών και χιλιάδων δικηγόρων και πρωτοδικεία με μονοψήφιο αριθμό δικαστών και διψήφιο δικηγόρων. Στα πρώτα αμνηστεύσαντες και μη τίθενται στο ίδιο «καζάνι» όπου το «τζίνι» της διαφθοράς και της διαπλοκής βρίσκει έδαφος επιβίωσης μέσα στο απρόσωπο πλήθος. Πρόβλημα υπάρχει και θα υπάρχει όσο δεν αγγίζεται η καρδιά της παθογένειας που διαπιστώνεται στο χώρο απονομής της δικαιοσύνης. 
      Αναρωτιέμαι: Τώρα ανακαλύπτουμε ότι η Επιθεώρηση Δικαστών και Δικαστηρίων δεν λειτουργεί ικανοποιητικά; Θεσμικό πλαίσιο υπάρχει. Επιθεωρητές και επίκουροι επιθεωρητές έχουν κληρωθεί και οριστεί. Ποιος και τι εμπόδιζε τη διεξαγωγή επιθεωρήσεων; Ποιος ήλεγξε εκείνους τους επιθεωρητές που δεν υπέβαλαν καν εκθέσεις; Ποιος επιθεώρησε τους επιθεωρητές; Άλλο είναι ο ισχυρισμός «δεν πρόλαβα να τους επιθεωρήσω όλους, επιθεώρησα τους μισούς» και άλλο «δεν έκανα τίποτα». Θα έχουμε καλύτερη επιθεώρηση επειδή οι επιθεωρητές θα κληρώνονται ανάμεσα σε διπλάσιο αριθμό και όχι σε όλους; 
      Αναρωτιέμαι και κάτι άλλο: Ουκ ολίγοι δικαστές συλλειτούργησαν στην έδρα ή σε διασκέψεις με δικαστές που αποδείχθηκαν επίορκοι. Δεν αντιλήφθηκαν τίποτε από τις τοποθετήσεις τους, τη συμπεριφορά τους, τον τρόπο διαβίωσής τους; 
      Αναρωτιέμαι και κάτι ακόμη: Περισσότεροι από τους μισούς δικαστικούς λειτουργούς δεν υπέβαλαν δήλωση περιουσιακής κατάστασης. Αγνοούσαν αυτήν την υποχρέωση; Αδιαφόρησαν; Ο λαλίστατος σε παράνομες υποδείξεις και οδηγίες Πρόεδρος του Αρείου Πάγου γιατί δεν υπενθύμισε την υποχρέωσή τους και γιατί αμνηστεύτηκαν; Η παράλειψη αυτή καταγράφηκε στο φύλλο αξιολόγησης; 
      Αναρωτιέμαι και κάτι τελευταίο, αφού δεν έχω χρόνο να αναρωτηθώ για περισσότερα: Γνωρίζω ότι πελάτες γνωστών δικηγόρων κατήγγειλαν κατά καιρούς τους εντολοδόχους τους ότι τους απέσπασαν χρήματα για να εξαγοράσουν δικαστές, αλλά έχασαν τις δίκες. Κινήθηκε η πειθαρχική διαδικασία, οι δικηγόροι αναγκάστηκαν και επέστρεψαν τα χρήματα, οι εντολείς ανακάλεσαν τις καταγγελίες και οι υποθέσεις τέθηκαν στο αρχείο.
      Γιατί δεν συνεχίστηκε η πειθαρχική διαδικασία, αφού με την καταγγελία και την ανάκλησή της ήταν φανερή είτε η απάτη του δικηγόρου είτε η ύπαρξη κυκλώματος; Γιατί στα πειθαρχικά συμβούλια δικαστών και δικηγόρων δεν ισχύει η αρχή της αναλογικότητας, αλλά ισχύει η αρχή της ακραίας και αδικαιολόγητης επιείκειας;
      Κυρίες και κύριοι συνάδελφοι, ο θεσμός της επιθεώρησης δεν είναι εσωτερικό θέμα του χώρου της δικαιοσύνης. Αφορά στους πολίτες και στην κοινωνία. Αντικείμενό της τελικά είναι η απάντηση στο ερώτημα κατά πόσον το αίτημα για ακώλυτη πρόσβαση σε δίκαιη δίκη ικανοποιείται. Γι’ αυτό φρονώ ότι οι εκθέσεις επιθεώρησης πρέπει να κατατίθενται και στη Βουλή όπως οι εκθέσεις των ανεξάρτητων αρχών ή των σωμάτων επιθεώρησης της Δημόσιας Διοίκησης. Έτσι θα ελέγχεται το έργο των επιθεωρητών, θα αναδεικνύονται τα προβλήματα, θα συζητούνται μέτρα επίλυσής τους. 
      Στο πλαίσιο του θεσμού της επιθεώρησης ο δικαστής υπόκειται σε υπηρεσιακό έλεγχο στο μέτρο που δεν προσβάλλεται η ανεξαρτησία του και ποτέ ως προς την ορθότητα αποφάσεων που υπόκεινται σε ένδικα μέσα.
      Διαμορφώθηκε νομολογία η οποία ορίζει ότι ο έλεγχος δεν επιτρέπεται να επεκτείνεται στην ορθότητα της δικαιοδοτικής δράσης, εκτός εάν ο δικαστικός λειτουργός, κατά το σχηματισμό της κρίσης του, από βαρεία αμέλεια παραβίασε κοινώς παραδεδεγμένες ερμηνευτικές αρχές ή σαφείς και αναμφιβόλου περιεχομένου διατάξεις, κατά την ερμηνεία και εφαρμογή του νόμου, ή δέχτηκε πράγματα καταδήλως αντίθετα προς τα διδάγματα της κοινής πείρας, κατά την αξιολόγηση των αποδεικτικών στοιχείων. Αυτά είναι τα όρια που δεν επιτρέπεται να υπερβεί ο επιθεωρητής. Και ας μην απατώμεθα, βαρεία αμέλεια σε δικαστές σημαίνει κατά κανόνα διατεταγμένη υπηρεσία ή συναλλαγή.
      Κλείνω επαναλαμβάνοντας ότι η συνεισφορά του νομοσχεδίου στο θεσμικό πλαίσιο της επιθεώρησης είναι μικρή έως ασήμαντη. Έτσι κι αλλιώς, τα κλειδιά για την αποτελεσματική επιθεώρηση τα κρατούν οι ίδιοι οι επιθεωρητές και αυτοί που τους εποπτεύουν. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο συνάδελφος κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, παρέστημεν μάρτυρες, ακόμα μια φορά, για το πώς το ΠΑ.ΣΟ.Κ. εννοεί την ανεξαρτησία της δικαιοσύνης. Ανεξάρτητη όταν οι αποφάσεις της το ικανοποιούν, καθοδηγούμενη όταν δεν το ικανοποιούν ή αποκαλύπτουν πράξεις και παραλείψεις των στελεχών του, οι οποίες έβλαψαν το δημόσιο συμφέρον.
      Εξηγέρθη σήμερα ο κ. Βενιζέλος με την εγκύκλιο την οποία απέστειλε ο Πρόεδρος του Αρείου Πάγου. Δεν είδα όμως να έχει την ίδια ευαισθησία κατά το παρελθόν όταν επί των ημερών του άλλος Πρόεδρος του Αρείου Πάγου έστελνε εγκυκλίους με παρόμοιο περιεχόμενο οι οποίες υπενθύμιζαν, για την ενότητα της δικαστηριακής πρακτικής, ποια είναι η ορθή ερμηνεία των διατάξεων τις οποίες αφορούσαν οι εγκύκλιοι αυτές.
      Θα πρέπει, λοιπόν, για να είσαστε αξιόπιστοι, κυρίες και κύριοι συνάδελφοι του ΠΑ.ΣΟ.Κ., να έχετε την ίδια στάση είτε βρίσκεστε στην κυβέρνηση είτε είστε στα έδρανα της Αντιπολίτευσης. 
      Κυρίες και κύριοι συνάδελφοι, διαρκής στόχος κάθε ευνομούμενης πολιτείας είναι και πρέπει να είναι η ανεξάρτητη λειτουργία της δικαιοσύνης έτσι ώστε να ρυθμίζονται, με τη συνεχή εφαρμογή των κανόνων δικαίου, αντικειμενικά και δίκαια τα κοινωνικά προβλήματα τα οποία διαρκώς αναφύονται.
      Η Κυβέρνηση αντιμετώπισε και αντιμετωπίζει άμεσα και αποτελεσματικά όλα τα σημαντικά προβλήματα στο χώρο της δικαιοσύνης, ανταποκρινόμενη στις αξιώσεις της κοινωνίας για διαφάνεια και έλεγχο καθώς επίσης και εφαρμογή του νόμου προς όλες τις κατευθύνσεις. Έπραξε ό,τι όφειλε για τον αυστηρό έλεγχο και τιμωρία όσων εμπλέκονταν στο παραδικαστικό κύκλωμα. Και είναι χαρακτηριστικό ότι μέχρι σήμερα πάνω από ογδόντα δικαστικοί λειτουργοί έχουν ελεγχθεί και έχουν κινηθεί εναντίον τους οι πειθαρχικές και οι ποινικές διώξεις και έχουν επιβληθεί σε ορισμένους από αυτούς κυρώσεις. 
      Ταυτόχρονα έλαβε μια σειρά μέτρων για την εξυγίανση της δικαιοσύνης, μερικά από τα οποία οφείλω να υπενθυμίσω. Μετέτρεψε τη δωροδοκία δικαστή από πλημμέλημα σε κακούργημα. Ενεργοποίησε τον έλεγχο του «πόθεν έσχες» που είχε αδρανήσει, έτσι ώστε να δύνανται να ελεγχθούν όλοι οι δικαστές. Προώθησε τον επανέλεγχο σοβαρών καταγγελιών για φαινόμενα διαφθοράς δικαστών που είχαν τεθεί στο αρχείο. Εισήγαγε το θεσμό του εφέτη-επόπτη ανακριτών για τα μεγάλα δικαστήρια της χώρας. Διασφάλισε το αδιάβλητο στις κληρώσεις των συνθέσεων. Επέβαλε στα πολιτικά δικαστήρια την έκδοση απόφασης μέσα σε οκτώ μήνες. 
      Με το υπό συζήτηση σχέδιο νόμου επέρχονται τροποποιήσεις στον οργανισμό δικαστηρίων, έτσι ώστε να καταστεί αποδοτικότερο το σύστημα επιθεώρησης των δικαστηρίων και των δικαστικών λειτουργών, που δεν αποτελεί και δεν πρέπει να αντιμετωπίζεται ως εσωτερικό ζήτημα γραφειοκρατικής διεκπεραίωσης. 
      Μεταξύ των καινοτομιών που εισάγει το συζητούμενο σχέδιο νόμου είναι η καθιέρωση μικτού συστήματος επιλογής κλήρωσης από την ολομέλεια του Αρείου Πάγου των μελών του Συμβουλίου Επιθεώρησης και των επιθεωρητών ώστε ο έλεγχος να διενεργείται από εκείνους που έχουν τη διάθεση αλλά και την ικανότητα να τον φέρουν σε πέρας. 
      Αυξάνεται ο αριθμός των περιφερειών επιθεώρησης και ο αριθμός των επιθεωρητών ώστε να μειωθεί σημαντικά η αναλογία επιθεωρητών επιθεωρουμένων.  
      Επεκτείνεται για πρώτη φορά η επιθεώρηση στο Συμβούλιο της Επικρατείας και το Ελεγκτικό Συνέδριο, με την ίδρυση πρωτοβάθμιων και δευτεροβάθμιων Συμβουλίων Επιθεώρησης. Ιδρύεται Συμβούλιο Επιθεώρησης για τα τακτικά διοικητικά δικαστήρια. 
      Επεκτείνεται η κρίση του επιθεωρητή περί του προακτέου, ή μη, στον επόμενο βαθμό των πρωτοδικών και αντεισαγγελέων πρωτοδικών που έχουν συμπληρώσει πενταετία στο βαθμό, καθώς και των δικαστικών και εισαγγελέων από το βαθμό του προέδρου πρωτοδικών και πάνω, μετά τη συμπλήρωση του έτους στον κατεχόμενο βαθμό. 
      Σημαντική, επίσης, είναι η ρύθμιση, βάσει της οποίας δίδεται στους δικηγορικούς συλλόγους η δυνατότητα συμμετοχής στη διαδικασία επιθεώρησης των δικαστηρίων και των δικαστικών λειτουργών. Οι δικηγόροι ως συλλειτουργοί της δικαιοσύνης, μπορεί να έχουν και έχουν γνώση και άποψη για τις ανεπάρκειες του συστήματος, καθώς επίσης και των προσώπων που το υπηρετούν. Η πρόσφατη, μάλιστα, εμπειρία του παραδικαστικού κυκλώματος κατέδειξε ότι για συγκεκριμένους δικαστικούς λειτουργούς υπήρχε πλήθος καταγγελιών εκ μέρους των οικείων δικηγορικών συλλόγων οι οποίες, αν εγκαίρως και στο βαθμό που έπρεπε είχαν ληφθεί υπ’ όψιν από τη διοίκηση της δικαιοσύνης, θα είχαν οδηγήσει σε ταχύτερη εξιχνίαση των υποθέσεων που ελέγχονταν. 
      Με τη διάταξη του άρθρου 5 του συζητούμενου σχεδίου νόμου παρέχεται η δυνατότητα στο διοικητικό συμβούλιο του δικηγορικού συλλόγου να υποβάλλει έγραφες αναφορές στον επιθεωρητή, ο οποίος υποχρεούται να επιλαμβάνεται για κάθε θέμα που εμπίπτει στην επιθεώρηση. Θεμελιώνεται έτσι νόμιμο δικαίωμα, αλλά και υποχρέωση των διοικητικών συμβουλίων των δικηγορικών συλλόγων να καταδείξουν τις ανεπάρκειες του συστήματος, αλλά και εκείνων των δικαστικών λειτουργών που δεν διαθέτουν τα ουσιαστικά προσόντα, δηλαδή, ήθος, επιστημονική κατάρτιση, κρίση και αντίληψη, υπηρεσιακή απόδοση και συμπεριφορά, ιδιαίτερα στο ακροατήριο. 
      Κυρίες και κύριοι συνάδελφοι, η εύστοχη απονομή της δικαιοσύνης προϋποθέτει ακεραιότητα, επιστημονική κατάρτιση και υψηλό ήθος των ανθρώπων που τη στελεχώνουν. 
      Με το συζητούμενο σχέδιο νόμου επιδιώκεται να καταστεί ταχύτερη και αποτελεσματικότερη η διαδικασία επιθεώρησης των δικαστηρίων και των δικαστικών λειτουργών, με στόχο την καλύτερη και περισσότερο αξιόπιστη λειτουργία της δικαιοσύνης. Οι θεσμικές μεταβολές μπορεί να είναι αναγκαίες, αλλά σε καμία περίπτωση δεν είναι αρκετές. Το σύστημα επιθεώρησης θα εκπληρώσει το ρόλο του εφόσον οι επιθεωρητές και οι δικαστικοί λειτουργοί που θα στελεχώσουν τα Συμβούλια Επιθεώρησης διενεργούν ουσιαστικό έλεγχο των κατά νόμο προσόντων των επιθεωρούμενων συναδέλφων τους, ώστε να ελέγχονται οι αμελείς, οι ανεπαρκείς και να εντοπίζονται οι δυσλειτουργίες του συστήματος απονομής της δικαιοσύνης.
      Κυρίες και κύριοι συνάδελφοι, η Κυβέρνηση είναι αποφασισμένη να διασφαλίσει την ορθή και αντικειμενική λειτουργία της δικαιοσύνης και να πράξει ό,τι της αναλογεί για τη διαφύλαξη του κύρους των λειτουργών της. 
      Το υπό συζήτηση σχέδιο νόμου αποτελεί ένα ακόμα βήμα υλοποίησης της βούλησης αυτής της Κυβέρνησης και ως τέτοιο το υπερψηφίζω. 
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, τις τελευταίες μέρες έχουμε μία σχεδιασμένη εκστρατεία της Νέας Δημοκρατίας να ασχοληθούμε με την εκλογολογία και την απειλή μιας ασταθούς κυβέρνησης μετά τις επόμενες εκλογές. Και ερωτώ: αυτό είναι το βασικό πρόβλημα της χώρας; Μα σήμερα έχουν, υποτίθεται, ισχυρή Κυβέρνηση. Η Νέα Δημοκρατία έχει απόλυτη και ισχυρή πλειοψηφία στη Βουλή. Η Νέα Δημοκρατία είχε ισχυρή εντολή από τον ελληνικό λαό. Το πραγματικό ερώτημα είναι τι έκανε με την εντολή αυτή. Και αυτό το βλέπουμε πια καθημερινά: αυθαιρεσία και ασυδοσία, κομματικό και αναξιοκρατικό κράτος, χειραγωγημένη δικαιοσύνη, Αστυνομία στην υπηρεσία της Ρηγίλλης και αναβίωση του παρακράτους. 
    Πακιστανοί που απαγάγονται από κρατικές υπηρεσίες. Τηλέφωνα που υποκλέπτονται. Υποθέσεις που συγκαλύπτονται. Κομματικές σπείρες που λυμαίνονται τα κρατικά κονδύλια. Τεράστια ευρωπαϊκά προγράμματα που χάνονται. Έργα που ακυρώνονται. Η περιφέρεια και ο αγρότης που εγκαταλείπεται. Ο μέσος Έλληνας που βαριά φορολογείται, που πληρώνει όλο και περισσότερα για τις υπηρεσίες των Δ.Ε.Κ.Ο. Των Δ.Ε.Κ.Ο. που όμως καταχρεώνονται από την δικιά σας διαχείριση. Ακρίβεια που καλπάζει. Δημόσια υγεία και δημόσια παιδεία που απαξιώνεται. Προεκλογικές υποσχέσεις που έκαναν φτερά. Και μαζί έκανε φτερά και η αξιοπιστία της δικής σας παράταξης. Τώρα μας λέει ο κ. Καραμανλής ότι δεν δέχεται η Ελλάδα απειλές. Ας το σκεφτόταν όταν πριν από δυο χρόνια ανήγγειλε από την Νέα Υόρκη στο CNN ότι δεν θα βάλλει βέτο στην Τουρκία, για να πάρει αυτά που εδικαιούτο η Ελλάδα να πάρει, σ’ αυτήν την ευρωπαϊκή πορεία αυτής της χώρας. 
      (Χειροκροτήματα από την πτέρυγα του ΠΑ.ΣΟ.Κ.)
    Και η χώρα έχει πάρει τον κατήφορο σε όλους τους τομείς. 
    Τρία χρόνια κοντά διακυβέρνησης της Νέας Δημοκρατίας. Το πρόβλημα δεν είναι η ισχυρή κυβέρνηση. Το πρόβλημα είναι η νεοδημοκρατική κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
    Και αυτό φοβάται η Νέα Δημοκρατία και ο κ. Καραμανλής. Δεν φοβάται ότι η χώρα δεν θα έχει ισχυρή κυβέρνηση. Φοβάται ότι η χώρα δεν θα έχει Νεοδημοκρατική κυβέρνηση μετά τις επόμενες εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
    Ευτυχώς δεν έχει να φοβηθεί η Ελλάδα αυτήν την προοπτική. Εμείς θεωρούμε ότι μια ισχυρή κυβέρνηση είναι μια κυβέρνηση που ενδυναμώνει τους δημοκρατικούς δεσμούς, που διαμορφώνει ευρύτερες συναινέσεις, που θέλει ισχυρή και ανεξάρτητη δικαιοσύνη, που θέλει ισχυρή και ανεξάρτητη αυτοδιοίκηση, που θέλει διαφάνεια και αξιοκρατία στο δημόσιο, που θέλει ισχυρές ανεξάρτητες αρχές που θα προστατεύουν τα δικαιώματα του πολίτη απέναντι είτε στην αυθαιρεσία της κρατικής εξουσίας είτε στην ανεξέλεγκτη ελεύθερη αγορά, ώστε να αισθάνεται πραγματικά ο πολίτης ότι έχει δικαιώματα. Δικαίωμα στην παιδεία, στην αξιοπρεπή σύνταξη, στην υγεία, σ’ ένα ποιοτικό περιβάλλον, στον ελεύθερο χρόνο, στον πολιτισμό, στα δημοκρατικά του, ανθρώπινα δικαιώματά του. Ελεύθερος και όχι αιχμάλωτος μιας κομματικής νομενκλατούρας, εξάρτημα μιας δεξιάς κυβέρνησης. 
    Μια ισχυρή κυβέρνηση απαιτεί μια ισχυρή κοινωνία, ισχυρή κοινωνική συνοχή, ισχυρούς πολίτες και ένα πραγματικό αίσθημα δικαιοσύνης. Εσείς έχετε απαξιώσει την Ελλάδα στο εξωτερικό, τους δημοκρατικούς θεσμούς, την αξιοπρέπεια του Έλληνα. Και, βέβαια, αυτό αποδεικνύεται και με το σχέδιο νόμου αλλά και με την όλη πολιτική σας στα θέματα δικαιοσύνης. Αυτός ο νόμος για την αναδιοργάνωση της επιθεώρησης των δικαστηρίων και των δικαστικών λειτουργών, αποτελεί ένα ακόμα πλήγμα στην έννοια της δίκαιης κοινωνίας, την ανεξαρτησία της δικαιοσύνης. 
    Οι νέες ρυθμίσεις δημιουργούν κλίμα φοβίας, εξάρτησης, ανασφάλειας για τους δικαστές και εισαγγελείς. Περιορίζονται οι λόγοι προσφυγής του επιθεωρούμενου κατά της έκθεσης επιθεώρησης. Σε κάθε περίπτωση, παρέχεται η δυνατότητα στην σημερινή ηγεσία του Αρείου Πάγου να διαμορφώσει κομματικά ελεγχόμενη επετηρίδα. Οι σημερινές νομοθετικές παρεμβάσεις είναι συνέχεια, βεβαίως, πολλών άλλων πράξεων, κύριε Υπουργέ, της Κυβέρνησής σας και δικών σας, της ηγεσίας της δικαιοσύνης. 
    Ενδεικτική αναφορά θα κάνω στα πλέον σημαντικά γεγονότα, για να δείτε το δίκαιο των ισχυρισμών μας. Ο κομματισμός θεσμοθετείται με την πρώτη νομοθετική ρύθμιση της Κυβέρνησης της Νέας Δημοκρατίας.
Στόχος η διαμόρφωση επετηρίδας «ημετέρων» στο επίπεδο της ηγεσίας της δικαιοσύνης.
      Για το λόγο αυτό αυξήθηκαν οι θέσεις των αντιπροέδρων των ανωτάτων δικαστηρίων, χωρίς να υπάρχουν υπηρεσιακές ανάγκες. Παραλείφθηκαν πρόσωπα που είχαν γενική αναγνώριση και το αναγκαίο ήθος και κύρος. 
      Μειώνονται στη συνέχεια τα τυπικά προσόντα προαγωγής στις θέσεις του εισαγγελέα και του αντιπροέδρου του Αρείου Πάγου, προφανώς για να αποκτήσουν τα τυπικά προσόντα κάποιοι «ημέτεροι», που δεν τα είχαν, όπως έκανε και ο συνάδελφός σας, ο κ. Παυλόπουλος, για τους διευθυντές στη Δημόσια Διοίκηση, για να μπορέσετε να βάλετε και εκεί τους «ημέτερους» που δεν είχαν τα τυπικά, τα αξιοκρατικά προσόντα.
      (Χειροκροτήματα από την πτέρυγα του ΠΑ.ΣΟ.Κ.)
      Ο Πρόεδρος του Αρείου Πάγου στις τελευταίες κρίσεις για την κάλυψη των κενών θέσεων του Αρείου Πάγου αναλαμβάνει ο ίδιος το ρόλο του εισηγητή – δικαστή. Και προφανώς ήταν τόσο μη αντικειμενικές, κομματικές αυτές οι επιλογές, που το Ανώτατο Δικαστικό Συμβούλιο απέρριψε με πλειοψηφία τις προτάσεις του. Κόλαφος για την πολιτική της Κυβέρνησης και τον ίδιο βεβαίως. 
      Βλέπετε, υπάρχουν δικαστές που αντιστέκονται και θέλουν ανεξάρτητη δικαιοσύνη.
      (Χειροκροτήματα από την πτέρυγα του ΠΑ.ΣΟ.Κ.)
      Και είναι αυτό το πνεύμα, το οποίο εμείς υποστηρίζουμε.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς θέλουμε ανεξάρτητο και ελεύθερο το δικαστή, για να μπορεί να υπάρχει πραγματική δικαιοσύνη σ’ αυτήν τη χώρα και να μην είναι χειραγωγημένη από ένα κομματικό κράτος.
      (Χειροκροτήματα από την πτέρυγα του ΠΑΣΟΚ)
      Σε ευθεία αντίθεση με το Σύνταγμα παρατάθηκε η θητεία του προϊσταμένου της Εισαγγελίας Πρωτοδικών Αθηνών, που είναι το κεντρικό πρόσωπο στην υπόθεση της συγκάλυψης του εγκλήματος των υποκλοπών και της έρευνας για την υπόθεση των Πακιστανών.
      Με στόχο να ευνοηθεί στενό συγγενικό πρόσωπο του Πρωθυπουργού, αφαιρέθηκε βουλευτική έδρα του ΠΑ.ΣΟ.Κ. από το Ανώτατο Ειδικό Δικαστήριο, παρ’ όλο που υπήρχε έγγραφη καταγγελία μέλους του Ανωτάτου Ειδικού Δικαστηρίου για παράτυπη μεταβολή της σύνθεσής του στη συγκεκριμένη υπόθεση, με μια απόφαση που, πλέον των άλλων, είχε ως αποτέλεσμα να δεχθεί η χώρα μας ένα ακόμα ράπισμα από το Ευρωπαϊκό Δικαστήριο Ανθρωπίνων Δικαιωμάτων.
      Ωμή παρέμβαση του Υπουργού Δικαιοσύνης στην υπόθεση για την Εταιρεία «Δ.Ε.Κ.Α.», που μετατρέπεται πια σε πολιτική δίκη, με συνεχείς μεταβολές του κατηγορητηρίου. Στόχος, βεβαίως -προφανής και αυτός, για όλα φταίει το ΠΑ.ΣΟ.Κ.- να καταλογιστούν ευθύνες στο ΠΑ.ΣΟ.Κ., για να επιβεβαιωθούν ανυπόστατες καταγγελίες της Νέας Δημοκρατίας. Και αυτό, παρά την ομόφωνη απαλλακτική απόφαση του Τριμελούς Εφετείου Κακουργημάτων Αθηνών.
      Όταν ο αντιεισαγγελέας του Αρείου Πάγου εισηγήθηκε η υπόθεση να τεθεί στο αρχείο, η υπόθεση ανατίθεται σε δεύτερο αντιεισαγγελέα, ώστε να υπηρετηθούν οι πολιτικές σκοπιμότητες της Κυβέρνησης Καραμανλή.
      Σε αντίθεση μ’ αυτήν τη μεθόδευση, έχουμε μια, τελείως, άλλη μεθόδευση σε ό,τι αφορά το σκάνδαλο των υποκλοπών. Η Κυβέρνηση επιδιώκει συστηματικά να φιμώσει και τη Βουλή για το μεγάλο σκάνδαλο των υποκλοπών, με μία πραξικοπηματική απόφαση, περί δήθεν ολοκλήρωσης των εργασιών της Επιτροπής Θεσμών και Διαφάνειας.
      Μετά από δική μου δημόσια παρέμβαση, αυτή η υπόθεση ανατέθηκε σε εφέτη ανακριτή. Χρειάστηκε, δηλαδή, δική μου δημόσια παρέμβαση. Υπήρξε, όμως, πρωτοφανής καθυστέρηση με μία άσκοπή προκαταρκτική εξέταση έντεκα ολόκληρων μηνών.
      Βεβαίως, γι’ αυτό δεν ήξερε τίποτα ο τότε Υπουργός Άμυνας. Για ένα θέμα που υποτίθεται ότι ήταν εθνικής ασφαλείας, διότι το έμαθε από το ραδιόφωνο ο τότε Υπουργός!
      Πρέπει να γνωρίζει η Κυβέρνηση, ο Πρωθυπουργός, αλλά και η Πρόεδρος της Βουλής, ότι το μεγάλο αυτό σκάνδαλο δεν κλείνει, δεν θα κλείσει, αν δεν φτάσουμε Βουλή και δικαιοσύνη στην αλήθεια…
      (Χειροκροτήματα από την πτέρυγα του ΠΑ.ΣΟ.Κ.)
      …στην αναζήτηση και στον καταλογισμό ευθυνών, όπου υπάρχουν και όσο υψηλά κι αν είναι.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς θα εξαντλήσουμε όλα τα κοινοβουλευτικά περιθώρια, θα ενημερώσουμε και θα καταγγείλουμε τις κυβερνητικές μεθοδεύσεις και θα μάθουμε και εμείς και ο ελληνικός λαός, την αλήθεια. Με κεντρικό πρόσωπο τον εκλεκτό της Κυβέρνησης προϊστάμενο της Εισαγγελίας Πρωτοδικών Αθηνών, αλλά και την Εθνική Υπηρεσία Πληροφοριών παραβιάζονται συνταγματικά δικαιώματα στην υπόθεση απαγωγής και παράνομης κατακράτησης των Πακιστανών. Έχουμε και την προσπάθεια πολιτικής, κομματικής εκμετάλλευσης και οικειοποίησης μιας απαραίτητης δικαστικής έρευνας για το παραδικαστικό κύκλωμα. Και αυτό αποτελεί βαρύ πλήγμα κατά της ανεξαρτησίας της δικαιοσύνης. Υπήρξε εδώ ευθεία παρέμβαση του Υπουργού Δικαιοσύνης σε εκκρεμείς ποινικές υποθέσεις. Όταν θέλετε, λέτε ότι το θέμα είναι στη δικαιοσύνη, όταν δεν θέλετε, παρεμβαίνετε εσείς στη δικαιοσύνη για να αλλάξετε τις αποφάσεις. 
      (Χειροκροτήματα από την πτέρυγα του ΠΑ.ΣΟ.Κ.)
       Υπήρξε, λοιπόν, ευθεία παρέμβαση του Υπουργού Δικαιοσύνης σε εκκρεμείς ποινικές υποθέσεις, με την προαναγγελία από τον ίδιο ποινικών διώξεων, κατά παράβαση του Συντάγματος και της βασικής αρχής ενός δημοκρατικού πολιτεύματος, της διάκρισης των βασικών λειτουργιών. Όλα αυτά φαίνεται ότι ήταν άλλοθι για κομματικές παρεμβάσεις στη δικαιοσύνη. Είναι για εμάς επιτακτική ανάγκη η σχετική έρευνα να φθάσει σε βάθος, να ολοκληρωθεί σύντομα. Αυτό πρέπει να το φέρουν σε πέρας όσοι έχουν θεσμική αρμοδιότητα. 
      Ο Πρόεδρος του Αρείου Πάγου συνεχίζει τις δημόσιες καταγγελίες –ακούστε!- κατά δικηγόρων και δικηγορικών γραφείων. Η ηγεσία της δικαιοσύνης, όμως, δεν μπορεί ούτε να απειλεί ούτε να αφήνει υπονοούμενα ούτε να λειτουργεί στο επίπεδο των εντυπώσεων. Ενεργεί και πράττει το χρέος της. Θεσμική εκτροπή αποτελεί η πρόσφατη εγκύκλιος του Προέδρου του Αρείου Πάγου, με την οποία υποδεικνύει στους δικαστές να μην εκδίδουν, ή να εκδίδουν με φειδώ αποφάσεις ασφαλιστικών μέτρων υπέρ των εργαζομένων, ή να μην θίγονται οι εργολήπτες δημοσίων έργων και οι εφοπλιστές. Είναι μια ωμή και απροκάλυπτη επέμβαση στη δικαιοδοτική κρίση των Ελλήνων δικαστών και είναι ανεπίτρεπτη κατά το Σύνταγμα, πέραν του ότι δείχνει την πραγματική πρόθεση της Κυβέρνησης, την πολιτική της Κυβέρνησης υπέρ των ισχυρών και όχι υπέρ του μέσου Έλληνα και των αδυνάτων, που ψάχνουν για το δίκιο τους, αλλά δεν θα το βρουν με Κυβέρνηση της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
       Για το λόγο αυτό έχει αποδοκιμαστεί ο Πρόεδρος του Αρείου Πάγου από το σύνολο των αντιπολιτευτικών κομμάτων, από τους σημαντικότερους κοινωνικούς φορείς όπως είναι η Γ.Σ.Ε.Ε., από τις δικαστικές ενώσεις, αλλά και από τη συντονιστική επιτροπή των δικηγορικών συλλόγων της χώρας μας –πρωτοφανές!- που ζητεί την ανάκληση αυτής της εγκυκλίου και χθες, σε ένδειξη διαμαρτυρίας, απείχε από τις συνεδριάσεις του Αρείου Πάγου. Δεν νομίζω μια τέτοια σύγκρουση δικηγόρων με τον Πρόεδρο του Αρείου Πάγου να έχει ξαναϋπάρξει ποτέ στη χώρα μας. 
      Δείχνει, όμως, πού έχει φθάσει η κατάσταση της δικαιοσύνης. Και δεν νομίζω να ήταν υποκινούμενοι οι συνδικαλιστές του ΠΑ.ΣΟ.Κ., αυτοί οι δικηγορικοί σύλλογοι, φίλες και φίλοι της Νέας Δημοκρατίας, οι οποίοι βγήκαν για να καταγγείλουν την εγκύκλιο του Προέδρου του Αρείου Πάγου. 
      (Χειροκροτήματα από την πτέρυγα του ΠΑ.ΣΟ.Κ.)
       Είναι και η Κυβέρνηση και, βεβαίως, και ο Πρόεδρος του Αρείου Πάγου, και οι δύο, βαθύτατα εκτεθειμένοι. Σταθερή επιλογή της Κυβέρνησης, είναι η χειραγώγηση, ο ασφυκτικός έλεγχος της δικαιοσύνης. Αυτό φτιάχνετε, ένα κομματικό κράτος. Συστηματικά, κυνικά, υποκριτικά, με μεγάλα λόγια περί δημοκρατίας και συναίνεσης, αλλά εσείς προχωράτε ένα πελατειακό και αυταρχικό κράτος της Δεξιάς. 
      Κυρίες και κύριοι συνάδελφοι, δίκαιη κοινωνία είναι αυτή όπου επικρατεί η ισχύς του δικαίου και όχι το δίκαιο του ισχυρού. Η αίσθηση της ασφάλειας και της δικαιοσύνης που έχει ο πολίτης, διαμορφώνεται στην καθημερινή του ζωή. Η πίστη στη δικαιοσύνη είναι το έσχατο καταφύγιο του πολίτη, για να βρει το δίκαιό του, είναι κεντρικός πυλώνας του δημοκρατικού μας πολιτεύματος. 
      Στις ημέρες μας για πολλούς λόγους, αλλά και για ειδικούς λόγους ο πολίτης έχει ανάγκη να επιβεβαιώσει την πίστη του στη δικαιοσύνη, στην ορθή λειτουργία της, στην ορθή λειτουργία της πολιτείας, στη διάκριση των εξουσιών, στην πίστη ότι μπορεί να βρει το δίκιο του και ότι δεν υπάρχει εξουσία που μπορεί να αυθαιρετεί. 
      Το πρόβλημα του κύρους της δικαιοσύνης είναι υπαρκτό, είναι έντονο και έρχεται να προστεθεί στο αίσθημα οργής που προκαλούν στον πολίτη τα αλλεπάλληλα πια κρούσματα απαράδεκτων και αντιδημοκρατικών συμπεριφορών ορισμένων αστυνομικών. 
      Πριν από μερικές ημέρες, συνδικαλιστές αστυνομικοί κατέλαβαν –εντός ή εκτός εισαγωγικών- τα γραφεία της Νέας Δημοκρατίας στη Ρηγίλλης. Ειπώθηκε ότι κάποια κομματικά σας στελέχη τους είχαν καλέσει σε μία αντιπαράθεση με τον Υπουργό Δημόσιας Τάξης για το ποιος θα εκμεταλλευθεί καλύτερα την Αστυνομία, σαν εκλογικό του μηχανισμό. Έτσι τους βλέπετε. Οι ίδιοι, για να δικαιολογηθούν, είπαν ότι είναι το σπίτι τους η Ρηγίλλης.  Άρα δεν έμπαινε θέμα κατάληψης. Αντιλαμβάνεσθε, κυρίες και κύριοι, την εικόνα. 
      Τι σημαίνουν όλα αυτά; Χρειάστηκαν -θέλω να σας υπενθυμίσω- χρόνια πολλά και αγώνες των δημοκρατικών παρατάξεων αυτής της χώρας, για να εμπεδώσουμε το αίσθημα εμπιστοσύνης μεταξύ πολίτη και αστυνομικού και ότι ο αστυνομικός υπηρετεί την πολιτεία και όχι κάποιο κόμμα ή κάποια κομματική εξουσία. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν πρέπει να θεωρούν οι αστυνομικοί σπίτι τους κανένα κόμμα, αλλά την πατρίδα, τη χώρα μας, την πολιτεία, τη δικαιοσύνη. 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς καταφέρατε σε δυόμισι, τρία χρόνια να μας πάτε πίσω στο μακρινό παρελθόν, εκθέτοντας, βεβαίως, και τη μεγάλη πλειοψηφία των αστυνομικών, οι οποίοι θέλουν ως νοικοκύρηδες να κάνουν σωστά τη δουλειά τους, σεβόμενοι τα δικαιώματα του Έλληνα πολίτη. Εσείς είστε υπεύθυνοι που αλλάζετε αυτές τις αντιλήψεις και με τις δηλώσεις και τις πράξεις και του προηγούμενου Υπουργού Δημόσιας Τάξης και του σημερινού, είσαστε εσείς οι ηθικοί αυτουργοί αυτών των αντιλήψεων και των πράξεων.
      (Χειροκροτήματα από την πτέρυγα του ΠΑ.ΣΟ.Κ.)
      Όλοι είδαμε στις τηλεοράσεις μας αστυνομικούς να ποδοπατούν τον Αυγουστίνο Δημητρίου, μπροστά στα μάτια ένστολων υψηλόβαθμων αστυνομικών. Θέλω να πιστεύω πως σε αυτήν την Αίθουσα κανείς μας δεν αντέχει, αυτό που είπε σήμερα η μάνα του Κύπριου φοιτητή. Είχα την ευκαιρία να μιλήσω και στον Πρόεδρο, στον Τάσσο Παπαδόπουλο, και βεβαίως να του πω τη συγγνώμη, που αυθόρμητα αισθάνθηκα να πω, για ένα παιδί, έναν Κύπριο, που φιλοξενούσαμε για τέσσερις εβδομάδες μόνο στη χώρα μας και αθρόα χτυπήθηκε από την πολιτεία.
      (Χειροκροτήματα από την πτέρυγα του ΠΑ.ΣΟ.Κ.)
      Η μάνα, λοιπόν, τι είπε; Είπε ότι, βλέποντας τον ξυλοδαρμό του παιδιού της από τους κουκουλοφόρους στην τηλεόραση, θυμήθηκε τους «Γκρίζους Λύκους». Με πόνο και οργή συμπλήρωσε: «Μόνο που αυτοί δεν ήταν Τούρκοι, ήταν Έλληνες».
      Αυτοί οι τραμπουκισμοί παραπέμπουν ευθέως σε παρακρατικές μεθόδους και αντιλήψεις, υπενθυμίζοντας στους παλαιότερους, αλλά και μαθαίνοντας στους νεώτερους το παρελθόν της Δεξιάς, αλλά και το παρόν της. 
      (Χειροκροτήματα από την πτέρυγα του ΠΑ.ΣΟ.Κ.)
      Δυστυχώς, η Δεξιά στη χώρα μας, όχι μόνο δεν αλλάζει, αλλά όλο και αποκαλύπτει τα πιο σκοτεινά της χαρακτηριστικά. Μετατρέπετε το αστυνομικό σώμα σε κομματικό λάφυρο. Οι πολιτικές ευθύνες του Υπουργού Δημόσιας Τάξης είναι αυτονόητες, αλλά είναι αυτονόητες και οι ευθύνες του ίδιου του Πρωθυπουργού, που ανέχεται την κλιμάκωση της αστυνομικής βίας, η οποία ξεκίνησε την άνοιξη με τους ξυλοδαρμούς των φοιτητών, συνεχίστηκε με τους δασκάλους και τις σιδερογροθιές, την αντιμετώπιση των συμβασιούχων με χημικά, πρόσφατα στο λιμάνι της Θεσσαλονίκης με την επίθεση στον πρόεδρο του εργατικού κέντρου και τώρα τον ξυλοδαρμό αθώων πολιτών. 
      (Χειροκροτήματα από την πτέρυγα του ΠΑ.ΣΟ.Κ.)
       Φίλες και φίλοι, πολλά μεγάλα λόγια ακούμε από τη Νέα Δημοκρατία, περί δημοκρατίας, περί μεσαίου χώρου. Πολλά, ωραία και καλά λόγια! Αλλά ο ελληνικός λαός δεν δέχεται πια την κοροϊδία της Νέας Δημοκρατίας. Την προηγούμενη εβδομάδα μας είπε εδώ, στην Βουλή, ο κ. Καραμανλής, μιλώντας για το θέμα των συμβασιούχων, ότι δεν μπορούν να προσληφθούν στο δημόσιο όλοι και να πληρώνονται οι μισοί Έλληνες από τους άλλους μισούς. Βέβαια, είχε άλλη αντίληψη  προεκλογικά, τώρα την άλλαξε.
      Υποκρίθηκε ο κύριος Πρωθυπουργός, ότι δήθεν κόπτεται για τη σωστή λειτουργία του κράτους. Στην πραγματικότητα κόπτεται μόνο για τους «ημετέρους». Επί των ημερών της Νέας Δημοκρατίας της δικής σας Κυβέρνησης και μέχρι την 8η Αυγούστου του 2006 έχει εγκρίνει η Κυβέρνηση την πρόσληψη εκατόν είκοσι έξι χιλιάδων συμβασιούχων. Και επειδή ο κύριος Πρωθυπουργός αμφισβήτησε την ακρίβεια του αριθμού αυτού, σας επισημαίνω τα εξής:
      Πρώτον, ο αριθμός των εκατόν είκοσι έξι χιλιάδων συμβασιούχων προκύπτει από στοιχεία που η ίδια η Κυβέρνηση έδωσε μετά από ερωτήσεις Βουλευτών του ΠΑ.ΣΟ.Κ..
      Δεύτερον, μέχρι τις 20 Μαρτίου του 2006 ο αριθμός των συμβασιούχων ανήρχετο σε εκατόν επτά χιλιάδες. Από τις 20 Μαρτίου του 2006 έως τις 8 Αυγούστου του 2006 ο αριθμός έφτασε στις εκατόν είκοσι έξι χιλιάδες εγκρίσεις. Δηλαδή σε τεσσερισήμισι μήνες προσλάβατε δεκαεννέα χιλιάδες συμβασιούχους, δηλαδή τέσσερις χιλιάδες διακόσιους συμβασιούχους το μήνα. Διακόσιους συμβασιούχους ανά εργάσιμη ημέρα.
      ΑΠΟΣΤΟΛΟΣ ΚΑΚΛΑΜΑΝΗΣ: Δημοτικές εκλογές.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Μήπως άραγε και αυτοί οι συμβασιούχοι που προσλάβατε από το Μάρτιο έως τον Αύγουστο του 2006, είναι συμβασιούχοι του ΠΑ.ΣΟ.Κ., όπως ισχυρίζεται ο κ. Καραμανλής; Και τους προσλάβατε μάλιστα και λίγες εβδομάδες προ των δημοτικών εκλογών. Αυτούς προσλάβατε; Μάλιστα. Μη συνεχίζετε να παίζετε με τη νοημοσύνη, όχι μόνο τη δική μας, αλλά και του ελληνικού λαού. (Χειροκροτήματα από την πτέρυγα του ΠΑ.ΣΟ.Κ.)
      Κόπτεσθε, δήθεν, για την αξιοκρατία και την αντικειμενικότητα των προσλήψεων. Αλλά απαξιώσατε μεθοδικά το Α.Σ.Ε.Π.. Καταργήσατε ουσιαστικά το Α.Σ.Ε.Π. για τις προσλήψεις στις Δ.Ε.Κ.Ο.. Η «γαλάζια συνέντευξη», τα σημειώματα των κομματικών γραφείων λειτουργούν υπέρ των ολίγων και αδικούν τους πολλούς.
      Παραμονές των δημοτικών εκλογών ήταν όταν δημοσιεύθηκαν στο Φ.Ε.Κ. οι υπουργικές αποφάσεις, με τις οποίες δεκαεπτά Δ.Ε.Κ.Ο. εξαιρούνται ουσιαστικά από το Α.Σ.Ε.Π.. Βεβαίως, δεν είναι τυχαίο ότι και οι Δ.Ε.Κ.Ο. έχουν πάρει την κατηφόρα, όπως και άλλοι τομείς της ελληνικής δημόσιας πολιτικής ζωής επί κυβέρνησης Νέας Δημοκρατίας. Έτσι αντιλαμβάνεστε το κράτος, λάφυρο στα χέρια σας, εργαλείο κομματικής σκοπιμότητας. Ένα κράτος άδικο, ένα κράτος που δεν σέβεται τον πολίτη.
      Κλείνοντας, κυρίες και κύριοι, η εκλογολογία που έχει εισάγει η Νέα Δημοκρατία τον τελευταίο καιρό στη δημόσια ζωή, δείχνει μια μη σοβαρή, αλλά και επικίνδυνη Κυβέρνηση. Αποκαλύπτει τη συστηματική προσπάθεια αποπροσανατολισμού της κοινής γνώμης από τα προβλήματα που δημιουργείτε, αλλά τα πολλά προβλήματα που έχει πια ο πολίτης. Και η Κυβέρνηση σ’ αυτό το σημείο είναι επικίνδυνη, διότι παίζει με τους θεσμούς. 
      Εμείς έχουμε καταθέσει, σε ανύποπτο χρόνο, την πρότασή μας, για μια ριζική αλλαγή του εκλογικού μας συστήματος, που θα δώσει νέα πνοή στη Δημοκρατία μας για την ενίσχυση της αυτονομίας της πολιτικής απέναντι σε κάθε είδους συμφέροντα. Εσείς κωφεύσατε, όταν εμείς το προτείναμε. Γιατί; 
      Σήμερα, λίγους μήνες προ των εκλογών, είμαστε ξεκάθαρα υπέρ της εφαρμογής του ισχύοντος νόμου. Ο νόμος αυτός είναι δημοκρατικότερος και δικαιότερος έναντι των μικρών κομμάτων. Και η συζήτηση αυτή θα λήξει, με ξεκάθαρη εντολή του ελληνικού λαού, εντολή για μια δίκαιη κοινωνία.
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός  Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, σήμερα υποτίθεται ότι συζητούμε ένα κρίσιμο νομοσχέδιο για την αναβάθμιση της επιθεώρησης των δικαστικών λειτουργών, μάλιστα, της επιθεώρησης που κατά κοινή ομολογία ήταν προβληματική, ελλειπής. Επιθεώρησης -ή μάλλον έλλειψής της- στην οποία σε μεγάλο βαθμό οφείλεται η οργάνωση παραδικαστικών κυκλωμάτων στη δικαιοσύνη, με τη διάβρωση της δικαιοσύνης, με το λαθρεμπόριο δικαίου, που εκωλάφθηκε κατά τα τελευταία χρόνια της διακυβέρνησης του τόπου από το ΠΑ.ΣΟ.Κ..
      Αντί συμβολής στο κρίσιμο αυτό, πράγματι, κατά γενική ομολογία, νομοσχέδιο, ο Αρχηγός της Αξιωματικής Αντιπολίτευσης προτίμησε βομβαρδισμό της Κυβέρνησης, μύδρους κατά του Υπουργείου Εσωτερικών, Δημόσιας Διοίκησης και Αποκέντρωσης, του Υπουργείου Δημόσιας Τάξης, αλλά και του Υπουργείου Δικαιοσύνης. Βομβαρδισμό όμως που στρέφεται τελικά, όχι κατά της Κυβέρνησης, αλλά κατά των θεσμών, καθώς καίρια με τους ισχυρισμούς του, τραυμάτισε το ίδιο το κύρος της δικαιοσύνης. 
      Σημείωσα θέματα. Πρόσφατη εγκύκλιος του Προέδρου του Αρείου Πάγου. Μα, με την εγκύκλιό του ο Πρόεδρος του Αρείου Πάγου, διατύπωσε, όπως εξηγεί, επιστημονική άποψη σε θέματα ασφαλιστικών μέτρων, όπως έχει δικαίωμα να πράξει, κατά το άρθρο 19 παράγραφοι 1β΄ και 2, του Οργανισμού των δικαστηρίων.
      Επεσήμανε το αυτονόητο, ότι δηλαδή σε υποθέσεις ασφαλιστικών μέτρων δεν επιλύεται η διαφορά κατά οριστικό τρόπο και δεν ικανοποιείται πλήρως το δικαίωμα του αιτούντος. Η εγκύκλιος του Προέδρου του Αρείου Πάγου ούτε οδηγίες δίνει ούτε συστάσεις κάνει ούτε παρέμβαση στο δικαιοδοτικό έργο των δικαστών αποτελεί, όπως άλλωστε ο ίδιος χθες διακήρυξε. 
      Αλλά επειδή η μνήμη φαίνεται ότι είναι ρηχή, θέλω, αγαπητοί συνάδελφοι, να θυμίσω, αντίστοιχη εγκύκλιο προηγουμένου Προέδρου του Αρείου Πάγου, ο οποίος σαφέστατα υποδεικνύει την έναρξη πειθαρχικών διώξεων, σε περίπτωση εντοπισμού βαρύτατης αμέλειας, αδιαφορίας, αθέμιτων συνεννοήσεων, πειθαρχικών ευθυνών. Και μάλιστα κοινοποιεί την εγκύκλιο αυτή, στους αρμόδιους –πάλι κατά λέξη- επιθεωρητές, «προς εξέταση ανάλογων ευθυνών και αξιολόγησης των επιθεωρουμένων».
      Ο πρόεδρος του ΠΑ.ΣΟ.Κ. διαπίστωσε κομματισμό –τάχα- στη δικαιοσύνη. Μα, οι προαγωγές κατά τη διάρκεια των τελευταίων τριών χρόνων έγιναν με απόλυτα αξιοκρατικά κριτήρια. Τιμήθηκε στο μέγιστο μέχρι σήμερα βαθμό η δικαστική επετηρίδα. Φέτος, για τις θέσεις Αντιπροέδρων του Αρείου Πάγου επελέγησαν οκτώ μεταξύ των δεκατεσσάρων πρώτων Αρεοπαγιτών. Για τη θέση του Προέδρου του Ελεγκτικού Συνεδρίου επελέγη ο αρχαιότερος Αντιπρόεδρος. Για τη θέση του Γενικού Επιτρόπου του Ελεγκτικού Συνεδρίου επελέγη ο αμέσως αρχαιότερος. Για τις θέσεις των Αντιπροέδρων του Ελεγκτικού Συνεδρίου επελέγησαν ο πρώτος και ο τρίτος στην επετηρίδα. Τέλος, ως Επίτροπος των Διοικητικών Δικαστηρίων επελέγη ο πρώτος και πάλι στην επετηρίδα. 
      Αντίθετα, οι δικές σας κυβερνήσεις διακρίθηκαν για τις αμιγώς κομματικές επιλογές τους και έχουν καταγραφεί πράγματι στο βιβλίο Γκίνες ως πρωταθλήτριες στα μακροβούτια των δικαστικών επετηρίδων. Το 2001 για την πλήρωση θέσης Αντιπροέδρου του Συμβουλίου της Επικρατείας επελέγη ο δωδέκατος στην επετηρίδα. Το 2002 επιλέξατε ως Αντιπρόεδρο του Συμβουλίου της Επικρατείας τον δέκατο τρίτο. Το 2003 προαγάγατε σε Αντιπρόεδρο του Συμβουλίου της Επικρατείας και πάλι τον δέκατο τρίτο. Την ίδια χρονιά, το 2003 σκανδαλωδώς προαγάγατε σε Αντιπρόεδρο του Αρείου Πάγου και τον δέκατο τέταρτο, τον κ. Αχιλλέα Ζήση, ο οποίος ελέγχεται ποινικά και έχει ήδη τιμωρηθεί πειθαρχικά με αργία για υποθέσεις παραδικαστικών κυκλωμάτων. 
      Παρέμβαση τάχα στην υπόθεση της «Δ.Ε.Κ.Α.» καταλόγισε επίσης ο Αρχηγός της Αξιωματικής Αντιπολίτευσης, αλλά η δικαιοσύνη λειτούργησε ανεξάρτητα και έκρινε ότι η υπόθεση έπρεπε να παραπεμφθεί στον Άρειο Πάγο, δεδομένου ότι ουδέποτε κρίθηκε η ουσία της από το αρμόδιο Τριμελές Εφετείο στο οποίο αναπέμφθηκε μετά την παραδοχή της αναίρεσης. Όπως και ο Εισαγγελέας του Αρείου Πάγου υπογράμμισε, το δικαστήριο δεν αθώωσε τους κατηγορουμένους, όπως ανακριβέστατα ισχυρίστηκαν κάποιοι συνάδελφοι, αλλά μεταβάλλοντας το κακούργημα σε πλημμέλημα, έπαψε οριστικά η δίωξη λόγω παραγραφής. 
      Παρέμβαση για το Χρηματιστήριο. Υπαινίχθηκε ο κ. Παπανδρέου παρέμβασή μου προς την ηγεσία της δικαιοσύνης, για να ασκηθεί έφεση σε απαλλακτικό βούλευμα του Συμβουλίου Πλημμελειοδικών Αθηνών σε υπόθεση που αφορούσε το Χρηματιστήριο. Όμως, η έφεση ασκήθηκε με πρωτοβουλία του αρμόδιου Εισαγγελέα και βέβαια αποσιωπάτε ότι η Ολομέλεια του Αρείου Πάγου, η οποία συνήλθε σχετικά, υπό την προηγούμενη μάλιστα σύνθεσή της, υπό την προηγούμενη ηγεσία της, έκρινε ότι ο Υπουργός Δικαιοσύνης δεν υπερέβη το θεσμικό του ρόλο και τα προβλεπόμενα από τον Κώδικα Ποινικής Δικονομίας δικαιώματά του. 
      Μου καταλόγισε ακόμα ο πρόεδρος του ΠΑ.ΣΟ.Κ. παρέμβαση στην ποινική δικαιοσύνη, ότι τάχα προανήγγειλα διώξεις. Επανέρχεστε σε κάτι που έχει απαντηθεί πλειστάκις σε τούτη την Αίθουσα. Στο πλαίσιο της πορείας της κάθαρσης και ενώπιον της ηγεσίας της δικαιοσύνης, παρόντος δηλαδή του Προέδρου του Αρείου Πάγου και του Εισαγγελέα του Αρείου Πάγου, ενημέρωσα την κοινή γνώμη γενικά, χωρίς να αναφερθώ σε ονόματα για τις  γενικές εξελίξεις επί του θέματος της κάθαρσης, προκειμένου ακριβώς να υπογραμμίσω την αταλάντευτη βούληση της δικαιοσύνης να προχωρήσει σε βάθος το εξυγιαντικό της έργο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ ούτε αυτοί εδικαιούντο να γνωρίζουν.
      ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, τα έχουμε πει κατ’ επανάληψη.
Στην ουσία θέλησα να διαβεβαιώσω τους πολίτες ότι μπορούν και πάλι να εμπιστεύονται τους δικαστικούς μας λειτουργούς. 
    Πακιστανοί, υποκλοπές: Χιλιοστή η επανάληψη των ίδιων έωλων κατηγοριών που εξαντλητικά δεκάδες φορές σε τούτη την Αίθουσα και σε άλλες επιτροπές έχουμε συζητήσει. Και οι δύο υποθέσεις, όπως γνωρίζετε, βρίσκονται στα χέρια της δικαιοσύνης και μάλιστα η υπόθεση των υποκλοπών βρίσκεται στα χέρια Εφέτη Ανακριτή, όπως και ο ίδιος ο Αρχηγός της Αξιωματικής Αντιπολίτευσης είχε ζητήσει. Ας αφήσετε, λοιπόν, επιτέλους τη δικαιοσύνη να ολοκληρώσει ανεπηρέαστα το έργο της και, επιτέλους, εμπιστευθείτε την. 
    Το ΠΑ.ΣΟ.Κ. έχει θέσει από πέρυσι στο κομματικό του στόχαστρο την ελληνική δικαιοσύνη και τους λειτουργούς της, βάλλοντας μάλιστα τυφλά κατά πάντων, υβρίζοντας δικαστικούς λειτουργούς. Δυστυχώς, στην προσπάθειά σας να πλήξετε την Κυβέρνηση, το μόνο που καταφέρνετε τελικά είναι να τραυματίσετε τον ίδιο το θεσμό της δικαιοσύνης, γιατί κατά του κύρους, της αξιοπιστίας και πάνω απ’ όλα κατά της ανεξαρτησίας της δικαιοσύνης στρέφονται οι επιθέσεις σας, οι εντελώς αστήρικτες, οι έωλες καταγγελίες σας. Κατά βάθος, αυτό που δεν μπορείτε να αντιληφθείτε είναι ότι σήμερα υφίσταται, είναι σεβαστή η διάκριση των εξουσιών. Η πολιτεία συνδράμει, βεβαίως, στο έργο της δικαιοσύνης, αλλά δεν παρεμβαίνει στο έργο της. Σε αντίθεση με τις πρακτικές του ΠΑ.ΣΟ.Κ., εμείς εξασφαλίζουμε μία δικαιοσύνη πραγματικά ανεξάρτητη, ισχυρή και σεβαστή απ’ όλους. Λυπούμαι, διότι το ΠΑ.ΣΟ.Κ. ως Αντιπολίτευση έχει επιλέξει και στο πεδίο της δικαιοσύνης το δρόμο της στείρας καταγγελίας και όχι των προτάσεων ουσίας.
    Έρχομαι τώρα στο νομοσχέδιο. Η ολοκληρωτική κάθαρση της δικαιοσύνης, κυρίες και κύριοι συνάδελφοι, από τις παθογόνες εστίες ήταν και παραμένει η μεγάλη προτεραιότητα της πολιτικής που υλοποιούμε. Αντιμετωπίσαμε άμεσα και αποτελεσματικά τα κρούσματα διαφθοράς στο δικαστικό χώρο. Ο νόμος μας, ο ν. 3327/2005 συνέδραμε καθοριστικά την ηγεσία της δικαιοσύνης στο εξυγιαντικό της έργο, ενισχύοντάς την, εξοπλίζοντάς την με συγκεκριμένα μέτρα και μέσα, με ισχυρότερα όπλα για την τιμωρία των επίορκων δικαστών. Για πρώτη φορά η πολιτεία απέδειξε την αδιαπραγμάτευτη βούλησή της να συγκρουστεί με τη διαφθορά, να καταπολεμήσει το κλίμα ηθικής χαλαρότητας που είχε τα τελευταία χρόνια γίνει καθεστώς και στο δικαστικό χώρο, να αποκαταστήσει το κύρος των δικαστικών λειτουργών στη συνείδηση της κοινής γνώμης και το σεβασμό στο νόμο, να αποκαταστήσει –αν θέλετε- την αδικία έναντι των πάρα πολλών δικαστικών λειτουργών, της μεγάλης πλειονότητάς τους, που είναι ακέραιοι και έντιμοι, αλλά κηλιδώνονται από τις πράξεις των λίγων. 
    Η εξυγιαντική μας βούληση είναι διαρκής και αμετάθετη και η προσπάθειά μας αυτή έχει και συνέπεια, έχει και συνέχεια. Δεν είναι αρκετό να τιμωρούμε αμείλικτα τα συμπτώματα διαφθοράς, πρέπει και να τα προλαβαίνουμε. Η καταστολή χωρίς πρόληψη, προφανώς δεν επαρκεί για να ξεριζώσουμε μια για πάντα το παραεμπόριο του δικαίου από το δικαστικό χώρο. Η νέα μας, η σημερινή νομοθετική πρωτοβουλία με την αναδιοργάνωση και ουσιαστική αναβάθμιση του θεσμού της επιθεώρησης των δικαστηρίων και των δικαστικών λειτουργών αποβλέπει στο να προλαμβάνει εν τη γενέσει τους τα φαινόμενα που άλλοι νόμοι μας καταπολεμούν.
      Σε μεγάλο βαθμό πράγματι ήταν ελλειμματική έως προσχηματική η επιθεώρηση των δικαστών κατά τα τελευταία χρόνια και ενθάρρυνε τα κρούσματα διαφθοράς στη δικαιοσύνη. Είχε επικρατήσει η εκφυλιστική τακτική ο ίδιος ο επιθεωρούμενος να επιλέγει τρεις ή πέντε αποφάσεις, να τις εγχειρίζει στον επιθεωρούντα και αυτές και μόνο να είναι το αντικείμενο της επιθεώρησης, δηλαδή επί ύλης που ο ίδιος ο επιθεωρούμενος επέλεγε. 
      Με τα νέα μας μέτρα, πρώτον αυξάνεται ο αριθμός των επιθεωρητών των περιφερειών επιθεώρησης και των επιθεωρητών. Δεύτερον, αυξάνεται ο αριθμός των επίκουρων επιθεωρητών στα πολιτικά και ποινικά δικαστήρια, προκειμένου να υπάρχει επαρκής αναλογία μεταξύ επιθεωρητή και επιθεωρουμένων. 
      Τρίτον, θεσπίζονται πέντε θέσεις επίκουρων επιθεωρητών στα διοικητικά δικαστήρια που έχουν το βαθμό του Προέδρου Εφετών. 
      Τέταρτον, γίνονται αποκλειστικής απασχόλησης και οι διοικητικοί επιθεωρητές, καθώς και όλοι οι επίκουροι επιθεωρητές των πολιτικών, ποινικών και διοικητικών δικαστηρίων, έτσι ώστε να αφοσιώνονται αποκλειστικά στο έργο της επιθεώρησης. 
      Πέμπτον, αλλάζει ο τρόπος επιλογής των επιθεωρητών. Αντί της κλήρωσης αμιγώς, που ίσχυε μέχρι σήμερα μεταξύ των εχόντων διετή υπηρεσία στο βαθμό του Αρεοπαγίτου, καθιερώνεται ένα μικτό σύστημα επιλογής κατ’ αρχήν μεταξύ των ικανότερων, γιατί δεν είναι όλοι κατάλληλοι για να κάνουν επιθεώρηση, ενώ πρέπει να διασφαλίζεται αποτελεσματική επιθεώρηση από τους κατά τεκμήριο ικανότερους δικαστικούς λειτουργούς, οι οποίοι θα κληρώνονται μεταξύ διπλάσιου αριθμού από τον αριθμό των επιθεωρητών. 
      Έκτον, επεκτείνεται η επιθεώρηση σε μέχρι σήμερα ανέλεγκτες κατηγορίες δικαστών. Μέχρι σήμερα οι Πρόεδροι και οι Εισαγγελείς Εφετών απαλλάσσονταν από την επιθεώρηση. Επίσης απαλλάσσονται οι πάρεδροι και οι εισηγητές του Συμβουλίου της Επικρατείας, καθιστώντας συνολικά το ανώτατο δικαστήριο ανέλεγκτο. Όλες αυτές οι κατηγορίες δικαστών θα  υπάγονται εφεξής σε επιθεώρηση. 
      Έβδομον, διευρύνονται οι αρμοδιότητες των επιθεωρητών. Με το νέο σχέδιο νόμου οι επιθεωρητές εξετάζουν το σύνολο πια του έργου κάθε δικαστή, καθώς και την εν γένει λειτουργία των δικαστηρίων της περιφέρειας. 
      Όγδοον, διαβουλεύονται με τους προϊσταμένους του δικαστηρίου ή της εισαγγελίας όπου υπηρετεί ο επιθεωρούμενος, ενώ υποχρεούνται πλέον ρητά, κατά τη σύνταξη της έκθεσής τους, να εκφέρουν γνώμη οι επιθεωρητές περί του αν οι επιθεωρούμενοι είναι προακτέοι στον επόμενο βαθμό ή όχι. 
      Ένατον, λαμβάνεται ακόμα υπ' όψιν η γνώμη των μελών του διοικητικού συμβουλίου του οικείου δικηγορικού συλλόγου για κάθε θέμα σχετικό με την εύρυθμη λειτουργία των δικαστηρίων και των υπηρετούντων σε αυτά και εξετάζονται έγγραφες αναφορές τους με βάση τις οποίες οι επιθεωρητές μπορούν να διενεργούν έκτακτη επιθεώρηση. Καθιερώνεται έτσι ένα διαρκές άνοιγμα της δικαιοσύνης στην κοινωνία, ζωογόνο άνοιγμα το οποίο επιχειρείται για πρώτη φορά. 
      Δικαστές και δικηγόροι, δηλαδή οι δικαστικές ενώσεις από τη μία μεριά και η συντονιστική επιτροπή των δικηγορικών συλλόγων από την άλλη, συμφώνησαν με τη σχετική διατύπωση που πρότεινα βελτιωτικά στην αρχή της συνεδρίασης. Η επιθεώρηση διενεργείται αποκλειστικά από δικαστικούς λειτουργούς, ενώ ζητείται η γνώμη των διοικητικών συμβουλίων των οικείων δικηγορικών συλλόγων σε κάθε θέμα σχετικό με την εύρυθμη λειτουργία των δικαστηρίων και των εισαγγελιών. Αυτή η θέση εκφράζει την πολιτική βούληση του Υπουργείου Δικαιοσύνης για άνοιγμα της επιθεώρησης στην κοινωνία, στο βαθμό που η δικαιοσύνη δεν αποτελεί στεγανό, αλλά κοινωνική υπηρεσία, κοινωνικό αγαθό. 
        Όμως, επειδή ιδίως κατά την ακρόαση των φορέων στο στάδιο της συζήτησης του νομοσχεδίου στη Διαρκή Επιτροπή προέκυψαν αποκλίνουσες ερμηνείες στη διατύπωση αυτή που μόλις είπα, επιθυμώ να διευκρινίσω σχετικά, ότι στην έννοια της εύρυθμης λειτουργίας των δικαστηρίων για την οποία ζητείται η γνώμη και των διοικητικών συμβουλίων των οικείων δικηγορικών συλλόγων, περιλαμβάνονται και τα πρόσωπα των υπηρετούντων σ’ αυτά, όπως άλλωστε έγινε ενώπιών μου ερμηνευτικά δεκτό ως αυτονόητο και από τον Πρόεδρο της Ένωσης Δικαστών και Εισαγγελέων και από τον Πρόεδρο της Συντονιστικής Επιτροπής των Δικηγορικών Συλλόγων στις 31 Οκτωβρίου, στο γραφείο μου. 
        Με τα νέα αυτά μέτρα, η Επιθεώρηση των Δικαστηρίων και των Δικαστών αποκτά πια ουσιαστικό νόημα. Θα ελέγχεται πλέον εξαντλητικά η ποιότητα, το ήθος, το σθένος, ο χαρακτήρας, η επιστημονική κατάρτιση, η υπηρεσιακή απόδοση, η εργατικότητα, η επιμέλεια, η κοινωνική παράσταση των δικαστών, καθώς και η ομαλή και αποτελεσματική λειτουργία κάθε δικαστηρίου. Σημειώνω ότι η Επιθεώρηση δεν έχει πρόδηλα αστυνομικό, αλλά κατ’ εξοχήν παιδευτικό χαρακτήρα. 
        Εξάλλου, η ενίσχυση και ουσιαστικοποίηση της Επιθεώρησης τελεί υπό την αυτονόητη προϋπόθεση ότι δεν θίγει την ανεξαρτησία των επιθεωρούμενων δικαστικών λειτουργών. Ο επιθεωρούμενος δικαστής δεν αφήνεται από το νομοσχέδιο απροστάτευτος. Συγκεκριμένα μέτρα αποβλέπουν όχι μόνο στο σχηματισμό ασφαλούς γνώμης για τις ικανότητες του επιθεωρούμενου δικαστή, αλλά και στην προστασία του από ενδεχόμενες καταχρηστικές συμπεριφορές ή λαθεμένες εκτιμήσεις ως προς την απόδοσή του, όπως η υποχρέωση του επιθεωρητή να συντάσσει λεπτομερή και πλήρως αιτιολογημένη έκθεση, η δυνατότητα του επιθεωρούμενου να προσφεύγει στο Συμβούλιο Επιθεώρησης για την άρση ενδεχόμενων αδικιών και υπερβολών, αν θέλετε, στην έκθεση επιθεώρησης, η διενέργεια κάθε χρόνο επιθεώρησης από διαφορετικό δικαστή  -μάλιστα, αυτός είναι και ο βασικός λόγος για τον οποίο δεν συμφωνώ μαζί σας, αγαπητέ κύριε Κουβέλη, για το ότι θα έπρεπε ανά διετία να διοργανώνεται η επιθεώρηση- και τέλος, η εκφορά γνώμης για τον επιθεωρούμενο από περισσότερα του ενός πρόσωπα και φορείς, από τον προϊστάμενο του δικαστηρίου, από τον πρόεδρο του τμήματος, στο οποίο υπηρετεί ο δικαστής, από τον οικείο δικηγορικό σύλλογο.
        Είναι πεποίθησή μου, κυρίες και κύριοι συνάδελφοι, ότι με την ουσιαστική λειτουργία της Επιθεώρησης, αλλά και με το άλλο υπό κατάθεση σχέδιο νόμου για τον εκσυγχρονισμό και την αναβάθμιση της Εθνικής Σχολής Δικαστών, συμβάλουμε στην αποτροπή νέων νοσογόνων εστιών, θωρακίζουμε τη λειτουργία της δικαιοσύνης, αποκαθιστούμε την αξιοκρατία και τη διαφάνεια στο Σώμα των Δικαστικών Λειτουργών, αποτρέπουμε τη διαφθορά, διαμορφώνοντας ένα νέο υγιές περιβάλλον.
        Με τον περσινό μας νόμο προσφέραμε στη δικαιοσύνη το «δόρυ» που είχε ανάγκη για το εξυγιαντικό έργο της. Με το σημερινό σχέδιο νόμου της παρέχουμε και την «ασπίδα»! 
        Ευχαριστώ. 
        (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      Θα είναι η κανονική σας ομιλία ή θα κάνετε παρέμβαση;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μια σύντομη παρέμβαση θα κάνω, κυρία Πρόεδρε. 
      Κύριε Υπουργέ της Δικαιοσύνης, με όσα λέτε δημιουργείτε συχνά στους ακροατές και συνομιλητές σας το ερώτημα αν υπάρχει ανάγκη κανείς να σας απαντήσει. Αν λαμβάνω το λόγο, είναι για να καταδείξω γιατί το ισχυρίζομαι αυτό.
      Είπατε ότι επέλεξε ο Πρόεδρος του ΠΑ.ΣΟ.Κ. να σας βομβαρδίσει, όχι μόνο το δικό σας Υπουργείο, αλλά και ένα μεγάλο τμήμα της Κυβερνήσεως, αν όχι το σύνολο της Κυβερνήσεως. Μα, αφού προσφέρετε αφειδώς και τους όλμους και τις οβίδες, κύριε Υπουργέ, δεν θα αδράξει την ευκαιρία να σας βομβαρδίσει ως οφείλει, σύμφωνα με το εθνικό του χρέος και το αντιπολιτευτικό του καθήκον;
      Αναφωνήσατε: «Εμπιστευτείτε επιτέλους τη δικαιοσύνη». Σας διαβεβαιώνω ότι την εμπιστευόμαστε πλήρως. Δεν εμπιστευόμαστε εσάς και ορισμένους εκλεκτούς σας στην ηγεσία της δικαιοσύνης, κύριε Υπουργέ.
      Αναρωτηθήκατε πώς είναι δυνατόν να ισχυρίζεται ο Πρόεδρος του ΠΑ.ΣΟ.Κ. ότι υπάρχει παραβίαση της επετηρίδας, πώς θέσαμε το ερώτημα, όταν εσείς σέβεστε πλήρως την επετηρίδα; Μα είναι δυνατόν, κύριε Υπουργέ της Δικαιοσύνης, να τα λέτε αυτά όταν μόλις πριν από λίγες μέρες, παραλειφθείς ο αρχαιότερος Αρεοπαγίτης διαμαρτύρεται με επιστολή του -την οποία σας έστειλε και δημοσιεύτηκε στον Τύπο- ότι παρελείφθη σκοπίμως εξ αιτίας της έντιμης στάσης που τήρησε στην περιβόητη υπόθεση των λευκών ψηφοδελτίων, υπόθεση που οδήγησε στην κατάκτηση της έδρας του Νομού Σερρών από συγγενή του Πρωθυπουργού; 
      Είναι δυνατόν να αναρωτιέστε τι αρνητικό βρήκε ο Πρόεδρος του ΠΑ.ΣΟ.Κ. στην υπόθεση των υποκλοπών και να επαίρεστε γιατί εφέτης-ανακριτής χειρίζεται την υπόθεση, όταν συστηματικά αποκρύπτετε ότι έντεκα ολόκληρους μήνες πριν από τη δημοσιοποίηση αυτής της μεγάλης και πολύκροτης υπόθεσης είχε ανατεθεί σε εκλεκτό σας δικαστικό λειτουργό η διερεύνηση πτυχών αυτής της υποθέσεως και δεν κατέληξε σε κανένα δικαστικό συμπέρασμα, δικαστικός λειτουργός του οποίου τη θητεία παρατείνατε, όπως και πολλών άλλων εκλεκτών σας; 
      Είναι δυνατόν να ισχυρίζεστε ότι ο Πρόεδρος του Αρείου Πάγου, με τη γνωστή εγκύκλιό του, διατυπώνει απλώς απόψεις αυτονόητες; Τα ασφαλιστικά μέτρα, κύριε Υπουργέ της Δικαιοσύνης, αφορούν πολλά δικαιώματα των πολιτών. Πώς γίνεται, κατά σατανική σύμπτωση, ο Πρόεδρος του Αρείου Πάγου να «φωτογραφίζει» τρεις κατηγορίες προσώπων υπέρ των οποίων θα έπρεπε να προσέξουν οι δικαστές, τους εργοδότες, τους εργολήπτες δημοσίων έργων και τους ακτοπλόους και εφοπλιστές! 
      Άραγε, μόνο σε αυτούς αφορούν εκδόσεις ασφαλιστικών μέτρων, ώστε να σκέπτεται ο νουνεχής Πρόεδρος του Αρείου Πάγου ότι θα πρέπει να δώσει τις δικές του συμβουλές και κατευθύνσεις προς όλους τους δικαστικούς λειτουργούς; Δεν υπάρχουν άλλες κατηγορίες Ελλήνων που θα είχαν την ανάγκη της προστασίας, του κύρους και των συμβουλών του Προέδρου του Αρείου Πάγου;
      Ισχυρίζεστε σοβαρά, κύριε Υπουργέ της Δικαιοσύνης, ότι δεν υπήρξε καμία απολύτως παρέμβαση στην υπόθεση της «Δ.Ε.Κ.Α.»; Τι πρέπει να υποθέσει κανείς, όταν από την έναρξη της δικαστικής διερευνήσεως αυτής της υποθέσεως, έξι φορές άλλαξαν τα κατηγορητήρια, μέχρις ότου να φθάσουμε στην απαλλαγή των κατηγορουμένων; Έξι φορές! Και ίσως θα μου δοθεί αύριο η ευκαιρία –στην πιο εκτενή παρέμβασή μου- να πω ποιες ήταν οι μεταβολές του κατηγορητηρίου. 
      Και όταν δεν βρέθηκε ο εισαγγελικός λειτουργός για να ασκήσει την αναίρεση, άλλαξε το πρόσωπο, χωρίς να υπάρξει καμία απολύτως πολιτική επέμβαση κατά την κρίση σας!
      Κύριε Υπουργέ της Δικαιοσύνης, κλείνω, με ένα ομολογουμένως αξιοπρόσεκτο μάθημα δικονομικής υφής που δώσατε. Σας άκουσα να λέτε ότι η αναίρεση στην υπόθεση της ΔΕΚΑ ασκήθηκε διότι δεν κρίθηκε επί της ουσίας η υπόθεση. Ομολογώ ότι θαυμάζω την επαγγελματική σας ευφυΐα στην προκειμένη περίπτωση, διότι μέχρι στιγμής γνώριζα ότι ο Άρειος Πάγος σε περίπτωση αναιρέσεως μπορεί να κρίνει νομικά ελαττώματα, αλλά όχι επί της ουσίας μίαν υπόθεση. Σε ό,τι αφορά δε την επανάκριση της υποθέσεως από το Τριμελές Εφετείο, θα κριθεί τελικά αν η «Δ.Ε.Κ.Α.» ταυτίζεται με τη στενή έννοια του δημοσίου;
Τώρα ανακαλύπτω, σύμφωνα με «σοβαρό» μάθημα δικονομικής προστασίας που παρέχετε, ότι η αναίρεση έγινε επειδή δεν κρίθηκε επί της ουσίας η υπόθεση της «Δ.Ε.Κ.Α.». Αλλά γι’ αυτό να είσαστε βέβαιοι –ως Κυβέρνηση να είσαστε βέβαιοι- ότι στην συνέχεια θα δοθούν πάρα πολλά στοιχεία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Κύριε Υπουργέ, εξαπατήσατε ως Κυβέρνηση τον ελληνικό λαό, φορώντας την ιδεολογική «προβιά» του μεσαίου χώρου. Πολύ γρήγορα, όμως, με την κυβερνητική σας πράξη, αποκαλύψατε αυτό που γνωρίζει επί πολλές δεκαετίες ο ελληνικός λαός: Ποιος είναι ο γενετικός σας κώδικας, δηλαδή ο γενετικός κώδικας του γνωστού «λύκου της Δεξιάς». Και γι’ αυτό πολύ σύντομα θα απολέσετε και τυπικά αυτό που ουσιαστικά έχετε απωλέσει: Την εμπιστοσύνη του ελληνικού λαού!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας, συνάδελφος κ. Ζώης. 
      ΧΡΗΣΤΟΣ ΖΩΗΣ: Ευχαριστώ, κυρία Πρόεδρε.
      Θα μου επιτρέψετε να ακολουθήσω και εγώ την πρακτική του Κοινοβουλευτικού Εκπροσώπου της Αξιωματικής Αντιπολίτευσης και να επιφυλαχθώ να τοποθετηθώ αύριο επί του σχεδίου νόμου.
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε. Θα κάνετε κανονική ομιλία ή παρέμβαση;
      ΧΡΗΣΤΟΣ ΖΩΗΣ: Αυτό εξηγώ μόλις τώρα. Θα κάνω μια ολιγόλεπτη παρέμβαση, για να απαντήσω και στην τοποθέτηση του κ. Καστανίδη, αλλά και σε σχέση με όσα ακούστηκαν από τον Αρχηγό της Αξιωματικής Αντιπολίτευσης. 
      Κυρία Πρόεδρε, ομολογώ ότι σήμερα αυτό που και εγώ, αλλά φαντάζομαι και όλοι σ’ αυτή την Αίθουσα εισπράξαμε είναι ότι δυστυχώς πρώτο θύμα της εκλογολογίας σ’ αυτόν τον τόπο είναι ο ίδιος ο Αρχηγός της Αξιωματικής Αντιπολίτευσης! Το πρώτο θύμα, επαναλαμβάνω, αυτής της ακατάσχετης εκλογολογίας, για την οποία, βεβαίως, δεν έχει καμία ευθύνη η Κυβέρνηση, –είναι εξάλλου, όπως όλοι γνωρίζουμε, ένα από τα αγαπημένα σπορ και των Μέσων Ενημέρωσης και των Ελλήνων, το να πολιτικολογούν, να εκλογολογούν και να μιλούν για τον επόμενο χρόνο των εκλογών- είναι ο ίδιος ο Αρχηγός της Αξιωματικής Αντιπολίτευσης. Και μόνον εξαιτίας αυτού μπορώ να του συγχωρήσω κι εγώ και οι άλλοι συνάδελφοί μας την επιλογή του να έρθει να ανεβάσει τους τόνους σήμερα, σε μια συζήτηση για ένα θέμα, για το οποίο υπήρξε συναίνεση ή, στην χειρότερη των περιπτώσεων, επιφύλαξη όσο αυτή η συζήτηση λάμβανε χώρα στην επιτροπή της Βουλής και στην Αίθουσα αυτή.
      Σ’ ένα σχέδιο νόμου, το οποίο έχει ως αποκλειστικό του στόχο την προστασία του κύρους της δικαιοσύνης, διασφαλίζοντας την ταχύτητα, την αποτελεσματικότητα και την αξιοπιστία της λειτουργίας των δικαστηρίων και των δικαστικών λειτουργών, επέλεξε ο Αρχηγός της Αξιωματικής Αντιπολίτευσης να έρθει και να ρίξει «βόμβες» επί παντός του επιστητού, σε μια συνολική αντιπολιτευτική κριτική του.
      Και το ερώτημα είναι: Τι μένει μετά την αποχώρηση από την Αίθουσα αυτή και τους μύδρους που εξαπέλυσε ο Αρχηγός της Αξιωματικής Αντιπολίτευσης κατά της κυβερνητικής πολιτικής; Δυστυχώς –και λυπάμαι που θα το πω-μια συρραφή τίτλων εφημερίδων για ζητήματα που βεβαίως μπορεί να αφορούν το αστυνομικό ρεπορτάζ, για ζητήματα που βεβαίως μπορεί να απασχολούν τους πολίτες, αλλά περιμένει κανείς από τον Αρχηγό της Αξιωματικής Αντιπολίτευσης να πηγαίνει παραπέρα, να κάνει μια κριτική επί της ουσίας, μετερχόμενος επιχειρήματα και όχι να έρχεται από το Βήμα αυτό της Βουλής και να περιορίζεται σε μια παράθεση τίτλων εφημερίδων για διάφορες υποθέσεις που απασχόλησαν την επικαιρότητα και την κοινή γνώμη. Υποθέσεις, για τις οποίες, κυρία Πρόεδρε, να είστε βέβαιοι και εσείς αλλά και όλοι οι συνάδελφοι, ότι θα μπορούσε να δοθεί απάντηση για μία προς μία απ’ αυτές. Σοβαρή, αξιόπιστη και τεκμηριωμένη απάντηση!
      Δεν είναι όμως τρόπος πολιτικής αντιπαράθεσης αυτός που επιλέγει, με δική του ευθύνη, ο Αρχηγός της Αξιωματικής Αντιπολίτευσης εν έτει 2006. Εμείς αντιλαμβανόμαστε το άγχος των εκλογών που διακατέχει τον κ. Παπανδρέου και το ΠΑ.ΣΟ.Κ., το άγχος μπροστά στην κοινή γνώμη, όπως αυτή εκφράζεται από τις δημοσκοπήσεις και που προδικάζει τη στάση των πολιτών έναντι της Κυβέρνησης και της πολιτικής της. Και θα είναι θετική αυτή η κρίση των πολιτών. Τα κατανοούμε όλα αυτά, αλλά δεν μπορεί να επιτραπεί σε κανέναν να γυρίζουμε πίσω. Θα αφήσουμε τον κ. Παπανδρέου να πάει πίσω μόνος του, ίσως ακολουθούμενος απ’ όσους αντικατέστησαν το σύνθημα «Γιώργο, άλλαξέ τα όλα» με το «Γιώργο, άλλαξε μόνο εσύ».
      Κυρία Πρόεδρε, άκουσα με πολύ μεγάλη θλίψη τον κ. Παπανδρέου να αναφέρεται σε συμπεριφορές αστυνομικών οργάνων, για τις οποίες ο αρμόδιος Υπουργός Δημόσιας Τάξης και με δηλώσεις του είπε ότι θα ελεγχθούν, όπως προβλέπεται και πρέπει να ελέγχονται.
      Όμως, ήταν το λιγότερο ατυχής η προσπάθειά του απ’ αυτό το Βήμα να συσχετίσει τέτοιες υπερβολές και συμπεριφορές, που μπορεί να ελεγχθούν και πρέπει να ελεγχθούν, με τη δράση παρακρατικών οργανώσεων στην Τουρκία!  Ήταν τουλάχιστον ατυχές να μιλήσει ο κ. Παπανδρέου απ’ αυτό το Βήμα για «γκρίζους λύκους» αναφερόμενος στην Ελληνική Αστυνομία!
      Είπαμε ότι συγχωρούνται οι υψηλοί τόνοι εν όψει του άγχους του αποτελέσματος των εκλογών, όποτε έρθουν. Είπαμε ότι συγχωρούνται οι προσπάθειες που κάνει το ΠΑ.ΣΟ.Κ. να σηκώσει του τόνους και να αντιμετωπίσει την απαξίωσή του για την αντιπολίτευση που ασκεί αυτά τα δυόμισι χρόνια, απαξίωση που έρχεται από τον ελληνικό λαό! 
      Όμως, δεν μπορεί να περνούν απαρατήρητες τέτοιου είδους συμπεριφορές, τέτοιου είδους συσχετισμοί απ’ αυτήν εδώ την Αίθουσα και να μην στηλιτεύονται! Το λιγότερο που θα μπορούσε να κάνει ο Αρχηγός της Αξιωματικής Αντιπολίτευσης αύριο είναι να ζητήσει μία συγνώμη απ’ όσους υπηρετούν στην Ελληνική Αστυνομία, μια συγνώμη οφειλόμενη μετά απ’ αυτόν τον απαράδεκτο συσχετισμό που επεχείρησε σήμερα!
      Κλείνω, κυρία Πρόεδρε, λέγοντας ότι ο χώρος της δικαιοσύνης είναι ένας χώρος ο οποίος χρειάζεται τη συναίνεση, τη συλλειτουργία, τη συνεννόηση όλων των πολιτικών παρατάξεων! Δεν είναι ένας χώρος επίδειξης αντιπολιτευτικής ικανότητας. Δεν είναι ένας χώρος αξιοποίησης όλων εκείνων που νομίζουμε ότι μπορούμε να αξιοποιήσουμε, προκειμένου να φέρουμε σε δύσκολη θέση τον εκάστοτε πολιτικό προϊστάμενο του Υπουργείου Δικαιοσύνης ή την κυβέρνηση. 
      Ο χώρος της δικαιοσύνης είναι ένας χώρος πολύ ευαίσθητος, ένας χώρος που απαιτεί λεπτούς χειρισμούς, ένας χώρος που χρειάζεται πάνω από όλα προσοχή, όχι ανεύθυνες κουβέντες, όχι υπερβολές και πολύ περισσότερο δεν χρειάζεται να εξαντλούμαστε σε μία προσπάθεια υπονόμευσης της δικαιοσύνης, ελέγχου της δικαιοσύνης μέσα από τη δήθεν κριτική που ασκούμε στην Κυβέρνηση για παρέμβασή της στη δικαιοσύνη.
      Ελπίζω ότι αύριο ο Κοινοβουλευτικός Εκπρόσωπος της Αντιπολίτευσης διερμηνεύοντας τον Αρχηγό του θα έρθει εδώ για να ακούσουμε αυτή την οφειλόμενη συγνώμη στην Ελληνική Αστυνομία και θα έρθει εδώ να συζητήσουμε επί του σχεδίου νόμου και όχι επί παντός επιστητού.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μπορώ να έχω το λόγο; 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα μιλήσω, κυρία Πρόεδρε, απλώς ήθελα να σημειωθεί ότι ο Πρόεδρος του ΠΑ.ΣΟ.Κ. μετέφερε αυτολεξεί τη δήλωση της μητέρας του Κυπρίου νέου, ο οποίος κακοποιήθηκε στη Θεσσαλονίκη από άτομα με πολιτικά που έφεραν και κουκούλες και αυτό παραπέμπει πράγματι σε άλλες εποχές και όλοι εδώ γνωρίζουμε. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Ζώης…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Ζώης ήταν πολύ νέος το ’63. Εγώ εύχομαι και ο σημερινός Πρωθυπουργός να μην διερωτηθεί και αυτός «ποιος κυβερνά αυτόν τον τόπο». 
      ΧΡΗΣΤΟΣ ΖΩΗΣ: Κυρία Πρόεδρε, μου επιτρέπετε;	
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Ζώη. 
      ΧΡΗΣΤΟΣ ΖΩΗΣ: Κυρία Πρόεδρε, μόνο για ένα λεπτό, αξιοποιώντας την παρέμβαση του πρώην Προέδρου της Βουλής, του κ. Κακλαμάνη, τον οποίο εκτιμώ απεριόριστα, θα μου επιτρέψετε να πω ότι όταν μεταφέρουμε χωρίς να κρίνουμε απόψεις που ακούγονται από την Αίθουσα αυτή, τότε τις υιοθετούμε. 
      Κατανοούμε πλήρως τον πόνο που μπορεί να διακατέχει οποιαδήποτε μάνα, όταν βλέπει το παιδί της να υφίσταται συγκεκριμένη συμπεριφορά και αντιμετώπιση εκ μέρους οποιουδήποτε, πόσω μάλλον αστυνομικών οργάνων.
      Όμως, σε καμία περίπτωση δεν μπορούμε να κάνουμε πρακτική μας οι πολιτικοί –γυναίκες και άνδρες- του τόπου αυτού να μεταφέρουν στην Αίθουσα αυτή όσα απαξιωτικά και ισοπεδωτικά ακούγονται έξω από την Αίθουσα αυτή και για άλλες λειτουργίες του δημοσίου βίου και για εκπροσώπους του δημοσίου βίου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, σας παρακαλώ πάρα πολύ. Παρενέβη ο Πρόεδρος, έκανε ένα σχόλιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, αλλά δεν είναι θέμα σχολίου. Είναι θέμα διευκρινίσεων. Άλλωστε, θα είμαι πάρα πολύ σύντομος.
      Πρέπει να σας πω, κυρία Πρόεδρε, ότι δεν έχω καταλάβει αυτά τα οποία αιτείται ο εκτελών χρέη Κοινοβουλευτικού Εκπροσώπου, κύριος συνάδελφος της Νέας Δημοκρατίας. Ο Πρόεδρος του ΠΑ.ΣΟ.Κ. έπραξε το αυτονόητο. Καταδίκασε αλόγιστη και αναίτια βία σε βάρος ενός νεαρού και μάλιστα βία, για την οποία  θα έπρεπε οι πάντες οι οποίοι αναφέρονται στην ηγεσία του Υπουργείου Δημόσιας Τάξης να είναι προσεκτικοί και ενδεχομένως να ζητήσουν συγγνώμη.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, διαιωνίζετε τη συζήτηση. Σας παρακαλώ πολύ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κυρία Πρόεδρε. ‘Άλλωστε τρία λεπτά μου δώσατε.
      ΠΡΟΕΔΡΟΣ (Άννα Μπενάκη-Ψαρούδα): Η συζήτηση ήταν περί «γκρίζων λύκων». Αν έχετε να πείτε κάτι σ’ αυτό, όπως η διευκρίνιση που έκανε ο κύριος Πρόεδρος, πείτε το. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, πρέπει να πω ότι όταν έχουμε φαινόμενα αρχικών ανακοινώσεων ότι οι ζαρντινιέρες φταίνε για τον τραυματισμό του νεαρού ή ότι επεχείρησε να το σκάσει και ανακαλύπτεται μετά από βιντεοσκόπηση ότι έχουν συμβεί δραματικά για τη λειτουργία της δημοκρατίας μας γεγονότα, οφείλουν οι συνάδελφοι της Νέας Δημοκρατίας να είναι προσεκτικοί και να απαιτήσουν, αν υπάρχουν ένοχοι, πραγματικές ευθύνες και τιμωρία. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Καστανίδη.
      ΧΡΗΣΤΟΣ ΖΩΗΣ: Κυρία Πρόεδρε, επιτρέψτε μου για μισό λεπτό.
      ΠΡΟΕΔΡΟΣ (Άννα Μπενάκη-Ψαρούδα): Κύριε Ζώη, πρέπει να τελειώνει αυτή η συζήτηση. Εσείς δώσατε την απάντηση που προκάλεσε η παρέμβαση του κυρίου Προέδρου. 
      ΧΡΗΣΤΟΣ ΖΩΗΣ: Μόνο μισό λεπτό για να μην υπάρχουν παρανοήσεις και βεβαίως εκκρεμότητες στην τοποθέτησή μου.
      Αναφέρθηκα στις δηλώσεις του Υπουργού Δημοσίας Τάξεως και προσωπικώς μίλησα για συμπεριφορές που παραπέμπουν σε υπερβολές, συμπεριφορές ατυχείς που μπορούν και πρέπει να καταδικάζονται. Συνεπώς, δεν αντιλαμβάνομαι τι μου υποδεικνύει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. Εγώ ήμουν σαφέστατος, ξεκάθαρος και επιμένω και περιμένω αύριο αυτήν τη συγγνώμη από τον Αρχηγό της Αξιωματικής Αντιπολίτευσης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Προφανώς δεν έχετε συναίσθηση της στιγμής, κύριε Ζώη. 
      ΑΠΟΣΤΟΛΟΣ ΚΑΚΛΑΜΑΝΗΣ: Σ’ αυτούς με τα πολιτικά πάντως να πείτε να μαζευτούν. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, φαίνεται ότι η Κυβέρνηση δεν αντέχει να ακούει την αλήθεια. Δεν αντέχουν στην κριτική και αυτό είναι δείγμα και της κούρασης, αλλά και της καθεστωτικής λογικής στην οποία έχουν προσχωρήσει. 
      Ο Πρόεδρος του ΠΑ.ΣΟ.Κ., προηγουμένως, αναφέρθηκε και κατήγγειλε παρεμβάσεις για τη χειραγώγηση και τον ασφυκτικό έλεγχο της δικαιοσύνης, καθώς επίσης αναφέρθηκε και σε πολλές πρωτοβουλίες για την απαξίωσή της. Αναφέρθηκε ακόμα σε όλο το φάσμα της κομματικής επανίδρυσης και του κομματικού ελέγχου του κράτους. Ευθείες, όμως, απαντήσεις δεν πήρε. Πειστικές απαντήσεις δεν πήραμε και δεν περιμέναμε άλλωστε να πάρουμε απαντήσεις. Και δεν περιμέναμε να τις πάρουμε, γιατί η Κυβέρνηση δεν μπορεί, δεν είναι δυνατόν να απαρνηθεί τον εαυτό της. Γιατί αυτή είναι η πραγματικότητα, αυτή είναι η πολιτική της. Το κεντρώο προσωπείο που είχε προεκλογικά έπεσε και δυστυχώς, με τον πιο άσκημο τρόπο για τον τόπο. 
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Γιατί παραξενευτήκατε, κύριε Υπουργέ και κύριε Κοινοβουλευτικέ Εκπρόσωπε γι’ αυτά που ακούσατε; Πρώτη φορά τα ακούτε αυτά; Δεν διαβάζετε ούτε τον Τύπο; Ο κόσμος τα έχει «τούμπανο και εσείς κρυφό καμάρι»; Αυτή είναι η Ελλάδα στην οποία μας οδηγήσατε, αυτή είναι η πραγματικότητα που βιώνει ο Έλληνας σήμερα. Αυτή είναι δυστυχώς η πραγματικότητα. Αλλάξτε πολιτικές, αλλάξτε συμπεριφορά, αλλάξτε αποφάσεις και πρωτοβουλίες, προκειμένου να αλλάξει και αυτή η κατάσταση που δημιουργήσατε.
      Ο κάθε πολίτης αυτού του τόπου θα περίμενε, μετά από τόσο θόρυβο που έχει δημιουργήσει η Κυβέρνηση για την κατάσταση στη δικαιοσύνη, ότι θα επεξεργαζόταν ένα συνολικό σχέδιο για την αναμόρφωσή της και με τα απαραίτητα νομοσχέδια που θα εισηγούνταν στη Βουλή, θα έφερνε όλες εκείνες τις ρυθμίσεις οι οποίες θα περιλάμβαναν τομές, αλλαγές που θα άλλαζαν την κατάσταση. Μέχρι σήμερα, όμως, τίποτα από αυτά δεν είδαμε. Έχουμε αποσπασματικές παρεμβάσεις, αποσπασματικές ρυθμίσεις και πρωτοβουλίες που συνάδουν μόνο με την προσπάθεια χειραγώγησης της δικαιοσύνης.
Πριν από λίγες μέρες με το νομοσχέδιο που ψηφίστηκε, σήμερα με το νομοσχέδιο που αλλάζει ορισμένες μόνο διατάξεις του Κώδικα, που αφορούν την επιθεώρηση. Και πάλι μόνο η αριθμητική λογική, μόνο η δημιουργία περισσότερων θέσεων. Κανένα γενικότερο σχέδιο. Καμιά διαφορετική αντιμετώπιση της κατάστασης. 
	Στο προεκλογικό σας πρόγραμμα, κύριε Υπουργέ, μεταξύ άλλων λέγατε: «Δείκτης πολιτισμού αποτελεί η ποιότητα της δικαιοσύνης. Σήμερα οι φορείς απονομής της δικαιοσύνης δεν διαθέτουν ούτε τις υποδομές ούτε τα μέσα που χρειάζονται, για να επιτελέσουν, όπως θα ήθελαν, το λειτούργημά τους. Οι πολίτες ταλαιπωρούνται στα δικαστήρια. Οι αποφάσεις καθυστερούν σε βαθμό που πολλές φορές εξουδετερώνει το μεγάλο μέρος της αξίας του και αυτό ίσως είναι το υπ’ αριθμόν ένα πρόβλημα». 
	Το Μάρτιο του 2006 στο δίχρονο απολογισμό σας επαναλάβατε ορισμένες απ’ αυτές τις δηλώσεις σας. Πράγματι, η απρόσκοπτη απονομή δικαιοσύνης και η εύρυθμη λειτουργία των δικαστηρίων απαιτεί, εκτός των άλλων, και την ύπαρξη σε κάθε νομό και σε κάθε περιφέρεια των απαραίτητων δικαστηρίων πρώτου και δεύτερου βαθμού. 
	Επίσης, η εφαρμογή των αποφάσεων της δικαιοσύνης απαιτεί εκτός των άλλων και τη λειτουργία ενός σύγχρονου σωφρονιστικού συστήματος, που θα στεγάζεται σε σύγχρονα σωφρονιστικά καταστήματα. 
	Ας δούμε, όμως, τι κάνατε μέχρι τώρα απ’ όλα αυτά. Θα αναφερθώ σε τρία θέματα που άπτονται του Νομού Ηρακλείου και της Κρήτης, η προώθηση των οποίων θα είχε συμβάλει στην καλή λειτουργία των δικαστηρίων και του συστήματος απονομής δικαιοσύνης και στην ύπαρξη καλών συνθηκών κράτησης των φυλακισμένων. 
	Πρώτο θέμα. Λειτουργία Εφετείου στο Ηράκλειο. Έχουμε τονίσει πολλές φορές την ανάγκη αυτή. Τα στατιστικά στοιχεία, που δεν αμφισβητείτε ούτε εσείς, επιβεβαιώνουν την ορθότητα της άποψής μας. Όλη η ανατολική Κρήτη ζητεί τη λειτουργία Εφετείου στο Ηράκλειο, στην έδρα της Περιφέρειας. 
	Κύριε Υπουργέ, η επιτροπή στην οποία αναθέσατε το χωροταξικό σχεδιασμό των δικαστηρίων κάθε βαθμού καθυστερεί. Οι πολίτες του Ηρακλείου και του Λασιθίου περιμένουν να υλοποιηθεί η δέσμευσή σας, ότι το Μάρτιο του 2006 –παρήλθε άλλωστε τόσος καιρός- θα είχε βγάλει απόφαση. 
	Πρέπει να καταλάβετε ότι το θέμα δεν έχει τοπικιστικά χαρακτηριστικά και ούτε είναι θέμα αντιπαράθεσης, όπως πολλές φορές ανάγεται, ανάμεσα σε ανατολική και δυτική Κρήτη. Κανείς δεν είπε για μεταφορά του Εφετείου των Χανίων. Για ίδρυση νέου Εφετείου στο Ηράκλειο μιλάμε. Η κατάσταση που επικρατεί δεν ευνοεί την καλή λειτουργία του συστήματος απονομής δικαιοσύνης. Αυτό είναι μια πραγματικότητα. 

	Δεύτερο θέμα: Δικαστικό Μέγαρο Ηρακλείου. Μεγάλη καθυστέρηση στην προώθηση των διαδικασιών για την κατασκευή του. Δυόμιση χρόνια πάνε από τότε που αναλάβατε κυβέρνηση, που αναλάβατε Υπουργός Δικαιοσύνης. Πήρατε έτοιμο οικόπεδο και δεν καταφέρατε ακόμη να προωθήσετε την κατασκευή του. Είστε ακόμη στα σχέδια. 
	Τρίτο θέμα: Μετεγκατάσταση φυλακών Νέας Αλικαρνασσού. Όχι μόνο δεν υλοποιήθηκε ο σχεδιασμός που υπήρχε και τον οποίο παραλάβατε πριν από δυόμισι χρόνια, αλλά ανατράπηκε παντελώς. Ξεκινάτε από την αρχή. Δυστυχώς, δεν καταφέρατε να υλοποιήσετε αυτό το σχέδιο. Όμως, ως πότε θα λειτουργεί μέσα στο συνεκτικό πολεοδομικό ιστό της Νέας Αλικαρνασσού η φυλακή με τις συνθήκες αυτές που λειτουργεί;
	Κυρίες και κύριοι συνάδελφοι, φαίνεται ότι συνολικά υπάρχει πρόβλημα με το πρόγραμμα νέων φυλακών και νέων δικαστικών μεγάρων. Γιατί πολλοί συνάδελφοι μίλησαν για το πρόβλημα αυτό και σε άλλες περιοχές. Όλα αυτά συμβαίνουν –πιστεύω- γιατί η Κυβέρνηση δεν διαχειρίζεται αποτελεσματικά τα προβλήματα. Τα διαχειρίζεται μόνο επικοινωνιακά. Την ενδιαφέρει μόνο η μη ύπαρξη συγκρούσεων και ρήξεων, προκειμένου να φθάσει μέχρι τις εκλογές. Αυτός είναι ο στόχος της. 
	Όμως, κυρίες και κύριοι συνάδελφοι, η πίστωση χρόνου που δόθηκε από τους πολίτες στη Νέα Δημοκρατία παρέρχεται και η ετυμηγορία των πολιτών έρχεται. Δυστυχώς για εσάς και ευτυχώς για τον τόπο αυτή η ετυμηγορία θα δώσει τέλος σε αυτήν την περιπέτεια που οδηγήσατε τη χώρα και το χώρο της δικαιοσύνης. 
	Ευχαριστώ. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
	Το λόγο έχει ο συνάδελφος κ. Βαρβαρίγος. 
     ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, το νομοσχέδιο που συζητούμε σήμερα είναι ένα εξειδικευμένο νομοσχέδιο και ίσως θα είχε κάποιος την εντύπωση ότι θα αποτελούσε συζήτηση μόνο μεταξύ νομικών. Βέβαια νομικός εγώ δεν είμαι. Επειδή, όμως, αφορά τη λειτουργία της δικαιοσύνης και η λειτουργία της δικαιοσύνης αφορά όλο τον ελληνικό λαό, ως ένας από τους εκπροσώπους του θα τοποθετηθώ σε βασικά ζητήματα αρχής που περιλαμβάνει τον νομοσχέδιο και για τα οποία θα εκφράσω την άποψή μου και εν τέλει τη διαφωνία μου.
     Με το νομοσχέδιο επιχειρείται τροποποίηση του Κώδικα λειτουργίας των Δικαστηρίων και με τις ρυθμίσεις του γίνεται μία αλλαγή στον τρόπο ουσιαστικά επιθεώρησης των δικαστηρίων και των δικαστικών λειτουργών. Ο χρόνος στον οποίο γίνεται αυτή η παρέμβαση έχει σημασία να εντοπισθεί και να αναφερθεί.
     Είναι ένας χρόνος, είναι ένα κλίμα το οποίο έχει διαμορφωθεί εδώ και δύο χρόνια περίπου. Αφορά την κατάσταση στη δικαιοσύνη, αφορά το αίτημα της κάθαρσης, αν θέλετε και αφορά μία κατάσταση στην οποία βρίσκονται οι δικαστές και την οποία περιέγραψε ο κ. Μπάγιας, ο Πρόεδρος της Ένωσης Εισαγγελέων στην επιτροπή όταν ήρθε στην ακρόαση των φορέων. Είπε επί λέξει ότι υπάρχει ένα κλίμα το οποίο θεωρεί τους δικαστικούς λειτουργούς της χώρας ως τους πιο ύποπτους  Έλληνες. 
     Μέσα σ’ αυτό το κλίμα επιχειρείται η ψήφιση αυτού του νομοσχεδίου και έρχεται ακριβώς να δικαιολογήσει την προσπάθεια για την κάθαρση στη δικαιοσύνη. Η επιθεώρηση των δικαστών και των δικαστηρίων συνδέεται με την κάθαρση, συνδέεται με την εύρυθμη λειτουργία της δικαιοσύνης στο πεδίο αυτό.
     Πιστεύω, κύριε Υπουργέ, ότι είναι ένας λάθος το οποίο συμβαίνει. Οι δικαστές μίλησαν για αξιολόγηση και περί αυτού θα έπρεπε να γίνεται λόγος γιατί η αξιολόγηση, η επιθεώρηση θα πρέπει να έχει παιδευτικό χαρακτήρα, θα πρέπει ο δικαστής να αισθάνεται ασφάλεια και όχι ανασφάλεια. Δεν θα πρέπει να έχει αστυνομικό χαρακτήρα, δεν θα πρέπει να έχει χαρακτήρα τιμωρού. Θα πρέπει ο δικαστής να αισθάνεται τον επιθεωρητή ως έναν άνθρωπο ο οποίος θα τον βοηθήσει να κάνει καλύτερα τη δουλειά του, που θα εντοπίσει τις αδυναμίες του, που θα τον βοηθήσει να γίνει καλύτερος για να είναι το έργο της δικαιοσύνης καλύτερο για να είναι καλύτερη η απονομή της και για να αισθάνονται και οι Έλληνες πολίτες ασφαλείς απέναντι σε μια καλή λειτουργία της δικαιοσύνης.
     Με τις διατάξεις του νομοσχεδίου επιχειρείται αλλαγή του τρόπου σύνθεσης των Οργάνων Επιθεώρησης, των Συμβουλίων Επιθεώρησης. Στα δύο δικαστήρια, στα πολιτικά και ποινικά δικαστήρια, όπως και στην επιθεώρηση των τακτικών διοικητικών δικαστηρίων ο τρόπος επιλογής γίνεται κατ’ αρχήν σε ό,τι αφορά τον πρόεδρο από τους αντιπροέδρους με κλήρωση -οι αντιπρόεδροι, όμως, έχουν επιλεγεί από την κυβέρνηση- και σε ό,τι αφορά τα μέλη γίνεται με κλήρωση αφού επιλεγεί αριθμός διπλάσιος του αριθμού από τον οποίο αποτελούνται τα Συμβούλια. Εδώ, όμως, υπάρχει ένας μεγαλύτερος αριθμός ανωτάτων δικαστικών λειτουργών που θα μπορούσε να συμμετάσχει σε αυτήν την κλήρωση. Κάποιοι θα πρέπει να βγουν απέξω.
     Τίθεται το ερώτημα, κύριε Υπουργέ: Με ποια κριτήρια θα αξιολογηθούν και πώς θα γίνει η επιλογή αυτών που θα μπουν στην κληρωτίδα. Μπαίνει ένα ζήτημα αξιοπιστίας αυτού του σοβαρότατου θεσμικού οργάνου για την επιθεώρηση των δικαστηρίων και των δικαστικών λειτουργών.
     Τα πράγματα είναι ακόμη χειρότερα σε ό,τι αφορά τα Όργανα Επιθεώρησης στο Συμβούλιο της Επικρατείας και στο Ελεγκτικό Συνέδριο, όπου εδώ ούτε κλήρωση καν δεν γίνεται. Η επιλογή γίνεται κατ’ ευθείαν από την ολομέλεια των δικαστηρίων αυτών. 
     Ξέρουμε όλοι ότι οι Ανώτατοι Δικαστές, οι Πρόεδροι των Ανωτάτων Δικαστηρίων και οι Αντιπρόεδροι αυτών επιλέγονται από την Κυβέρνηση. Επομένως, τίθεται ένα ζήτημα αξιοπιστίας αυτών των οργάνων. Τίθεται συνολικά ζήτημα αξιοπιστίας του τρόπου επιλογής των ανωτάτων δικαστών και μπαίνει ένα ζήτημα αλλαγής αυτού του τρόπου.
      Θα πρέπει, όχι το Υπουργικό Συμβούλιο κάθε φορά να επιλέγει τους Προέδρους και Αντιπροέδρους των Ανωτάτων Δικαστηρίων, αλλά να βρούμε έναν τρόπο περισσότερο αξιόπιστο, περισσότερο αντικειμενικό για τη θεσμική θωράκιση της αξιοπιστίας, της αντικειμενικότητας και της ανεξαρτησίας της δικαιοσύνης και των λειτουργών της. 
      Κύριε Πρόεδρε, υπάρχει ένα ζήτημα που ανάγεται στις εκθέσεις επιθεώρησης. Οι επιθεωρητές, αφού ελέγξουν τους δικαστικούς λειτουργούς, θα πουν γι’ αυτούς, συν τοις άλλοις, αν είναι προαγώγιμοι στον επόμενο βαθμό, ή όχι. Είναι  γνωστή  –αναφέρθηκαν προηγουμένως άλλοι ομιλητές, ο Πρόεδρος του ΠΑ.ΣΟ.Κ., συνάδελφοι- η περιβόητη εγκύκλιος του Προέδρου του Αρείου Πάγου που δίνει οδηγίες, κατά παράβαση του Κώδικα των δικαστηρίων, για τον τρόπο με τον οποίο θα χειρίζονται οι δικαστές αποφάσεις που αναφέρονται στα ασφαλιστικά μέτρα τριών κατηγοριών υποθέσεων που αφορούν εφοπλιστές, μεγαλοεργολάβους και εργαζόμενους. Οι οδηγίες λένε να συντάσσονται οι δικαστές με τις επιλογές της κυβερνητικής πολιτικής. Είναι κάτι απαράδεκτο, είναι κάτι πρωτοφανές, είναι μία ωμή παρέμβαση στη λειτουργία της δικαιοσύνης για τη χειραγώγησή της, για τον προσανατολισμό της, για την υποταγή της στις βουλές της Κυβέρνησης. Είναι κάτι που καταδικάστηκε από όλους τους φορείς, από τις δικαστικές ενώσεις, από τα κόμματα της Αντιπολίτευσης, από τη Γ.Σ.Ε.Ε., από τους δικηγορικούς συλλόγους της χώρας. Εγώ ερωτώ: Πώς ένας δικαστής, ο οποίος έχει αυτές τις οδηγίες από τον Πρόεδρο του Αρείου Πάγου, περιμένει αξιολόγηση από  αξιολογητές που έχουν οριστεί από αυτό το ανώτατο δικαστήριο; Αν δεν υπακούσει σ’ αυτές τις οδηγίες που έχει πάρει, πώς αυτός ο δικαστικός λειτουργός θα λειτουργήσει; Θα ξέρει ότι δεν θα πάρει προαγωγή αν λειτουργήσει έξω από τις εντολές του ανωτάτου δικαστηρίου και του Προέδρου του. 
      Κύριε Πρόεδρε, για να υπάρχει επιθεώρηση, εντέλει, πρέπει να έχουμε δικαστήρια. Εμείς στη Ζάκυνθο δεν χρειαζόμαστε ούτε επιθεώρηση ούτε επιθεωρητές. Την περασμένη εβδομάδα συζητήσαμε μία επίκαιρη ερώτηση. Θα επαναλάβω τα ίδια πράγματα γιατί -όχι για να πείσω εσάς- υπάρχει μία τεράστια έλλειψη προσωπικού. Σεις περιγράψατε μετά από παρεμβάσεις, ερωτήσεις, αναφορές δικές μου, φορέων, το πρόβλημα ως οξύτατο από το 2005. Σήμερα, προχθές, πριν από πέντε μέρες, δεν δώσατε καμία απάντηση, καμία λύση, ανάγετε το πρόβλημα για τη λύση στο τέλος του 2007. Έχουμε τις μισές οργανικές θέσεις των δικαστικών υπαλλήλων κενές και οι ανάγκες έχουν αυξηθεί χίλια τοις εκατό. Θέλουμε άλλες τόσες ακόμα για να καλύψουμε τις ανάγκες. Στην ουσία μας λέτε ότι στο τέλος του 2007 θα καλύψετε το ? των θέσεων του προσωπικού. Βέβαια δεν περιμένω απάντηση και λύση από σας. Από τούτο το Βήμα -επειδή πλέον τα δικαστήρια της Ζακύνθου δεν αντιμετωπίζουν οξύτατο πρόβλημα, είναι σε κώμα, κύριε Υπουργέ και οδηγούνται σε θάνατο- απευθύνομαι, λοιπόν, στον κύριο Πρωθυπουργό και ζητώ λύση, άμεση παρέμβαση -δεν πρόκειται με το Α.Σ.Ε.Π. στο τέλος του 2007 να έχουμε λύσει το πρόβλημα, ούτε με κάποιους εκπαιδευόμενους από τον Ο.Α.Ε.Δ. υποαμειβόμενους και οι οποίοι σε μερικούς μήνες θα φύγουν- γιατί δεν θα έχουμε δικαστήρια. Αν δεν θέλετε να έχουμε δικαστήρια, πείτε το. Εγώ ζητώ από τον κύριο Πρωθυπουργό παρέμβαση και λύση στο πρόβλημα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Θέλοντας να βοηθήσει το Προεδρείο θα πει ότι προήδρευα σε επίκαιρη ερώτηση δική σας, στην οποία πρόσφατα ο κύριος Υπουργός είχε απαντήσει. 
      ΔΗΜΗΤΡΙΟΣ ΒΑΡΒΑΡΙΓΟΣ: Επειδή γνωρίζω την απάντηση και δεν πήρα λύση, γι’ αυτό απευθύνομαι στον Πρωθυπουργό. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κωνσταντάρας έχει το λόγο. 
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ, κύριε Πρόεδρε. 
      Είπα και εγώ ότι σήμερα θα μιλούσα σε γεμάτη Αίθουσα, αλλά έκανα λάθος όμως. 
      ΠΡΟΕΔΡΕΥΩΝ (Ιωάννης Τραγάκης): Είναι η γιορτή των Ενόπλων Δυνάμεων αυτή τη στιγμή, όπως γνωρίζετε, και έχουμε και δυο-τρεις επιτροπές σε άλλες αίθουσες του Κοινοβουλίου. Αντιλαμβάνεστε ότι...
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Το χάρηκα, κύριε Πρόεδρε, στην αρχή και μου φάνηκε ότι θα ήταν πολύ σημαντικό. Το ίδιο πράγμα είναι άλλωστε, δεν υπάρχει κανένα πρόβλημα. 
      Λοιπόν, «γρήγορη, αποτελεσματική και αξιόπιστη λειτουργία της δικαιοσύνης» θα ήταν ένας τίτλος που θα έβαζα στο θέμα. Αν ήθελα να βάλω τίτλο σε μία εφημερίδα, θα έβαζα και τη λέξη «δημιουργική», αλλά το αποφεύγω, αφού η λέξη έχει αποκτήσει πλέον άλλη έννοια, όπως άλλωστε τη χρησιμοποίησε και ο αγαπητός εισηγητής του ΠΑ.ΣΟ.Κ..
      Το νομοσχέδιο που συζητήσαμε στην επιτροπή και συζητάμε κι εδώ εντάσσεται σε μία σειρά από νομοσχέδια με τα οποία η Κυβέρνηση επιδιώκει διαμέσου του Υπουργείου Δικαιοσύνης και της ηγεσίας του τη μεταρρύθμιση της επιθεώρησης, δηλαδή του ελέγχου και της αξιολόγησης τόσο των δικαστηρίων όσο και των δικαστών, αρχής συνταγματικά κατοχυρωμένης. Το νομοσχέδιο προωθεί σταθερά τις δεσμεύσεις της Κυβέρνησης για την απονομή ποιοτικότερης και ταχύτερης δικαιοσύνης προς όφελος βέβαια των πολιτών της χώρας μας. Θετικό βηματισμό αποκάλεσε το σχέδιο νόμου ο κ. Κουβέλης στην ομιλία του. Τι άλλο περισσότερο θα μπορούσε να πει; 
      Είναι σε όλους γνωστό, ότι βασικός πυλώνας της εύρυθμης λειτουργίας μιας δημοκρατίας σε οποιαδήποτε γωνιά του πλανήτη αποτελεί η σωστή και απρόσκοπτη απόδοση της δικαιοσύνης προς το λαό. Επίσης είναι γνωστό και αναγνωρίζεται απ’ όλους ότι όσο ποιοτικότερη είναι η διαδικασία της απονομής της, τόσο καλύτερο, αρτιότερο και υγιέστερο είναι και το πολιτικό σύστημα της χώρας. 
      Η δικαιοσύνη αποτελεί την εγγύηση για την ισότητα και το σεβασμό όλων των μελών μιας κοινωνίας. Η επιθεώρηση, ο έλεγχος και η αξιολόγησή της δικαιοσύνης, δηλαδή των δικαστηρίων και των λειτουργών της είναι ανεπαρκείς. Έχει μικρό αριθμό επιθεωρητών και μεγάλο αριθμό λειτουργών και υποθέσεων, άρα πρέπει να αυξήσουμε κάποιους αριθμούς επιθεωρητών και επίκουρων, όπως κάνει το νομοσχέδιο, να βελτιώσουμε τους τρόπους επιλογής των κρινόντων και να αναμορφώσουμε τα κριτήρια αξιολόγησης.
      Στην ουσία το νομοσχέδιο είναι η αξιολόγηση των δικαστών, είναι δηλαδή μια από τις διαδικασίες για την κρίση τους και την εξέλιξή τους. Άλλωστε κανείς δεν θα ήθελε να μην κρίνονται οι δικαστές, να μην κρίνονται και οι κρίνοντες. Τι πιο δημοκρατικό και τι πιο δεοντολογικό; Μήπως η αξιολόγηση και η μη επιβράβευση των ικανών δεν αποτελεί τα τελευταία είκοσι-τριάντα χρόνια ένα από τα σημαντικότερα προβλήματα λειτουργικότητας της δημόσιας διοίκησης και της ελληνικής κοινωνίας κατ’ επέκταση; Πρέπει να λάβει τέλος αυτό το νοσογόνο φαινόμενο -και δεν μιλώ μονάχα για τη δικαιοσύνη- στην κοινωνία μας. Νομίζω ότι τα βήματα για την αλλαγή αυτής της νοοτροπίας γίνονται από την Κυβέρνηση με πολύ θάρρος και με γενναιότητα, χωρίς υπολογισμό του όποιου πολιτικού –εκτιμώ μάλιστα, πρόσκαιρου- κόστους. 
      Οι αλλαγές και η θωράκιση του σημαντικότερου θεσμού του πολιτικού μας συστήματος λοιπόν δεν μπορούν να γίνουν με μία και μόνο κίνηση. Χρειάζονται σταδιακές αλλαγές ώστε βήμα-βήμα να ανοικοδομήσουμε την εμπιστοσύνη των πολιτών στη δικαιοσύνη προχωρώντας στην επανεκτίμηση και αξιολόγηση των πρωτοβουλιών και ρυθμίσεων που έχουμε υιοθετήσει και με νηφαλιότητα να απορρίπτουμε όλα όσα δεν αποδεικνύονται εφαρμόσιμα και ωφέλιμα στην πράξη.
      Περιληπτικά θα αναφέρω τις ρυθμίσεις του νομοσχεδίου, πρώτον για τον τρόπο επιλογής των επιθεωρητών. Πολύ ορθά το νομοσχέδιο εισάγει την κλήρωσή τους μεταξύ περιορισμένου αριθμού προσώπων, στην ουσία δηλαδή προβλέπει ένα μικτό σύστημα επιλογής και κλήρωσης. Έχω την εντύπωση ότι είναι το αρτιότερο σύστημα που θα μπορούσε να επιλεγεί αφενός γιατί εξασφαλίζεται η αμεροληψία που διασφαλίζεται με την κλήρωση, αφετέρου η ποιότητα των επιθεωρητών αφού η κλήρωση θα πραγματοποιηθεί μεταξύ των καλύτερων.
      Θα πω και κάτι εκτός θέματος νομοσχεδίου, αλλά πολύ εντός θέματος επικαιρότητας. Μακάρι να υιοθετούσαμε κάτι ανάλογο, κάτι παρόμοιο, κάτι σχετικό και στις κοινοβουλευτικές εκλογές, αλλά και σε κάθε είδους εκλογές με τη θέσπιση κριτηρίων για τις υποψηφιότητες και την επιλογή αξιολόγησης εκ μέρους των αρίστων για τμήμα τουλάχιστον του βουλευτικού σώματος, δηλαδή οι άριστοι των αιρετών να αξιολογούν τους κρινόμενους από το λαό, αλλά αυτό είναι μία άλλη συζήτηση. 
      Να μην ξεχνάμε –για να ολοκληρώνω, κύριε Πρόεδρε- ότι ακόμα και στην αρχαία Αθήνα όπου εφαρμόστηκε με τον καλύτερο τρόπο η άμεση δημοκρατία και η ισότητα μεταξύ των πολιτών, ορισμένα αξιώματα διαμοιράζονταν με κλήρωση, μερικά άλλα όμως τα καταλάμβαναν οι άριστοι με καθολική ψηφοφορία.
    Έτσι άλλωστε εξασφαλίστηκε από την αθηναϊκή δημοκρατία ότι οι καλύτεροι θα είχαν τις τύχες της πόλης στα χέρια τους και δεν θα εξαρτιόντουσαν από την εύνοια της τύχης στην διαδικασία της κλήρωσης. Τρανό παράδειγμα αποτελεί η μέγιστη μορφή της εποχής εκείνης -και όχι μόνο- ο Περικλής ο οποίος για να μπορεί να συμμετέχει στην διοίκηση της πόλης εκλεγόταν από τους πολίτες στο αιρετό και χωρίς χρονικό περιορισμό αξίωμα του στρατηγού. 
    Αυτά τα οποία θα ψηφίσουμε θα ισχύσουν από 20 Δεκεμβρίου, λίγες μέρες προ των εορτών. 
    Όσον αφορά στο πώς ερμηνεύουμε πράγματα τα οποία λέμε και ακούμε, αν έχει δηλαδή διασταλτικό ή συσταλτικό χαρακτήρα, προσωπικώς θα πρότεινα να δούμε πώς θα προχωρήσει η διαδικασία. 
    Δεν θέλω να πάρω περισσότερο χρόνο. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Ο συνάδελφος, κύριος Φούσας, έχει το λόγο. 
    ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
    Με ιδιαίτερη χαρά, κυρίες και κύριοι συνάδελφοι, και είδαμε και υποδεχθήκαμε και ακούσαμε τον Αρχηγό της Αξιωματικής Αντιπολίτευσης σε ένα νομοσχέδιο που δεν ξέρω, αν θα έπρεπε να έχει το βάρος, παρά τη σπουδαιότητά του, της παρουσίας εδώ του Αρχηγού της Αξιωματικής Αντιπολίτευσης, όταν μάλιστα ο Πρωθυπουργός δίνει μάχες σε μια ξένη χώρα για τα εθνικά μας και για γενικότερα θέματα. 
    Πάντως, κεντρική ιδέα, κατά την άποψή μου από την ομιλία του κ. Παπανδρέου είναι: Εκλογές χωρίς να τις ζητήσει και βεβαίως δημιουργία κλίματος προεκλογικής περιόδου. Η δημιουργία κλίματος προεκλογικής περιόδου, κυρίες και κύριοι συνάδελφοι, είναι ένα τεράστιο πρόβλημα για τη χώρα μας, όταν μάλιστα έχουμε, κατά το Σύνταγμα, δεκαεπτά περίπου μήνες πριν από τις εκλογές. Και αντιλαμβάνεστε τι σημαίνει: να δημιουργείται κλίμα προεκλογικό χωρίς να τολμά το ΠΑ.ΣΟ.Κ. να ζητά εκλογές, αλλά να δημιουργεί όμως, για λόγους αντιπολιτευτικούς, προεκλογικό κλίμα. Ζημιώνεται η οικονομία μας, ζημιώνεται η πατρίδα μας, ζημιώνεται η δημόσια διοίκηση και ασφαλώς δημιουργείται ένα τεράστιο πρόβλημα. Ευτυχώς όμως, η Κυβέρνηση δεν επηρεάζεται απ’ αυτά. Και ευτυχώς, συνεχίζει το μεταρρυθμιστικό της έργο σε όλους τους τομείς. Και ευτυχώς, έχουμε και θετικά αποτελέσματα. 
    Δεύτερη κεντρική ιδέα αυτής της ομιλίας του κ. Παπανδρέου είναι -και πρέπει ιδιαίτερα να το υπογραμμίσω- ότι αυτή η ομιλία του είναι χαρακτηριστική περίπτωση και μνημειώδης παρέμβαση στο έργο της δικαιοσύνης. 
    Αναφέρομαι σε δυο παραδείγματα. Στο θέμα της «Δ.Ε.Κ.Α.». Αλήθεια με όσα ακούσαμε σήμερα, ενώ είναι εκκρεμής και σε εξέλιξη αυτή η υπόθεση στη δικαιοσύνη, δεν είναι παρέμβαση του Αρχηγού της Αξιωματικής Αντιπολίτευσης στο έργο της.
    Δεύτερον. Γιατί τάχα εμφανίζεται και εκείνος και τα στελέχη του να επιχαίρουν όχι διότι αθωώθηκαν οι εμπλεκόμενοι όπως είπε ο κ. Παπανδρέου, αλλά γιατί το αδίκημα χαρακτηρίστηκε ως πλημμέλημα και επομένως παρεγράφη; Γιατί               -επαναλαμβάνω- βλέπουμε να υπάρχει μια χαρά ή εν πάση περιπτώσει μια περίεργη αντιμετώπιση αυτού του μεγάλου ζητήματος;
    Και τέλος για το θέμα αυτό, δεν αισθάνονται την ανάγκη, επιτέλους, να απολογηθούν για τα τόσα θύματα του μεγάλου ζητήματος και εγκλήματος του Χρηματιστηρίου; 
    Και θέλω επίσης να παρατηρήσω για το ίδιο θέμα: Πράγματι πώς είναι δυνατόν, καθημερινώς, να έχουμε τέτοιες παρεμβάσεις από τον ίδιο τον Αρχηγό της Αξιωματικής Αντιπολίτευσης και άλλα στελέχη στο έργο της Δικαιοσύνης, την ώρα που και ο Πρωθυπουργός και η Κυβέρνησή μας ολόκληρη και ο παρών Υπουργός και όλοι μας είμαστε ιδιαίτερα προσεκτικοί και ευαίσθητοι στο θέμα της δικαιοσύνης;
      Έρχομαι τώρα στο νομοσχέδιο: Ομιλούμε για την Επιθεώρηση των Δικαστών και των Δικαστηρίων. Πράγματι, θα μπορούσε κανείς να αντιμετωπίσει το μεγάλο αυτό θέμα από δύο πλευρές. 
      Από τη μία πλευρά -όπως ακούστηκε- να θεωρηθεί το εξής: «Ξέρετε, με την Επιθεώρηση έχουμε παρέμβαση στην ανεξάρτητη λειτουργία της δικαιοσύνης, αλλά και στην προσωπική και λειτουργική ανεξαρτησία των δικαστών μας». Επαναλαμβάνω ότι αυτή είναι μία άποψη.
      Υπάρχει και η δεύτερη άποψη, ότι είναι αναγκαία η Επιθεώρηση για την εύρυθμη λειτουργία των δικαστηρίων μας.
      Κατά την άποψή μου, πρέπει να βρεθούμε στο μέσον. Και πρέπει να βρεθούμε στο μέσον, ώστε να δεχθούμε όλοι μας, ότι και η Επιθεώρηση είναι αναγκαία, αλλά και ότι αυτή η Επιθεώρηση πρέπει να είναι και καλύτερη και αποτελεσματικότερη, για να έχουμε καλύτερο έργο, από κάθε πλευρά, στο χώρο της δικαιοσύνης. 
      Κατ’ αρχάς, είναι ανάγκη να διευκρινίσουμε, ότι το νομοσχέδιο αυτό δεν πρέπει να συνδεθεί –και να υπογραμμιστεί αυτό- καθόλου με το σε εξέλιξη ζήτημα, όσον αφορά την αυτοκάθαρση, το μεγάλο αυτό ζήτημα του παραδικαστικού, όπως ονομάστηκε, κυκλώματος. Είναι λάθος κάποιος να θέλει να το συνδέσει. Είναι μεγάλο λάθος. Η δικαιοσύνη το διαχειρίζεται μόνη της. Και νομίζω ότι το διαχειρίζεται πολύ καλά. 
      Κάποτε, όμως, θα πρέπει να τελειώσει και αυτή η υπόθεση της αυτοκάθαρσης. Και θα τελειώσει. Και το Υπουργείο Δικαιοσύνης, η Κυβέρνηση -όπως έχει υποχρέωση- έχει την πρωτοβουλία του νομοθετικού έργου. Και ένα από αυτά, ασφαλώς, είναι το ότι πρέπει να έχουμε καλύτερη και αποτελεσματικότερη Επιθεώρηση στο χώρο της δικαιοσύνης.
      Αυτά τα φαινόμενα διαφθοράς –όπως είχα την τιμή να αναφερθώ προηγουμένως- ασφαλώς είναι φαινόμενα μεμονωμένα. Ασφαλώς είναι φαινόμενα, τα οποία δεν αφορούν όλο το χώρο της δικαιοσύνης. Ιδίως, δεν αφορούν τους έγκριτους, σπουδαίους, έντιμους, στη συντριπτική τους πλειοψηφία, δικαστές, δικαστές οι οποίοι ασφαλώς εργάζονται κάτω από δύσκολες συνθήκες. 
      Σε κάθε, όμως, περίπτωση, ήταν ανάγκη να γίνει αυτή η παρέμβαση. Ήταν ανάγκη η ίδια η δικαιοσύνη να φτάσει στο σημείο της αυτοκάθαρσης από τους ολίγους, έστω, επίορκους δικαστές.
      Τι έφταιξε και είχαμε αυτά τα φαινόμενα; Μία από τις μεγαλύτερες αιτίες αυτών των φαινομένων –και ακούστηκε από όλες τις πλευρές- είναι και το γεγονός ότι δεν είχαμε καλή, δεν είχαμε πλήρη, δεν είχαμε αποτελεσματική Επιθεώρηση.
      Ασφαλώς το θέμα του νομοσχεδίου το ανέπτυξε ο εισηγητής μας, οι ομιλητές μας, καθώς και ο Υπουργός. Επομένως, δεν έχω λόγο να αναφερθώ περισσότερο σε αυτό.
      Θα ήθελα να αναφερθώ σε τρία, τέσσερα ειδικότερα θέματα, σε όσο χρόνο έχω στη διάθεσή μου. 
      Πρώτον: Χαίρομαι ιδιαίτερα, διότι βρέθηκε λύση μεταξύ των δικηγόρων και της Ένωσης Δικαστών και Εισαγγελέων για το μεγάλο θέμα του αν θα έχουν λόγο, αν θα ακούγεται η άποψη των δικηγορικών συλλόγων στους επιθεωρητές για τη διενεργούμενη επιθεώρηση. Ήταν μία θετική εξέλιξη, την οποία ασφαλώς χαιρετίζω. Και έχει διατυπωθεί, σχετικό κείμενο για να συμπεριληφθεί στο νομοσχέδιο.
      Το άλλο θέμα, το οποίο θα ήθελα να υπογραμμίσω, είναι το εξής: Έχω κι εγώ τη γνώμη ότι πράγματι πρέπει να επιθεωρούνται –κάτι που μέχρι τώρα δεν συμβαίνει- και οι πρόεδροι και οι εισαγγελείς εφετών. 
      Εδώ, όμως, υπάρχει ένα ζήτημα: Μήπως θα ήταν καλύτερα οι πρόεδροι και οι εισαγγελείς εφετών -που είναι δυνατόν επί πολλά χρόνια να είναι πρόεδροι, αν δεν έκαναν αίτηση να γίνουν αρεοπαγίτες- να επιθεωρούνται από Αντιπρόεδρο ή έστω από τον Πρόεδρο των Επιθεωρητών; 
      Η άποψή μου είναι αυτή. Εξάλλου, το ίδιο συμβαίνει και στο Συμβούλιο Επικρατείας. Στο Συμβούλιο Επικρατείας, όπως θα δείτε, για τους Προέδρους Εφετών την επιθεώρηση δεν την κάνει σύμβουλος επικρατείας, όπως ρητά ορίζει το νομοσχέδιο, αλλά τη διενεργεί ο Πρόεδρος του Σώματος Επιθεωρητών, δηλαδή ο Αντιπρόεδρος του Συμβουλίου της Επικρατείας.
      Όσον αφορά τώρα την επιλογή των επιθεωρητών από τον Άρειο Πάγο: Εδώ μπορεί κανείς να υποστηρίξει οποιαδήποτε άποψη. Δεν είναι ορθό αυτό το οποίο λέγεται, ότι ο εκάστοτε Πρόεδρος θα επιλέγει τους επιθεωρητές, μεταξύ των οποίων θα γίνει κλήρωση. Δεν τους επιλέγει ο Πρόεδρος. Τους επιλέγει ασφαλώς η Ολομέλεια σε ειδική συνεδρίαση. Και δεν επιλέγονται οι αρεστοί ή οι μη αρεστοί. Θα επιλέγονται εκείνοι, που δεν επιθυμούν. Και συνήθως πολλοί δεν επιθυμούν, για διάφορους λόγους, να κάνουν επιθεώρηση. Ακόμη, υπάρχουν και μερικοί οι οποίοι δεν μπορούν.
      Μπορεί να είναι άριστοι δικαστές και είναι ασφαλώς άριστοι όλοι όσοι φθάνουν στον Άρειο Πάγο. Υπάρχουν, όμως, άριστοι δικαστές που δεν μπορούν να ενεργήσουν αποτελεσματική επιθεώρηση, δεν μπορούν να μετακινηθούν στην Περιφέρεια και είναι ανάγκη να γίνεται κλήρωση μεταξύ εκείνων οι οποίοι μπορούν, είναι ικανοί και θέλουν να κάνουν αποτελεσματική επιθεώρηση. Έχω τη γνώμη, λοιπόν, ότι αυτό το νομοσχέδιο είναι πράγματι ένα από τα καλύτερα νομοσχέδια, που έφερε στη Βουλή το Υπουργείο Δικαιοσύνης, διότι αναφέρεται στο μέγα θέμα των επιθεωρήσεων.
      Θα ήθελα, δι’ ολίγων, να αναφερθώ, με δύο λέξεις μόνο, και στην εγκύκλιο του Προέδρου του Αρείου Πάγου. Είναι λάθος, να παρερμηνεύουμε την ενέργεια του Προέδρου του Αρείου Πάγου. Είναι μέγα λάθος αυτό και διότι πολλές φορές έγινε κατά τα προηγούμενα χρόνια με άλλους προέδρους, αλλά ιδίως γιατί είναι γνωστό, ότι η διαδικασία των ασφαλιστικών μέτρων –σε αυτά αναφέρεται ο Πρόεδρος- δεν επιλύει και δεν μπορεί να επιλύσει οριστικά διαφορές μεταξύ των διαδίκων. Αυτή την υπόδειξη και μόνο κάνει ο Πρόεδρος του Αρείου Πάγου, κάτι που επίσης κάνει σύμφωνα με τις σχετικές διατάξεις του Οργανισμού Δικαστηρίων. ΄Αρα, λοιπόν, είναι άδικο, είναι απαράδεκτο και μάλιστα με τόσο αυστηρό τρόπο να εγκαλείτε τον Πρόεδρο του Αρείου Πάγου.
      Τέλος, θεωρώ ότι πράγματι με αυτό το νομοσχέδιο θα έχουμε θετικότερα αποτελέσματα στην επιθεώρηση, αλλά θα είναι και περισσότερο εύρυθμη η λειτουργία των δικαστηρίων.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Τελευταίος ομιλητής θα είναι ο κ. Βαρβιτσιώτης. Στη συνέχεια θα ψηφίσουμε το νομοσχέδιο επί της αρχής και οι τρεις συνάδελφοι οι οποίοι υπολείπονται, θα μιλήσουν αύριο στη συζήτηση των πέντε άρθρων της πρώτης ενότητας.
      Ορίστε, κύριε Βαρβιτσιώτη, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κύριοι συνάδελφοι, η σημερινή παρουσία του Αρχηγού της Αξιωματικής Αντιπολίτευσης σε αυτή την Αίθουσα, μου θύμισε πολύ έντονα την εικόνα του πατέρα του. Εγώ σαν παιδάκι έβλεπα τον Ανδρέα Παπανδρέου είτε ως Πρωθυπουργό είτε ως Αρχηγό της Αντιπολίτευσης να εξαπολύει μύδρους. Ξέρετε, αναλογιζόμενος και την επικαιρότητα της ημέρας, όπου σήμερα ο Ανδρέας Παπανδρέου μας παρατηρεί πέραν των  άλλων σημείων και από το Λονδίνο ως κέρινο ομοίωμα, δεν θα ήθελα να επιστρέψουμε σε μία τέτοια εποχή. Αυτή η εποχή διήνυσε τον κύκλο της, ολοκληρώθηκε, αποδοκιμάστηκε, τελείωσε. Ό,τι είχε να προσφέρει, το προσέφερε. Η όξυνση, η επίθεση στους θεσμούς, η ωφέλεια της πρόσκαιρης αντιπολιτευτικής τακτικής, η καταρράκωση του θεσμού της δικαιοσύνης, της Αστυνομίας, των ανεξαρτήτων αρχών, όλων των θεσμών, που χτίστηκαν με κόπο και με βαθιές θυσίες του ελληνικού λαού, δεν νομίζω ότι ταιριάζουν στο 2006. 
      Πραγματικά αισθάνομαι θλίψη, γιατί το μόνο για το οποίο ήρθε σήμερα να μας πει ο Αρχηγός της Αξιωματικής Αντιπολίτευσης, είναι για σκάνδαλα, για βρόμικες υποθέσεις, για εξαρτήματα δεξιών κυβερνήσεων, για κατήφορο σε όλους τους τομείς, για πολιτικές δίκες, για θεσμικές εκτροπές. Είναι άραγε αυτή η Ελλάδα που ζούμε; Την περιγράφει, την αναλύει, την αποτυπώνει σε αυτά που είπε ο κ. Παπανδρέου, ή θέλει να μιλάει μέσα από τίτλους εφημερίδων, εξυπηρετώντας μόνο εκδοτικά συμφέροντα του αύριο, αυτούς δηλαδή που ενδεχομένως να πουλήσουν ένα παραπάνω τίτλο μη έχοντας dvd μέσα στο φύλλο της έκδοσής τους, γιατί αυτοί που συνήθως πουλάνε, είναι τελικά αυτοί που προσθέτουν και ένα δώρο στον αναγνώστη και αγοραστή του εντύπου τους;
      Τη σημερινή δε συγκυρία του να μιλήσει, όταν ο Πρωθυπουργός βρίσκεται στο Λονδίνο και διεξάγει διαπραγματεύσεις για την τελική έκθεση του Ευρωπαϊκού Συμβουλίου για την είσοδο της Τουρκίας στην Ευρωπαϊκή Ένωση και να ταυτίσει τους «Γκρίζους Λύκους» με τους αστυνομικούς, εγώ προσωπικά δεν την κατάλαβα.
Και δεν την κατάλαβα, γιατί υπήρξα ένας από αυτούς που δέχθηκαν την αστυνομική βία, όταν μαζί με αστυνομικούς στα πλαίσια ήρεμης και ειρηνικής μεταμεσονύκτιας διαμαρτυρίας στην πλατεία Συντάγματος δεχθήκαμε δακρυγόνα, γκλόμπ και ξύλο από αστυνομικούς, για να έρθει ο τότε Υπουργός Δημόσιας Τάξης εδώ, ο κ. Φλωρίδης, και να πει ότι, επί κυβερνήσεως Σημίτη και ΠΑ.ΣΟ.Κ., οι αστυνομικοί προέβησαν σε στάση. Αυτά συνέβησαν πρόσφατα και όχι παλιά, όχι στις εποχές του ’65 που θυμήθηκε ο κ. Κακλαμάνης. Συνέβησαν πρόσφατα, πριν από τέσσερα χρόνια. 
      ΠΡΟΕΔΡΕΥΩΝ (Ιωάννης Τραγάκης): Δεν αφήνετε τους αστυνομικούς ήσυχους τώρα που τους θυμηθήκατε όλοι από το ’65 και μετά; Αφήστε τους να κάνουν τη δουλειά τους.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το να παρομοιαστεί αυτή η Αστυνομία με «Γκρίζους Λύκους» νομίζω ότι αποτελεί, αν όχι ολίσθημα, κάτι πολύ βαρύτερο το οποίο θα κρίνει και στην κάλπη ο Έλληνας αστυνομικός, αλλά πάνω απ’ όλα θα το κρίνει η ελληνική κοινωνία. Το ζητούμενο είναι, να χτίσουμε μια Αστυνομία που να μας προστατεύει, που να μας δικαιώνει, μια Αστυνομία, που δεν θα αφήνει κάθε διαδήλωση, μικρή ή μεγαλύτερη, να μετατρέπει το κέντρο της Αθήνας σε πεδίο μάχης. Δεν είναι το ζητούμενο να συνδέουμε  τους Έλληνες αστυνομικούς με άλλες, σκοτεινές εποχές. Άλλωστε δεν επιλέγονται από καμία κυβέρνηση, αλλά μπαίνουν στο Αστυνομικό Σώμα, μετά από απόφαση των κυβερνήσεων Σημίτη, μέσα από τις πανελλήνιες εξετάσεις.
      Κύριε Πρόεδρε, κυρίες και κύριοι συνάδελφοι, με το συζητούμενο  νομοσχέδιο απαντάται το κεντρικό ερώτημα της επιθεώρησης των δικαστηρίων. Κύριε Υπουργέ, νομίζω ότι το πρόβλημα, το οποίο υπάρχει στην απονομή της δικαιοσύνης, δεν είναι μόνο το εάν απονέμεται σωστά, αλλά είναι και το πόσο γρήγορα απονέμεται. Αυτό το οποίο δημιουργεί το μεγαλύτερο πρόβλημα στη λειτουργία της δικαιοσύνης, είναι η καθυστέρηση στην απονομή της, είναι το ότι χρειάζεται σχεδόν ένας δεκαετής κύκλος για να ολοκληρωθεί μια υπόθεση, ότι υπάρχουν διαρκείς και χωρίς ουσιαστικό λόγο αναβολές δικών, ακόμη και ότι τα δικαστήρια καθυστερούν πάρα πολύ από τη στιγμή που θα εκδοθεί μια απόφαση, στην καθαρογραφή της. Αυτό είναι το βασικό πρόβλημα, που δημιουργεί ανασφάλεια δικαίου, ανασφάλεια στον πολίτη κατά τις συναλλαγές και πάνω απ’ όλα δεν αισθάνεται κανένας αδικούμενος ότι μπορεί γρήγορα, έγκαιρα, αποτελεσματικά να βρει το δίκιο του.
      Το θέμα της επιθεώρησης είναι ουσιαστικότατο και φάνηκε από την έκταση, το εύρος και το ύψος -φθάνοντας και στον Άρειο Πάγο- που είχε λάβει το παραδικαστικό κύκλωμα. Φάνηκε δηλαδή το έλλειμμα, το οποίο υπήρχε στην επιθεώρηση. Γιατί δεν είμαι σε καμία περίπτωση από αυτούς που είτε ευρισκόμενος στην αντιπολίτευση είτε στα έδρανα του κυβερνητικού Βουλευτή, συλλήβδην, θα κατηγορούσα την δικαιοσύνη για ανικανότητα, που θα κατηγορούσα, συλλήβδην, την ηγεσία της δικαιοσύνης, όπως έκαναν πολλά στελέχη του ΠΑ.ΣΟ.Κ., επικαλούμενα κομματισμό ή «κλείσιμο ματιού» προς συγκεκριμένες κατευθύνσεις. Είμαι από αυτούς που, έχοντας υπηρετήσει από τα δικηγορικά έδρανα, πιστεύω και θέλω να πιστεύω στην ανεξάρτητη δικαιοσύνη. Θέλω, όμως, να πιστεύω σε μία δικαιοσύνη, η οποία σέβεται και τους χρόνους που σήμερα η κοινωνία επιβάλει. Και οι χρόνοι δεν είναι μακράς διάρκειας. Την εποχή που επικοινωνούμε γρήγορα, δεν μπορούμε να περιμένουμε μετά από μέρες, μήνες, ενδεχομένως και χρόνια την καθαρογραφή μίας απόφασης. Δεν μπορεί σήμερα ο Έλληνας δικαστής να μην είναι εξοπλισμένος με έναν ηλεκτρονικό υπολογιστή και, όταν μπαίνει στη Σχολή Δικαστών, να είναι υποχρεωμένος να καθαρογράφει από μόνος του τις αποφάσεις του. Δεν είμαι από εκείνους, οι οποίοι δεν πιστεύουν ότι δεν πρέπει να εισαχθεί πλήρης, ουσιαστικός, ηλεκτρονικός έλεγχος στη δικαιοσύνη, στους χρόνους στους οποίους απονέμεται και αυτό είναι ένα αντικείμενο της επιθεώρησης. Δεν είμαι από αυτούς, οι οποίοι πιστεύουν ότι η δικαιοσύνη θα πρέπει να συνεχίσει να βρίσκεται κρυμμένη πίσω από κάποιες αδιαφανείς διαδικασίες. Εγώ είμαι από αυτούς που στηρίζουν αυτό που κάνετε σήμερα, φέρνοντας στο φως της δημοσιότητας, με τον τρόπο με τον οποίο το κάνετε, τη λαϊκή συμμετοχή στην επιθεώρηση, με τη συμμετοχή των δικηγορικών συλλόγων στις επιθεωρήσεις των δικαστηρίων, γιατί και οι δικηγόροι έχουν να συμβάλουν και έχουν μόνο να κερδίσουν από τη γρήγορη και δίκαιη απονομή της δικαιοσύνης.
      Κύριε Πρόεδρε, κυρίες και κύριοι συνάδελφοι, αν ήθελε το ΠΑ.ΣΟ.Κ. πραγματικά να υπηρετήσει μεγάλη θεσμική αλλαγή, αν ήθελε πραγματικά να υπηρετήσει την ανεξάρτητη δικαιοσύνη, τότε θα προσέτρεχε στην ίδρυση του συνταγματικού δικαστηρίου, που σαν ανεξάρτητος φορέας θα ελέγχει και την συνταγματικότητα και την εφαρμογή των νόμων, αλλά και την εφαρμογή των εσωτερικών λειτουργιών όλων των άλλων εξουσιών. Αυτό, όμως, δεν το κάνει. Δεν έχει την τόλμη, δεν έχει το θάρρος, δεν έχει τη δυνατότητα να πει ότι χρειάζεται η ίδρυση ενός καινούργιου οργάνου, στο οποίο θα συμμετέχουν, πέραν των δικαστών, έγκριτοι νομικοί και πολιτικοί, οι οποίοι και θα καθορίζουν τελικά την ουσιαστική και συνταγματική λειτουργία των νόμων, αλλά και όλων των αρχών τις οποίες επιβλέπουν. Αυτό θα ήταν η θεσμική σας προώθηση, αυτό θα ήταν μία πρόταση που θα περιμέναμε από τον Γεώργιο Παπανδρέου σήμερα από το Βήμα της Βουλής, αντί να εξαντλήσει το χρόνο του και δυστυχώς και την υπομονή των ακροατών του σε αναμοχλεύσεις του παρελθόντος και σε σχόλια που θυμίζουν άλλες εποχές.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Δικαιοσύνης.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Δικαιοσύνης:«Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 1 Νοεμβρίου 2006, της Τρίτης 7 Νοεμβρίου 2006, της Τετάρτης 8 Νοεμβρίου 2006, της Πέμπτης 9 Νοεμβρίου 2006 και της Παρασκευής 10 Νοεμβρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τετάρτης 1 Νοεμβρίου 2006, της Τρίτης 7 Νοεμβρίου 2006, της Τετάρτης 8 Νοεμβρίου 2006 και της Πέμπτης 9 Νοεμβρίου 2006, της Παρασκευής 10 Νοεμβρίου 2006 επικυρώθηκαν.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.01΄ λύεται η συνεδρίαση για αύριο ημέρα Τετάρτη 22 Νοεμβρίου 2006 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
??

??

??

??

ΟΛΟΜΕΛΕΙΑ 21-11-06	ΣΕΛ. 1



