      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΒ΄
      Τρίτη 11 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. επικύρωση Πρακτικών, σελ.
      2. α) Συζήτηση και ψήφιση του Απολογισμού Δαπανών της Βουλής για το οικονομικό έτος 2002, σελ.
      β) Συζήτηση και ψήφιση του Προϋπολογισμού Δαπανών της Βουλής για το οικονομικό έτος 2004, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων:
      1. Οι Υπουργοί Γεωργίας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Υγείας και Πρόνοιας, Δικαιοσύνης και Πολιτισμού κατέθεσαν σχέδιο νόμου: «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις», σελ.
      2. Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για ρύθμιση διαδικασιών κατασκευής – εξοπλισμού και στελέχωσης Στρατιωτικού Νοσοκομείου Αργυροκάτρου», σελ.
      ΟΜΙΛΗΤΕΣ
      Α. Επί του Απολογισμού και Προϋπολογισμού Δαπανών της Βουλής:
      ΚΑΚΛΑΜΑΝΗΣ ΑΠ., σελ.
      ΚΑΚΛΑΜΑΝΗΣ ΑΠ., σελ.
      ΚΕΔΙΚΟΓΛΟΥ Β., σελ.
      ΚΤΕΝΑΣ Γ., σελ.
      ΛΑΦΑΖΑΝΗΣ Π., σελ.
      ΛΙΝΤΖΕΡΗΣ Δ., σελ.
      ΜΑΚΡΥΠΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΣΚΡΕΚΑΣ Θ., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΚΒ΄
      Τρίτη 11 Νοεμβρίου 2003 
      
      	Αθήνα, σήμερα στις 11 Νοεμβρίου 2003, ημέρα Τρίτη και ώρα 18.40΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γεωργικός Παραγωγικός Συνεταιρισμός Αριδαίας ζητεί την επανεκτίμηση των ζημιών που υπέστησαν οι ροδακινοκαλλιεργητές της περιοχής του.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην οικονομική κατάσταση του Μετοχικού Ταμείου Αεροπορίας.
      3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Σωματείο Οδηγών των εν Κερκύρα Τουριστικών Επιχειρήσεων ζητεί την εφαρμογή της κλαδικής συλλογικής σύμβασης εργασίας και την τήρηση της εργατικής νομοθεσίας.
      4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Κερκυραϊκό Σωματείο Εργαζομένων με Σύμβαση Ορισμένου Χρόνου στην Ολυμπιακή Αεροπορία ζητεί την ικανοποίηση αιτημάτων που απασχολούν τους συμβασιούχους.
      5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Σύλλογοι και Φορείς Τουριστικών Επιχειρήσεων Νομού Πιερίας ζητούν να μην επιτραπεί η εγκατάσταση παραρτήματος του ψυχιατρικού νοσοκομείου Πέτρας Ολύμπου σε κτίριο της Ολυμπιακής Ακτής.
      6) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Κορισσίων Κέρκυρας ζητεί η περιοχή του Ίσσου Κέρκυρας να κηρυχθεί προστατευόμενο μνημείο της φύσης.
      7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζουν οι πολίτες από την εφαρμογή του εθνικού κτηματολογίου.
      8) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας διαμαρτύρεται για τη στέρηση του συνταγματικού δικαιώματος της απεργίας μέσω των προσφυγών στα δικαστήρια.
      9) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Μηλεών Μαγνησίας ζητεί να μην καταργηθεί το ταχυδρομικό γραφείο Μηλεών.
      10) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Πέτρας Λέσβου ζητεί την άμεση κατασκευή νέων αιθουσών για τα Γυμνάσιο και Λύκειο Πέτρας.
      11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Δήμος Ελυμνίων Εύβοιας ζητεί την επίλυση των εργασιακών και οικονομικών προβλημάτων των Δασικών Συν/σμών της περιοχής του.
      12) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Παγκρήτια Ένωση Συνταξιούχων ΔΕΗ ζητεί την ενσωμάτωση της ΑΤΑ στη σύνταξη.
      13) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Εκτάκτων Συμβασιούχων Πανεπιστημίου Κρήτης ζητεί την ικανοποίηση εργασιακών αιτημάτων τους.
      14) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Εκτάκτων Συμβασιούχων Πανεπιστημίου Κρήτης ζητεί την ικανοποίηση εργασιακών αιτημάτων τους.
      15) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Σταυρού Θεσσαλονίκης ζητεί την άμεση κάλυψη των κενών θέσεων εκπαιδευτικού προσωπικού στο Ενιαίο Λύκειο Παραλίας Σταυρού.
      16) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας ζητεί την αύξηση της εγκεκριμένης πίστωσης για την ολοκλήρωση των έργων υδροδότησης της νήσου.
      17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά πρόταση της κίνησης των κοινωνικώς παραμελημένων ατόμων, για τα δικαιώματα των ατόμων με ειδικές ανάγκες.
      18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ινάχου Νομού Αιτωλ/νίας ζητεί έκτακτη οικονομική ενίσχυση για την αντιμετώπιση των καταστροφών από τις πρόσφατες βροχοπτώσεις.
      19) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ένωση Ηλεκτροτεχνιτών και Βοηθών Ανελκυστήρων Βορείου Ελλάδος ζητεί την άμεση εφαρμογή της ΥΑ της σχετικής με τη συμπλήρωση των διατάξεων για την εγκατάσταση, λειτουργία, συντήρηση και ασφάλεια των ανελκυστήρων.
      20) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Μενεμένης Θεσσαλονίκης ζητεί την τροποποίηση του Ν. 2386/96 για την αξιοποίηση των ιδιοκτησιών δημοτών της περιοχής Λαχανόκηπων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10525/4-6-03 ερώτηση των Βουλευτών κυρίων Παναγιώτη Κουρουμπλή, Ιωάννη Βαϊνά και Χρήστο Σμυρλή-Λιακατά  δόθηκε με το υπ’ αριθμ. 35603/8-8-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια του ανωτέρω σχετικού μας προς απάντηση της με αριθμ. 10525/4-6-2003 ερώτησης, την οποία κατέθεσε ο βουλευτής κ. Π. E. Koυρουμπλής, και των με αριθμ. 4966/10-6-2003 και 5027/11-6-2003 ΠΑΒ, τις οποίες κατέθεσαν οι βουλευτές κ.κ. I. Β. Βαϊνάς και Χ. Σμυρλής-Λιακατάς αντίστοιχα, αναφορικά με οικονομικά προβλήματα του Συνδέσμου Ύδρευσης Δήμου Αγρινίου και Πέριξ Κοινοτήτων, Νομού Αιτωλοακαρνανίας, σας γνωρίζουμε κατά λόγο αρμοδιότητας, τα ακόλουθα:
      Οι Κεντρικοί Αυτοτελείς Πόροι (ΚΑΠ) αποτελούν θεσμοθετημένους υπέρ των ΟΤΑ πόρους, τα έσοδα των οποίων προέρχονται από δυναμικούς φόρους του κρατικού προϋπολογισμού, το ύψος των οποίων ορίζεται ρητά από την κείμενη νομοθεσία και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ.
      Η κατανομή κάθε χρόνο των ΚΑΠ γίνεται βάσει των πιστώσεων που εγγράφονται στον Κρατικό Προϋπολογισμό, ο οποίος περιβάλλεται τον τύπο του τυπικού νόμου, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος, αποσκοπεί στην άμβλυνση των δημοσιονομικών και γεωγραφικών ανισοτήτων, κυρίως μέσω:
      - της εξασφάλισης κάλυψης των εξόδων λειτουργίας των ΟΤΑ
      - της χρηματοδότησης ιδίως των κοινωνικών δράσεών τους και
      - της χρηματοδότησης εξειδικευμένων προγραμμάτων, που συντείνουν στη βελτίωση της ποιότητας παροχής υπηρεσιών προς τους πολίτες.
      Όπως προβλέπεται στις διατάξεις του άρθρου 25 § 3 του Ν. 1828/89, μέρος των ΚΑΠ διατίθεται για τη χρηματοδότηση Αναπτυξιακών Συνδέσμων των ΟΤΑ, τόσο για επενδυτικές δραστηριότητες (μέσω της ΣΑΤΑ) όσο και για γενικές δαπάνες αυτών. Σύμφωνα όμως με την αριθμ. ΕΣ.33588/18-11-72 απόφαση του Νομάρχη Αιτωλίας και Ακαρνανίας περί ίδρυσης του Συνδέσμου Ύδρευσης Δήμου Αγρινίου και Πέριξ Κοινοτήτων, Νομού Αιτωλοακαρνανίας (ΦΕΚ 1063/6-12-72/τεύχ.Β΄), ο ανωτέρω δεν αποτελεί Αναπτυξιακό Σύνδεσμο όπως αυτός ορίζεται στις διατάξεις του άρθρου 212 του Π.Δ. 410195 (ΔΚΚ), συνεπώς δεν προβλέπεται ρητά η ένταξή του στις χρηματοδοτήσεις που πραγματοποιεί το Υπουργείο μας από τις πιστώσεις των ΚΑΠ.
      Επισημαίνεται ότι, μέσω του ΕΠΤΑ και σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας, παρέχεται η δυνατότητα χρηματοδότησης έργων διαδημοτικής σημασίας που πραγματοποιούν Σύνδεσμοι των ΟΤΑ του άρθρου 206 του Π.Δ. 410/95 (ΔΚΚ).
      Επίσης, σας γνωρίζουμε ότι, το Υπουργείο μας εκδίδει επίσης τις αποφάσεις παρακράτησης από τους Κεντρικούς Αυτοτελείς Πόρους (ΚΑΠ) των οφειλών μελών των Συνδέσμων προς αυτούς από μη καταβολή εισφορών των μελών, καθώς και των οφειλών από κατανάλωση νερού, περισυλλογή, αποκομιδή και διαχείριση απορριμμάτων και από άλλες υπηρεσίες ανταποδοτικού χαρακτήρα που παρέχει ο σύνδεσμος στα μέλη του και προβλέπονται από το σκοπό σύστασης αυτού, μετά από πρόταση των διοικητικών συμβουλίων αυτών, όπως προβλέπεται στις διατάξεις της παρ. 2 του άρθρου 210 του Π.Δ. 410/95 (ΔΚΚ), καθώς επίσης και τις αποφάσεις επιχορήγησης των Δημοτικών Επιχειρήσεων Ύδρευσης-Αποχέτευσης, κατά τις διατάξεις του άρθρου 43 του Ν. 2065/92, στις οποίες συμπεριλαμβάνεται η Δημοτική Επιχείρηση Ύδρευσης και Αποχέτευσης Αγρινίου (ΔΕ.ΥΔ.ΑΠ.Α).
      Τέλος σημειώνεται ότι σύμφωνα με τα οριζόμενα στις διατάξεις της παρ. 2 του άρθρου 2 του Ν. 2672/98 περί οικονομικών πόρων της Νομαρχιακής Αυτοδιοίκησης, οι πιστώσεις του προγράμματος δημοσίων επενδύσεων, που πρoβλέπoνται για την κάλυψη των δαπανών για επενδύσεις Νομαρχιακής Αυτοδιοίκησης που χρηματοδοτούνταν αποκλειστικά από εθνικούς πόρους (ΣΑΝΑ), έπαυσαν να ισχύουν από 1-1-2000.
      Ο Υπουργός
      Κ. ΣΚΑΝΔΑΛΙΔΗΣ»
      2. Στην με αριθμό 171/1-7-2003 ερώτηση του Βουλευτή κ. Αθανασίου Γιαννόπουλου Αθανασίου δόθηκε με το υπ’ αριθμ. ΓΠ/648719/24-7-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 17/1-7-2003 ερώτηση που κατατέθηκε στη Βουλή από το Βουλευτή κ. Α. Γιαννόπουλο αναφορικά με το ιατρικό προσωπικό του Γ.Ν.Ν. Λαμίας και με πρoβλήματα του Οδοντιατρικού Τμήματος, σας γνωρίζουμε ότι έχουμε ζητήσει σχετικά στοιχεία από το ΠεΣΥΠ Στερεάς Ελλάδας, με τη λήψη των οποίων θα επανέλθουμε για την ενημέρωσή σας.
      Ο Υπουργός
      Κ. ΣΤΕΦΑΝΗΣ»
      3. Στην με αριθμό 48/1-7-03 ερώτηση των Βουλευτού κυρίων Μαρίας Δαμανάκη και Νικολάου Νικολόπουλου δόθηκε με το υπ’ αριθμ. 7017/4/3651/9-9-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Ν. ΝΙΚΟΛΟΠΟΥΛΟΣ και κ. Μ. ΔΑΜΑΝΑΚΗ, εκ των οποίων τη δεύτερη μας διαβίβασε το Υπουργείο Ανάπτυξης, με το Β 13-367 από 22-8-2003 έγγραφό του, σε ό,τι μας αφορά, σας γνωρίζουμε ότι οι αστυνομικές Υπηρεσίες για την προστασία της νεολαίας μας από τη μάστιγα των εξαρτησιογόνων ουσιών, κυρίως των ναρκωτικών και του αλκοόλ, με ιδιαίτερη ευαισθησία και υπευθυνότητα και σε συνεργασία με τις Υπηρεσίες των συναρμόδιων Υπουργείων και τους άλλους φορείς, λαμβάνουν στα πλαίσια των αρμοδιοτήτων τους όλα τα αναγκαία μέτρα με στόχο, κυρίως, την πρόληψη, αλλά και την καταστολή του φαινομένου αυτού, την αυστηρή εφαρμογή της ισχύουσας νομοθεσίας, αλλά και την εξάλειψη των κοινωνικών συνεπειών που προκαλεί.
      Στα πλαίσια αυτά, από τις Υπηρεσίες μας εφαρμόζονται με αυστηρότητα οι ισχύουσες διατάξεις, σύμφωνα με τις οποίες απαγορεύεται η είσοδος και παραμονή ανηλίκων στα ειδικώς από το νόμο οριζόμενα καταστήματα, καθώς και η κατανάλωση οινοπνευματωδών ποτών από αυτούς στα δημόσια κέντρα, ενώ για τους παραβάτες ιδιοκτήτες και διευθυντές καταστημάτων προβλέπονται ποινικές και διοικητικές κυρώσεις.
      Ενδεικτικά σας πληροφορούμε ότι, κατά το χρονικό διάστημα από 1-1-2002 έως 28-8-2003, από τις αρμόδιες Υπηρεσίες μας διενεργήθηκαν συνολικά 100.064 έλεγχοι σε καταστήματα πώλησης οινοπνευματωδών ποτών και σε κέντρα διασκέδασης και βεβαιώθηκαν, εκτός των άλλων, 286 παραβάσεις για παράνομη είσοδο-παραμονή ανηλίκων και κατανάλωση οινοπνευματωδών ποτών.
      Επίσης, επειδή η υπερβολική κατανάλωση αλκοόλ αποτελεί αιτία τροχαίων ατυχημάτων, ιδιαίτερα των πιο σοβαρών από αυτά, με τα γνωστά αποτελέσματα, το Υπουργείο μας έχει αναλάβει εκστρατεία κατά της οδήγησης υπό την επήρεια αλκοόλ, με στόχο την περαιτέρω μείωση των τροχαίων ατυχημάτων, στα πλαίσια και του πενταετούς στρατηγικού σχεδίου «καθ΄οδόν 2001-2005», που εφαρμόζεται για τη βελτίωση της οδικής ασφάλειας στη χώρα μας, ενώ πρέπει να επισημανθεί ότι με τις διατάξεις του άρθρου 43 του ν.2963/2001 τροποποιήθηκε το άρθρο 42 του ν.2696/1999 (ΚΟ.Κ) που αναφέρεται στην οδήγηση υπό την επίδραση οινοπνεύματος, φαρμάκων ή τοξικών ουσιών και επιβάλλονται πλέον αυστηρότερες ποινές στους παραβάτες οδηγούς. 
      Στο πλαίσιο αυτό, από τις αρμόδιες Υπηρεσίες μας διενεργούνται συστηματικοί έλεγχοι με ειδικές ηλεκτρονικές συσκευές ελέγχου μέθης, τις οποίες χειρίζεται εκπαιδευμένο προσωπικό και εφαρμόζουν με αυστηρότητα την ισχύουσα νομοθεσία. Σύμφωνα με τις εντολές και οδηγίες που έχουν δοθεί τέτοιοι έλεγχοι διενεργούνται κατά τη διάρκεια επιλεγμένων ωρών σε οδικά τμήματα με ιδιαίτερη επικινδυνότητα, μεταξύ των οποίων και σε αυτά που ευρίσκονται πλησίον των διαφόρων κέντρων διασκέδασης της νεολαίας, ενώ κατά τα Σαββατοκύριακα και τις αργίες οι έλεγχοι αυτοί εντείνονται. Από τις ανωτέρω Υπηρεσίες μας κατά το χρονικό διάστημα, από 1-1-2003 έως 31-7-2003, διενεργήθηκαν 688.707 έλεγχοι σε οδηγούς οχημάτων και βεβαιώθηκαν 25.000 παραβάσεις με ένδειξη μέθης.
      Πέραν αυτών, σας πληροφορούμε ότι για το θέμα αυτό, αποδίδουμε ιδιαίτερη σημασία στον προληπτικό τομέα και για το σκοπό αυτό από τις Υπηρεσίες μας έχει δοθεί ιδιαίτερη βαρύτητα στην ενημέρωση των νέων για τις καταστρεπτικές συνέπειες του αλκοόλ, αλλά και τους τρόπους προστασίας τους από αυτό και κυρίως την συμβολή του στην πρόκληση των τροχαίων ατυχημάτων, καθόσον έχει παρατηρηθεί ότι αρκετοί νέοι κάνουν συστηματική χρήση αλκοόλ, συνδέουν τη χρήση αυτή με τη χρήση ναρκωτικών ουσιών και παραγνωρίζουν ότι ο αλκοολισμός αποτελεί μορφή τοξικομανίας. Η ενημέρωση αυτή πραγματοποιείται από εξειδικευμένους αξιωματικούς σε σχολεία, αλλά και σε άλλους φορείς, στα πλαίσια ομιλιών, διαλέξεων και σεμιναρίων με θέμα τις ψυχοδραστικές ουσίες (ναρκωτικά και αλκοόλ), καθώς και την κυκλοφοριακή διαπαιδαγώγηση των νέων αυτών. Στο πλαίσιο αυτό, κατά το σχολικό έτος 2002-2003, πραγματοποιήθηκαν από αξιωματικούς των Υπηρεσιών Τροχαίας 2.887 διαλέξεις σε σχολεία τις οποίες παρακολούθησαν 206.930 μαθητές.
      Τέλος, πρέπει να επισημάνουμε ότι το θέμα της κατανάλωσης αλκοόλ δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (πολιτών, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κ.λ.π.).
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      4. Στις με αριθμό 48/1-7-2003 και 361/3.7.03 ερωτήσεις των Βουλευτών κυρίων Μαρίας Δαμανάκη Μαρίας και Κωνσταντίνο Κιλτίδη δόθηκε με το υπ’ αριθμ. Γ.Π. 64867/24-7-2003 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στις αριθμ. με 48/1-7-2003 και 361/3-7-03 ερωτήσεις που κατατέθηκαν στη Βουλή από τους βουλευτές κ.κ. Μ. Δαμανάκη και Κ. Κιλτίδη σχετικά με την κατανάλωση αλκοόλ από τους ανήλικους, σας πληροφορούμε τα εξής:
      Το Υπουργείο Υγείας και Πρόνοιας αντιμετωπίζει το αλκοόλ ως ουσία η οποία μπορεί να προκαλέσει. την ανάπτυξη εξαρτητικής συμπεριφοράς καθώς και σοβαρές βλάβες στη σωματική και ψυχική υγεία. Σκοπός της Πολιτείας είναι να πάρει τα κατάλληλα μέτρα που θα διασφαλίζουν κατά το δυνατόν την υγεία των πολιτών.
      Σήμερα οι δομές που λειτουργούν για την αντιμετώπιση προβλημάτων που προκύπτουν από τη χρήση αλκοόλ περιορίζονται μόνο στην Αθήνα και στη Θεσσαλονίκη. Μονάδα Απεξάρτησης από αλκοόλ λειτουργεί στο Ψυχιατρικό Νοσοκομείο Αττικής καθώς και στο Ψυχιατρικό Νοσοκομείο Θεσσαλονίκης. Επίσης, το πρόγραμμα «ΑΘΗΝΑ» πoυ δημιουργήθηκε από τη συνεργασία της ψυχιατρικής κλινικής του Πανεπιστημίου Αθηνών και του Ο.ΚΑ.ΝΑ και απευθύνεται σε ενήλικες χρήστες τοξικών ουσιών και οινοπνεύματος, καθώς και στις οικογένειές τους, έχει τη δυνατότητα σε συνεργασία με το Αιγινήτειο Νοσοκομείο να συνδυάζει όσον αφορά τους χρήστες οινοπνεύματος, τη στεγνή ανοικτή λειτουργία του και τη δυνατότητα εσωτερικής παραμονής σε περιπτώσεις βαριάς χρήσης συνδυαζόμενης με άλλα ψυχιατρικά προβλήματα.
      Σκοπός του Υπουργείου Υγείας και Πρόνοιας είναι να δημιουργηθούν περισσότερες δομές που να καλύπτουν τις ανάγκες των χρηστών σε όλη την Ελλάδα γεγονός που θα βοηθήσει την προσβασιμότητα των χρηστών σε αυτές. Σήμερα βρίσκεται στο στάδιο της μελέτης η δημιουργία Μονάδων Αντιμετώπισης της κρίσης χρηστών εξαρτησιογόνων ουσιών (ναρκωτικών, αλκοόλ) στο Γ.Ν. Βόλου, στο Γ.Ν. Θεσσαλονίκης «Παπανικολάου» και στο Γ.Ν. Ιωαννίνων «Χατζηκώστα».
      Στόχος είναι να δημιουργηθούν Μονάδες Αντιμετώπισης του αλκοολισμού στα πλαίσια του Ε.Σ.Υ. που να συνδέονται με τις υπόλοιπες υπηρεσίες των νοσοκομείων προκειμένου να εντοπίζονται περιστατικά που χρήζουν εξειδικευμένης αντιμετώπισης.
      Όσον αφορά τη διάθεση και τη διαφήμιση του αλκοόλ καθώς και την αγορά και χρήση αλκοόλ από ανήλικους μελετώνται νέα μέτρα σε συνεργασία του Υπουργείου Υγείας και των άλλων συναρμόδιων Υπουργείων. Ήδη έχει διαμορφωθεί, με πρωτοβουλία του Υπουργείου Υγείας και Πρόνοιας σε συνεργασία με το Υπουργείο Τύπου, Σχέδιο Αρχών Διακήρυξης και Αυτοδέσμευσης σχετικά με τη διαφήμιση Αλκοολούχων Ποτών. Πρόκειται για συμφωνία, πάνω σε κοινά αποδεκτές αρχές, για τους όρους διαφήμισης αλκοολούχων προϊόντων.
      Στα πλαίσια της προστασίας της υγείας, με εγκύκλιό του (27-6-03), το Υπουργείο Υγείας και Πρόνοιας ζητεί από τις Νομαρχιακές Αυτοδιοικήσεις όλης της χώρας την ένταση των υγειονομικών έλέγχων των σημείων πώλησης αλκοολούχων προϊόντων ιδιαίτερα κατά τη διάρκεια των καλοκαιρινών μηνών.
      Προκειμένου να αντιμετωπισθεί το πρόβλημα με τον καλύτερο δυνατό τρόπο απαιτείται συνεργασία πολλών φορέων όχι μόνο για τα νέα μέτρα που είναι απαραίτητο να θεσπιστούν αλλά και για την εφαρμογή της ισχύουσας νομοθεσίας.
      Ο Υπουργός
      Κ. ΣΤΕΦΑΝΗΣ»
      5. Στην με αριθμό 58/1-7-03 ερώτηση των Βουλευτών κυρίων Παναγιώτη  Λαφαζάνη, Ιωάννας Στεργίου, Ασημίνας Ξηροτύρη- Αικατερινάρη, Μαρίας Δαμανάκη, Φωτίου Κουβέλη και Νικολάου Κωνσταντόπουλου δόθηκε με το υπ’ αριθμ. 5993 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 58/1-07-03 ερώτηση, που κατατέθηκε στη Βουλή από τους Βουλευτές κ.κ. Π. Λαφαζάνη, Γ Στεργίου, Α. Ξηροτύρη - Αικατερινάρη, Μ. Δαμανάκη, Φ. Κουβέλη και Ν. Κωνσταντόπουλο, για τα θιγόμενα σ΄ αυτή θέματα, σας πληροφορούμε τα εξής:
      Το Υπουργείο Εργασίας και Κοινωνικών Ασφαλίσεων έχει επανειλημμένως ασχοληθεί με τα προβλήματα των εργαζομένων της επιχείρησης «ΙΠΠΟΚΑΜΠΟΣ», τόσο με το τοπικό Τμήμα Κοινωνικής Επιθεώρησης, όσο και με την Κεντρική Υπηρεσία, με τη διενέργεια τριμερών συναντήσεων και έχει επανειλημμένα ενημερώσει σχετικά την Εθνική Αντιπροσωπεία.
      Έτσι, στο πλαίσιο αυτών των διαβουλεύσεων, στις 15 lουλίου 2003, ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας, είχε νέα συνάντηση με εκπροσώπους των εργαζομένων της επιχείρησης «ΙΠΠΟΚΑΜΠΟΣ» και με εκπροσώπους της Γ.Σ.Ε.Ε..
      Κατά τη διάρκεια της συνάντησης διαπιστώθηκε η εξαιρετικά δεινή θέση της επιχείρησης «ΙΠΠΟΚΑΜΠΟΣ», λόγω επιχειρηματικής ανεπάρκειας και κρίσιμων επιχειρηματικών λαθών της διοίκησης της.
      Εκτιμήθηκε επίσης η τεράστια δυσκολία βιώσιμης προοπτικής της επιχείρησης, λαμβάνοντας υπόψη την οικονομική κατάσταση στην οποία έχει περιέλθει, τα σοβαρά τραπεζικά ανοίγματα καθώς και' την σταδιακή απώλεια παραγγελιών στην Ναυπηγοεπισκευαστική αγορά.
      Κατόπιν αυτών η προσοχή εστιάστηκε στην εξόφληση των δεδουλευμένων (8 μηνών) των εργαζομένων και στη στήριξη τους, με στόχο την επανένταξή τους στον οικονομικό-παραγωγικό κύκλο.
      Για τα δεδουλευμένα αναμένεται η έκδοση της σχετικής απόφασης περί πτωχεύσεως της εταιρείας, η οποία συζητήθηκε στο δικαστήριο στις 07 -05-2003.
      Για την επανένταξη στην εργασία των 296 ανέργων της επιχείρησης, η ηγεσία του Υπουργείου δεσμεύτηκε ότι, θα διαμορφωθεί άμεσα Ειδικό Πρόγραμμα Στήριξης τους, το οποίο θα εφαρμόσει ο Οργανισμός Απασχόλησης Εργατικού Δυναμικού (ΟΑΕΔ).
      Για τη δημιουργία αυτού του ειδικού προγράμματος θα ληφθεί σοβαρά υπόψη το υψηλό επίπεδο ικανοτήτων και τεχνικών δεξιοτήτων των ανέργων της «ΙΠΠΟΚΑΜΠΟΣ», καθώς επίσης και το γεγονός της αναγνώρισης της ποιότητας της εργασίας τους από την αγορά.
      Πρόβλεψη θα υπάρξει, για την ιδιαίτερη στήριξη των ανέργων και για την συγκρότηση από τους ίδιους, συνεταιριστικών επιχειρήσεων και τη δραστηριότητα τους στην αγορά, την οποία γνωρίζουν αρκετά καλά.
      Επίσης, μέριμνα θα ληφθεί για την εκπόνηση' και εφαρμογή κατάλληλα προσαρμοσμένων προγραμμάτων κατάρτισης, με στόχο την ταχεία επαναπροώθηση στον οικονομικό - παραγωγικό κύκλο.
      Οι εκπρόσωποι των εργαζομένων αποδέχτηκαν με θετικό πνεύμα μια τέτοια προοπτική, διατυπώνοντας την άποψή τους για συνεργασία, ώστε το ταχύτερο δυνατό να διαμορφωθεί και να υλοποιηθεί το πρόγραμμα επαναπροώθησής τους στην αγορά εργασίας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      6. Στην με αριθμό 66/1-7-2003 ερώτηση των Βουλευτών κυρίων Ηλία Καλλιώρα, Νικολάου Νικολόπουλου, Αδάμ Ρεγκούζα και Θεόδωρο Σκρέκα δόθηκε με το υπ’ αριθμ. ΓΠ/64875 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 66/1-7-2003 ερώτηση που κατατέθηκε στη Βουλή από τους Βουλευτές κ.κ. Η. Καλλιώρα, Ν. Νικολόπουλο, Α. Ρεγκούζα και Θ. Σκρέκα σχετικά με πρoβλήματα του φαρμακευτικού κλάδου, σας γνωρίζουμε τα εξής:
      Οι απαντήσεις κατάθεσης είναι οι ίδιες για όλα τα φαρμακευτικά προϊόντα για τα οποία ζητείται η έγκριση κυκλοφορίας στη χώρα μας και είναι καθορισμένες σε κοινοτικό επίπεδο.
      Η διαδικασία έγκρισης από τον ΕΟΦ των ελληνικών φαρμακευτικών προϊόντων έχει επιταχυνθεί, πρέπει δε να προσθέσουμε ότι με την εφαρμογή και την εναρμόνιση της νέας φαρμακευτικής νομοθεσίας το χρονοδιάγραμμα για την έγκριση, είτε με εθνική διαδικασία, είτε με αμοιβαία αναγνώριση, θα είναι πανομοιότυπο.
      Η δημιουργία επιπλέον τμημάτων του Επιστημονικού Συμβoυλίoυ Εγκρίσεων θα βoηθήσει στην περαιτέρω προώθηση των νέων εγκρίσεων.
      Επίσης η πρόσφατη αύξηση του προσωπικού του ΕΟΦ θα βοηθήσει προς αυτήν την κατεύθυνση. 
      Επισημαίνεται ότι οι απαντήσεις κατάθεσης είναι συνεχώς αυξανόμενες σε κοινοτικό επίπεδο και αυτό δημιουργεί πρoβλήματα προσαρμογής σε αυτές των ελληνικών εταιριών.
      Ο ΕΟΦ βρίσκεται σε καθημερινή επικοινωνία με τις εταιρίες για την επίλυση των ερωτημάτων που ανακύπτουν και τη διευκόλυνση των εταιριών στην αντιμετώπισή τους.
      Θα πρέπει όμως να τονισθεί ότι πολλές από τις καθυστερήσεις οφείλονται στα ανεπαρκή στοιχεία των κατατεθειμένων φακέλων.
      Επιπλέον, πρόσφατα ψηφίστηκε στη Βουλή νομοθετική ρύθμιση με την οποία ο ΟΠΑΔ υποχρεούται να καταβάλλει στον φαρμακοποιό, ανεξάρτητα από τον χρόνο ελέγχου και εκκαθάρισης του λογαριασμού του, ύστερα από πρόχειρο λογιστικό έλεγχο και μετά την αφαίρεση των νόμιμων κρατήσεων, το πληρωτέο ποσό μέσα σε 45 ημέρες από την υποβολή του λογαριασμού.
      Ο Υπουργός
      Κ. ΣΤΕΦΑΝΗΣ»
      7. Στην με αριθμό 76/1-7-03 ερώτηση του Βουλευτή κ. Πέτρου Τατούλη δόθηκε με το υπ΄ αριθμ. ΥΠΠΟ/Γ.Υ./Κ.Ε./6/21-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 76/01.07.2003 ερώτηση του Βουλευτή κ. Πέτρου Τατούλη, σας γνωρίζουμε τα εξής:
      Στο αρχαίο θέατρο Μεγαλόπολης προχώρησε η αποκατάσταση του ανατολικού αναλήμματος, στο πλαίσιο του Β΄ ΚΠΣ (ΠΕΠ Πελοποννήσου), με προϋπολογισμό ύψους 180 εκ. δρχ.
      Στη συνέχεια. το ΥΠ.ΠΟ. ετοίμασε πρόγραμμα για την στερέωση, αποκατάσταση και ανάδειξη του μνημείου. Συγκεκριμένα, το εν λόγω πρόγραμμα περιλαμβάνει την αναστήλωση των πρώτων σειρών του κοίλου, τη στερέωση και αποκατάσταση των αναλημμάτων, την αποκατάσταση της σκηνής, την αποστράγγιση του κοίλου, τη διαμόρφωση του περιβάλλοντος χώρου και την κατασκευή εγκαταστάσεων εξυπηρέτησης κοινού. Το έργο τελικά θα πραγματοποιηθεί στο πλαίσιο Προγραμματικής σύμβασης που θα συνυπογράψει η Περιφέρεια Πελοποννήσου, ο Δήμος Μεγαλόπολης και το ΥΠ.ΠΟ.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      8. Στην με αριθμό 91/1-7-03 ερώτηση του Βουλευτή κ . Αθανάσιου Μπούρα δόθηκε με το υπ΄ αριθμ. Β-3990/24-7-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 91/1-7-03, που κατέθεσε στη Βουλή ο Βουλευτής κ. Αθανάσιος Μπούρας, σύμφωνα και με το έγγραφο αριθμ. 490/Δ.Σ./14-7-03 του Οργανισμού Αστικών Συγκοινωνιών Αθηνών (Ο.Α.Σ.Α.), σας πληροφορούμε τα παρακάτω:
      1. Ο διαθέσιμος αριθμός μικρών λεωφορείων (ΜΙDΙ) δεν επαρκεί για την κάλυψη όλων των αναγκών που υπάρχουν. Βεβαίως οι καταυλισμοί των σεισμοπαθών εξυπηρετούνται συγκοινωνιακά από διερχόμενες λεωφ. Γραμμές στις οποίες δρομολογούνται κανονικού τύπου νέα λεωφορεία.
      2. Στις λεωφορειακές γραμμές του Δήμου Αχαρνών δεν δρομολογούνται παλιάς τεχνολογίας αυτοκίνητα. Αντίθετα σε όλες τις γραμμές υπάρχουν λεωφορεία με κλιματισμό, χαμηλοδάπεδα, καθώς και λεωφορεία φυσικού αερίου.
      3. Η επέκταση της γραμμής κορμού ΧΑ/\ΚΟΚΟΝΔΥΛΗ - κοκ ΜΥΛΟΣ - ΑΧΑΡΝΑΙ Γ9 έχει εξετασθεί από τον Ο.Α.Σ.Α. που συμφωνεί με την επέκταση αυτή, η υλοποίηση της οποίας θα σχεδιασθεί σύμφωνα με τα διαθέσιμα μέσα της Ε.Θ.Ε.Λ. και τη δυνατότητα απασχόλησης του ανάλογου προσωπικού (Ε.Θ.Ε.Λ.).
      4. Η επέκταση της τοπικής γραμμής ΑΓΙΟΣ ΙΩΑΝΝΗΣ ΡΩΣΟΣ έχει επίσης εξετασθεί από τον Ο.Α.Σ.Α. σε συνεργασία με τον Δήμο Αχαρνών. Το αίτημα αυτό αντιμετωπίζεται θετικά, όμως η επέκταση προσκρούει στη μη καταλληλότητα του οδικού δικτύου.
      5. Το αίτημα της πύκνωσης των δρομολογίων των τοπικών γραμμών ΑΧΑΡΝΑΙ - ΕΛΕΥΣΙΝΑ και ΑΧΑΡΝΑΙ - ΚΗΦΙΣΙΑ εξετάζεται με βάση την επιβατική τους κίνηση. Μέχρι σήμερα οι δύο γραμμές προσφέρουν καλή εξυπηρέτηση στο επιβατικό κοινό και δεν δημιουργούνται προβλήματα κατά τη λειτουργία τους.
      Τέλος, πληροφορούμε ότι οι υπηρεσίες του Ο.Α.Σ.Α. παρακολουθούν όλες τις γραμμές του δικτύου και προβαίνουν σε τροποποιήσεις και βελτιώσεις όπου κρίνεται απαραίτητο και κατά προτεραιότητα ανάλογα με την σοβαρότητα της κάθε περίπτωσης.
      Ο Υπουργός
      ΧΡΙΣΤΟΣ ΒΕΡΕΛΗΣ»
      9. Στην με αριθμό 97/1-7-03 ερώτηση της Βουλευτού κ. Ιωάννας Στεργίου δόθηκε με το υπ΄ αριθμ. 5996/25-7-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 97/2003 ερώτηση, που κατατέθηκε στη Βουλή από τη Βουλευτή κ. Ι. Στεργίου, για τα θιγόμενα σ΄ αυτή θέματα, σας πληροφορούμε τα εξής:
      1. Τα σεμινάρια «εξειδίκευσης σε θέματα διοικητικής υποστήριξης» είναι προγράμματα Συνεχιζόμενης Επαγγελματικής Κατάρτισης και στους συμμετέχοντες χορηγείται Εκπαιδευτικό Επίδομα, το οποίο κατά συνέπεια δεν αντιστοιχεί σε αποδοχές.
      Οι καθυστερήσεις, που παρατηρήθηκαν ως προς την ασφάλιση και την καταβολή του εκπαιδευτικού επιδόματος στους καταρτιζόμενους, οφείλονταν σε παροδικά λειτουργικά προβλήματα, που ανέκυψαν μετά την παραίτηση του Προέδρου της εταιρείας του ΟΑΕΔ «Επαγγελματική Κατάρτιση Α.Ε.», που υλοποιεί τα συγκεκριμένα Προγράμματα.
      Ήδη, το θέμα έχει διευθετηθεί και θα υπάρξει ομαλή συνέχιση του Προγράμματος στο προσεχές διάστημα.
      2. Επισημαίνουμε ότι, οι καταρτιζόμενοι εντάσσονται σε λειτουργούσες μονάδες, στις οποίες έχουν τη δυνατότητα να αποκτήσουν γνώση και εμπειρία, σχετικά με το αντικείμενο της εκάστοτε Υπηρεσίας, παρά το γεγονός ότι σε κάποιες περιπτώσεις παρατηρούνται ελλείψεις προσωπικού.
      Άλλωστε, σε ότι αφορά τη στελέχωση των Υπηρεσιών με μόνιμο προσωπικό του Υπουργείου μας, σας ενημερώνουμε ότι, η Τριμελής Επιτροπή του άρθρου 2 παραγρ. 1 της αριθμ. 55/1998 ΠΥΣ, ενέκρινε, ήδη, την πλήρωση 543 κενών οργανικών θέσεων στη Γενική Γραμματεία Κοινωνικών Ασφαλίσεων και σε εποπτευόμενα από το Υπουργείο Ν.Π.Δ.Δ. (Αριθμ. ΔΙΠΠ/Φ.ΕΓΚΡ. 7/24OΙOIK. 12228/25-6-2003).
      3. Σε ότι αφορά τα Προγράμματα Συνεχιζόμενης Επαγγελματικής Κατάρτισης, έχουν ήδη αρχίσει οι διαδικασίες αξιολόγησή τους και αναμένονται σύντομα τα αποτελέσματα.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      10. Στις με αριθμό 113/1-7-03, 676/10-7-03 και 677/10-7-03 ερωτήσεις της Βουλευτού κ. Μαρίας Κόλλια-Τσαρουχά δόθηκε με το υπ΄ αριθμ. ΓΠ/64868/24-7-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 113/1-7-03, 676/10-7-03 και 677/10-7-03 ερωτήσεις που κατατέθηκαν στη Βουλή από τη Βουλευτή κ. Μ. Κόλλια- Τσαρουχά σχετικά με ελλείψεις νοσηλευτικού προσωπικού, επισκεπτών υγείας, γενικών οικογενειακών ιατρών και κοινωνικών λειτουργών στο σύστημα Υγείας και Πρόνοιας, στο Νομό Σερρών, σας πληροφορούμε τα παρακάτω:
      Αναφορικά με τη στελέχωση του νέου Ν.Γ.Ν. Σερρών σας γνωρίζουμε ότι:
      Για το έτος 2002-2003 δόθηκαν οι παρακάτω ιατρικές θέσεις:
      - Μία (1) θέση Επιμ. Α΄ Παιδιατρικής για το ΚΥ Ροδόπολης
      - Μία (1) θέση Δ/ντή Μ-Γ για το ΚΥ Νιγρίτας
      - Μία (1) θέση Επιμ. Β΄ Αναισθησιολογίας
      - Μία (1) θέση Δ/ντή για τη ΜΕΘ
      - Μία (1) θέση Επιμ. Α΄ για τη ΜΕΘ
      - Δύο (2) θέσεις Επιμ. Β΄ για τη ΜΕΘ
      - Μία (1) θέση Επιμ. Β΄ Παιδιατρικής
      - Miq (1) θέση Επιμ. Β΄ Χειρουργικής
      - Μία (1) θέση Δ/ντή Παθολογικής Ανατομικής
      - Μία (1) θέση Επιμ. Β΄ Γεν. Ιατρικής ή Παθολογίας
      - Μία (1) θέση Δ/ντή Mικροβιολογίας
      - Μία (1) θέση Δ/ντή Παθολογίας
      Για την απόκτηση εργασιακής εμπειρίας ανέργων προκηρύχθηκαν από τον ΟΑΕΔ (46) θέσεις διαφόρων κλάδων και ειδικοτήτων.
      Με έγγραφό μας έχουμε ζητήσει από το ΑΣΕΠ την προκήρυξη (1) θέσης ΠΕ Πληροφορικής, (5) θέσεων ΤΕ Νοσηλευτικής, (2) θέσεων ΤΕ Ραδ.-Ακτιν., (4) θέσεων ΔΕ Αδ. Νοσοκόμων για το Γ.Ν. Σερρών.
      Με την Y10β/ΓΠ/οικ. 62287/30-6-03 απόφαση του Υπουργείου Υγείας, το Γ.Ν. Σερρών θα προκηρύξει τις εξής θέσεις: (14) ΤΕ Νοσηλευτικής 12μηνης διάρκειας, (2) ΤΕ Μαιών 12μηνης διάρκειας, (7) ΔΕ Νοσηλευτικής 12μηνης διάρκειας, (3) ΤΕ Νοσηλευτικής ή ΔΕ Αδ. Νοσοκόμων 8μηνης διάρκειας, (4) ΔΕ Βοηθ. Ιατρ. & Βιολ. Εργ. 8μηνης διάρκειας.
      Όσον αφορά το θεσμό του οικογενειακού γιατρού που πρoβλέπεται από τις κείμενες διατάξεις να λειτουργήσει μέσα από τις Μονάδες Πρωτοβάθμιας Φροντίδας Υγείας (Κέντρα Υγείας αστικών περιοχών, άρθρο 17 του Ν.1397/83, και Δίκτυα Πρωτοβάθμιας Φροντίδας Υγείας, άρθρο 32 του Ν.2519/97) δεν έχει ακόμα ενεργοποιηθεί.
      Αναφορικά με το θέμα προσλήψεων κοινωνικών λειτουργών σας πληροφορούμε ότι στο ΚΕΠΕΠ Σιδηροκάστρου ήδη υπηρετεί υπάλληλος κλάδου ΤΕ Κοινωνικών λειτουργών και στο ΚΑΦΚΑ Νιγρίτας Σερρών ο υπάλληλος ΤΕ Κοινωνικών Λειτουργών που μέχρι σήμερα υπηρετούσε έχει ζητήσει να μεταταγεί λόγω σοβαρών οικογενειακών αναγκών.
      Το Υπουργείο μας θα μεριμνήσει να πληρωθούν οι κενές οργανικές θέσεις του κλάδου ΤΕ Κοινωνικών Λειτουργών σε επόμενη προκήρυξη και σύμφωνα με την έγκριση ανάλογου αριθμού θέσεων (55/98 ΠΥΣ Απόφαση ΥΠΕΣΔΔΑ).
      Ο Υπουργός
      Κ. ΣΤΕΦΑΝΗΣ»
      11. Στην με αριθμό 114/1-7-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ΄ αριθμ. ΓΠ/64862/24-7-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στη με αριθμ. 114/1.7.03 ερώτηση που κατατέθηκε στη Βουλή από τη Βουλευτή κα Μ. Κόλλια- Τσαρουχά, αναφορικά με τους ελέγχους ποιότητας πόσιμου νερού και την ανάγκη χρηματοδότησης μικρών Ο.Τ.Α και εργαστηρίου Δ.Ε.Υ.Α Σερρών, σας πληροφορούμε τα εξής:
      1. Για την παρακολούθηση της ποιότητας πόσιμου νερού εφαρμόζεται η σχετική οδηγία 80/778 της Ευρ. Ένωσης, όπως έχει ενσωματωθεί στο εθνικό δίκαιο με την Α5/288/86 Υγ. Διάταξη (ΦΕΚ 53Β) και διενεργούνται οι προβλεπόμενοι έλεγχοι. Η διαδικασία ενσωμάτωσης στο εθνικό δίκαιο της νέες οδηγίας 98/83 Ε.Κ. για την ποιότητα του νερού ανθρώπινης κατανάλωσης έχει ολοκληρωθεί με την έκδοση του Υ2/2600/01 Κ.Υ.Α., με έναρξη ισχύος την 25.12.03.
      2. Η ευθύνη της μελέτης, κατασκευής, λειτουργίας και συντήρησης του συστήματος ύδρευσης, της διενέργειας υγειονομικών αναγνωρίσεων, εργαστηριακών εξετάσεων και γενικά της λήψης κάθε μέτρου, προκειμένου να παρέχεται πόσιμο νερό στην ποσότητα επαρκή του υδρευόμενου πληθυσμού, χωρίς διακοπές και το σύστημα ύδρευσης να είναι απαλλαγμένο από κάθε υγειονομικό κίνδυνο ανήκει στους υπεύθυνους ύδρευσης που είναι ειδικότερα για τις υδρεύσεις Δήμων, η Δημοτική Αρχή, σύμφωνα με τα καθοριζόμενα στο άρθρο 23 παρ. 1 του Ν. 1065/80 ή ο αντίστοιχος για την ύδρευση, Οργανισμός ή επιχείρηση ή Σύνδεσμος Δήμων και Κοινοτήτων.
      3. Το Υπουργείο Υγείας και Πρόνοιας, συγκεντρώνει όλα τα σχετικά στοιχεία παρακολούθησης της ποιότητας του πόσιμου νερού για όλη την επικράτεια και συντάσσει τις σχετικές εκθέσεις, τις οποίες αποστέλλει ανά τριετία για κάθε σχετική ενημέρωση και εμπρόθεσμη γνωστοποίηση στην Επιτροπή Ευρωπαϊκών Κοινοτήτων.
      Οι εργαστηριακές αναλύσεις για τη δοκιμαστική, ελεγκτική και συμπληρωματική παρακολούθηση του νερού που προορίζεται για ανθρώπινη κατανάλωση σύμφωνα με την Υ2/2600/01 Κ.Υ.Α., διενεργούνται από υπευθύνους σε οργανωμένα εργαστήρια των Ο.Τ.Α., Δ.Ε.Υ.Α. ή εταιρειών ύδρευσης ή και ιδιωτικών εργαστηρίων και εφόσον όλα τα ανωτέρω πληρούν τις προδιαγραφές για την ανάγκη των παραμέτρων της Υ2/2600/01 Κ.Υ.Α., οι εργαστηριακές αναλύσεις εποπτικού ελέγχου για λογαριασμό των λοιπών αρμοδίων αρχών διενεργούνται μέσω Δημόσιων Κεντρικών και Περιφερειακών εργαστηρίων ή και εξειδικευμένων εργαστηρίων άλλων φορέων.
      Το ΚΕΔΥ, λειτουργεί ως Δημόσιο Κεντρικό Εργαστήριο, κατά λοιπά αρμόδιο να σας απαντήσει είναι το συνερωτώμενο ΥΠΕΣΔΔΑ.
      Ο Υπουργός
      Κ. ΣΤΕΦΑΝΗΣ»
      12. Στην με αριθμό 128/1-7-03 ερώτηση της Βουλευτού κ. Κατερίνας Παπακώστα-Σιδηροπούλου δόθηκε με το υπ΄ αριθμ. 1077000/2800/Α0011/3-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε συνέχεια του αρ. με 31403/15-7-2003 εγγράφου του Υπουργείου Εσωτερικών, Δημόσιας Διοίκησης και Αποκέντρωσης το οποίο απευθύνεται στη Βουλή των Ελλήνων, με κοινοποίηση του οποίου, διαβιβάστηκε στο Υπουργείο Οικονομίας και Οικονομικών αντίγραφο της αρ. 128/1-7-2003 ερώτησης που κατατέθηκε στη Βουλή από τη Βουλευτή Κατερίνα Παπακώστα - Σιδηροπούλου σας γνωρίζουμε τα εξής:
      Το αναφερόμενο στην ερώτηση ως ίδρυμα με την επωνυμία «Γηροκομείο Αθηνών» αποτελεί φιλανθρωπικό σωματείο με τον τίτλο «Ελεήμων Εταιρεία Αθηνών Γηροκομείο - Πτωχοκομείο», συνεστήθη το έτος 1864 και δεν αποτελεί ίδρυμα εποπτευόμενο από τον Υπουργό Οικονομίας και Οικονομικών σε εφαρμογή των διατάξεων του α.ν. 2039/1939.
      Το Υπουργείο Οικονομίας και Οικονομικών εποπτεύει μόνο τις περιουσίες που καταλείπονται στην Ελεήμονα Εταιρεία Αθηνών για την εκπλήρωση ειδικού κοινωφελούς σκοπού (κληροδοτήματα).
      Σύμφωνα με στοιχεία που υπάρχουν στη Διεύθυνση Εθνικών Κληροδοτημάτων του Υπουργείου Οικονομίας και Οικονομικών: α) το έτος 1868 η Μονή Πετράκη δώρισε στην Ελεήμονα Εταιρεία Αθηνών, για την ανέγερση Πτωχοκομείου, ένα (1) οικόπεδο δέκα (10) περίπου στρεμμάτων στην Αθήνα στη διασταύρωση των οδών Βασ. Σοφίας και Πλουτάρχου. Εκεί ο Ανδρέας Συγγρός έχτισε τον Ιερό Ναό του Αγ. Νικολάου στη μνήμη της μητέρας του Νικολέττας, β) ο Ιερός Ναός του Αγ. Ανδρέα έχει κτιστεί από την Ελεήμονα Εταιρεία Αθηνών, προς τιμήν του Ανδρέα Συγγρού, σε οικόπεδο που αγοράστηκε από την ίδια. Έτος θεμελίωσης του Ιερού αυτού Ναού το 1904.
      Από τα παραπάνω συνάγεται ότι οι εν λόγω Ιεροί Ναοί δεν αποτελούν κληροδοτήματα προς το Σωματείο της Ελεήμονος Εταιρείας Αθηνών και συνεπώς το Υπουργείο Οικονομίας και Οικονομικών και ειδικότερα η Δ/νση Εθνικών Κληροδοτημάτων αυτού, δεν ασκεί εποπτεία επί της-διοίκησης και διαχείρισής τους.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      13. Στην με αριθμό 153/1.7.03 ερώτηση των Βουλευτών κυρίων Τάκη Τσιόγκα, Αντωνίου Σκυλλάκου και Νικολάου Γκατζή δόθηκε με το υπ’ αριθμ. 29/25.7.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας Α. Σκυλλάκος και Ν. Γκατζής, σας πληροφορούμε τα εξής:
      Κατά τη φετινή εμπορική περίοδο, λόγω των κακών καιρικών συνθηκών που επικράτησαν( παγετός, βροχοπτώσεις ) η παραγωγή κερασιών ήταν μειωμένη σε σχέση με πέρυσι σε εθνικό επίπεδο (28.000 τον. φέτος και 45.000 τον πέρυσι). Ωστόσο, κάποιες περιοχές παρουσιάζουν υπερπαραγωγή, που έχει οδηγήσει σε μικροκαρπία δηλ. η ποιότητα είναι υποβαθμισμένη γιατί δεν έχει συμβεί η φυσιολογική αραίωση. Λόγω της υποβαθμισμένης ποιότητας, οι τιμές που απολαμβάνουν οι παραγωγοί είναι μειωμένες( στην περιοχή της Λάρισας γύρω στο 1 €/κιλό). Επίσης, λόγω των καιρικών συνθηκών δεν υπήρξε η κλιμάκωση της παραγωγής, οι ποικιλίες κερασιών ωρίμασαν σχεδόν συγχρόνως και συνυπάρχουν στην αγορά με άλλα φρούτα (καρπούζια, πεπόνια, ροδάκινα).
      Η λήψη πρόσθετων οικονομικών μέτρων για τη στήριξη της παραγωγής των προϊόντων σε εθνικό επίπεδο δεν είναι συμβατή με το κοινοτικό καθεστώς.
      Η πολιτική στον τομέα των φρούτων και λαχανικών, ασκείται μέσω των Οργανώσεων παραγωγών οι οποίες, θα πρέπει να ασχολούνται με όλα τα θέματα που σχετίζονται με την παραγωγή και να εμπορεύονται οι ίδιες το σύνολο της παραγωγής των μελών τους ώστε να εξασφαλιστεί ο προγραμματισμός της παραγωγής και η προσαρμογή της στη ζήτηση από ποιοτική και ποσοτική άποψη και να προωθηθεί η συγκέντρωση της προσφοράς και η διάθεση της παραγωγής των μελών της οργάνωσης. Στα πλαίσια των οργανώσεων παραγωγών, οι οργανώσεις μπορούν να υποβάλουν επιχειρησιακά προγράμματα όπου θα μπορέσουν να επιδοτηθούν σε ποσοστό 50% από την Ε.Ε για επενδύσεις που αποσκοπούν σε αντιπαγετική και αντιχαλαζιακή προστασία.
      Οι παραγωγοί θα πρέπει να φροντίζουν στο βαθμό που εξαρτάται από αυτούς την ποιότητα του προϊόντος τους και να αντιμετωπίσουν τα προβλήματα της αγοράς συλλογικά μέσω των Ο.Π.
      Η μείωση εισοδήματος των παραγωγών λόγω πτώσης τιμών δεν αποζημιώνεται από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής και δεν εντάσσεται σε Πρόγραμμα χορήγησης οικονομικών ενισχύσεων, αρμοδιότητος ΠΣΕΑ, σύμφωνα με τις κατευθυντήριες γραμμές της Ε.Ε.
      Στον τομέα του χαλαζιού, ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν την προστασία των καλλιεργειών, αφετέρου δε τη διασφάλιση του αγροτικού εισοδήματος.
      Για το πρόγραμμα προστασίας των καλλιεργειών από το χαλάζι, ο ΕΛΓΑ τον Αύγουστο του 2002 με διακήρυξή του, προκήρυξε έγκαιρα ανοικτό διεθνή διαγωνισμό για τη μίσθωση ενός (1) συστήματος χαλαζικής προστασίας και την προμήθεια του απαραίτητου υλικού .σποράς (ιωδιούχος άργυρος) για πέντε χαλαζικές περιόδους 2003-2007, προκειμένου να καλύψει τις ανάγκες εφαρμογής του προγράμματος Προστασίας των καλλιεργειών από το χαλάζι, στην Κεντρική Μακεδονία και στη Θεσσαλία, σε συνολική έκταση τεσσάρων εκατομμυρίων επτακοσίων χιλιάδων (4.700.000) στρεμμάτων περίπου.
      Ο ΕΛΓΑ, με την αριθμ. 61/20.3.2003. απόφαση του Διοικητικού Συμβουλίου του, κατακύρωσε το αποτέλεσμα του διαγωνισμού αυτού σε ανάδοχο εταιρεία και συνέταξε σχέδιο σύμβασης.
      Η καθυστέρηση που σημειώθηκε από την ημερομηνία διενέργειας του διαγωνισμού (9 10.2002) μέχρι την κατακυρωτική απόφαση (20.3.2003), είναι δικαιολογημένη και οφείλεται στην άσκηση ένδικων μέσων μεταξύ των συμμετεχουσών στο διαγωνισμό εταιρειών.
      Στη συνέχεια, ο φάκελος του διαγωνισμού διαβιβάστηκε με το αριθμ 4752/3.4.2003 έγγραφο στο αρμόδιο κλιμάκιο του ελεγκτικού συνεδρίου προκειμένου να διενεργηθεί ο προβλεπόμενος, από τη σχετική διάταξη του Ν. 2741/99 όπως αυτός ισχύει μετά από τροποποίησή του από το Ν. 3060/2002, έλεγχος νομιμότητας του σχεδίου σύμβασης και της υποκείμενης διαδικασίας.
      Το ελεγκτικό συνέδριο, σύμφωνα με το αριθμ. 37/2003 πρακτικό του, έκρινε ότι το σχέδιο της σύμβασης που αφορούσε τη μίσθωση ενός συστήματος χαλαζικής προστασίας δεν μπορεί να υπογραφεί δεδομένου ότι παρατηρήθηκε υπέρβαση της προϋπολογισμένης δαπάνης.
      Στη συνέχεια, η ανάδοχος εταιρεία κλήθηκε στο Διοικητικό Συμβούλιο του ΕΛΓΑ για περαιτέρω διαπραγμάτευση του τιμήματος μέχρι τουλάχιστον του ποσού της προϋπολογισμένης δαπάνης. Ο σχετικός φάκελος του εν λόγω διαγωνισμού εστάλη εκ νέου για έλεγχο στο ελεγκτικό συνέδριο στις 22.5.2003 και αναμένεται η σχετική έγκριση προκειμένου να υπογραφεί στη συνέχεια η σύμβαση και να ξεκινήσει το Πρόγραμμα χαλαζικής προστασίας για την περίοδο 2003.
      Σε ό,τι αφορά τα επίγεια μέσα, σας γνωρίζουμε ότι στο Νομό Λάρισας και συγκεκριμένα στην ευρύτερη περιοχή του Δήμου Αγιάς, είναι εγκατεστημένα και λειτουργούν 30 αντιχαλαζικά κανόνια, προστατεύοντας περίπου 21.000 στρέμματα αγροτικής γης. Παρά την αρνητική Θέση της Διεθνούς Επιστημονικής Κοινότητας, ως προς την επιστημονική αρχή της λειτουργίας των αντιχαλαζικών κανονιών ηχοβολής, τα συστήματα αυτά είναι απόλυτα αποδεκτά και παραδεκτά από τον αγροτικό πληθυσμό, εκεί όπου εγκαταστάθηκαν και λειτούργησαν. Η μη αποδοχή του παραπάνω μέσου προστασίας από την επιστημονική κοινότητα, παράλληλα με το γεγονός της έλλειψης αξιολόγησής του διεθνώς, καθιστά τον ΕΛΓΑ επιφυλακτικό σε μελλοντικούς σχεδιασμούς επέκτασης.
      Παράλληλα ο ΕΛΓΑ για το έτος 2003 (όπως και το 2002) επιχορηγεί το αντιχαλαζικό δίχτυ στο νομό Λάρισας, στο σύνολό του, κυρίως για την προστασία των μηλοειδών και αμπελοειδών. Αυτό το μέσο εξασφαλίζει τις καλλιέργειες κατά πλέον αποτελεσματικό τρόπο, από τις καταστρεπτικές συνέπειες του χαλαζιού. Μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Λάρισας, παρά το γεγονός ότι το ύφος επιχορήγησης ανέρχεται σε ποσοστό 60% τις αξίας αγοράς και εγκατάστασης, σε αντίθεση με άλλους Νομούς της χώρας όπου οι αγρότες έχουν υιοθετήσει πλήρως την εγκατάσταση παρόμοιων συστημάτων.
      Ο Υπουργός
      Γ. ΔΡΥΣ»
      14. Στην με αριθμό 183/1.7.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΓΠ/64859/24.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 183/1-7-2003 ερώτηση που κατατέθηκε στη Βουλή από το Βουλευτή κ. Ν. Νικολόπουλο σχετικά με το Κέντρο Απροσόρμοστων Παίδων Πατρών «Η ΜΕΡΙΜΝΑ», σας γνωρίζουμε τα εξής:
      Το Θεραπευτικό Παιδαγωγικό Κέντρο Πατρών Απροσάρμοστων Παίδων «Η ΜΕΡΙΜΝΑ» είναι ΝΠΙΔ, εποπτεύεται άμεσα και επιχορηγείται από την οικεία Νομαρχιακή Αυτοδιοίκηση.
      Το Υπουργείο Υγείας και Πρόνοιας αναγνωρίζοντας το κοινωνικό έργο που προσφέρουν οι προνοιακοί φορείς, τους επιχορηγεί έκτακτα ανάλογα με τις πιστώσεις που θα διατεθούν.
      Το 2002 έχει επιχορηγηθεί από το Υπουργείο Υγείας και Πρόνοιας με το ποσό των 68.000 Ευρώ από το προϊόν του ΕΚΑ και των 48.000 Ευρώ από τον Ειδικό Λογαριασμό για προγράμματα Ατόμων με Ειδικές Ανάγκες.
      Το 2003 επιχορηγήθηκε με το ποσό των 60.000 Ευρώ, ως έκτακτη οικονομική ενίσχυση, από τις πιστώσεις του προϋπολογισμού του Υπουργείου μας.
      Όσον αφορά το αίτημα του Κέντρου για επιχορήγηση θα εξεταστεί και αν υπάρχει δυνατότητα Θα επιχορηγηθεί.
      Ο Υπουργός
      Κ. ΣΤΕΦΑΝΗΣ»
      15. Στην με αριθμό 327/2.7.03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 51/25.7.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
      Για τις ζημιές που προκλήθηκαν στις καλλιέργειες κερασιών στο Δήμο Έδεσσας από τις βροχοπτώσεις, η διενέργεια των εξατομικευμένων εκτιμήσεων ολοκληρώθηκε και θα ακολουθήσει η καταβολή των οικονομικών ενισχύσεων στους πληγέντες παραγωγούς το συντομότερο δυνατόν.
      Η ποιοτική ζημιά στα κεράσια εξ αιτίας των βροχοπτώσεων θα αναχθεί σε ποσοτική ζημιά και θα υπολογισθεί στο πόρισμα ζημιάς που θα διατυπώσουν οι γεωπόνοι.
      Ο Υπουργός
      Γ. ΔΡΥΣ»
      16. Στην με αριθμό 329/2.7.03 ερώτηση του Βουλευτή κ. Αναστάσιου Σπηλιόπουλου δόθηκε με το υπ’ αριθμ. 81362/ΙΗ/138.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 329/2-7-03 την οποία κατέθεσε ο Βουλευτής κ. Αν. Σπηλιόπουλος και μας διαβίβασε το Υπουργείο Δικαιοσύνης σχετικά με το Εργαστήριο Ιατροδικαστικής Τοξικολογίας του Αριστοτελείου Πανεπιστημίου Θεσσαλονίκης, και στα θέματα της αρμοδιότητάς μας, σας γνωρίζουμε τα ακόλουθα:
      1. Το ΥΠΕΠΘ επιχορηγεί τα Πανεπιστήμια και τα Τεχνολογικά Εκπαιδευτικά Ιδρύματα της χώρας κάθε χρόνο για κάλυψη των λειτουργικών τους αναγκών, χωρίς να κατανέμει τα ποσά σε διάφορες κατηγορίες λειτουργικών δαπανών ή σε δραστηριότητες των Ιδρυμάτων.
      Η κατανομή των κονδυλίων αυτών αποφασίζεται από τα όργανα διοίκησης του κάθε Ιδρύματος χωρίς να χρειάζεται επικύρωση των αποφάσεων αυτών από το ΥΠΕΠΘ.
      Σας παραθέτουμε στοιχεία για τις επιχορηγήσεις του Αριστοτέλειου Πανεπιστημίου Θεσσαλονίκης για κάλυψη λειτουργικών του δαπανών κατά την τελευταία τετραετία, από τα οποία προκύπτει η ανοδική πορεία των επιχορηγήσεων.
      Έτος 1999: 26.359.500 Ευρώ
      Έτος 2000: 28.493.030 Ευρώ
      Έτος 2001: 29.323.550 Ευρώ
      Έτος 2002: 31.480.000 Ευρώ
      Έτος 2003: 29.300.000 Ευρώ (μέχρι 28/7)
      Σας γνωρίζουμε ακόμη ότι το ΥΠΕΠΘ επιχορήγησε το Πανεπιστήμιο Θεσσαλονίκης ειδικά για τις ανάγκες του Εργαστηρίου Ιατροδικαστικής και Τοξικολογίας με τα παρακάτω ποσά που μεταφέρθηκαν από τον προϋπολογισμό του Υπουργείου Υγείας και Πρόνοιας:
      Έτος 1999: 73.367 Ευρώ
      Έτος 2000: 29.347 Ευρώ
      Έτος 2001: 29.347 Ευρώ
      Ο Υφυπουργός
      ΝΙΚ. ΓΚΕΣΟΥΛΗΣ»
      17. Στην με αριθμό 255/2.7.03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 46263/25.7.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 255/2-7-2003 εγγράφου σας με το οποίο κοινοποιείται ερώτηση του Βουλευτή κ. Γ. Ι. Παπαγεωργίου, σας γνωρίζουμε τα εξής:
      Ο Νομός Εύβοιας σύμφωνα με τις διατάξεις του αναπτυξιακού νόμου 260 1/98, εντάσσεται στην Γ΄ ζώνη κινήτρων και τα περισσότερα επενδυτικά προγράμματα που υλοποιούνται στην περιοχή του ενισχύονται με υψηλά κίνητρα (ποσοστό επιχορήγησης ή/και επιδότησης των τόκων ή/και επιδότησης χρηματοδοτικής μίσθωσης - 30% ή εναλλακτικά ποσοστό επιδότησης των τόκων -30% ή /και φορολογικής απαλλαγής 70%).
      Ανάλογα κίνητρα παρέχονται και από πολλά προγράμματα του Γ΄Κοινοτικού Πλαισίου Στήριξης που απευθύνονται κυρίως σε Μικρομεσαίες Επιχειρήσεις και βρίσκονται σε πλήρη εξέλιξη.
      Πρόσφατα εκδόθηκε η υπ’ αριθμ 27783/22.4.03 ( Φ.Ε.Κ. 499/Β/23-4-2003 κοινή η απόφαση των Υπουργών Οικονομίας και Οικονομικών, Ανάπτυξης και Περιβάλλοντος, Χωροταξίας και Δημοσίων Έργων, κατ’ εξουσιοδότηση του άρθρου 6, παρ. 18, περ. α του Ν. 2601198, σύμφωνα με την οποία ο Νομός Εύβοιας για τις επενδύσεις ίδρυσης ή επέκτασης ξενοδοχειακών μονάδων θα ενισχύεται και με τα κίνητρα της Α΄ δέσμης του αναπτυξιακού νόμου, δηλαδή τα κίνητρα της επιχορήγησης και επιδότησης τόκων καθώς και χρηματοδοτικής μίσθωσης.
      Όσον αφορά τις σχεδιαζόμενες βελτιώσεις στο καθεστώς κινήτρων των ιδιωτικών επενδύσεων επισημαίνεται ότι θα επιδιώκουν να καταστήσουν τα παρεχόμενα κίνητρα περισσότερο αποτελεσματικά και θα στοχεύουν, έχοντας σαν βάση την υπάρχουσα διαίρεση των Νομαρχιών ή ευρέων γεωγραφικών τμημάτων τους σε τέσσερις (4) περιοχές κινήτρων ( άρθρο 4 παρ. 1 του Ν. 2601/98 ), στην αύξηση της απασχόλησης, στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα στην περαιτέρω αύξηση των ιδιωτικών επενδύσεων στην χώρα.
      Ο Υφυπουργός
      ΧΡΗΣΤΟΣ ΠΑΧΤΑΣ»
      18. Στην με αριθμό 346/3.7.03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. Β-3952/24.07.03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 346/3-7-03, που κατέθεσε στη Βουλή ο Βουλευτής κ. Γεώργιος Βλάχος σχετικά με τα προβλήματα ιδιοκτητών μικρών Δ.Χ φορτηγών αυτοκινήτων, σας πληροφορούμε τα παρακάτω:
      1. Μεταφορά έδρας
      Με τις διατάξεις του ν. 1073/80, που αφορούν τη διενέργεια νομαρχιακών μεταφορών με φορτηγά αυτοκίνητα δημοσίας χρήσης προερχόμενα από αντικατάσταση τρίτροχων οχημάτων Δ.Χ, προβλέπεται (στην παρ.2 του άρθρου 2) η κατ’ εξαίρεση μεταφορά της έδρας των οχημάτων αυτών με απόφαση του οικείου ή των οικείων νομαρχών, εφόσον συντρέχει μία από τις εξής περιπτώσεις:
      α) αμοιβαία αλλαγή εδρών.
      β) εντός του αυτού ή άλλου νομού, εφόσον ως νέα έδρα ορίζεται διοικητική μονάδα με μικρότερο πληθυσμό κατά την τελευταία εκάστοτε γενική απογραφή.
      γ) σε άλλο νομό εφόσον στη νέα έδρα δεν εδρεύει φορτηγό αυτοκίνητο δημόσιας χρήσης.
      δ) σε νησιά και παραμεθόριες περιοχές.
      Με το έγγραφο Β2/31640/2667/2003, η Διεύθυνση Εμπορευματικών Μεταφορών ζήτησε από όλες τις Νομαρχιακές Αυτοδιοικήσεις της χώρας στοιχεία σχετικά με την εφαρμογή των διατάξεων της παραγράφου 2(β) του άρθρου 2 του ν. 1073/80 για τις περιπτώσεις που πραγματοποιήθηκε αλλαγή έδρας μετά την εγκύκλιο Β2/65906/612/2002, (αριθμός περιπτώσεων, έδρα προέλευσης και προορισμού), προκειμένου να διαπιστωθεί εάν γίνεται κατάχρηση της δυνατότητας μεταφοράς έδρας με αποτέλεσμα την αποδυνάμωση του νομού προέλευσης από τα Φ.Δ.Χ. της κατηγορίας αυτής.
      2.Ρυμούλκηση
      Η δυνατότητα ρυμούλκησης με Φ.Δ.Χ. αυτ/τα του ν. 1073/80 ειδικών κινητών φορτίων (όπως μηχανήματα έργου, μπαγκαζιέρες, τρέιλερ, σκάφη αναψυχής, ανυψωτικών μηχανημάτων κ.α), για την κάλυψη εξειδικευμένων μεταφορών, εξετάζεται σε συνεργασία με την συναρμόδια Δ/νση τεχνολογίας οχημάτων.
      3. Βιβλιάριο Δρομολογίων
      Αναφορικά με το βιβλίο δρομολογίων, σας ενημερώνουμε ότι σύμφωνα με το άρθρο 21 του ν. 3144/2003 η υποχρέωση τήρησης του βιβλίου δρομολογίων καταργήθηκε για τα φορτηγά αυτοκίνητα που οδηγούνται από τους ιδιοκτήτες ή συνιδιοκτήτες τους, καθώς και από μέλη της οικογένειάς τους.
      Ο Υπουργός
      ΧΡΙΣΤΟΣ ΒΕΡΕΛΗΣ»
      19. Στην με αριθμό 357/3-7-03 ερώτηση του Βουλευτή κ. Σταύρου Βρέντζου δόθηκε με το υπ’ αριθμ. 46576/ΕΥΣ 4354/25-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης και σε ότι αφορά το Υπουργείο Οικονομίας και Οικονομικών, σας γνωρίζουμε τα εξής.
      1. Στα πλαίσια εφαρμογής του Γ΄ Κ.Π.Σ προβλέπονται και δράσεις ενίσχυσης των ΟΤΑ. Οι προαναφερόμενες δράσεις υλοποιούνται σύμφωνα με τους όρους και τις προϋποθέσεις που περιγράφονται στα εγκεκριμένα προγράμματα και στα συμπληρώματα προγραμματισμού.
      Ειδικότερα για το ΠΕΠ Κρήτης προκειμένου να ενταχθεί ένα έργο, πρέπει αυτό να προταθεί στη Διαχειριστική Αρχή της Περιφέρειας συνοδευόμενο από αντίστοιχο Τεχνικό Δελτίο Έργου. Η ανωτέρω Υπηρεσία μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και την σκοπιμότητα του προτεινόμενου έργου προτείνει στο Γενικό Γραμματέα της Περιφέρειας την ένταξη του έργου.
      Στην ηλεκτρονική δ/νση για το ΓΚΠΣ www.hellaskps gr υπάρχουν αναλυτικά στοιχεία όλων των έργων που χρηματοδοτούνται από τα ΠΕΠ.
      2. Τα Ολοκληρωμένα Προγράμματα Ανάπτυξης Αγροτικού Χώρου(ΟΠΑΑΧ-ΠΕΠ), εντάσσονται στο πλαίσιο μιας στρατηγικής οποία αποσκοπεί στην οικονομική, κοινωνική και πολιτιστικής αναβάθμιση της υπαίθρου, κατά τρόπο που να εξασφαλίζεται η προστασία του περιβάλλοντος και η διαφύλαξη της πολιτιστικής κληρονομιάς.
      Οι ζώνες παρέμβασης(περιοχές) των ΟΠΑΑΧ -ΠΕΠ της Περιφέρειας Κρήτης προσδιορίστηκαν, μετά από μελέτη - εμπειρογνωμοσύνη βάσει κριτηρίων (προβληματικότητα, αναπτυξιακές κλπ προοπτικές) που εγκρίθηκαν από την 1η Επιτροπή Παρακολούθησης του ΠΕΠ σε συνδυασμό με την χωροθέτηση των ΟΠΑΑΧ του Υπουργείου Γεωργίας.
      Με βάση την παραπάνω εμπειρoγνωμoσύνη προτάθηκαν. τέσερεις (4) περιοχές (ζώνες παρέμβασης) για την εφαρμογή των δράσεων ΟΠΑΑΧ -ΠΕΠ της Κρήτης, οι οποίες εγκρίθηκαν αρχικά από το Περιφερειακό Συμβούλιο και κατόπιν από την 2η. Επιτροπή παρακολούθησης του ΠΕΠ. Για κάθε μια από τις επιλεγείσες περιοχές εκπονήθηκαν Επιχειρησιακά Σxέδια.
      3. Για τη χρηματοδότηση έργων στις περιοχές (ΟΤΑ) που δεν συμπεριελήφθησαν στα ΟΠΑΧ (Υπ. Γεωργίας και Π.ΕΠ Κρήτης),λόγω μη κάλυψης των κριτηρίων ένταξης, μετά από πρόταση της Περιφέρειας Κρήτης έχει εγγραφεί στο ΠΔΕ/2003 έργο «Ολοκληρωμένα προγράμματα Ανάπτυξης Αγροτικών Χωρών» προϋπολογισμού 30.000.000 ευρώ με φορέα εκτέλεσης την Περιφέρεια Κρήτης (αρ. αποφ. 39838/ΔΕ 4865/9.52003).
      Η αρμοδιότητα για την εκτέλεση και κατανομή των πιστώσεων του ανωτέρω έργου στους δικαιούχους (ΟΤΑ) με βάση συγκεκριμένα κριτήρια, ανήκει στην Περιφέρεια Κρήτης.
      Για τα λοιπά θέματα της ερώτησης αρμόδιο να απαντήσει είναι το Υπ. Γεωργίας, προς το οποίο κοινοποιείται η ερώτηση.
      Ο Υφυπουργός
      ΧΡΗΣΤΟΣ ΠΑΧΤΑΣ»
      20. Στην με αριθμό 382/3-7-2003 ερώτηση του Βουλευτή κ. Αθανασίου Μπούρα Θεόδωρου δόθηκε με το υπ’ αριθμ. Γ.Π/66009/24-07-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 382/3-7-2003 ερώτηση που κατατέθηκε στη Βουλή από το Βουλευτή κ. Αθ. Μπούρα με θέμα «Έξοδα μετακίνησης νεφροπαθών», σας γνωρίζουμε τα εξής:
      Ο Οργανισμός Περίθαλψης Ασφαλισμένων του Δημοσίου (ΟΠΑΔ) ξεκίνησε τη λειτουργία του την 1-1-2003. Για τον εκσυγχρονισμό και τη βελτίωση των παρεχόμενων υπηρεσιών προς τους ασφαλισμένους του ο ΟΠΑΔ επεξεργάζεται νέο κανονισμό παροχών.
      	Στα πλαίσια αυτού του Κανονισμού αντιμετωπίζονται μια σειρά προβλήματα και ειδικά τα προβλήματα των νεφροπαθών ασφαλισμένων του Δημοσίου.
      	Kαταβάλλεται προσπάθεια να γίνουν ρυθμίσεις ανάλογες με όσα ισχύουν στα λοιπά ασφαλιστικά ταμεία.
      Ο Υπουργός
      Κ. ΣΤΕΦΑΝΗΣ»
      21. Στην με αριθμό 394/3-7-03 ερώτηση του Βουλευτή κ. Μακρυπίδη Ανδρέα δόθηκε με το υπ’ αριθμ. 61/25-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
      Ο ΟΠΕΚΕΠΕ προτίθεται να προβεί στην έναρξη της διαδικασίας σύστασης Περιφερειακών Γραφείων στις έδρες των νομών αρμοδιότητας των Περιφερειακών Διευθύνσεων, σύμφωνα με το άρθρο 16, παρ. 5 του Κανονισμού Εσωτερικής Διάρθρωσης και λειτουργίας των υπηρεσιών του. Στο άρθρο αυτό προβλέπεται ότι για την εύρυθμη λειτουργία τους, οι Περιφερειακές Διευθύνσεις δύνανται, με απόφαση του Διοικητικού Συμβουλίου του ΟΠΕΚΕΠΕ, να συνιστούν γραφεία στις έδρες των Νομών της γεωγραφικής τους δικαιοδοσίας, εάν αυτό είναι απολύτως αναγκαίο για την ομαλή διεξαγωγή του ελεγκτικού έργου.
      Ο Υπουργός
      ΓΕΩΡΓΙΟΣ ΔΡΥΣ»
      22. Στην με αριθμό 591/3-7-03 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 10967/Γ5-1418/2-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που μας διαβιβάστηκε, σας γνωρίζουμε ότι όπως προέκυψε από την απογραφή πληθυσμού-κατοικιών 2001 ο πραγματικός πληθυσμός του Δήμου Αγίας Βαρβάρας του Νομού Ηρακλείου έχει ως εξής:
      Δήμος Αγίας Βαρβάρας                                            5.310 άτομα
      Δ.Δ. Αγίας Βαρβάρας                                         2. 143 άτομα
      ΑγΙα Βαρβάρα, η                                                       2.115 άτομα
      Κάτω Μούλια, τα                                                             21 άτομα
      Κερατοκεφάλιον, το                                                               -  
      Πειρoυλιαvά, τα                                                                      7 άτομα
      Δ.Δ Θωμά                                                                            789 άτομα
      Άγιος Θωμάς, ο                                                                    789 άτομα
      Δ.Δ. Άνω Μουλίων                                                                510 άτομα
      Άνω Μούλια, τα                                                                     510 άτομα 
      Δ.Δ. Δουλίου                                                                           267 άτομα
      Δούλιον, το                                                                              198 άτομα
      Γέννα, η                                                                                    47 άτομα
      Κόλενα, η                                                                                   22 άτομα
      Δ.Δ. Λαρανίου                                                                          248 άτομα
      Λαράνιον, το                                                                             248 άτομα
      Δ.Δ. Μεγάλης Βρύσης                                                               984 άτομα
      Μεγάλη Βρύση, η                                                                       771 άτομα
      Βορρός, ο                                                                                     22 άτομα
      Πρεβελιανά, τα                                                                             191 άτομα
      Δ.Δ Πρινιά                                                                                     369 άτομα
      Πρινιάς, ο                                                                                       369 άτομα
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      23. Στην με αριθμό 417/4-7-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. Β-3964/24-7-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 417/4-07-03 που κατέθεσε στη Βουλή ο Βουλευτής κ. Αθ. Φλωρίνης, σχετικά με τη λειτουργία του συστήματος της Κάρτας Ελέγχου Καυσαερίων ( Κ.Ε.Κ), σας πληροφορούμε τα παρακάτω:
      Με την ΚΥΑ Φ50/74702/3233/97 (ΦΕΚ 882/Β/02-10-97) των ΠΕ.ΧΩ.Δ.Ε. και Μεταφορών - Επικοινωνιών καθιερώθηκε η σταδιακή επέκταση του θεσμού της Κ.Ε.Κ. σε όλους του Νομούς της χώρας. Με βάση τις διατάξεις της παρ. 4α της παραπάνω ΚΥΑ, για την επέκταση και εφαρμογή του θεσμού της Κ.Ε.Κ. σε κάποιο Νομό, ο ελάχιστος αναγκαίος αριθμός εξουσιοδοτημένων συνεργείων εκτιμάται σε ένα τουλάχιστον εξουσιοδοτημένο συνεργείο ανά 3.000 κυκλοφορούντα οχήματα.
      Από τα στοιχεία που έχει στη διάθεσή του το Υπουργείο Μεταφορών και Επικοινωνιών αναφορικά με το πλήθος των κυκλοφορούντων οχημάτων στο Νομό Χαλκιδικής προκύπτει ότι προκειμένου να τεθεί σε λειτουργία ο θεσμός της Κ.Ε.Κ. στο Νομό, ο ελάχιστος αριθμός εξουσιοδοτημένων συνεργείων για έκδοση Κ.Ε.Κ. σε βενζινοκίνητα και πετρελαιοκίνητα οχήματα πρέπει να ανέρχεται σε έντεκα (11) και τέσσερα (4), αντιστοίχως. Οι εξουσιοδοτήσεις, όμως, που έχουν αποσταλεί στη Διεύθυνση Ασφάλειας Χερσαίων Μεταφορών (ΔΑΧΜ) του Υπ.Μ.Ε., η οποία και χειρίζεται το εν λόγω θέμα, από τη Διεύθυνση Μεταφορών - Επικοινωνιών της Νομαρχιακής Αυτοδιοίκησης Χαλκιδικής ανέρχονται συνολικά σε οκτώ (8) και, με βάση τα παραπάνω, δεν επαρκούν για την έναρξη της λειτουργίας του θεσμού της Κ.Ε.Κ. στο Νομό.
      Προς τούτο, το ΥΠ.Μ.Ε. ενημέρωσε εγγράφως τη Διεύθυνση Μεταφορών - Επικοινωνιών της Νομαρχιακής Αυτοδιοίκησης Χαλκιδικής ως προς τον ανεπαρκή αριθμό εξουσιοδοτημένων συνεργείων στην περιοχή, επισημαίνοντας ότι πρέπει να επισπευτούν οι σχετικές διαδικασίες χορήγησης εξουσιοδοτήσεων σε συνεργεία επισκευής και συντήρησης οχημάτων του Νομού που έχουν καταθέσει αιτήσεις και πληρούν τις σχετικές προϋποθέσεις. Το έγγραφο αυτό κοινοποιήθηκε και στην Ομοσπονδία Βιοτεχνών Επισκευαστών Αυτοκινήτων και Μηχανημάτων Βορείου Ελλάδος (Ο.Β.Ε.Α.Μ. Β.Ε.).
      Αντίστοιχο έγγραφο απεστάλη προς όλες τις Διευθύνσεις Μεταφορών Επικοινωνιών των Νομαρχιακών Αυτοδιοικήσεων της χώρας στις οποίες δεν εφαρμόζεται σήμερα ο θεσμός της Κ.Ε.Κ., το οποίο κοινοποιήθηκε και στην Ο.Β.Ε.Α.Μ. Β.Ε. προκειμένου η τελευταία να ενημερώσει και να προτρέψει τα Μέλη - Συλλόγους της Ομοσπονδίας να προβούν στις απαραίτητες ενέργειες(αγορά εξοπλισμού, κλπ) ώστε να τους χορηγηθεί εξουσιοδότηση για έκδοση Κ.Ε.Κ.
      Ο Υπουργός
      ΧΡΙΣΤΟΣ ΒΕΡΕΛΗΣ»
      24. Στην με αριθμό 426/4-7-2003 ερώτηση του Βουλευτή κ. Σπήλιου Σπηλιωτόπουλου Σπήλιου δόθηκε με το υπ’ αριθμ. 51/25-7-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ ότι η ευθύνη για τη διαχείριση των Νομαρχιακών Πόρων, την ιεράρχηση των προτεραιοτήτων και την εκτέλεση των εργασιών συντήρησης για το Επαρχιακό Οδικό Δίκτυο ανήκει εξ ολοκλήρου στη Νομαρχιακή Αυτοδιοίκηση ενώ το ΥΠΕΧΩΔΕ, βοηθητικά και μόνο, χορηγεί σχετικές πιστώσεις για οδικά έργα στο Επαρχιακό Δίκτυο.
      Πάραυτα, μέσα στα πλαίσια των οικονομικών του δυνατοτήτων και από περιορισμένο κονδύλιο του προϋπολογισμού της ΤΕΟ Α.Ε., το ΥΠΕΧΩΔΕ χρηματοδότησε εφέτος τη Νομαρχιακή Αυτοδιοίκηση Αχαΐας, για τη συντήρηση του Επαρχιακού Οδικού Δικτύου με 300.000 ευρώ.
      Στη συνέχεια και πάλι μέσα στα πλαίσια των περιορισμών οικονομικών δυνατοτήτων του ΥΠΕΧΩΔΕ και της ΤΕΟ Α.Ε. θα γίνει προσπάθεια συνδρομής της Νομαρχιακής Αυτοδιοίκησης Αχαΐας για την αντιμετώπιση επειγουσών αναγκών στο Επαρχιακό Οδικό Δίκτυο.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      25. Στην με αριθμό 427/4-7-03 ερώτηση του Βουλευτή κ. Σπήλιου Σπηλιωτόπουλου Σπήλιου δόθηκε με το υπ’ αριθμ. 68/29-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Σπηλιωτόπουλος, σας πληροφορούμε τα εξής:
      Η Δ/νση Τεχνικών Μελετών και Κατασκευών του Υπουργείου Γεωργίας με τη συνδρομή και των αρμοδίων Περιφερειακών και Νομαρχιακών Υπηρεσιών, εξέτασε ένα προς ένα τα καταγεγραμμένα προβλήματα και αιτήματα των ιδιοκτητών που επηρεάσθηκαν από την κατασκευή των δικτύων (μόνο για 3 περιπτώσεις από τις συνολικά 10 απαιτείται απαλλοτρίωση γεωργικών εκτάσεων 2 στρεμμάτων περίπου) και ζητήθηκε,
      α) από την Τοπογραφική Υπηρεσία Ν.Α. Αχαΐας να συντάξει τα αναγκαία κτηματολογικά διαγράμματα και πίνακες των προς απαλλοτρίωση γεωργικών εκτάσεων και να μεριμνήσει για την εξασφάλιση,των αναγκαίων πιστώσεων, για την ολοκλήρωση των απαλλοτριώσεων και αποζημίωση των θιγόμενων ιδιοκτητών και από την Διεύθυνση Εγγείων Βελτιώσεων Αχαΐας στα πλαίσια της εγκατεστημένης εργολαβίας για τις βασικές ισοπεδώσεις του έργου να μεριμνήσει, για την αποκατάσταση των ζωνών κατάληψης, από την κατασκευή των δικτύων, των γεωργικών εκτάσεων που είναι τελικό εκτός του υποχρεωτικού αναδασμού, καταργώντας ή τροποποιώντας κατά περίπτωση τα δίκτυα, ώστε να μη θίγονται πλέον οι ιδιοκτήτες των γεωργικών εκτάσεων.
      Ο Υπουργός
      ΓΕΩΡΓΙΟΣ ΔΡΥΣ»
      26. Στην με αριθμό 427/4-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 52/25-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Εγγειοβελτιωτικών Έργων (Δ7) του ΥΠΕΧΩΔΕ ότι η ανωτέρω Υπηρεσία δεν έχει ποτέ ασχοληθεί με τον αναδασμό του Αρδευτικού Έργου Αροάνειου ποταμού Κλειτορίας Ν. Αχαΐας. Αρμόδιοι είναι η Νομαρχιακή Αυτοδιοίκηση Αχαΐας και κατ’ επέκταση το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η Ερώτηση που κηρύσσει τον αναδασμό και το συνερωτώμενο Υπουργείο Γεωργίας που εκτελεί την Α΄ φάση των έργων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      27. Στην με αριθμό 460/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Β-4012/24-7-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 460/4-7-2003 που κατέθεσε στη Βουλή ο Βουλευτής κ. Πέτρος Μαντούβαλος, σχετικά με τη δημιουργία και λειτουργία των λεωφορειολωρίδων στον Δήμο Πειραιά, σύμφωνα και με το με αριθμό 479/Δ.Σ./14-7-2003 έγγραφο του Οργανισμού Αστικών Συγκοινωνιών Α.Ε., σας πληροφορούμε τα παρακάτω:
      1. Με τις διατάξεις της παρ.4 του άρθρου 52 του ν. 2696/1999 (57 .Α.΄) «Κύρωση Κώδικα Οδικής Κυκλοφορίας», προβλέπεται ότι «Με βάση κυκλοφοριακές μελέτες, που έχουν εκπονηθεί ή εγκριθεί από κοινού από τις αρμόδιες Υπηρεσίες του ΥΠΕΧΩΔΕ ή της Περιφέρειας και του ΟΑΣΑ για την περιοχή αρμοδιότητας του, με κοινή απόφαση των Υπουργών ΠΕΧΩΔΕ και ΥΠΜΕ κλπ. ...μπορούν να καθορίζονται οδοί ή λωρίδες κυκλοφορίας, στις οποίες κυκλοφορούν μόνο μέσα δημόσιας οδικής μαζικής μεταφοράς προσώπων κλπ... ».
      Στις αρμοδιότητες του ΟΑΣΑ συμπεριλαμβάνονται και αυτές που ορίζονται στα εδάφια η και θ της παρ. 1 του άρθρου 1 του ν. 1669/1998 (283/Α΄) ήτοι εκπόνηση μελετών μέτρων προτεραιότητας των αστικών συγκοινωνιών έναντι των λοιπών οχημάτων, η εισήγηση τους στον Υπουργό Μ.Ε., εκπόνηση και εφαρμογή ρυθμίσεων, μέτρων και μελετών, εγκατάστασης ειδικών σημάνσεων διαχωρισμού των λωρίδων αποκλειστικής κυκλοφορίας λεωφορείων από την υπόλοιπη κυκλοφορία κλπ.
      Στα πλαίσια αυτά εγκρίθηκε η μελέτη εφαρμογή Ειδικών Λωρίδων Λεωφορείων (ΕΛΛ) στις οδούς που αναφέρεται στην Ερώτηση μετά από την εκπόνηση της προβλεπόμενης κυκλοφοριακής μελέτης που ανατέθηκε στον Ο.Α.Σ.Α.
      2. Η δημιουργία Ειδικών Λωρίδων Λεωφορείων αποκλειστικής κυκλοφορίας λεωφορείων και τρόλλεϋ, αποσκοπεί στη βελτίωση του παρεχόμενου συγκοινωνιακού έργου, στην αξιοπιστία και τήρηση του προγράμματος δρομολόγησης αυτών κα! στην ταχύτερη εξυπηρέτηση του επιβατικού κοινού.
      Αποτελεί διεθνή πρακτική που εφαρμόζεται με επιτυχία σε όλες τις μεγάλες πόλεις της Ευρώπης και ΗΠΑ. Η λειτουργία τους δεν εμποδίζει τις εμπορικές και άλλες δραστηριότητες, αντίθετα τις τονώνει καθώς διευκολύνει την πρόσβαση των κατοίκων προς τις κεντρικές περιοχές.
      Ο Υπουργός
      ΧΡΙΣΤΟΣ ΒΕΡΕΛΗΣ»
      28. Στην με αριθμό 471/4-7-03 ερώτηση του Βουλευτή κ. Κωνσταντίνου Τασούλα δόθηκε με το υπ’ αριθμ. 47655/25-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 471/4-7-2003 εγγράφου σας με το οποίο κοινοποιείται ερώτηση του Βουλευτή κ. Κ. Τασούλα, σας γνωρίζουμε τα εξής:
      Σύμφωνα με τις διατάξεις του ν. 2601/98 ένα μεγάλο τμήμα της Περιφέρειας Ηπείρου (παραμεθόρια ζώνη σε απόσταση 20 χιλιομέτρων από τα σύνορα, καθώς και οι Β.Ι.ΠΕ Ε.Τ.Β.Α που είναι χωροθετημένες στην περιοχή της) εντάσσεται στην Δ΄ ζώνη κινήτρων και τα περισσότερα επενδυτικά προγράμματα που υλοποιούνται εντός των ορίων του ενισχύονται με τα υψηλότερα κίνητρα (ποσοστό επιχορήγησης ή/και επιδότησης των τόκων ή/και επιδότησης χρηματοδοτικής μίσθωσης -40% ή εναλλακτικά ποσοστό επιδότησης των τόκων -40% ή/και φορολογικής απαλλαγής 100%). Οι υπόλοιπες περιοχές εντάσσονται στην Γ΄ ζώνη και τα επενδυτικά προγράμματα που υλοποιούνται σ’ αυτές ενισχύονται με εξίσου υψηλά κίνητρα (ποσοστό επιχορήγησης ή/και επιδότησης των τόκων ή/και επιδότησης χρηματοδοτικής μίσθωσης -30% ή εναλλακτικά ποσοστό επιδότησης των τόκων -30% ή/και φορολογικής απαλλαγής 70%).
      Ανάλογα κίνητρα παρέχονται και από πολλά προγράμματα του Γ΄ Κοινοτικού Πλαισίου Στήριξης που απευθύνονται κυρίως σε Μικρομεσαίες Επιχειρήσεις και βρίσκονται σε πλήρη εξέλιξη. 
      Για τις σχεδιαζόμενες βελτιώσεις στο καθεστώς κινήτρων των ιδιωτικών επενδύσεων που θα στοχεύουν μεταξύ άλλων στην αύξηση της απασχόλησης, στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα στην περαιτέρω αύξηση των ιδιωτικών επενδύσεων στην χώρα, αξιολογούνται όλες οι υποβαλλόμενες προτάσεις και λαμβάνονται υπόψη η εμπειρία από την λειτουργία και αποτελεσματικότητα των προηγούμενων αναπτυξιακών νόμων, τα δεδομένα της νέας οικονομικής πραγματικότητας, οι δυνατότητες της δημοσιονομικής πολιτικής καθώς οι κατευθυντήριες οδηγίες, κανονισμοί και περιορισμοί για τις κρατικές ενισχύσεις της Ευρωπαϊκής Ένωσης.
      Ο Υφυπουργός
      ΧΡΗΣΤΟΣ ΠΑΧΤΑΣ»
      29. Στην με αριθμό 891/17-7-03 ερώτηση της Βουλευτού κ. Ελισάβετ Παπαζώη δόθηκε με το υπ’ αριθμ. 38628/5-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατέθεσε η Βουλευτής κ. Ελισάβετ Παπαζώη, σας γνωρίζουμε τα ακόλουθα:
      Με το π.δ. 313/2001 (άρθρα 14 ως 16) μεταβιβάστηκαν αρμοδιότητες στις Περιφέρειες της χώρας από τον Ελληνικό Οργανισμό Τουρισμού (Ε.Ο.Τ.), συστάθηκαν Διευθύνσεις Τουρισμού και θέσεις μονίμου προσωπικού σε αυτές. Παράλληλα, προβλέφθηκε η κατάργηση των περιφερειακών υπηρεσιών του Ε.Ο.Τ. και η συνέχιση προσφοράς υπηρεσίας με απόσπαση στις οικείες Περιφέρειες από τους υπηρετούντες στις καταργούμενες υπηρεσίες υπαλλήλους, μονίμους και με σχέση εργασίας ιδιωτικού δικαίου αορίστου χρόνου.
      Πλην των αποσπασμένων υπαλλήλων από τον Ε.Ο.Τ, η Διεύθυνση Τουρισμού Νομού Κυκλάδων στελεχώθηκε με μόνιμο και εποχιακό προσωπικό με μετακίνηση από άλλες υπηρεσίες, προκειμένου να ανταπεξέλθει στο αντικείμενο της αρμοδιότητάς της και να διευθετήσει τις εκκρεμότητες, οι οποίες μεταβιβάστηκαν στην Περιφέρεια από τον Ε.Ο.Τ.
      Επιπροσθέτως, με την με αριθμό ΔΙΠΠ/Φ. ΕΓΚΡ.1/218/10363/24.6.2003 απόφαση της Επιτροπής της παρ. 1 του άρθρου 2 της με αριθμό 55/1998 Π.Υ.Σ., εγκρίθηκε και αναμένεται σύντομα η πλήρωση σαράντα τριών (43) κενών οργανικών θέσεων στην εν λόγω Περιφέρεια, εκ των οποίων οι είκοσι οχτώ (28), σύμφωνα με πρόταση της οικείας Γενικής Γραμματέως, αφορούν στο νομό Κυκλάδων.
      Η τοποθέτηση του προσωπικού στις υπηρεσίες της Περιφέρειας, μετά την ολοκλήρωση της διαδικασίας πρόσληψης, ύστερα από εκτίμηση των αναγκών των υπηρεσιών αυτών, είναι, κατά την κείμενη νομοθεσία, αρμοδιότητα της Γενικής Γραμματέως Περιφέρειας.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      30. Στην με αριθμό 137/1-7-03 ερώτηση των Βουλευτών κυρίων Σπύρου Στριφτάρη, Αντωνίου Σκυλλάκου και Νικολάου Γκατζή δόθηκε με το υπ’ αριθμ. Β-4023/24-7-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 137/1-7-2003 που κατέθεσαν στη Βουλή οι Βουλευτές κύριοι Σπύρος Στριφτάρης, Αντώνιος Σκυλλάκος και Νικόλαος Γκατζής, σχετικά με την ίδρυση της Νέας Ολυμπιακής .Αεροπορίας, συμφωνά και με το με αριθμό ΠΔΣ/ΔΣ/392/22-7-2003 έγγραφο της Ολυμπιακής Αεροπορίας, σας πληροφορούμε τα παρακάτω:
      . Η Νέα Ολυμπιακή Αεροπορία θα αναλάβει το έργο των τριών σημερινών αεροπορικών εταιρειών του Ομίλου (Ολυμπιακή Αεροπορία, Ολυμπιακή Αεροπλοΐα, Μακεδονικές Αερογραμμές), θα διατηρήσει το υπάρχον δίκτυο και θα μεταφέρει τον ίδιο αριθμό επιβατών με προβλεπόμενο κύκλο εργασιών αντίστοιχο με τα σημερινά επίπεδα. Ουδέποτε δρομολογήθηκε προοπτική δημιουργίας περιφερειακής εταιρείας.
      . Η εφαρμογή Β.Δ. 22/64 επιβάλλεται από τις συνθήκες της αγοράς. 
      . Οι θέσεις εργασίας θα διασφαλισθούν πλήρως. Επίσης δρομολογούνται προγράμματα εθελουσίας εξόδου, σύμφωνα με την ισχύουσα νομοθεσία.
      . Η Νέα Ολυμπιακή θα συσταθεί με μέτοχο το Ελληνικό Δημόσιο και αμέσως μετά θα ιδιωτικοποιηθεί.
      . Η ασφάλεια των πτήσεων διατηρείται πάντα σε υψηλά επίπεδα. Το ίδιο θα συνεχίσει να ισχύει αναμφίβολα και στη Νέα Εταιρεία, αφού εξάλλου ένας από τους στόχους είναι η ανανέωση του στόλου με νέα αεροσκάφη, ενώ παράλληλα διατηρείται εν ενεργεία και λειτουργεί, με πλήρη ανάπτυξη, η Τεχνική Βάση της Εταιρείας στο Διεθνή Αερολιμένα Αθηνών, με τις υψηλού επιπέδου ήδη προσφερόμενες υπηρεσίες της.
      . Το Υπουργείο Μεταφoρών και Επικοινωνιών εφαρμόζει ήδη δύο προγράμματα στήριξης των άγονων γραμμών, με την εκτέλεση πτήσεων σε είκοσι τουλάχιστον νησιά, χορηγώντας επιδότηση ύψους 70.000.000 Ευρώ .
      . Οι εργαζόμενοι όπως έχει επανειλημμένα δηλώσει η Κυβέρνηση δεν θα απωλέσουν τις θέσεις εργασίας τους.
      Ο Υπουργός
      ΧΡΙΣΤΟΣ ΒΕΡΕΛΗΣ»
      31. Στην με αριθμό 148/1-7-03 ερώτηση των Βουλευτών κυρίων Παναγιώτη Κοσιώνη και Σπυρίδωνα Στριφτάρη δόθηκε με το υπ’ αριθμ. 32860/22-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης αναφορικά με το αντικείμενο του θέματος, σας πληροφορούμε ότι το Υπουργείο με το αρ. 29572/4.7.03 έγγραφό του έχει ζητήσει στοιχεία για το ανωτέρω θέμα από την Περιφέρεια Δυτ. Ελλάδας και τη Νομαρχιακή Αυτ/ση Αχαΐας.
      Μόλις αυτά μας αποσταλούν θα σας ενημερώσουμε σχετικά.
      Ο Υφυπουργός
      Λ. ΠΑΠΑΔΗΜΑΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
      NOMOΘΕΤΙΚΗΣ ΕΡΓΑΣΙΑΣ
      ΑΠΟΦΑΣΕΙΣ ΒΟΥΛΗΣ
      ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ
      α. Μόνη συζήτηση και έγκριση του Απολογισμού δαπανών της Βουλής για το οικονομικό έτος 2002.
      β. Μόνη συζήτηση και ψήφιση του σχεδίου Προϋπολογισμού δαπανών  της Βουλής για το οικονομικό έτος 2004.
      Πριν δώσω το λόγο στους κυρίους εισηγητές και αγορητές, θα ήθελα να προτείνω στο Σώμα να αποφασίσουμε τη σύντμηση του χρόνου των ομιλιών, όπως έχει καθιερωθεί να γίνεται κάθε χρόνο στη συζήτηση αυτή με την προϋπόθεση ότι θα εγγραφούν αρκετοί συνάδελφοι να μιλήσουν. Σε αυτήν την περίπτωση μετά το δεκαπεντάλεπτο των συναδέλφων εισηγητών ο χρόνος των Κοινοβουλευτικών εκπροσώπων των κομμάτων θα είναι δέκα λεπτά και των λοιπών συναδέλφων επτά λεπτά, προκειμένου να μιλήσουν όσοι συνάδελφοι εγγραφούν. Εκτός και εάν δεν υπάρξουν πολλοί ομιλητές, οπότε θα τηρηθούν οι κανονικοί χρόνοι.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε. 
      Το ΠΑΣΟΚ ορίζει ως Κοινοβουλευτικό του Εκπρόσωπο το Βουλευτή κ. Δημήτριο Λιντζέρη και το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο τον κ. Άγγελο Τζέκη.
      Ο εισηγητής της Πλειοψηφίας κ. Ανδρέας Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα στην Εθνική Αντιπροσωπεία τον Προϋπολογισμό Δαπανών της Βουλής του οικονομικού έτους 2004 και συγχρόνως τον Απολογισμό Δαπανών της Βουλής του οικονομικού έτους 2002.
      Στον Προϋπολογισμό περιλαμβάνονται οι δαπάνες για την αντιμετώπιση των δαπανών της Βουλής αλλά και για τη λειτουργία των υπηρεσιών της. 
      Ο συζητούμενος Προϋπολογισμός διακρίνεται από δημοσιονομική αυστηρότητα, από πλήρη διαφάνεια, ειλικρίνεια και πληρότητα, αλλά και από αξιοπιστία και νοικοκυροσύνη.
      ‘Όπως κάθε Προϋπολογισμός, έτσι και αυτός, περιέχει οικονομικά στοιχεία και αριθμούς. Ο Προϋπολογισμός όμως της Βουλής επιπρόσθετα μέσα από αυτούς τους αριθμούς, μέσα από τα οικονομικά του στοιχεία απαντά και σε κάτι άλλο, σε κάτι το ξεχωριστό, σε κάτι το αληθινό, σε κάτι το μεγάλο: Κατοχυρώνει το κοινοβουλευτικό μας σύστημα. Στηρίζει και αναβαθμίζει την κοινοβουλευτική μας δημοκρατία.
      Διευρύνει τις λειτουργίες της Βουλής. Συμβάλλει ουσιαστικά στο πλάτεμα και στο βάθεμα των δημοκρατικών θεσμών, στο ρόλο του Βουλευτή αλλά και στην αναβάθμιση της πολιτικής.
      Ως προς τους αριθμούς και τα οικονομικά στοιχεία ο Προϋπολογισμός του 2004 ανέρχεται σ’ ένα ποσό 133.460.400 ευρώ έναντι ποσού 121.437.700 ευρώ του Προϋπολογισμού του 2003. Συνεπώς οι πιστώσεις του Προϋπολογισμού στο οικονομικό έτος 2004 έχουν αυξηθεί κατά 12 εκατομμύρια περίπου ευρώ ή ποσοστό 9,9% σε σχέση με τις πιστώσεις του προηγούμενου έτους.
      Από τον Προϋπολογισμό της Βουλής οι αμοιβές του προσωπικού αποτελούν το 32,9% του συνολικού ύψους. Οι αυξήσεις στις αποδοχές των υπαλλήλων οφείλονται στην αύξηση κατά ποσοστό 6,2% που είναι η εισοδηματική πολιτική και συγχρόνως στη φυσιολογική εξέλιξη και ωρίμανση από τη χορήγηση ανώτερων κλιμακίων, των επιδομάτων κλπ. αλλά και στις αυξημένες αποδοχές των επιστημονικών συνεργατών των Βουλευτών.
      Η βουλευτική αποζημίωση αυξάνεται σε ποσοστό 5,7%. Κινούμαστε στο μέσο όρο των αυξήσεων που έχουν και οι άλλοι δημόσιοι υπάλληλοι και ο ευρύτερος δημόσιος τομέας, μια και σήμερα στην Επιτροπή Οικονομικών Υποθέσεων συζητήσαμε την πολιτική μισθών στο δημόσιο. 
      Οι δαπάνες για τις μετακινήσεις αποτελούν το ποσοστό 7,3%. Οι προμήθειες αγαθών και  κεφαλαιϊκού εξοπλισμού 11,12%. Οι μεταβιβαστικές πληρωμές αποτελούν ποσοστό 3,1%. Τέλος το αποθεματικό ανέρχεται στο 1,49% και οι δαπάνες για την εκτέλεση έργων αποτελούν ποσοστό 0,29%. Αυτή είναι μια μικρή εικόνα σε επίπεδο οικονομικών μεγεθών του Προϋπολογισμού. 
      Σχετικά με τον Απολογισμό του έτους 2002 θα ήθελα να πω, ότι οι αρχικές πιστώσεις του Προϋπολογισμού ήταν 109.168.900 ευρώ, που στη συνέχεια αυξήθηκαν με τη σχετική απόφαση του Γενικού Λογιστηρίου του Κράτους κατά 2.345.000 ευρώ, δηλαδή ο Προϋπολογισμός διαμορφώθηκε στα 111.514.400 ευρώ. 
      Από αυτό το ποσό επιστράφηκαν 1.266.600 ευρώ στο Γενικό Λογιστήριο του Κράτους και αυτό είναι ένα ενδεικτικό σημείο του ότι δεν διατέθηκαν όλα τα ποσά, υπήρξε και επιστροφή. Θα ήθελα όμως να πω, τελειώνοντας με τα στοιχεία και τα μεγέθη, ότι η επιβάρυνση του κάθε Έλληνα πολίτη για τις δαπάνες του Προϋπολογισμού της Βουλής είναι 1 ευρώ μηνιαίως, δηλαδή 12 ευρώ ετησίως. Και η επιβάρυνση του κάθε πολίτη στο σύνολο της Βουλευτικής αποζημίωσης, που έχει να κάνει με εμάς τους Βουλευτές, είναι 0,19 ευρώ, δηλαδή 19 λεπτά μηνιαίως, που σημαίνει 2,18 ευρώ ετησίως.
      Τα ανέφερα όλα αυτά, για να οδηγηθούμε στο συμπέρασμα –και νομίζω αβίαστα πλέον- ότι το δημοκρατικό μας πολίτευμα όχι μόνο είναι το καλύτερο, αλλά και το οικονομικότερο από απόψεως κόστους. Γιατί πολλά ακούγονται και πολλά λέγονται από τους κατά καιρούς «κριτές» και «εισαγγελείς» μας.
      Κύριε Πρόεδρε, κύριοι συνάδελφοι, δεν πρέπει να μας διαφεύγει ότι ο Προϋπολογισμός της Βουλής δεν είναι ένα απλό λογιστικό κείμενο, δεν είναι μια στείρα παράθεση ψυχρών αριθμών. Είναι μια πολιτική πράξη, με εξαιρετικά ειδικό βάρος και σαν τέτοια πρέπει να την δούμε. Πρέπει να τολμήσουμε και όλοι μαζί, ενωμένες οι πολιτικές δυνάμεις της χώρας, να ξεπεράσουμε τη μιζέρια, τις μεμψιμοιρίες και να αναλάβουμε πρωτοβουλίες, ώστε να καταλάβει ο λαός ότι ούτε τυχαία ούτε περιττή ούτε πολυτέλεια είναι η λειτουργία του Κοινοβουλίου και των εκπροσώπων του. Πρέπει να δημιουργήσουμε μια ασπίδα απέναντι στη δημαγωγία και στο λαϊκισμό, απέναντι στις επιθέσεις που εκτοξεύονται από διάφορους κύκλους εναντίον των Βουλευτών και, κατ’ επέκταση, του Κοινοβουλίου και του κοινοβουλευτικού μας συστήματος, μπορώ να πω, «αγνοώντας» ή παραβλέποντας ότι «ροκανίζοντας το κλαδί στο οποίο καθόμαστε, θα γκρεμιστούμε όλοι».
      Είναι αναμφισβήτητο γεγονός ότι τελευταία έχουν γίνει σοβαρές προσπάθειες, ώστε οι υπηρεσίες του Κοινοβουλίου να αναβαθμιστούν και η όψη και η λειτουργία του χώρου, τόσο του κεντρικού κτηρίου όσο και του περιαύλιου χώρου, έχουν βελτιωθεί αισθητά. Μεγάλα και αξιόλογα έργα υποδομής έχουν πραγματοποιηθεί. Εικαστικά και γλυπτά έργα κοσμούν σήμερα το Κοινοβούλιο. Ένα τέτοιο, για το οποίο πέρσι κάναμε τα εγκαίνια, μετά από την έκθεση που υπήρχε για μεγάλο χρονικό διάστημα, η «Μάχη της Πίνδου» του συμπατριώτη μου γλύπτη, του Αιτωλοακαρνάνα Χρήστου Καπράλου, που είναι ήδη τοποθετημένο στο περιστύλιο και ελπίζω –σύμφωνα και με τα στοιχεία που υπάρχουν στον αντίστοιχο κωδικό αριθμό- αυτό να συνεχιστεί και με μια σειρά άλλα έργα.
      Αυτή η προσπάθεια δημιούργησε μια άλλη εικόνα για το Κοινοβούλιο, τόσο ως θεσμό και λειτουργία όσο και ως κτιριακό συγκρότημα και όψη. Δεν έχει καμιά σχέση με το κτιριακό συγκρότημα, που οι νεότεροι Βουλευτές γνωρίσαμε ως επισκέπτες του Κοινοβουλίου, σίγουρα όμως οι παλαιότεροι είχατε ζήσει ως εκπρόσωποι του λαού στο Κοινοβούλιο.
      Είναι γνωστό –το έχουμε πει κατ’ επανάληψη- ότι στο χθεσινό πάρκιν που ήταν στο προαύλιο του χώρου, που ήταν το όνειδος για το Κοινοβούλιο, υπάρχει σήμερα ένας όμορφα διαμορφωμένος χώρος, προέκταση κεντρικού κτιρίου, όπου δεσπόζουν προς την Πλατεία Συντάγματος ανδριάντες ανθρώπων που δημιούργησαν και αναμόρφωσαν τη σύγχρονη Ελλάδα, όπως ο Χαρίλαος Τρικούπης και ο Ελευθέριος Βενιζέλος, ενώ στον προαύλιο χώρο προς τον Εθνικό Κήπο τοποθετήθηκε πρόσφατα και δεσπόζει το μεγάλο έργο του γλύπτη Χρήστου Καπράλου «Η μάνα».
      Το κτήριο της Μπενακείου Βιβλιοθήκης, το κτήριο του Καπνεργοστασίου στην Οδό Λένορμαν, τα κτήρια των Οδών Μητροπόλεως και Αμαλίας ανακαινίζονται και αποτελούν πλέον αξιόλογα δείγματα αρχιτεκτονικής και αποτελούν με την ευρύτερη έννοια παραρτήματα της Βουλής.
      Αντιμετωπίστηκαν και καλύφθηκαν με τον καλύτερο τρόπο ανάγκες των Βουλευτών σχετικά με τον τεχνολογικό εξοπλισμό, με φορητούς ηλεκτρονικούς υπολογιστές, φωτοτυπικά μηχανήματα, φαξ για τα γραφεία και μια σειρά άλλες λειτουργικές ανάγκες.
      Η αύξηση του αριθμού των συνεργατών των Βουλευτών, μεταξύ των οποίων ο ένας να διαθέτει αυξημένα τυπικά και ουσιαστικά προσόντα –πτυχιούχος ΑΕΙ με μεταπτυχιακό τίτλο- συνέβαλαν στην ουσιαστική βοήθεια και λειτουργία του Βουλευτή. Η διάθεση γραφείων για την κάλυψη αναγκών των Βουλευτών από την περιφέρεια βοήθησε στην αντιμετώπιση ενός σοβαρού και οξυμμένου προβλήματος, δεν το έλυσε όμως οριστικά. Η επιτάχυνση των εργασιών για την ολοκλήρωση και των υπόλοιπων γραφείων θα είναι η τελική λύση του προβλήματος.
      Θα ήταν παράληψη, πέραν των άλλων, να μην αναφερθούμε και σ΄ ένα πολύπλευρο έργο που επιτελείται τα τελευταία χρόνια από το ελληνικό Κοινοβούλιο: Έχουμε πλέον ένα Κοινοβούλιο ανοικτό στην κοινωνία, κοντά στο λαό, κοντά στη νεολαία, κοντά στην ελληνική ομογένεια, αλλά και σε όλο τον κόσμο. Με τη σύσταση και λειτουργία της Επιτροπής Φιλίας του Ελληνικού Κοινοβουλίου, το Κοινοβούλιό μας έχει ήδη επαφή με τα κοινοβούλια μιας σειράς άλλων κρατών σε όλο τον κόσμο.
       Έχουμε ένα Κοινοβούλιο που επιτελεί σπουδαίο πνευματικό και πολιτιστικό έργο. Η έκθεση για την πορεία και τη δράση και την πολιτική, κοινωνική και πνευματική προσφορά του αείμνηστου Πρωθυπουργού Παναγιώτη Κανελλόπουλου, αποτέλεσε ένα σοβαρό πολιτιστικό γεγονός. 
      Η Βουλή των Ελλήνων έχει αναπτύξει καθημερινά στενές και ουσιαστικές σχέσεις με τη νεολαία και τα σχολεία. Τα αποτελέσματα των εκπαιδευτικών προγραμμάτων της Βουλής είναι εντυπωσιακά. Δεν υπάρχει σχολείο στην ελληνική επικράτεια που να μην έχει επισκεφτεί τη Βουλή. Προγράμματα επισκέψεων σχολείων, προγράμματα φιλοξενίας σχολείων απομακρυσμένων περιοχών, η Βουλή των Εφήβων, οι συνεχείς εκθέσεις με αναφορά σε συστηματικά θέματα ιστορίας και πολιτικής, οι σπουδαίες εκθέσεις της Βουλής αποτελούν ιδιαίτερο πνευματικό γεγονός. 
      Το τηλεοπτικό κανάλι της Βουλής είναι ένα θετικό βήμα εκσυγχρονισμού της, αλλά και ενημέρωσης του ελληνικού λαού για τις εργασίες του Κοινοβουλίου. Μάλιστα σήμερα, κύριε Πρόεδρε, νομίζω ότι για πρώτη φορά υπήρξε ανοικτή προβολή της συνεδρίασης της Επιτροπής Οικονομικών Υποθέσεων. Ένα αίτημα χρόνιο αρχίζει να υλοποιείται και να ολοκληρώνεται. 
      Μπορεί κατά τη γνώμη μου και πρέπει να αναπτύξει και άλλες δραστηριότητες, να προβάλλει το τηλεοπτικό έργο, να μεταδίδει ειδήσεις κοινοβουλευτικού περιεχομένου, να προβάλλει το έργο των κοινοβουλευτικών ομάδων, τόσο των κομμάτων όσο και των Διαρκών Επιτροπών. Σίγουρα θα είναι ένας, αν όχι ο μοναδικός, καθοριστικός λόγος, ώστε οι Βουλευτές να προσέρχονται στις επιτροπές, να μετέχουν καθ’ όλην τη διάρκεια συζήτησης των νομοθετημάτων, που θα τους δίνει τη δυνατότητα να κάνουν γνωστές τις απόψεις τους γενικότερα στην κοινωνία και όχι μόνο σε επίπεδο συναδέλφων των επιτροπών.
      Αυτό το μεγάλο, αξιόλογο και ουσιώδες έργο που έχει γίνει τα τελευταία χρόνια, δεν έχει γίνει από μόνο του. Δεν έγινε από τη μια στιγμή στην άλλη, αλλά ήταν αποτέλεσμα ενός οράματος και σχεδίου του Προέδρου του ελληνικού Κοινοβουλίου του κ. Απόστολου Κακλαμάνη. Με τις γνώσεις, την εμπειρία, τις επίπονες και επίμονες και άοκνες προσπάθειές του επιτελέστηκε αυτό το μεγάλο και αξιοζήλευτο έργο. 
      Σε αυτήν τη μεγάλη προσπάθεια το σύνολο των εργαζομένων στη Βουλή ήταν αρωγοί, των εργαζομένων όλων των υπηρεσιών που διακρίνονται –και αυτή δεν είναι μόνο προσωπική μου άποψη, αλλά νομίζω ότι είναι διάχυτη στους Βουλευτές- από προθυμία, ευγένεια, εργατικότητα, υπευθυνότητα και προπαντός γνώση του αντικειμένου. Αυτό το έχουμε ζήσει όσοι έχουν προσφύγει σε αυτούς για να ζητήσουμε πληροφόρηση και τα φώτα τους. 
      Κύριε Πρόεδρε, υπάρχει όμως πάντοτε το καλύτερο από το καλό. Γι αυτό μια σειρά θέματα που απασχολούν και σήμερα τους Βουλευτές μπορούν και πρέπει να αντιμετωπιστούν.
      Η κάλυψη των αναγκών διαμονής, αλλά και γραφείων αρκετών Βουλευτών που διαμένουν και εργάζονται δύο και τρεις μέρες την εβδομάδα στην περιφέρειά τους παραμένει μεγάλο πρόβλημα, εξίσου μεγάλο με εκείνο των συναδέλφων που διέμεναν και εργάζονταν στην Αθήνα τρεις ή τέσσερις μέρες την εβδομάδα. Σ’ αυτήν την κατεύθυνση για τους ίδιους λόγους δικαιοσύνης θα θέλαμε την παρέμβασή σας, για να αντιμετωπιστεί αναγνωρίζοντας τις εμπειρίες και τις δυνατότητές σας. 
      Η κάλυψη της δαπάνης για τη συνδρομή δύο τουλάχιστον εφημερίδων ημερησίως σε κάθε Βουλευτή είναι επίσης ένα ζήτημα. Διότι ενώ το οικονομικό κόστος είναι μηδαμινό, το όφελος της έγκαιρης ενημέρωσης είναι τεράστιο. Νομίζω ότι όλοι έχουμε αισθανθεί την ανάγκη πρωί πρωί να έχουμε μία-δύο εφημερίδες, για πρόσθετη πληροφόρηση γιατί καλούμαστε να απαντήσουμε τηλεφωνικά σε παρεμβάσεις ραδιοφωνικές και αγνοούμε την τρέχουσα επικαιρότητα, τουλάχιστον όπως αυτή παρουσιάζεται μέσα από τον Τύπο.
      Η κάλυψη της δαπάνης από την χρήση κινητού τηλεφώνου με συμψηφισμό των μονάδων από τα σταθερά τηλέφωνα, χωρίς να επιβαρύνουμε έτι περαιτέρω, νομίζω ότι και αυτή μπορεί να αντιμετωπιστεί, κύριε Πρόεδρε. 
      Αντιμετωπίστηκαν πολλά προβλήματα που απασχόλησαν τους Βουλευτές, παραμένουν όμως και άλλα, όπως το συνταξιοδοτικό, παρά τη δέσμευση που υπήρχε με την ψήφιση και εφαρμογή του ασυμβιβάστου. Γνωρίζω ότι δεν είναι θέμα της Βουλής ή του Προεδρείου ή του Προέδρου, όμως η αναφορά είναι υποχρέωσή μας να αναδεικνύουμε τα ανοιχτά και άλυτα προβλήματά μας.
      Θα αναφερθώ και στο θέμα της άρσης ασυλίας, που μετά την τροποποίηση του Κανονισμού της Βουλής εφαρμόστηκε για πρώτη φορά με την καινούρια διαδικασία που προβλέπεται στον Κανονισμό. Πιστεύω ότι η συντριπτική πλειοψηφία της Βουλής και των συναδέλφων Βουλευτών ψήφισε και στήριξε την νέα διαδικασία. Ο τρόπος όμως που ακολουθήθηκε δημιούργησε εσφαλμένη εικόνα στην κοινή γνώμη και έδωσε λαβή σε κριτές και «εισαγγελείς» να συκοφαντήσουν, να κατηγορήσουν και να καταδικάσουν συλλήβδην Βουλευτές και Κοινοβούλιο, πρόσωπα και θεσμούς. Το ζήσαμε πρόσφατα. Το ζήσαμε στα ηλεκτρονικά Μέσα Μαζικής Ενημέρωσης και στον γραπτό Τύπο, που παραποίησαν τη θέση και των Βουλευτών και του Προέδρου και του Κοινοβουλίου.
      Η παραχώρηση στους Βουλευτές, μέσω εταιρίας leasing, των καινούριων αυτοκινήτων κάλυψε τις ανάγκες για τις μετακινήσεις προς τις εκλογικές μας περιφέρειες με τον πιο ενδεδειγμένο, κατά την γνώμη μου, τρόπο και σήμερα κανείς, μα κανείς δεν θέτει τέτοιο ζήτημα όπως πριν από ένα χρόνο που ήταν «γεγονός» για τα ΜΜΕ, ενώ δεν ήταν γεγονός για την κοινή γνώμη. Αποτελούσε γεγονός μόνο στους γνωστούς κριτές και «εισαγγελείς».
      Κυρίες και κύριοι συνάδελφοι, η πολιτική και ο πολιτικός κόσμος της χώρας μας σήμερα παρουσιάζει ένα έλλειμμα κύρους απέναντι στην κοινωνία και, πέραν των άλλων, αυτό οφείλεται και στη δική μας συμπεριφορά και στάση. Και λάθη έχουμε κάνει και παραλείψεις, που αξιοποιούνται από τους πολέμιους και γινόμαστε βορά των κοινωνικών «εισαγγελέων».
      Πρέπει να αλλάξουμε και την εικόνα αυτή. Πρέπει να αρχίσουμε από τους εαυτούς μας. Να δώσουμε και να κερδίσουμε τη μάχη της σωστής και υπεύθυνης παρουσίας μας και στο Κοινοβούλιο, αλλά και εκτός αυτού. Πρέπει να αποδείξουμε στις θέσεις μας και τις προτάσεις μας, στη συμπεριφορά μας τη σοβαρότητα, την πολιτική μας ευθύνη, αλλά και στην προσωπική μας ζωή ότι μπορούμε να κατακτήσουμε καθημερινά το ανώτατο επίπεδο της λαϊκής και κοινωνικής εκτίμησης. Η υπεύθυνη δική μας στάση θα αναγκάσει εκείνους που προβάλλουν τα αρνητικά και αποσιωπούν τα θετικά να αναπροσαρμόσουν τη δική τους θέση και να αναθεωρήσουν για τη δική μας στάση. 
      Η ομόφωνη υπερψήφιση του Απολογισμού των Δαπανών της Βουλής του οικονομικού έτους 2002 και του Προϋπολογισμού των Δαπανών της Βουλής του οικονομικού έτους 2004 θα συμβάλει ουσιαστικά και καθοριστικά στην αναβάθμιση των λειτουργιών της Βουλής, του Κοινοβουλίου ως του κορυφαίου θεσμού της δημοκρατίας και του ρόλου του Βουλευτή, που όλα αυτά τα είκοσι εννιά χρόνια της Μεταπολίτευσης έχει συμβάλει τα μέγιστα στη σταθερότητα του πολιτικού μας συστήματος, απορροφώντας τους περισσότερους κοινωνικούς κραδασμούς.
      Ευχαριστώ πολύ.
      (Χειροκροτήματα από όλες τις Πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Ο κ. Θεόδωρος Σκρέκας εισηγητής της Μειοψηφίας έχει το λόγο.
      ΘΕΟΔΩΡΟΣ ΣΚΡΕΚΑΣ: Κυρίες και κύριοι συνάδελφοι, έχω την τιμή να εισηγούμαι στην Εθνική Αντιπροσωπεία από πλευράς Νέας Δημοκρατίας τον Προϋπολογισμό των Δαπανών της Βουλής του επόμενου οικονομικού έτους 2004 και τον Απολογισμό των Δαπανών της Βουλής του οικονομικού έτους 2002. 
      Η επιλογή από τη Νέα Δημοκρατία της ταπεινότητάς μου να είμαι εισηγητής στον Προϋπολογισμό και τον Απολογισμό της Βουλής αποτελεί σημαντική διάκριση και τιμή. Παραλαμβάνω τη σκυτάλη από δύο προσωπικότητες του μεγέθους και της ακτινοβολίας τόσο για τη Νέα Δημοκρατία αλλά και για το Εθνικό Κοινοβούλιο με σημαντική και πολύχρονη προσφορά, του Βύρωνα Πολύδωρα και του Αναστάσιου Νεράντζη.
      Κυρίες και κύριοι συνάδελφοι, μετά από εμπεριστατωμένη μελέτη και σχολαστικό έλεγχο του περιεχομένου των στοιχείων που είχα στη διάθεσή μου από τις καθ’ ύλην αρμόδιες υπηρεσίες της Βουλής αλλά και την αγαστή συνεργασία με το προσωπικό διαπίστωσα, ότι η κατάρτιση του Προϋπολογισμού, ο οποίος σήμερα συζητείται στην Εθνική Αντιπροσωπεία, κινείται σε πνεύμα απόλυτης ακρίβειας, αυστηρότητας, δημοσιονομικής πειθαρχίας και αντιστοιχείται προς τις πραγματικές ανάγκες που ο Πρόεδρος της Βουλής, ο κ. Απόστολος Κακλαμάνης, έχει βάλει και είναι στόχοι, κύριοι συνάδελφοι, που δίνουν αποτέλεσμα ορατό, αποτέλεσμα ουσιαστικό. 
      Μέσω αυτής της προσπάθειας έχουμε τα τελευταία χρόνια τη σημαντική αναβάθμιση και του χώρου, όπου λειτουργούμε, αλλά και των προσφερομένων υπηρεσιών προς τους Βουλευτάς. Και εδώ οφείλω να εξάρω την προσπάθεια του Προέδρου της Βουλής, ο οποίος σταθερά, αυστηρά και παρά τις μεγάλες δυσκολίες που αντιμετώπισε προχώρησε σε μια σειρά καινοτόμων επεμβάσεων, για την αναβάθμιση του Κοινοβουλίου και του ρόλου των Βουλευτών, οι περισσότερες εκ των οποίων έχουν ολοκληρωθεί.
      Αναφέρω επιγραμματικά τις σημαντικότερες κατά την άποψή μου καινοτόμες επεμβάσεις, οι οποίες είναι οι εξής:
      Το άνοιγμα της Βουλής προς την κοινωνία με τα προγράμματα επισκέψεων όλων των κοινωνικών ομάδων κυρίως μικρών, των νέων παιδιών, της νεολαίας μας των σχολείων –δημοτικών, γυμνασίων και λυκείων- από όλη την Ελλάδα, που δίνεται η δυνατότητα σε όλα αυτά τα παιδιά να βρεθούν μέσα σ΄ αυτό το χώρο της δημοκρατίας, όπου εδώ αποφασίζεται το παρόν και το μέλλον του τόπου μας και δρομολογείται η ζωή των Ελλήνων πολιτών. 
      Η λειτουργία κατά τους θερινούς μήνες της Βουλής των Εφήβων. Πρόκειται για μια σημαντική καινοτομία, η οποία δίνει τα θετικά της αποτελέσματα και έχει τη γενική αναγνώριση και των πολιτών αλλά και όλων των συναδέλφων της Βουλής.
      Η κατασκευή του υπόγειου γκαράζ, ένα έργο το οποίο έλυσε ένα σημαντικό πρόβλημα που αντιμετώπιζε το Εθνικό Κοινοβούλιο.
      Η διάθεση των γραφείων στους Βουλευτάς –σημαντική καινοτομία αλλά και βοήθεια προς όλους μας. Ήταν ένα αίτημα και μια επιθυμία πολλών χρόνων από όλους μας.
      Η διάθεση αυτοκινήτων με τη μέθοδο leasing. Και αυτό έδωσε μια λύση και ικανοποιήθηκε ένα αίτημα πολλών χρόνων. Έτσι σταμάτησε μια γκρίνια που βασάνιζε κυρίως τον Πρόεδρο της Βουλής αλλά και τους Αρχηγούς των κομμάτων.
      Η διάθεση ηλεκτρονικού εξοπλισμού στους Βουλευτάς. 
      Η ηλεκτρονική αναβάθμιση των υπηρεσιών της Βουλής. Έτσι σήμερα, κύριοι συνάδελφοι, μπορούμε να έχουμε στοιχεία και υπηρεσίες γρηγορότερα, ευκολότερα και ποιοτικώς καλύτερα. 
      Η διαμόρφωση προαύλιου χώρου του Εθνικού Κοινοβουλίου. Η διαρκής ανακαίνιση του κτιρίου της Βουλής εσωτερικά και εξωτερικά. 
      Η φιλοξενία σημαντικών εκθέσεων ιστορικού κυρίως περιεχομένου. 
      Η λειτουργία του ιδρύματος για τη Δημοκρατία και τον πολιτισμό. Η αναδιοργάνωση και ο εκσυγχρονισμός της Βιβλιοθήκης της Βουλής. 
      Η αγορά έργων τέχνης, κειμηλίων, αρχαιοτήτων και λοιπού ιστορικού υλικού και πολλά άλλα, τα οποία απαιτούν πολύ χρόνο, για να τα απαριθμήσει κανείς.
      Εδώ θέλω, κύριοι συνάδελφοι, να μου επιτρέψετε να κάνω μία σύντομη τεχνοκρατική προσέγγιση του προϋπολογισμού και του απολογισμού.
      Οι δαπάνες του προϋπολογισμού είναι κατανεμημένες σε πέντε κατηγορίες γενικών λογαριασμών οι οποίες αναλύονται σε ειδικούς λογαριασμούς. Αναφέρομαι στους γενικούς λογαριασμούς με τα δεσμευμένα ποσά. 
      Ο πρώτος λογαριασμός αφορά πληρωμές και υπηρεσίες και ανέρχεται στο ποσό για τον Προϋπολογισμό του 2004 στο ποσό 112.075.700 ευρώ. Αντίστοιχο ποσό δέσμευσης υπήρχε για το 2003 και ήταν 102.256.900 ευρώ. 
      Ο δεύτερος γενικός λογαριασμός αφορά προμήθειες αγαθών κεφαλαιακού εξοπλισμού και ανέρχεται στο ποσό των 14.853.500 ευρώ με αντίστοιχο ποσό του 2003 τα 12.432.700 ευρώ. 
      Ο τρίτος γενικός λογαριασμός αφορά πληρωμές μεταβατικές ύψους 4.130.200 ευρώ με αντίστοιχο ύψος το 2003 τα 3.470.400 ευρώ. 
      Τέταρτον δαπάνες που δεν εντάσσονται στις πιο πάνω κατηγορίες ύψους 2.600.000 ευρώ και το αντίστοιχο ύψος για το 2003 ήταν 1.761.400 ευρώ. 
      Και πέμπτον απαλλοτριώσεις, αγορές, ανεγέρσεις ύψους 400.000 ευρώ με αντίστοιχο ποσό για το 2003 τα 600.000 ευρώ. 
      Το σύνολο των πιστώσεων του Προϋπολογισμού του οικονομικού έτους 2004 είναι 133.460.000 ευρώ έναντι ποσού 121.437.700 ευρώ του οικονομικού έτους 2003. ‘Εχουμε μία αύξηση 12.022.300 ευρώ, ήτοι ποσοστό 9,9%. ‘Οπως ειπώθηκε και από τον προηγούμενο συνάδελφο τον κ. Μακρυπίδη η λειτουργία του Εθνικού Κοινοβουλίου στοιχίζει στους ΄Ελληνες πολίτες 1 ευρώ το μήνα που σημαίνει αναλύοντάς το ότι η λειτουργία της δημοκρατίας μας είναι πολύ φθηνή, επιβαρύνει πολύ λίγο τους ΄Ελληνες πολίτες. 
      Το ποσό δέσμευσης των πιστώσεων του απολογισμού του οικονομικού έτους 2002 ήταν ύψους 109.168.900 ευρώ. Οι τελικές πιστώσεις διαμορφώθηκαν στο ύψος των 111.514.400 ευρώ και επεστράφησαν από αυτά 1.266.600 ευρώ στο Γενικό Λογιστήριο του Κράτους. ‘Ετσι διαμορφώθηκε το τελικό ύψος των πιστώσεων του 2002 στα 110.247.800 ευρώ με μία πρόσθετη μικρή επιστροφή στο Γενικό Λογιστήριο του Κράτους 5.042 ευρώ. Και εδώ διαπιστώνει κανείς την ακρίβεια στην εκτέλεση του προϋπολογισμού του 2002.
      Παρατηρήσεις επί του Προϋπολογισμού και του Απολογισμού.
      Διαπιστώνουμε, κύριοι συνάδελφοι, ότι υπάρχει χαρακτηριστική πειθαρχία στην κατάρτιση και την εκτέλεση του προϋπολογισμού χωρίς αποκλίσεις και υπερβάσεις και αυτό είναι αποτέλεσμα σωστής εκτίμησης των δεδομένων, σωστής αξιολόγησης των στοιχείων, σωστού προγραμματισμού και σχεδιασμού και σωστής παρακολούθησης και ελέγχου κατά την εκτέλεση του προϋπολογισμού.
      Κύριοι συνάδελφοι, ο Προϋπολογισμός αποτελεί το σημαντικότερο οδηγό για την πορεία κάθε οργανισμού. Η προετοιμασία, ο τρόπος σύνταξης, η ακρίβεια των στοιχείων επιβεβαιώνουν την ικανότητα και τη γνώση του αντικειμένου από όλους όσοι εμπλέκονται στην κατάρτιση και την εκτέλεση του Προϋπολογισμού, αλλά και το υψηλό αίσθημα ευθύνης από το οποίο διακατέχεται, κύριοι συνάδελφοι, όλο το προσωπικό της Βουλής. 
      Βέβαια, πέρα από το προσωπικό το οποίο απασχολείται στις οικονομικές υπηρεσίες, θέλω να συμπεριλάβω όλες τις κατηγορίες των υπαλλήλων της Βουλής, οι οποίοι αόκνως προσφέρουν τις υπηρεσίες τους και μας βοηθούν στο δύσκολο έργο που επιτελείται μέσα σ’ αυτό το χώρο, γιατί χωρίς τη βοήθεια του προσωπικού, η λειτουργία του Κοινοβουλίου και η δική μας λειτουργία θα ήταν πολύ δύσκολη.
      Όλοι οφείλουμε να αναγνωρίσουμε αυτήν την προσπάθεια και παρακαλούμε τον Πρόεδρο της Βουλής να βρει τρόπο –εκτός από τον έπαινο- να ικανοποιεί κάθε φορά αυτές τις πέρα των δυνάμεών προσπάθειές τους.
      Κύριοι συνάδελφοι, σε λίγες ημέρες η Κυβέρνηση θα φέρει στη Βουλή τον Κρατικό Προϋπολογισμό και εκεί θα δούμε τη διαφορά του Προϋπολογισμού της Βουλής και του Κρατικού Προϋπολογισμού, ενός Προϋπολογισμού σωστά σχεδιασμένου, αυστηρού και –με βάση τα στοιχεία που έχουμε στη διάθεσή μας από την εκτέλεση του Προϋπολογισμού του έτους 2002- χωρίς αποκλίσεις. Ενώ, κατά τη συζήτηση του Κρατικού Προϋπολογισμού -η συζήτηση του οποίου θα αρχίσει σε λίγες ημέρες- θα γίνουμε μάρτυρες υπερβολών, υπερβάσεων, ασαφειών και ενός κλίματος, το οποίο τραυματίζει κάθε χρόνο όλους μας και τους Έλληνες πολίτες.
      Εύχομαι ο νέος Κρατικός Προϋπολογισμός να μην είναι στο πνεύμα και το περιεχόμενο των προηγούμενων Κρατικών Προϋπολογισμών που μας ανάγκαζαν να έχουμε αυτές τις παρατηρήσεις και να αναδεικνύουμε όλα αυτά τα οποία προσέβαλλαν και την Εθνική Αντιπροσωπεία, αλλά παραπλανούσαν και τον ελληνικό λαό.
      Κλείνοντας, θέλω να ζητήσω από τον Πρόεδρο της Βουλής -αν είναι δυνατόν- τα επόμενα χρόνια να υπάρχει, εκτός από τον Προϋπολογισμό και τον Απολογισμό, ένα προσάρτημα με τα πάγια περιουσιακά στοιχεία της Βουλής, για να ξέρουμε κάθε χρόνο ποια είναι αυτά και σε τι ύψος ανέρχεται η αξία τους, ώστε εκεί να βλέπουμε τι γίνεται κάθε χρόνο και τι προστίθεται στην περιουσία του Εθνικού Κοινοβουλίου.
      Θα ήθελα να ζητήσω –και είναι μία καινοτόμος πρόταση αυτή που κάνω- αν μπορούσε ο Πρόεδρος της Βουλής να εφαρμόσει το διπλογραφικό λογιστικό σύστημα και στο τέλος του έτους να συντάσσεται ένας Ισολογισμός. Αυτή η καινοτομία ας αποτελέσει την αρχή της εφαρμογής του διπλογραφικού συστήματος σε όλη τη Δημόσια Διοίκηση, γιατί τότε η δυνατότητα σπατάλης και απόκρυψης κονδυλίων τόσο από τον Κρατικό Προϋπολογισμό, αλλά και γενικότερα, θα είναι αδύνατη.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Εχθές, μέσα σ’ αυτήν την Αίθουσα, έγινε μία συζήτηση με επερώτησή μας για το προσχέδιο του Κρατικού Προϋπολογισμού και εκεί αναδείχθηκαν μία σειρά θεμάτων. Η συνεδρίαση ήταν σε πολύ έντονο κλίμα. Ελπίζω σε λίγες ημέρες που θα έρθει ο Κρατικός Προϋπολογισμός να είναι ένας Προϋπολογισμός, όπως πρέπει να είναι και όπως είμαστε υποχρεωμένοι τελικά να τον συντάσσουμε με βάση και τις οδηγίες της Ευρωπαϊκής Ένωσης, μέλος της οποίας αποτελεί και η Ελλάδα.
      Σας ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Ο ειδικός αγορητής του Κομμουνιστικού Κόμματος Ελλάδας κ. Άγγελος Τζέκης, έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, το Κομμουνιστικό Κόμμα Ελλάδας προσεγγίζει τον Απολογισμό της Βουλής με το εξής σκεπτικό: Αν δηλαδή ο Προϋπολογισμός της Βουλής για το 2004, όπως και τα προηγούμενα χρόνια, είναι προσανατολισμένος να εξυπηρετήσει την καλύτερη λειτουργία του Κοινοβουλίου, δηλαδή να διευκολύνει τις κοινοβουλευτικές και ευρύτερες δραστηριότητες, εξασφαλίζοντας βέβαια τη διαφάνεια και την αξιοπιστία του. 
      Είναι γεγονός ότι έγιναν σημαντικά βήματα στην εξασφάλιση των συνθηκών για την καλύτερη απόδοση των Βουλευτών στο έργο τους, αλλά και των κοινοβουλευτικών ομάδων, χωρίς αυτό βέβαια να σημαίνει ότι δεν πρέπει να βελτιώσουμε ακόμη περισσότερο αυτές τις συνθήκες, όπως έχουν γίνει μέχρι σήμερα, με το σύγχρονο τεχνολογικό και υλικό εξοπλισμό, με τις κτιριακές υποδομές και όλα τα άλλα, με την προϋπόθεση ότι για το ΚΚΕ  όλα αυτά θα πρέπει να είναι στα πλαίσια της Βουλής, δηλαδή θα πρέπει να είναι ιδιοκτησία της Βουλής και όχι των Βουλευτών. 
      Βρίσκουμε πως είναι θετική εξέλιξη το ότι λειτουργεί εδώ και δεκαπέντε -είκοσι μέρες το κανάλι της Βουλής, για να έχει άμεση ενημέρωση η κοινή γνώμη για το τι συζητάμε στη Βουλή, ποιες είναι οι προτάσεις για τα νομοσχέδια που προτείνει η Κυβέρνηση και η θέση της, αλλά και ποιες είναι οι θέσεις των άλλων κομμάτων της Αντιπολίτευσης και των Βουλευτών. 
      Υπάρχει εδώ ένα πρόβλημα, κύριε Πρόεδρε, ότι η πλειοψηφία του ελληνικού λαού δε γνωρίζει τη λειτουργία του συγκεκριμένου καναλιού. Θα πρέπει να δούμε με ποιο τρόπο θα γίνει αυτή η διαφήμιση, ούτως ώστε να ξέρει πλέον ο ελληνικός λαός ότι υπάρχει ένα κανάλι, που λειτουργεί και δείχνει τις συνεδριάσεις του Κοινοβουλίου. Βέβαια ο λαός είναι άμεσα ενδιαφερόμενος να μαθαίνει τι συζητείται μέσα εδώ και ποιες είναι οι αποφάσεις που παίρνονται, όπως και να μαθαίνει  ποια είναι η στάση, η θέση του κόμματος  αλλά και του κάθε Βουλευτή. 
      Κύριε Πρόεδρε, συμφωνούμε με τα κονδύλια…
      ΠΡΟΕΔΡΟΣ (Απόστολος Κακλαμάνης): Κύριε Τζέκη, με συγχωρείτε για τη διακοπή, αλλά με την ευκαιρία αυτή θα ήθελα να ακούσουν και οι άλλοι συνάδελφοι πως αυτή τη στιγμή οι εκπομπές του καναλιού είναι δοκιμαστικές, προκειμένου να δούμε στα διάφορα σημεία εκπομπής ανά τη χώρα αν λειτουργεί κανονικά. Αυτό που είπατε είναι σωστό και όταν ολοκληρωθεί σε λίγες μέρες αυτό το πειραματικό στάδιο, τότε θα γίνει και η καμπάνια ενημέρωσης του λαού, για να ξέρει αυτό που σωστά είπατε και σεις. 
      ΑΓΓΕΛΟΣ ΤΖΕΚΗΣ: Καλώς, κύριε Πρόεδρε.
      Συμφωνούμε, κυρίες και κύριοι Βουλευτές, με τα κονδύλια που αναφέρονται για την αποζημίωση των Βουλευτών. Επειδή πολλά λέγονται και πολλά ακούγονται, κινούνται μέσα στα πλαίσια των αυξήσεων που χορηγούνται στον ιδιωτικό και δημόσιο τομέα για τους εργαζόμενους. Πάνω σ’ αυτό είναι καθαρή η στάση και η θέση του κόμματος εδώ και πολλά χρόνια, ότι δεν μπορεί οι Βουλευτές να παίρνουν μεγαλύτερες αυξήσεις, όταν παίρνουμε στη Βουλή αποφάσεις για μειωμένες αυξήσεις των αποδοχών του εργαζόμενου λαού. Σ’ αυτό το σημείο ο Προϋπολογισμός του 2004 μας βρίσκει σύμφωνους. 
      Επειδή  όμως  ειπώθηκαν  αρκετά  για  την αξιοπιστία από τους συναδέλφους -και ιδίως από το συνάδελφο της Πλειοψηφίας- θέλω να τονίσουμε ότι μπορεί να υπάρχουν κριτές και εισαγγελείς, αλλά το ζήτημα είναι ότι δεν αρκεί μόνο η αναβάθμιση της λειτουργίας του Κοινοβουλίου για να προστατεύσουμε την αξιοπιστία των πολιτικών και της πολιτικής. 
      Εμείς πιστεύουμε ότι εξαρτάται και από το παραγόμενο έργο της Βουλής το κατά πόσο προωθείται πραγματικά η αξιοπιστία και των πολιτικών και της πολιτικής και των κομμάτων. Ένα παραγόμενο έργο που θα είναι σε βάρος της πλειοψηφίας του ελληνικού λαού, δεν μπορεί να θεωρείται ως αξιοπιστία μεταξύ των λόγων και έργων των κομμάτων αλλά και των πολιτικών. Πάρα πολλές φορές έχουμε γίνει μάρτυρες του να λέγονται άλλα εκτός Αιθούσης από τα κόμματα και τους Βουλευτές και άλλα να ερχόμαστε να ψηφίζουμε μέσα στη Βουλή για διάφορα νομοσχέδια, που κατά τη δική μας κρίση είναι σε βάρος της πλειοψηφίας του ελληνικού λαού. Επαναλαμβάνω, λοιπόν, ότι η πολιτική δράση του κάθε Βουλευτή και του κόμματος στο οποίο ανήκει είναι εκείνο που ανεβάζει την αξιοπιστία γενικότερα της πολιτικής και των πολιτικών. 
      Κύριε Πρόεδρε, θέλω να κάνω ορισμένες επισημάνσεις. Εκτιμούμε ότι πρέπει να γίνει μία συζήτηση στην επόμενη περίοδο για τους εργαζόμενους ιδιωτικού δικαίου αορίστου χρόνου. 
      Δεν αμφισβητούμε τα κονδύλια στα οποία αναφέρεται ο Προϋπολογισμός του 2004. Αυτό το συνδέουμε και με την οργανική σύνθεση του προσωπικού. Παρατηρούμε ότι υπάρχουν πολλές κενές οργανικές θέσεις σε τακτικούς  υπαλλήλους, σε υπαλλήλους ιδιωτικού δικαίου και δεν ξέρω εάν εκεί περιλαμβάνονται και οι υπάλληλοι αορίστου και ορισμένου χρόνου. Και αναφερόμαστε στους υπαλλήλους ορισμένου χρόνου, λέγοντας ότι πρέπει να γίνει μια συζήτηση, ούτως ώστε αν διαπιστώσουμε ότι πραγματικά καλύπτουν πάγιες οργανικές θέσεις, να δούμε τη μετατροπή των συμβάσεών τους από ορισμένου χρόνου σε αορίστου χρόνου. Γιατί βέβαια στην αναβάθμιση της λειτουργίας της Βουλής και τα διάφορα θεσμικά όργανα βέβαια συμβάλλουν, όπως και οι Βουλευτές και οι υπόλοιποι, αλλά και οι ίδιοι οι εργαζόμενοι όμως πιστεύουμε ότι με τη στάση τους, με τη συμμετοχή τους αναβαθμίζουν και αυτοί το παραγόμενο έργο της λειτουργίας της Βουλής.
      Άρα, λοιπόν, πρέπει να εξετάσουμε και αυτό το ζήτημα, κατά τη δική μας γνώμη, κύριε Πρόεδρε, και στο επόμενο χρονικό διάστημα να γίνει μια τέτοια συζήτηση, για να δούμε αν μπορούν πραγματικά να μετατραπούν συμβάσεις ορισμένου έργου σε αορίστου. 
      Τελειώνω, κύριε Πρόεδρε, λέγοντας ότι το Κομμουνιστικό Κόμμα Ελλάδας, με αυτήν τη σύντομη προσέγγιση που έκανα, ψηφίζει θετικά και για τον Απολογισμό του 2002, αλλά υπερψηφίζει και τον Προϋπολογισμό του 2004. 
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Ο κ. Παναγιώτης Λαφαζάνης από το Συνασπισμό της Αριστεράς των Κινημάτων και της Οικολογίας, έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι Βουλευτές, ο Προϋπολογισμός της ελληνικής Βουλής για το 2004 που έχουμε ενώπιόν μας είναι ο τελευταίος Προϋπολογισμός της θητείας της σημερινής Βουλής. 
      Νομίζω ότι πρέπει να υπογραμμίσουμε το έργο, το οποίο έχει γίνει με τους προϋπολογισμούς όλων των προηγούμενων ετών κατά τη θητεία αυτής της Βουλής, ένα έργο το οποίο είναι θετικό, έχει αναβαθμίσει την εικόνα της Βουλής προς τον ελληνικό λαό και νομίζω ότι έχει συμβάλει, στο μέτρο του δυνατού, στην προσπάθεια να διατηρήσει ο πολιτικός κόσμος μια στοιχειώδη αξιοπιστία σε καιρούς δύσκολους, όπου η προσπάθεια είναι πάρα πολύ συστηματική για την υπονόμευση τελικά του ρόλου της πολιτικής. Και η υπονόμευση του ρόλου της πολιτικής ξέρουμε πολύ καλά νομίζω όλοι μας σε αυτήν την Αίθουσα ότι οδηγεί όχι προς το συμφέρον του λαού και της χώρας, αλλά τελικά στο να δεσπόζουν εξωπολιτικά κέντρα και συμφέροντα και αυτά να καθορίζουν, πέραν της Βουλής και των αντιπροσωπευτικών σωμάτων, την πορεία της χώρας μας. 
      Κυρίες και κύριοι συνάδελφοι, πιστεύω ότι ενώπιόν μας έχουμε έναν Απολογισμό για το έτος 2002, αλλά και έναν Προϋπολογισμό για το 2004, οι οποίοι είναι νοικοκυρεμένοι, διαφανείς και κυρίως αξιόπιστοι και πρέπει να υπογραμμίσουμε αυτά τα γεγονότα και τη νοικοκυροσύνη και τη διαφάνεια και την αξιοπιστία και του Απολογισμού, αλλά και του Προϋπολογισμού, όπως και των προϋπολογισμών των προηγούμενων ετών, γιατί αυτό τιμά ιδιαίτερα και το Προεδρείο και το ρόλο  που έχει παίξει σε αυτήν την προσπάθεια, αλλά νομίζω ότι τιμά και όλες τις πτέρυγες της Βουλής, όλον τον πολιτικό κόσμο και βοηθάει και τον ελληνικό λαό, στο βαθμό βεβαίως που γίνεται αυτή η προσπάθεια ορατή από αυτόν -και αυτό είναι αρκετά δύσκολο, το ξέρουμε- να αντιληφθεί ότι η λειτουργία της Βουλής προσφέρει θετικές υπηρεσίες και με πάρα πολύ μικρές δαπάνες, σχετικά θα λέγαμε, οι οποίες θα πρέπει να εκτιμηθούν σε καιρούς που η προσπάθεια η οποία γίνεται, κινείται σε αντίστροφη κατεύθυνση. 
      Αυτή η προσπάθεια, όπως ξέρουμε, πολλές φορές δεν βάλλει συγκεκριμένες πολιτικές, αλλά στέφεται συλλήβδην από μία λαϊκίστικη δημαγωγία εναντίον όλων των κομμάτων και εναντίον όλων των Βουλευτών.
      Θέλω να υπογραμμίσω εδώ ότι έχουμε έναν Προϋπολογισμό που προβλέπει μία συνολική αύξηση για τις δαπάνες της Βουλής κατά το 2004, γύρω στο 9% συνολικά, μία αύξηση δαπανών η οποία είναι λογική και απορρέει εύλογα από τα συγκεκριμένα κονδύλια, τα οποία συναπαρτίζουν τον Προϋπολογισμό του 2004.
      Θέλω να σημειώσω ιδιαίτερα ότι αυξήσεις για τους Βουλευτές είναι της τάξης περίπου του 5%. Κινούνται στο πλαίσιο των μισθολογικών ρυθμίσεων, που προβλέπει το υπό συζήτηση νομοσχέδιο στην Επιτροπή Οικονομικών Υποθέσεων, το οποίο άρχισε να συζητείται σήμερα. Και αυτό είναι πάρα πολύ θετικό, διότι στέλνει ένα μήνυμα προς την ελληνική κοινωνία ότι και οι Βουλευτές υπόκεινται σε αυτήν τη σκληρή, μονόπλευρη, εισοδηματική πολιτική, την οποία έχει επιβάλει η Κυβέρνηση για όλο το δημοσιοϋπαλληλικό κόσμο της χώρας μας.
      Θέλω να εξάρω το ρόλο του προσωπικού της Βουλής, όπου και όπως εργάζεται, για το έργο που επιτελείται σε αυτήν την Αίθουσα και γενικότερα σε όλη την κοινοβουλευτική δραστηριότητα. Πρέπει να σημειώσω ότι αυξήσεις, που δίδονται στο προσωπικό, κινούνται και αυτές στα πλαίσια της εισοδηματικής πολιτικής και των μισθολογικών ρυθμίσεων, οι οποίες κατά τη γνώμη μας, όπως επισημάναμε και στο υπό συζήτηση νομοσχέδιο, είναι και αυτές πολιτικές λιτότητας. Συνεχίζεται η πολιτική λιτότητας και υποβάθμισης συνολικότερα του δημοσιοϋπαλληλικού κόσμου της χώρας στο μισθολογικό και όχι μόνο τομέα. 
      Αυτό το σημειώνω, διότι συχνά από πολλές πλευρές, αν και δεν θα έπρεπε, ακούω να στρέφονται τα πυρά εναντίον του δημοσιοϋπαλληλικού κόσμου συλλήβδην. Πολλές φορές ακούω από επίσημα χείλη να λέγεται αυτό.
      Εμείς διαφωνούμε πλήρως με αυτήν τη λογική και διαφωνούμε, διότι βεβαίως υπάρχουν προβλήματα στη Δημόσια Διοίκηση, αλλά οι ευθύνες, πρώτα απ’ όλα, για τα σοβαρότατα προβλήματα που υπάρχουν, είναι πολιτικές και δεν μπορούν να αποδίδονται συλλήβδην κατηγορίες εναντίον των δημοσίων υπαλλήλων. Είναι πολλές φορές κατηγορίες με ηθικό περιεχόμενο και ηθική διαβολή, οι οποίες –κατά τη γνώμη μας- είναι απαράδεκτες.
      Το προσωπικό της Βουλής χρειάζεται μισθολογική αναβάθμιση, πέραν όλων των άλλων. Αυτή η μισθολογική αναβάθμιση πρέπει να αφορά το βασικό μισθό και όχι τη λογική της επιδοματολογίας που έχει η Κυβέρνηση, διότι η αύξηση του βασικού μισθού είναι αυτή που διασφαλίζει και το παρόν και το μέλλον των εργαζομένων στο δημόσιο. Μέσω των αυξήσεων στο βασικό μισθό διασφαλίζονται και οι άλλες διευκολύνσεις που τον συνοδεύουν, όπως είναι τα δώρα και το επίδομα αδείας, αλλά κυρίως διασφαλίζεται η σύνταξη.
      Νομίζω ότι είχαμε την ευκαιρία στην επιτροπή -και το ξέρουν όλοι οι συνάδελφοι που συμμετείχαν από όλες τις πτέρυγες- να μελετήσουμε σχεδόν κονδύλι με κονδύλι τον προϋπολογισμό της Βουλής και να αποκτήσουμε μία σαφή εικόνα με τη βοήθεια των υπηρεσιών της Βουλής. Έχουμε σαφή εικόνα και για τις προβλέψεις που γίνονται και για το πού πάνε οι προβλεπόμενες δαπάνες, αλλά και για τον Απολογισμό του 2002.
      Θέλω να τονίσω ότι ο Συνασπισμός, όπως έκανε και με τους προϋπολογισμούς των προηγούμενων ετών, θα ψηφίσει θετικά υπέρ του Προϋπολογισμού του 2004 και του Απολογισμού του 2002.
      Πιστεύω ότι η προσπάθεια που ξεκίνησε σε αυτήν την Αίθουσα -όσο τουλάχιστον εγώ είμαι παρών και είχα και μια προσωπική εικόνα- θα συνεχιστεί και από τη νέα Βουλή, μετά τις εκλογές, όποιο και αν είναι το Προεδρείο και όποια και αν είναι η Κυβέρνηση, διότι στόχος όλων των Κομμάτων πρέπει να είναι η αναβάθμιση της λειτουργίας της Βουλής, η σωστή λειτουργία της, και η επεξεργασία μ’ έναν όσο το δυνατόν πληρέστερο, διαφανέστερο και ουσιαστικότερο τρόπο, των νομοσχεδίων. Πρέπει να είναι προσπάθεια όλων των Κομμάτων, διότι αυτό βοηθάει  πρώτα απ’ όλα τη δημοκρατία και όχι το κάθε κόμμα χωριστά.
      Επίσης, θέλω να εξάρω ότι η Βουλή απέκτησε και ένα κανάλι και αυτό νομίζω ότι θα βοηθήσει πάρα πολύ τις εργασίες εδώ, αλλά και την επικοινωνία με τον κόσμο. Αυτό θα  βοηθήσει μάλιστα σε μια εποχή που ό,τι γίνεται εδώ, σχεδόν δεν εμφανίζεται από τα Μέσα Μαζικής Ενημέρωσης και κυρίως από τις τηλεοράσεις. Οι τηλεοράσεις θα δείξουν εικόνες μέσα από τη Βουλή, μόνο εάν υπάρξει κάποιο επεισόδιο, κάποιος διαπληκτισμός. Μόνο εάν ακουστεί κάποια κουβέντα έτσι λίγο βαριά, η οποία προσφέρει θέαμα. Βεβαίως τότε ίσως κάτι να δείξει η τηλεόραση. Αλλά από τις καθημερινές εργασίες της Βουλής, όπου παράγεται ένα επίπονο έργο και γίνονται αντιπαραθέσεις επί της ουσίας; Από εκεί που ακούγονται απόψεις για όλα αυτά που επηρεάζουν το παρόν και το μέλλον του ελληνικού λαού, σπανίως θα ακούσουμε κάτι από τηλεοπτικά δελτία. Αλλά και κάποιες ειδικότερες εκπομπές που εγώ θυμόμουν παλαιότερα ότι  υπήρχαν για τη Βουλή, έχουν σχεδόν καταργηθεί και η Βουλή δεν περνά πλέον στις ειδήσεις. Δεν πουλά κιόλας. Νομίζω, λοιπόν, ότι το κανάλι αυτό μπορεί να βοηθήσει στην καλύτερη και πληρέστερη ενημέρωση του ελληνικού λαού γι’ αυτά που τον αφορούν και τον αφορούν άμεσα, δηλαδή τα νομοσχέδια που ψηφίζονται και τον κοινοβουλευτικό έλεγχο που ασκείται εδώ. Ελπίζω να έχει ανταπόκριση από τον κόσμο αυτό το κανάλι και επίσης ελπίζω να μην μείνει ένα κανάλι το οποίο απλώς να αποτυπώνει τις εργασίες, είτε των επιτροπών είτε της Ολομέλειας. Μπορεί να εμπλουτιστεί και με άλλο υλικό πολιτικό, ενημερωτικό, ψυχαγωγικό, αλλά και πολιτιστικό, θα έλεγα, έτσι ώστε να προσελκύσει σιγά-σιγά το ενδιαφέρον όλο και περισσότερων συμπολιτών μας. Αυτό θα είναι όφελος και για τη δημοκρατία και για τις δημοκρατικές πολιτικές εξελίξεις στη χώρα μας.
      Με αυτές τις σκέψεις, επαναλαμβάνω, ότι υπερψηφίζουμε τον Απολογισμό του 2002 και τον Προϋπολογισμό του 2004.
      Σας ευχαριστώ.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Ο κ. Κυριάκος Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε τον Προϋπολογισμό της Βουλής, το πλαίσιο μέσα στο οποίο διαμορφώνονται τα οικονομικά, έσοδα και δαπάνες  με τα οποία θα καλύψει το σύνολο της δραστηριότητας του Κοινοβουλίου. Αυτές αναφέρονται αναλυτικά για το 2004 και συμποσούμενες καλύπτουν το ποσό των 133.460.000 ευρώ.
      Επίσης στο δεύτερο σκέλος περιλαμβάνεται ο Απολογισμός του 2003 με τα ποσά που επιμέρους αναφέρονται και που δίνουν την εικόνα μιας χρηστής διαχείρησης, όπως επιβάλλεται από την ιερή αποστολή του Κοινοβουλίου και από την οφειλομένη ποιότητα όλων απέναντι στον ελληνικό λαό και την αποστολή του, με όλες τις αναλύσεις και τα ποσά που αναφέρονται στο επιμέρους σκέλος. 
      Αναμφισβητήτως πρέπει με σεβασμό και ανάλογη εκτίμηση να αποτιμήσουμε το συνολικό έργο που πραγματοποιείται μέσα στο σύνολο της Βουλής, μέσα στον ιερό ναό της δημοκρατίας, που πέραν από το κοινοβουλευτικό λειτούργημα αποτελεί και ένα χώρο ιδιάζουσας αποστολής.
      Ένα χώρο που διαπαιδαγωγεί, ένα χώρο που διαπαιδαγωγεί τη νεολαία, ένα χώρο όπου σμιλεύονται όλες οι έννοιες από την πατρίδα μέχρι τη δημοκρατία, από τη συνέπεια μέχρι τα καθήκοντα, από την αρετή μέχρι την εργατικότητα, ένας χώρος που εκπέμπει παραδείγματα στην κοινωνία και διαπαιδαγωγεί ανάλογα με το επιτελούμενο έργο το μέσο Έλληνα.
      Έχουν γίνει πολλά από τα πολιτιστικά μέχρι το Κοινοβούλιο των Εφήβων, από τις επισκέψεις των σχολείων μέχρι τα έργα, τα γραφεία, το γκαράζ, τα κτήρια κλπ. Έχει συντελεστεί ένα θαυμαστό συνολικά έργο, κυρίως επί των ημερών σας, κύριε Πρόεδρε, και θα αποφύγω να πω οποιαδήποτε φιλοφρόνηση, διότι δεν έχετε ανάγκη. Βοά η προσφορά στην προσπάθεια κάθε μέρα το Κοινοβούλιο να διευρύνει τις προϋποθέσεις παροχής ακεραίου, αναλόγου ποιότητας προς την αποστολή του, έργου. 
      Σαφώς υπάρχουν περιθώρια ακόμα, γιατί το άριστο είναι πάντοτε ο επόμενος ορίζοντας και η συνολική επιδίωξη πρέπει να είναι η καθημερινή βελτίωση των λειτουργιών του Κοινοβουλίου, ώστε με τη δεδομένη του προσπάθεια να επιτελεί αυτήν καθ’ εαυτήν την αποστολή του, όπως προσδιορίζεται κοινοβουλευτικά στο Σύνταγμα της πατρίδας και τον Κανονισμό της Βουλής και να εκπέμπει  -επιμένω σ’ αυτό, κύριε Πρόεδρε, και κύριοι συνάδελφοι- ένα παράδειγμα στην κοινωνία. 
      Κύριοι συνάδελφοι, αυτό προσδιορίζει την άλλη όψη του νομίσματος που είναι η δική μας ευθύνη, η ευθύνη των Βουλευτών, των Υπουργών. Εδώ σμιλεύεται παραλλήλως προς το λοιπό έργο μας και το παράδειγμα που οφείλουμε στην κοινωνία, για να εξασφαλίζεται η αξιοπιστία του Κοινοβουλίου, η προβολή και το κύρος στην κοινωνία να παρέχεται το φως της Δημοκρατίας που οι εκπρόσωποί του το τιμούν και με τον ιδρώτα και την αρετή τους προσπαθούν να το κυρώνουν στην καθημερινή τους συμπεριφορά, στάση και ζωή.
      Η λειτουργία του Κοινοβουλίου, κατά την ταπεινή μου αντίληψη, κύριε Πρόεδρε, πρέπει να είναι γυάλινος πύργος. Πρέπει όλα να φαίνονται. Είναι απαίτηση της δημοκρατίας, κύριοι συνάδελφοι. Να βλέπει τα κουσούρια μας η κοινωνία γιατί έτσι, ελεγχόμενοι γινόμαστε καλύτεροι. Ο έλεγχος είναι εγγενές στοιχείο της κοινωνίας. ‘Οσο και αν λειτουργούν άρτια τα άτομα, είναι άνθρωποι με αδυναμίες, με υποχρεώσεις παρελκυστικές και ένα σωρό άλλα πράγματα. Να μας βλέπει η κοινωνία. Είναι ο καλύτερος τρόπος για να οχυρώνουμε την αξιοπιστία μας. Είναι ο καλύτερος τρόπος για να ενώνουμε τις προσπάθειές μας σε μία παραδειγματική συνεργασία για το καλό του λαού μας, για το καλό της πατρίδας.
      Κύριε Πρόεδρε, δεν έχω να προσθέσω περισσότερα πέρα από την έκφραση συνολικά της ταπεινής μου άποψης. Για να γίνει πράξη αυτό το γυάλινο σπίτι, μέσα από το οποίο να εκπέμπονται όλα τα παραδείγματα, η διαπαιδαγώγηση και η αποστολή μας, χρειαζόταν συν της άλλοις –και εννοώ όλες τις εκδηλώσεις στις οποίες συμμετέχει το Κοινοβούλιο, συμμετέχουν οι Βουλευτές, επιτροπές μέσα και έξω από την πατρίδα μας- και ένα κανάλι. Νομίζω ότι καλύπτεται πλέον και αυτή η ανάγκη και προστίθεται ένας ακόμα θετικός παράγοντας στη συνολική εικόνα του Κοινοβουλίου, που είναι και ελεγκτικός παράγοντας.
      Θα προσθέσω κάτι που σας έλεγα κάθε χρόνο, κύριε Πρόεδρε. Όχι από αυτήν την περίοδο, αλλά από την άλλη, να καθιερώσετε κάτι που είναι καλό, που δεν είναι έλεγχος. Εξάλλου, ο Βουλευτής πρέπει να δίνει το παράδειγμα αποδοχής ελέγχου. Είναι ελεγχόμενος από την κοινωνία.
      Κύριε Πρόεδρε, τι θέλω να πω; Πρέπει να βραβεύονται οι δέκα συνεπέστεροι Βουλευτές του Κοινοβουλίου με μία ηθική αμοιβή, με ένα έγγραφο, για να αποτελεί αυτό ένα κίνητρο για τους συναδέλφους. Αυτό το κάνουμε στους στρατιώτες. Κάνουμε τους δεκανείς και τους υποδεκανείς. Αυτή είναι μία ηθική αμοιβή.
      Την ηθική αμοιβή τη θέλουν και οι νέοι και οι γέροι, κύριε Πρόεδρε. Είναι ηθικό κίνητρο. Δεν έχει καμία σκοπιμότητα να υποκινηθούν οι άλλοι. Ο καθένας στον κύκλο της προσπάθειάς του κλιμακώνει τις επιλογές του με προτεραιότητες που εκείνος αντιλαμβάνεται μέσα στο συνολικό του έργο. 
      Πρέπει να μένει και να φεύγει από εδώ και το καθεστώς της ηθικής αμοιβής. Γιατί; Μέσα στις ποικιλόμορφες σκοπιμότητες και στις πάσης φύσεως διασυνδέσεις που γνωρίζετε καλύτερα από μένα, συγχέονται τα πράγματα. Οι έχοντες πληρώνουν δημοσιογράφους και φαίνονται. Κάποιος συνάδελφος με ρώτησε: «Στρατηγέ, πόσα χρήματα ξόδεψες στις προηγούμενες εκλογές;» Του είπα ένα ποσό. Μου λέει: «Σε δημοσιογράφους πόσα πλήρωσες;» Τιμώ το σώμα των δημοσιογράφων. Του λέω: «Δραχμή δεν πλήρωσα». Μου λέει: «Εγώ από τα έντεκα εκατομμύρια που ξόδεψα, τα οκτώ τα έδωσα σε δημοσιογράφους». 
      Κύριε Πρόεδρε, εκείνος που έχει, μπορεί να κάνει την επίδειξή του στα Μέσα Μαζικής Ενημέρωσης. Εκείνος που δεν έχει, ο φτωχός, ο ταπεινός Βουλευτής που αγωνίζεται εδώ μέρα και νύχτα, πώς θα προβληθεί; 
      Πιστεύω ότι το Κοινοβούλιο θα το δει και αυτό θα το δείτε από την άλλη περίοδο, όχι από αυτή, για να μην προσλάβει αυτό και κανένα ύποπτο υποκειμενικό κίνητρο. Δείτε το. Οι ηθικές αμοιβές υπάρχουν παντού, από το Δημοσιοϋπαλληλικό Κώδικα μέχρι τους στρατιωτικούς κανονισμούς, στην κοινωνία, σε όλα τα μήκη και τα πλάτη.
      Επειδή αποτελούμε μέλη της κοινωνίας, είναι κίνητρο η ηθική αμοιβή στο Βουλευτή, μία καλή κουβέντα με τη συνείδηση ότι έχει επιτελεστεί ένα υψηλό έργο στο Κοινοβούλιο και ότι καθημερινά «σμιλεύεται» με τους καλύτερους δυνατούς όρους από πλευράς προεδρείου και υπαλλήλων συνολικά της Βουλής, προς τους οποίους εκφράζω κι εγώ το σεβασμό μου και το ευχαριστώ μου.
      Κύριε Πρόεδρε, με τη συνείδηση ότι ανταποκρίνεστε στις συνεχώς αναφυόμενες ανάγκες και απαιτήσεις για το καλύτερο και το άριστο, ψηφίζω με ιδιαίτερη χαρά τον Προϋπολογισμό της Βουλής που είναι και μία εικόνα χρηστής διαχείρισης και λιτότητας.
      Σας ευχαριστώ πολύ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε. Θα σας παρακαλούσα για την ανοχή σας στο χρόνο.
      Κύριε Πρόεδρε, αγαπητοί συνάδελφοι, η συζήτηση ενός Απολογισμού και ενός Προϋπολογισμού, η συζήτηση των πεπραγμένων ακόμα και σ’ ένα απλό σωματείο, είναι μία κορυφαία συνεδρίαση. Αυτονόητο πως είναι κορυφαία διαδικασία και για το Κοινοβούλιο, που είναι το «βάθρο» της δημοκρατίας, ο «ναός» στον οποίο ο λαός στηρίζει τις ελπίδες του για την περαιτέρω κοινωνική και πολιτική εξέλιξη.
      Συζητούμε τον Προϋπολογισμό σήμερα σε μία περίοδο μέγιστης κοινωνικής κρίσης. Αυτήν την κρίση κι εσείς κύριε Πρόεδρε, επισημάνατε κατ’ επανάληψη και βεβαίως και η Κυβέρνηση δια στόματος του Προέδρου της Δημοκρατίας έδωσε μερικά «ψήγματα».
      Πριν μπω στο θέμα της ομιλίας μου, θα ήθελα να σταθώ στους συναδέλφους που μίλησαν προηγουμένως. Θα συμφωνήσω με όλα όσα ανέπτυξαν οι συνάδελφοι εισηγητές της πλειοψηφίας και μειοψηφίας. Τονίζω ότι είναι μεγάλης σημασίας η ανάπτυξη όλου του συστήματος γύρω από το Κοινοβούλιο και του Μεγάρου της Βουλής. Αυτή η ανάπτυξη έγινε ανάλογα με την πρόοδο και την άνοδο του εισοδήματος της χώρας κι όχι στην αρχή και πριν πραγματοποιηθούν άλλες κατακτήσεις εισοδήματος.
      Θα ήθελα να σταθώ στην παρατήρηση του κ. Σκρέκα και να τονίσω το γεγονός ότι θα ήταν ευχής έργο να αρχίσει από τη Βουλή, η οποία δίδει ένα παράδειγμα τρόπου προϋπολογισμού και απολογισμού και τήρησης των όρων και των άρθρων του Προϋπολογισμού, η εφαρμογή του διπλογραφικού συστήματος, διότι, κύριε Πρόεδρε, στις τρέχουσες συνθήκες η Βουλή έχει ένα μεγάλο κόστος και ύψος δαπανών σε μηχανολογικό εξοπλισμό και αν δεν υπάρχει διπλογραφικό σύστημα δεν φαίνονται οι αποσβέσεις πέραν φυσικά πολλών άλλων πλεονεκτημάτων.
      Βεβαίως, θα ήθελα και εγώ να τονίσω την ανάγκη και τη σημασία που έχει το Κανάλι Τηλεόρασης το οποίο πρόκειται να λειτουργήσει. Ωστόσο, κύριε Πρόεδρε, θα ήθελα να σημειώσω ότι είναι υπερβολική η μετριοφροσύνη ή ταπεινοφροσύνη των υπηρεσιών της Βουλής. Είναι υπερβολικό η Γενική Διευθύντρια της Βουλής να μην έχει ένα γραμματέα, όπως πρέπει, ένα γραφείο, όπως πρέπει, και ένα αυτοκίνητο. Κύριε Πρόεδρε, ου παντός πλειν εις Κόρινθο. Καλά όλα τα άλλα, αλλά ου παντός πλειν εις Κόρινθο. Καλά όλα τα άλλα, αλλά ου παντός τα πλειν εις Κόρινθο.
      Επίσης, θα ήθελα να τονίσω ότι είναι προς τιμή της Βουλής, η οποία έχει κάνει επενδύσεις σε περιουσιακά στοιχεία, το γεγονός ότι ουδέποτε έκαμε διαγωνισμό, ουδέποτε έκανε επιτροπή ή παζάρι. Φρόντιζε πάντοτε αυτά τα ζητήματα να τα λύσει μέσα από άλλα ιδρύματα, νομικά πρόσωπα δημοσίου και κυρίως μέσα από ιδρύματα ευρύτερης κοινωνικής αποστολής. 
      Επανέρχομαι, λοιπόν, κύριε Πρόεδρε, στη συγκυρία υπό την οποία συζητούμε τον Προϋπολογισμό. Η κρίση είναι μεγάλη. Υπάρχει μεγίστη κρίση διαπλοκής. Δεν θα ήθελα τώρα να κάνω αντιπολίτευση και να πω ποιος είναι ο «ιδρυτής». Άλλωστε, αυτά τα γνωρίζετε σε ό,τι με αφορά. Υπάρχει κρίση διαφάνειας, κρίση, κρίση, κρίση την οποία και εσείς κατ’ επανάληψη τονίσατε.
      Ωστόσο, κύριε Πρόεδρε, θα ήταν παράλειψή μου και δεν θα ήμουν φίλος της αλήθειας, εάν δεν ομολογούσα και εγώ ή, αν θέλετε, δεν τόνιζα και τη δική σας συμβολή σε όλο το έργο που προανέφερα της Βουλής το οποίο συντελέστηκε, τόσο σε υλικό και έμψυχο επίπεδο όσο και σε επίπεδο οργάνωσης.
      Προχωρώ, λοιπόν, σ’ αυτήν την περίοδο της κρίσης. Είναι σημαντικό, όπως είπα και προηγουμένως, το γεγονός ότι αυτή η κρίση τονίζεται και από εσάς. Ο Πρόεδρος της Δημοκρατίας εκφράζει αυτά που του λέει η Κυβέρνηση και έχει υποχρέωση από το Σύνταγμα να τα πει. Ο Πρόεδρος της Βουλής είναι ο Πρόεδρος της Βουλής. Μπορεί να έπεται στη σειρά, του πρωτοκόλλου αλλά ο Πρόεδρος της Βουλής είναι ο Πρόεδρος της Βουλής και έχει τεράστια σημασία το γεγονός ότι ο λόγος του Προέδρου της Βουλής ανταποκρίνεται προς τα γενικότερα κοινωνικά ζητήματα.
      Υπάρχει, λοιπόν, κρίση. Ωστόσο, κύριε Πρόεδρε, η κρίση διαφάνειας και εμπιστοσύνης, η οικονομική και κοινωνική κρίση, το πρώτο που απαιτεί είναι να υπάρχει ελεύθερος Τύπος. Χωρίς ελεύθερο Τύπο και χωρίς ανοιχτή κριτική, δεν υπάρχει δυνατότητα διαφάνειας. Ο Ελευθέριος Βενιζέλος, ο Κωνσταντίνος Καραμανλής και άλλοι ηγέτες είχαν πει ότι προτιμούν ένα ασύδοτο Τύπο, παρά ένα φιμωμένο Τύπο. Ο Τύπος με το ν. 1178/81, όπως διαμορφώθηκε τότε λόγω συγκυρίας, και όπως δυστυχώς ολοκληρώθηκε και ισχύει σήμερα από την Κυβέρνηση –που είμαι και εγώ- του ΠΑΣΟΚ, κάθε άλλο παρά περιποιεί τιμή και κάθε άλλο παρά συμβάλλει στη διαφάνεια και την ανάπτυξη της κοινωνίας.
      Σήμερα δεν υπάρχει δυνατότητα σ’ ένα δημοσιογράφο να ασκήσει κριτική, γιατί σκέπτεται ότι με την παραμικρή κριτική, θα αντιμετωπίσει μία αγωγή αποζημίωσης η οποία, κύριε Πρόεδρε, κατ’ ελάχιστο έχει καθοριστεί σε 10  εκατομμύρια για τις εφημερίδες και σε 100 εκατομμύρια για τα ραδιόφωνα, τις τηλεοράσεις κλπ. Τα γνωρίζετε πολύ καλά. Και δεν είναι μόνο αυτό. Η αγωγή αποζημίωσης χωρεί χωρίς την ποινική διαδικασία. Αυτό είναι το βασικό αντιδημοκρατικό στοιχείο. Και δεν μου περιποιεί τιμή το γεγονός ότι και εγώ ήμουν σ’ αυτήν την Παράταξη και το ψήφισα τότε και προπαντός το γεγονός ότι χωρεί αγωγή αποζημίωσης χωρίς ποινική διαδικασία που είναι η μοναδική εγγύηση της οποιασδήποτε δημοκρατίας και διαφάνειας. Αυτό είναι το πρώτο κατ’ εμέ.
      Οφείλουμε, κύριε Πρόεδρε, όπως άλλωστε και εσείς, να τονίσουμε ότι πρέπει να αλλάξει ο νόμος περί Τύπου. Κατά την άποψή μου, δεν επιτρέπεται να υπάρχει ειδικός νόμος περί Τύπου σε μία δημοκρατία πέραν των διατάξεων του Ποινικού Κώδικα. Το 1994 έγινε το μεγάλο κακό. Δημιουργήθηκε το «Υπουργείο Προπαγάνδας» για το οποίο πολλοί ήμασταν αντίθετοι. Το δεύτερο κακό ήταν τα ύψη, τα ελάχιστα πλαφόν για τις αμοιβές αποζημίωσης και το τρίτο κακό ήταν ότι χωρεί αποζημίωση χωρίς να γίνει καν ποινική διαδικασία. Αν θυμάστε, αυτός ήταν ο περίφημος «νόμος Κουβελάκη».
      Το δεύτερο, κύριε Πρόεδρε, είναι ότι για να υπάρξει διαφάνεια, για να εμβαθύνουμε, εάν θέλουμε να δώσουμε λύση στην κρίση, θα πρέπει να αναπτυχθεί ο κοινοβουλευτικός έλεγχος. 
      Ο κοινοβουλευτικός έλεγχος και από πλευράς Κυβέρνησης κυρίως δεν είναι αυτός που πρέπει. Ο Κανονισμός της Βουλής πουθενά δεν λέει ότι απαντά η Κυβέρνηση δια των Υφυπουργών. Το Σύνταγμα δεν προβλέπει τον Υφυπουργό ως μέλος της Κυβέρνησης. Το Σύνταγμα λέει ότι την Κυβέρνηση απαρτίζουν το Υπουργικό Συμβούλιο, οι Υπουργοί και όχι οι Υφυπουργοί. Πουθενά δεν λέει ο Κανονισμός της Βουλής ότι απαντά ο Υφυπουργός. 
      Δεν είναι όμως μόνο αυτό. Ενώ γίνεται ειδική ρηματική διακήρυξη στον Κανονισμό της Βουλής για τις επίκαιρες ερωτήσεις. Εδώ με το παραμικρό οι Υφυπουργοί, που είναι εντεταλμένοι κυρίως, μας ειδοποιούν το πρωί στις 10.00΄ μια ώρα προ της συζήτησης και μας λένε ότι δεν μπορούν να έλθουν να συζητήσουν την επίκαιρη ερώτηση, όταν ο Υπουργός μπορεί ανά πάσα στιγμή να απαντήσει σε μια ερώτηση και αν δεν είχε σκοπό να παρεμποδίσει την διαδικασία και εάν ήθελε τον έλεγχο –που έπρεπε να τον επιδιώκει μια κοινοβουλευτική κυβέρνηση- θα μπορούσε να πει, δεκτή η αναβολή αλλά θα παρακαλέσω τον Πρόεδρο της Βουλής να την εγγράψει την τάδε ημέρα προς συζήτηση. Αυτό το δικαιούται. Και βεβαίως ο Πρόεδρος με την δυνατότητα που τον διακρίνει και με την ευαισθησία που έχει όσον αφορά τον κοινοβουλευτικό έλεγχο θα το δεχόταν.
      Επίσης, κύριε Πρόεδρε, θέλω να τονίσω για σας –γιατί εσείς είχατε ιδιαίτερη επίδοση σε αυτό- την ατονία των διατάξεων του Κανονισμού για την κατάθεση εγγράφων. 
      Θυμάστε πόσες επερωτήσεις κάνατε για τη μη κατάθεση εγγράφων; Θυμάστε πόση σημασία είχε στην αποκάλυψη κοινωνικών λειτουργιών – για να μην πω άλλων μορφών λειτουργίας. Ως έχει στον Κανονισμό σήμερα αυτή η διάταξη περί κατάθεσης εγγράφων, που είναι ένα ισχυρό όπλο για να χτυπήσεις την αδιαφάνεια, τη διαπλοκή και τη διαφθοράς, θα μου επιτρέψετε να σας πω ότι δεν είναι τόσο ισχυρά όσο θα έπρεπε. Αυτό θα συνιστούσα να σας απασχολήσει.
      Τέλος, κύριε Πρόεδρε, για να καταπολεμηθεί η αδιαφάνεια θα πρέπει να αποκτήσει ισχύ ο Βουλευτής, το Κοινοβούλιο. Αλλά, κύριε Πρόεδρε, οι Βουλευτές δεν έχουν ούτε την προστασία ούτε την κατοχύρωση. Το Σύνταγμα λέει ότι κανείς Βουλευτής δεν διώκεται χωρίς άδεια της Βουλής. Δεν καθορίζει ποινική ή αστική αγωγή. Δεν είναι δυνατόν Έλληνας Βουλευτής να έχει λιγότερη κατοχύρωση και προστασία από τον Ευρωβουλευτή, από το Ευρωπαϊκό Κοινοβούλιο. Δεν μπορείτε να κάνετε αγωγή σε Ευρωβουλευτή και δεν στέκεται η αγωγή εάν ο Πρόεδρος του Κοινοβουλίου δεν γράψει ότι η υπόθεση δεν είναι πολιτική. Εδώ τα ελληνικά δικαστήρια δυστυχώς αποφαίνονται σε υποθέσεις αποζημιώσεως, χωρίς καν να μπουν στον κόπο να απαντήσουν εάν είναι αρμόδια κατά το Σύνταγμα και τον Κανονισμό. Ούτε καν σε αυτό δεν απαντούν, που είναι εκ του Συντάγματος υποχρέωση τους.
      Δυστυχώς, κύριε Πρόεδρε, η ιστορία και η παράδοση της ελληνικής δικαιοσύνης δεν συμβαδίζει με την εμβάθυνση του δημοκρατικού δικαιώματος αυτής της χώρας. Δυστυχώς, κύριε Πρόεδρε, η δικαιοσύνη στο πλείστον της ιστορίας ήταν υπηρέτης των αντιδημοκρατικών λειτουργιών οσάκις παρουσιάστηκαν και των δικτατόρων, σχεδόν μονίμως είναι πολύ συντηρητική η νομολογία της. Δυστυχώς ο Τερτσέτης και ο Πολυζωίδης είναι εξαιρέσεις στην ελληνική δικαιοσύνη. Δυστυχώς στην Ελλάδα ορίζονται ο Πρόεδρος, οι Αντιπρόεδροι και οι Εισαγγελείς του Αρείου Πάγου και ευθύς ως οριστούν υποβάλλουν τα σέβη τους στον Υπουργό της Δικαιοσύνης, αντί να πάει ο Υπουργός Δικαιοσύνης και να πει, σας ευχαριστώ γιατί μελετήσατε, κάνατε τόσο καλή συγκρότηση, ώστε να έχουμε αξία ηγεσία δικαιοσύνης.
      Λέγω ακόμα, αγαπητοί συνάδελφοι, κάτι που το έχω πει ξανά, αλλά πρέπει μερικά πράγματα, όπως έλεγε ο Ανδρέας Παπανδρέου, να λέγονται για να γίνονται συνείδηση από τους επτά δικαστές που καταδίκασαν το Νίξον ομόφωνα, οι πέντε ή έξι ήταν διορισμένοι από αυτόν τον ίδιο, τον καταδίκασαν όμως όλοι. Ο Νίξον τους είπε, σας ευχαριστώ που διαβάσατε, που γίνατε αυτοί που γίνατε. Εσείς, κύριε Πρόεδρε, φέρατε μια διάταξη εξαιρετικής σημασίας. Αναφέρομαι στον τρόπο ασυλίας. Είναι δεύτερο ότι είναι προφορική η ονομαστική ψηφοφορία. Αυτό είναι θέμα δικό μας. Φέρατε μια διάταξη τον αριθμό, την λειτουργία επιτροπής δεοντολογίας. Η άποψή μου είναι, κύριε Πρόεδρε, ότι καμία αγωγή δεν πρέπει να στέκεται εναντίον Βουλευτού, εάν δεν απαντήσει η επιτροπή δεοντολογίας ότι αυτή η αγωγή δεν έχει σχέση με πολιτικά ζητήματα. Διότι τι να πούμε τώρα; Στέκεται τώρα συνάδελφοι να κάνουν αγωγή εναντίον συναδέλφων για κριτική;
      Εδώ έχει καταντήσει η οξεία κριτική να θεωρείται συκοφαντική δυσφήμιση. Αυτό δεν είναι πολιτική, κύριε Πρόεδρε. Αυτό δεν είναι δημοκρατία. Έχω τη βεβαιότητα –διότι με προσέχετε- ότι σε αυτό θα λάβετε μέτρα. Διότι αν δεν κατοχυρωθεί πλήρως, εις βάθος και εις έκταση η δημοκρατία, κύριε Πρόεδρε, ούτε η διαφάνεια ούτε η διαπλοκή ούτε ο,τιδήποτε άλλο θα χτυπηθεί απ’ όσα κατ’ επανάληψη είχατε την ευκαιρία να πείτε και στα οποία ιδιαίτερη προσοχή –σας διαβεβαιώ- έδωσε ο λαός. Γιατί λέγονται από εσάς. 
      Ευχαριστώ. 
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Γιώργος Κτενάς. 
      ΓΕΩΡΓΙΟΣ ΚΤΕΝΑΣ: Κύριε Πρόεδρε, συνήθιζα κατά την παλιά μου παρουσία εδώ, επί προεδρίας του αειμνήστου κ. Ιωάννη Αλευρά, κάθε φορά που γινόταν συζήτηση για τον προϋπολογισμό της Βουλής, να επισημαίνω κάποια θέματα, τα οποία, βεβαίως, προοδευτικώς λύνονταν. Πολλά ωστόσο παρέμεναν άλυτα. 
      Πρέπει να σημειώσω, ότι τώρα που επανήλθα διαπιστώνω πως υπήρξε μια πάρα πολύ μεγάλη εξέλιξη στις υπηρεσίες που παρέχει η Βουλή σήμερα στους Βουλευτές. Υπάρχει πολύ μεγάλη διευκόλυνση του έργου των Βουλευτών, με τα γραφεία, τον εξοπλισμό, τη στελέχωση σε υπαλλήλους που τους έχετε παράσχει. Υπάρχει η ανάδειξη του κτιρίου της Βουλής. Υπάρχει το γκαράζ που τους διευκολύνει. Σας τα είπαν άλλωστε τόσοι πολλοί συνάδελφοι. Όλοι γνωρίζουμε ότι είναι κατεξοχήν ή κυρίως δικό σας έργο και φυσικά το αναγνωρίζουμε.
      Πρέπει, όμως, να επισημάνω κάποια πράγματα τα οποία νομίζω, ότι πρέπει ακόμη να γίνουν. Για παράδειγμα νομίζω, κύριε Πρόεδρε, ότι χρειάζεται μια μεγαλύτερη προσπάθεια για την καθαριότητα της Βουλής. Δεν είναι ανάλογη της Βουλής η καθαριότης που παρέχουν οι υπηρεσίες της. Αν προσέξετε, τα φώτα σε όλους τους διαδρόμους και σε όλες τις αίθουσες της Βουλής ουσιαστικά είναι μαύρα. Δεν υπάρχει φως. Οι λαμπτήρες είναι κατάμαυροι. Μάλιστα, προ μηνός περίπου, έθεσα το θέμα σε κάποιους υπαλλήλους και καθάρισαν οι λάμπες σε ένα διάδρομο. Όχι, όμως, στα γραφεία. Άλλωστε βλέπετε και εσείς ότι συνολικά ο φωτισμός της Βουλής, ενός χώρου δηλαδή που αναπέμπει και οφείλει να αναπέμπει φως, δεν είναι επαρκής. Για παράδειγμα η Αίθουσα στην οποία είμαστε δεν έχει τον δέοντα φωτισμό. Ο φωτισμός των προβολέων είναι εκτυφλωτικός. Ο φωτισμός των θεωρείων είναι ανύπαρκτος. Δείτε το φωτισμό της οροφής. Εκτός των έργων που γίνονται εκεί και δημιουργούν κάποιες σκιές –αντιλαμβανόμαστε τι κρύβετε πίσω από τις σκιές- ο φωτισμός δεν είναι επαρκής. Θα έπρεπε να είναι κάπως διαφορετικός. Πραγματικά η Αίθουσα θα έπρεπε να λάμπει. Και είναι ένα έργο για το οποίο είμαι βέβαιος, ότι θα δώσετε τις εντολές για να αποκατασταθεί. 
      ΒΑΣΙΛΗΣ ΚΕΔΙΚΟΓΛΟΥ: Αυτό πάντως δεν είναι θέμα καθαριότητας. 
      ΓΕΩΡΓΙΟΣ ΚΤΕΝΑΣ: Είναι και θέμα καθαριότητας. Το καλό φως αναδεικνύει την καθαριότητα ή την ακαθαρσία, κύριε συνάδελφε. Είναι και αυτό. 
      Πρέπει να προβάλλεται, κύριε Πρόεδρε, κατά τη γνώμη μου στα Μέσα Μαζικής Ενημέρωσης και στον Τύπο αυτό το πολύ σημαντικό έργο της δημιουργίας σταθμού της Βουλής. Είχα αγωνιστεί στην παλιά μου θητεία εδώ να δημιουργηθεί. Ήμουν ο πρώτος που το είχε εισαγάγει. Το υπερασπίστηκα και επέμενα να δημιουργηθεί ραδιοφωνικός –εκείνη την εποχή- σταθμός της Βουλής. Και υπήρξε μεν η πρόθεση αλλά δεν ολοκληρώθηκε.
      Σήμερα, βέβαια, είμαστε στην εποχή της τηλοψίας. Σας συγχαίρω για τη δημιουργία σταθμού της Βουλής. Θα πρέπει να τον προβάλλετε, να τον διαφημίσετε, ώστε ο απλός Έλλην πολίτης να ξέρει ότι μπορεί να δει τι συζητείται στη Βουλή, τι στηρίζει στη Βουλή ο δικός του Βουλευτής, ποιό είναι τα έργο που γίνεται εδώ στη Βουλή.
      Όμως, κύριε Πρόεδρε, νομίζω ότι χρειάζεται να ξεκαθαριστεί και κάτι άλλο. Πρέπει η ίδια η Βουλή -δι’ ημών κυρίως- να ξεκαθαρίσει προς όλους, ότι η ίδια η Βουλή είναι η έκφραση της Λαϊκής κυριαρχίας.
      Από αυτήν τη Βουλή υπάρχουν κυβερνήσεις, από αυτήν τη Βουλή μπορεί να καταλυθούν οι κυβερνήσεις, να δημιουργηθούν άλλες. Άραγε θα πρέπει, εκείνοι οι οποίοι είτε βρίσκονται στη Νομαρχιακή Αυτοδιοίκηση είτε στην Τοπική Αυτοδιοίκηση, να καταλάβουν ποιος είναι ο ρόλος τους. Σας το λέω αυτό, γιατί υπάρχουν ορισμένα περιστατικά, τα οποία θίγουν τη Βουλή, όχι τους Βουλευτές. Παράδειγμα: ο κύριος Χ νομάρχης, ο οποίος καθορίζει μόνο ως τελετάρχης ποιοι καταθέτουν στεφάνους στις εθνικές μας γιορτές, μπορεί να εξαιρεί τον εκπρόσωπο του λαού, το Βουλευτή; Υπάρχουν τέτοια φαινόμενα και θα πρέπει να αντιληφθούν κάποιοι, ότι δεν μπορούν να δημιουργούν προϋποθέσεις «κατάλυσης» της Βουλής.
      Υπάρχουν κάποια θέματα, που δεν είναι σημαντικά, δεν είναι ουσιαστικά από πλευράς οικονομικής, δαπανών ή οφειλών, αλλά είναι ουσιαστικά για την τήρηση του Συντάγματος. Κύριε Πρόεδρε, το Σύνταγμα καθιερώνει την ελεύθερη διακίνηση του Βουλευτή. Γιατί το καθιερώνει αυτό; Όχι για να μην πληρώνει ένα εισιτήριο ο Βουλευτής, αλλά για να μπορεί παντού, ως εκπρόσωπος του λαού, να παρεμβαίνει, να γνωρίζει, να πληροφορείται, να παρίσταται να υπηρετεί το λαό. Στην «Αττική Οδό» όμως έχει καταλυθεί η έννοια, που ορίζει το Σύνταγμα. Απαγορεύεται στους Βουλευτές να περάσουν ελευθέρως.
      ΒΑΣΙΛΗΣ ΚΕΔΙΚΟΓΛΟΥ: Και όχι μόνο αυτό, αλλά είχε υπολογιστεί το κόστος όταν έγινε η σύμβαση.
      ΓΕΩΡΓΙΟΣ ΚΤΕΝΑΣ: Παρακαλώ, κύριε συνάδελφε.
      Απαγορεύεται στους Βουλευτές να περάσουν ελευθέρως, χωρίς να καταβάλουν δηλαδή το εισιτήριο. 
      ΒΑΣΙΛΗΣ ΚΕΔΙΚΟΓΛΟΥ: Έχουν εισπράξει το κόστος από προηγουμένως.
      ΓΕΩΡΓΙΟΣ ΚΤΕΝΑΣ: Δεν πρόκειται για το 1,80 ευρώ, αλλά πρόκειται για μια πράξη που επιτρέπει στους κυρίους οι οποίοι συνήψαν σύμβαση με το ελληνικό δημόσιο –δεν ξέρω ποιοι είναι, ιδιώτες είναι προφανώς- να καταλύουν το Σύνταγμα. Και εγώ, κύριε Πρόεδρε, επειδή είμαι και λίγο σκληρός, όπως γνωρίζετε, αρνήθηκα κάποια φορά…
      ΠΡΟΕΔΡΟΣ (Απόστολος Κακλαμάνης): Δεν είστε μόνος, είναι και άλλοι.
      ΓΕΩΡΓΙΟΣ ΚΤΕΝΑΣ: Θα πω και γι’ αυτούς.
      Αρνήθηκα κάποια στιγμή –είχα λίγο χρόνο και τα κέφια μου εκείνη την ημέρα- να πληρώσω εισιτήριο. Και παρέμεινα επί δύο ώρες περιμένοντας τους ελεγκτές, τους τροχονόμους, δεν ξέρω ποιους άλλους, αρνούμενος να πληρώσω διόδια και απειλώντας ότι θα σπάσω τη ράμπα που είχαν βάλει εμπόδιο, για να περάσω. Έως ότου είδαν και απόειδαν και εξέδωσαν ένα δελτίο δήθεν «αδυναμίας» μου πληρωμής το 1,80 και έτσι σήκωσαν τη ράμπα και πέρασα. Κάποια στιγμή ίσως μου το στείλουν με δικαστικό κλητήρα, για να πληρώσω το 1,80. Εδώ όμως πρόκειται περί κατάλυσης διατάξεως του Συντάγματος και δεν μπορεί αυτό να το αφήσουμε αναπάντητο.
      Το ίδιο ισχύει, κατά την ταπεινή μου γνώμη, και για τα κινητά τηλέφωνα. Το Σύνταγμα καθιερώνει τη δυνατότητα να χρησιμοποιούν οι Βουλευτές για τις ανάγκες του λειτουργήματός τους τα τηλέφωνα. Τότε που καθιερώθηκε η σχετική διάταξη, δεν υπήρχαν κινητά. Τα κινητά τηλέφωνα δεν είναι τίποτε άλλο παρά σταθερά χωρίς σύρμα. Γιατί να πληρώνουν οι Βουλευτές; Για να μην παρεξηγηθώ, εγώ είμαι ένας πολύ…
      ΑΔΑΜ ΡΕΓΚΟΥΖΑΣ: Φειδωλός.
      ΓΕΩΡΓΙΟΣ ΚΤΕΝΑΣ: Όχι απλώς φειδωλός, ανύπαρκτος ουσιαστικά χρήστης του κινητού τηλεφώνου. Το έχω για να με παίρνουν, δεν το χρησιμοποιώ ποτέ για να πάρω. Και μόνο για την οικογένειά μου και τα παιδιά μου, μήπως υπάρξει κάποιο πρόβλημα, και για το γραφείο μου. Τίποτα παραπάνω. Ουδείς γνωρίζει, πλην ελαχίστων, το κινητό μου τηλέφωνο.
      Αλλά δεν μπορώ να καταλάβω πώς είναι δυνατόν το κινητό τηλέφωνο να πληρώνεται από το Βουλευτή, όταν η τηλεφωνία συνολικά παρέχεται στους Βουλευτές δωρεάν. 
      Θέλω επίσης να σας πω δυο πράγματα για το ασυμβίβαστο. Όλοι οι Βουλευτές αποδεχθήκαμε το ασυμβίβαστο. 
      ΑΓΓΕΛΟΣ ΤΖΕΚΗΣ: Όχι όλοι. 
      ΓΕΩΡΓΙΟΣ ΚΤΕΝΑΣ: Έστω, η Βουλή. Απεδέχθημεν, λοιπόν, το ασυμβίβαστο και πλέον είμαστε μόνο Βουλευτές, όχι και επαγγελματίες. Τι θα γίνει όμως με τα ασφαλιστικά ταμεία μας; Εγώ για παράδειγμα έχω ένα ασφαλιστικό ταμείο, πρέπει να πληρώνω εκείνο το ασφαλιστικό ταμείο για να μου παρέχει υγειονομική περίθαλψη. Και μου παρακρατούν -και καλώς- κάτι από τα την βουλευτική αποζημίωση, ώστε η Βουλή να μου παρέχει υγειονομική περίθαλψη. Δε θα πρέπει να λυθεί κάποτε το θέμα αυτό, και όσο γίνεται πιο γρήγορα; Το ίδιο ισχύει για την ιατροφαρμακευτική μας περίθαλψη. Νομίζω ότι είναι θέματα που πρέπει να τα δείτε, να προωθήσετε την επίλυσή τους.
      Είπατε προηγουμένως, κύριε Πρόεδρε, ότι «ο ομιλών δεν είναι ο μόνος σκληρός στην Αίθουσα….». Είμαστε, όπως ξέρουν –φαντάζομαι- οι κύριοι συνάδελφοι, από το ίδιο χωριό με τον κύριο Πρόεδρο. Υπάρχει και τρίτος συνάδελφος ο κ. Βλάχος που είναι επίσης από το ίδιο χωριό. Η γενέτειρά μας η Καρυά αποτελεί το ένα εκατοστό της Βουλής εδώ. 
      ΑΝΔΡΕΑΣ ΜΑΚΡΥΠΙΔΗΣ: Φτιάξτε κόμμα!
      ΓΕΩΡΓΙΟΣ ΚΤΕΝΑΣ: Δε θα φτιάξουμε κόμμα, θα έλεγα κάτι άλλο. Εκτιμάμε όλοι τη λειτουργία του Προέδρου της Βουλής και τον σεβόμαστε και πρώτα τον σεβόμαστε εμείς που είμαστε οι συγχωριανοί του και οι συμπατριώτες του. Και οι τρεις Βουλευτές που είμαστε εδώ, έχουμε μάθει τα πρώτα μας γράμματα στο ίδιο σχολείο. Και αυτό το σχολείο, κύριοι συνάδελφοι, έχει υποστεί μεγάλες ζημιές με τους τελευταίους σεισμούς. Έχουμε εξασφαλίσει βέβαια κάποια χρήματα για να επισκευαστεί. Ζητώ, για να τιμήσουμε τον Πρόεδρο της Βουλής και όχι τον ομιλούντα, να του επιτρέψουμε, κύριοι συνάδελφοι, να συνηγορήσουμε οι συνάδελφοι Βουλευτές, να δοθεί μια μικρή επιχορήγηση της Βουλής, ώστε το σχολείο που μαθήτευσε κι ο ίδιος να ολοκληρωθεί, να αναπτυχθεί, να φτιαχτεί πιο όμορφο, πιο μοντέρνο, πιο εύχρηστο προς τιμήν του , προς τιμήν του κυρίου Προέδρου της Βουλής.
      Ευχαριστώ. 
      (Χειροκροτήματα από την Πτέρυγα του ΠΑΣΟΚ).
      ΠΡΟΕΔΡΟΣ (Απόστολος Κακλαμάνης): Ο κ. Κατσανέβας έχει το λόγο. 
      ΘΕΟΔΩΡΟΣ ΚΑΤΣΑΝΕΒΑΣ: Κυρίες και κύριοι συνάδελφοι, βρίσκομαι πολλά χρόνια στη Βουλή και βεβαίως θυμάμαι με ιδιαίτερη συγκίνηση την πρώτη μέρα που μπήκα σ’ αυτό το λίκνο της δημοκρατίας, όπως λέγεται. Έχω ζήσει πολλά κορυφαία γεγονότα σ’ αυτές τις αίθουσες και βεβαίως παρακολούθησα μεγάλους και σπουδαίους πολιτικούς σ’ αυτά εδώ τα έδρανα. Έχω ζήσει και έχω δει και παλαιότερους Προέδρους –δεν είμαι και πολύ παλιός, μην με περνάτε παλαιολιθικό, έτυχε από τα νεανικά μου χρόνια να βρεθώ στις διαδρομές της πολιτικής, έλεγα από την κοιλιά της μητέρας μου, μου συνέβαινε αυτό- αλλά και την περίοδο που σηματοδοτεί η παρουσία του σημερινού Προέδρου σ’ αυτή εδώ την Αίθουσα.
      Βεβαίως, δε χρειάζεται να τονίσει κανείς τα πόσα έχουν γίνει όλο αυτό τον καιρό, είναι ορατά δια γυμνού οφθαλμού, αρκεί κανείς έτσι πολύ επιγραμματικά και γρήγορα ασφαλώς με τον κίνδυνο να ξεχάσει πολλά, να υπενθυμίσει το πολύ σημαντικό έργο υποδομής που έχει συντελεστεί μέσα και έξω από τη Βουλή και στην προσθήκη βεβαίως γραφείων για τους Βουλευτές, ο περιβάλλων χώρος, ένας θαυμάσιος χώρος υπόγειου γκαράζ, χώρος στάθμευσης και βεβαίως και τα άλλα κτήρια γύρω από τη Βουλή που με ιδιαίτερη προσπάθεια ο σημερινός Πρόεδρος κατάφερε να τα αποκτήσει προς όφελος του Κοινοβουλίου και πολλά άλλα. Ο καινοφανής και διεθνώς, θα μου επιτρέψετε να πω  θεσμός της Βουλής των Εφήβων. Ήμουν στο εξωτερικό πρόσφατα ως εκπρόσωπος της Βουλής και μόνο η Δανία, αν δεν κάνω λάθος, έχει κάτι παρόμοιο και εμείς το φέραμε σαν ένα σχηματικό παράδειγμα από τη δική μας χώρα.
      Είναι σημαντικές οι εκθέσεις κάθε είδους, από τον Γεώργιο Παπανδρέου στον Παναγιώτη Κανελλόπουλο, αλλά τουλάχιστον για τον ομιλούντα, ιδιαίτερη συγκινησιακή φόρτιση έχουν οι εκθέσεις ζωγραφικής επώνυμων καλλιτεχνών αλλά και νέων παιδιών, όπως και η πολύ ενδιαφέρουσα κίνηση που κάνει η Βουλή για την αγορά σημαντικών έργων Ελλήνων καλλιτεχνών που δημοπρατούνται διεθνώς, η βιβλιοθήκη, οι εκδόσεις της Βουλής, ο διεθνής της ρόλος επίσης που έχει αναβαθμιστεί σε σημαντικότατο βαθμό.
      Ο ομιλών είχε την τύχη τα τελευταία χρόνια να εκπροσωπεί τη Βουλή σε ένα σπουδαίο συνέδριο για την απασχόληση και τις νέες τεχνολογίες, το οποίο λίγοι το γνωρίζουν. Έχει γίνει και εδώ στη χώρα με την προεδρία του κ. Κακλαμάνη. 
      Βεβαίως ο Πρόεδρος της Βουλής έχει φέρει ένα καινούριο, καλύτερο κανονισμό από τον προηγούμενο. Οι επιτροπές λειτουργούν σε πολύ καλύτερο ρυθμό από ό,τι παλιότερα και βέβαια -τουλάχιστον προσωπικά- πιστεύω ότι ήταν καινοτόμα η απόφαση, όπως πάρθηκε, για το θέμα της άρσης της ασυλίας. 
      Ο Πρόεδρος της Βουλής και η Βουλή τελευταία, σε μία περίοδο ανυποληψίας της πολιτικής και του Κοινοβουλίου και εδώ και διεθνώς, έχει δώσει μεγάλες μάχες για την κατάσταση αυτή και την αναβάθμιση του ρόλου του Βουλευτή. Δε χρειάζεται να πει κανείς πολλά. Βεβαίως προσυπογράφω αρκετά από αυτά που ακούστηκαν, αλλά από την άλλη μεριά δίνεται μάχη προς την αντίθετη κατεύθυνση.
      Κάθε άνθρωπος, και πολύ περισσότερο ένας πολιτικός που είναι αναμφίβολα έντονη προσωπικότητα, έχει πολλά μειονεκτήματα και ελαττώματα. Από τον κανόνα αυτόν δεν μπορεί να απέχει και ο ίδιος ο Πρόεδρος της Βουλής, με τον οποίο είχα την τύχη ή την ατυχία στο απώτερο παρελθόν να έρθω σε προσωπική σύγκρουση αρκετές φορές. Τις περισσότερες ήταν δική μου ευθύνη, κύριε Πρόεδρε. Αυτά περνάνε, ωριμάζουμε και βλέπουμε τα πράγματα με διαφορετικό μάτι. 
      Τώρα μπαίνουμε σε μία νέα περίοδο, όπου βεβαίως έχουμε κατά νου ότι, πέρα από τα μειονεκτήματα και τα ελαττώματα, κανένας δεν μπορεί να αμφισβητήσει στον Πρόεδρο ιδιαιτερότητες σημαίνουσες, όπως έντιμη, νοικοκυρεμένη και συνετή διαχείριση της Βουλής, με διαφάνεια, με πάθος, με σύνεση, με συνέπεια σε θέσεις, απόψεις και ρόλο, κάτι το οποίο βεβαίως σηματοδοτεί την όλη του παρουσία στο Προεδρείο της Βουλής.
      Σας είπα στην αρχή ότι με συγκίνηση βρέθηκα σ’ αυτά τα έδρανα για πρώτη φορά. Τώρα έρχεται η ώρα που προσωρινά –θέλω να πιστεύω ότι θα είναι προσωρινά, το τονίζω- θα απέχω για ένα διάστημα από τη Βουλή, με δική μου φυσικά πρωτοβουλία. Λέω να κάνω ένα διάλειμμα γιατί με περιμένουν τα πανεπιστημιακά μου καθήκοντα, η έρευνα που αγαπώ πολύ, η συγγραφή, οι τέχνες, ακόμα και η χαρά της ζωής που μας έχει λείψει, κύριοι συνάδελφοι, σε πολλούς από εμάς για πολλά χρόνια, με πρώτο τον Πρόεδρο της Βουλής. Δεν έχουμε γευτεί πολλά Σαββατοκύριακα δικά μας σαν Βουλευτές και πέρα από αυτά έχουμε και όλες τις επιθέσεις από όλες τις μεριές ότι δε δουλεύουμε και πολύ. 
      Είπαμε ότι δεν έχουμε δει τη χαρά της ζωής, προσωπικές και οικογενειακές στιγμές, όσο κανένας άλλος εργασιακός χώρος, νομίζω. Αυτό δεν το έχουν αντιληφθεί εκείνοι οι οποίοι βάλλουν κατά της Βουλής, σε μία προσπάθεια να υποβαθμίσουν το Κοινοβούλιο και τη δημοκρατία.
      Πιστεύω, όμως ότι θα επανέλθω, κύριε Πρόεδρε. Τώρα φεύγω, παραμένοντας με το όπλο παρά πόδας στο χώρο αυτό που γεννήθηκα, αναπτύχθηκα, μεγάλωσα και υπηρέτησα, στο χώρο δηλαδή του Πανελλήνιου Σοσιαλιστικού Κινήματος. Θέλω να ελπίζω ότι θα επανέλθω, βεβαίως πάντοτε πολιτικά δρων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Κύριε Πρόεδρε, όταν θα ανταμώσουμε ξανά στους μπαχτσέδες, ελπίζω να είναι 3η του Σεπτέμβρη! Και να μπορέσουμε ξανά, να προσπαθούμε τουλάχιστον, να το μεθύσουμε τον ήλιο.
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Πρόεδρος της Βουλής κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κυρίες και κύριοι συνάδελφοι, θα ήταν υποκρισία να πω ότι δεν αισθάνομαι ηθική ικανοποίηση όταν ακούω επαίνους από τους συναδέλφους. Ακόμη και το γεγονός ότι δεν παρακολουθούν πολλοί συνάδελφοι απόψε τη συζήτηση του Προϋπολογισμού -για μένα, ξέρετε, όπως και για όλους σας δεν είναι κάτι πολύ ευχάριστο να δεχόμαστε κριτική για την μη παρουσία μας στα έδρανα της Βουλής- έχει μια θετική πλευρά. Έλεγα πριν στον κ. Γείτονα ότι πέρσι, πρόπερσι, πιο πριν, είχαν γραφτεί πολλοί συνάδελφοι να μιλήσουν. Προφανώς, υπήρχαν ζητήματα. Τα ζητήματα ετίθεντο και απαιτούσαν λύσεις. Αυτή, λοιπόν, είναι μία πλευρά για την οποία  αισθάνομαι επίσης ικανοποίηση και πρέπει να το πω.
      Πράγματι, πετύχαμε όλοι μαζί. Και πρέπει από αυτό το Βήμα να αναγνωρίσω και να ευχαριστήσω πρώτα πρώτα τα κόμματα, όλα τα κόμματα, τα οποία -και πρέπει να πω όχι μόνο σ’ αυτήν την περίοδο, αλλά και στις άλλες δύο περιόδους που προήδρευσα του Σώματος- με πολλή εμπιστοσύνη με στήριξαν και με βοήθησαν. Η κριτική πρέπει να πω ότι ήταν επιεικής, διότι ασφαλώς και πολλές ελλείψεις υπάρχουν και, όπως είπε και ο συγχωριανός μου ο κ. Κτενάς και ο κ. Κατσανέβας τώρα, που με γνώρισε στην περιφέρεια, έχω κι εγώ τα ανθρώπινα ελαττώματά μου. Νομίζω όμως ότι εδώ –και άλλες φορές το έχω πει- δεν είμαστε ίδιοι. Είμαστε διαφορετικοί και καθένας –το είπε ο κ. Τζέκης- εδώ πέρα πρέπει να εκφράζει τις απόψεις του, το πρόγραμμα του κόμματος του, τις ιδεολογικές ή πολιτικές του θέσεις, για να μπορεί ο λαός να μας κρίνει. Αυτό σημαίνει ότι την κριτική πρέπει να τη δεχόμαστε. Εδώ όταν διατυπώνονται διαμαρτυρίες για την κριτική που γίνεται, το πνεύμα αυτό των διαμαρτυριών δεν είναι ότι δεν θέλουμε να γίνεται κριτική και μάλιστα σκληρή κριτική. Είναι ότι αυτή η κριτική δεν εξατομικεύεται.
      Όσο επικίνδυνο είναι –και θα μπορούσε κανείς να μας το πει αυτό- να ταυτίζουμε τον εαυτό μας, τους τριακόσιους, που σε κάθε περίοδο περιστασιακά -αυτό σημαίνει κοινοβουλευτική δημοκρατία- συγκροτούμε αυτό το Σώμα και υπηρετούμε αυτό το θεσμό, όσο επικίνδυνο θα ήταν, επαναλαμβάνω, να ταυτίζουμε τον εαυτό μας με το θεσμό και περαιτέρω με την ίδια την κοινοβουλευτική δημοκρατία, άλλο τόσο επικίνδυνο είναι να μην εξατομικεύεται η κριτική  και αυτό να οδηγεί σιγά σιγά στη δημιουργία στη συνείδηση του λαού αυτού που δεν νοείται στο πολίτευμά μας, της ταύτισης δηλαδή του θεσμού με τα συγκεκριμένα πρόσωπα. Και αυτό συμβαίνει αν δεν εξατομικεύεται η ευθύνη –το τονίζω- αλλά είναι γενική, απρόσωπη και αόριστη σε κόμματα, Βουλευτές, τον πολιτικό κόσμο γενικώς.
      Πολιτικός κόσμος –να διατυπώσω άλλη μια φορά αυτήν την άποψή μου- δεν είναι μόνο όσοι βρισκόμαστε σε αυτήν την Αίθουσα έπειτα από κάθε εκλογική αναμέτρηση. Πολιτικός κόσμος κατά τη δική μου άποψη είναι όλοι εκείνοι οι πολίτες που πέρα από τον εαυτό τους, πέρα από τα δικά τους προβλήματα, τις δικές τους φιλοδοξίες και επιδιώξεις στη ζωή και στην κοινωνία, ενδιαφέρονται για τα κοινά, συμμετέχουν σε διαδικασίες μέσα στην κοινωνία –διαδικασίες πολιτικές- και ενδιαφέρονται για τα προβλήματα του κοινωνικού συνόλου. Αυτός είναι κατά τη γνώμη μου ο πολιτικός κόσμος: τα κόμματα, τα μέλη των κομμάτων, τα στελέχη των κομμάτων.
      Όταν, λοιπόν, γενικώς και αορίστως οι πολιτικοί, ο πολιτικός κόσμος, τα κόμματα, αυτή η συστηματική πια προσπάθεια γίνεται απαξίωση της πολιτικής ως λειτουργίας, νομίζω ότι αυτό δεν είναι κάτι το καινούριο. Να πω ότι δεν υπάρχει πιο σημαντική υπόθεση από την πολιτική. Εγώ θεωρώ ότι η πολιτική είναι η πεμπτουσία της ανθρώπινης δραστηριότητας. Είναι αυτό που σε βγάζει από τον εαυτούλη σου και σε κάνει να αισθάνεσαι κάτι πιο πάνω από τον εαυτό σου γιατί κοιτάζεις δεξιά σου, αριστερά σου, μπροστά σου και θέλεις να διορθώσεις κάποια πράγματα, θέλεις να κάνεις καλύτερη την κοινωνία, καλύτερο τον κόσμο.
      Σε αυτήν την προσπάθεια μπορεί σήμερα τα πράγματα να είναι πιο εύκολα, πιο ομαλά, να μην εγκυμονούν κινδύνους, αλλά ας σκεφτούμε. Και αυτό είναι κάτι που πρέπει να προσπαθήσουμε να το συνειδητοποιήσει ο απλός άνθρωπος, στη συνείδηση του οποίου ενσταλάζεται αυτό το δηλητήριο της γενίκευσης και –μέσα από αυτή- της απαξίωσης και της πολιτικής και των πολιτικών και των κοινωνικών αγώνων και -γιατί όχι και- των εθνικών αγώνων. Εάν δεν δει αυτό, το οποίο θα εμφυσήσουμε σιγά-σιγά στον απλό άνθρωπο, στον απλό πολίτη, ότι δηλαδή όλα αυτά είναι πράγματα που προκύπτουν από υστεροβουλίες ατόμων ή ομάδων ατόμων, τότε τι είναι εκείνο που μπορεί να συγκεντρώσει την προσοχή, το ενδιαφέρον και –αν χρειαστεί- τη διάθεση θυσίας; Ένας λαός και ένα έθνος δεν υπάρχει, διότι υπάρχουν απλώς τα άτομα ή διότι αυτά τα άτομα δεν αντιμετωπίζουν προβλήματα ή ότι τα προβλήματα τους τα ξεχωρίζουν από τα προβλήματα του συνόλου.
      Θέλω, λοιπόν, να σας ευχαριστήσω όλους, αγαπητοί συνάδελφοι, και τα κόμματα γιατί ό,τι κάνουν εδώ γίνεται με αυτήν την έννοια, για το πώς δηλαδή αυτός ο θεσμός θα αντιμετωπίσει όποια κακόπιστη κριτική του γίνεται και πώς θα αναβαθμιστεί η λειτουργία μας. Όλα αυτά προκύπτουν μέσα από τη συνεργασία όλων μας.
      Θέλω να ευχαριστήσω τους συνεργάτες μας εδώ, τους υπαλλήλους της Βουλής. Όλοι δίνουν τον καλύτερο εαυτό τους και οφείλουμε να το αναγνωρίσουμε.
      Επίσης, αγαπητοί συνάδελφοι, θέλω να θυμηθούμε –και σας μιλώ με συγκίνηση αυτήν τη στιγμή, διότι πριν από λίγες ώρες πληροφορήθηκα ότι έφυγε από τη ζωή ένας εκλεκτός συνάδελφός μας που δεν βρέθηκε σε αυτήν τη Βουλή, ο Μιχάλης Γαλενιανός από το Ηράκλειο της Κρήτης- όλους όσοι ετίμησαν τη θέση του Προέδρου του Σώματος πριν από εμένα και τους οποίους θυμάμαι έναν προς έναν. Τους φέρνω, λοιπόν, τώρα εδώ στη μνήμη όλων σας. Αυτό που εγώ πήρα από όλους αυτούς –από το μακαρίτη Παπακωνσταντίνου μέχρι το μακαρίτη Θανάση Τσαλδάρη, το Γιάννη Αλευρά, τον Παπασπύρου- ήταν ότι αυτοί οι άνθρωποι με τις πολιτικές τους απόψεις, με τα πάθη τους, με τα ανθρώπινα –αν θέλετε- ελαττώματά τους αυτήν τη θέση την ένιωσαν και έτσι άσκησαν τα καθήκοντά τους με προσήλωση, με αφοσίωση, με πίστη σ’ αυτό το θεσμό.
      Όντας Βουλευτής επί είκοσι εννέα ολόκληρα χρόνια γνώρισα μέσα σ’ αυτήν την Αίθουσα πρόσωπα που –πιστεύω- εξέφρασαν ό,τι καλύτερο έχει αυτός ο τόπος, αυτός ο λαός. Ασφαλώς και πέρασαν από αυτήν την Αίθουσα –και γιατί άραγε δεν πρέπει να εκπροσωπηθεί εδώ και οποιοδήποτε κομμάτι του εκλογικού Σώματος που μπορεί να διαφοροποιείται από το γενικό κανόνα του λαού μας, που είναι ένας λαός υπεύθυνος, φιλόδοξος, ένας λαός αγωνιστής- και πρόσωπα τα οποία δεν νομίζω ότι την ετίμησαν ούτε ετίμησαν την εμπιστοσύνη του λαού. Αυτό όμως τι σημαίνει; Σημαίνει ότι λειτουργεί το κοινοβουλευτικό μας πολίτευμα, λειτουργεί η δημοκρατία. Υπήρξαν πρόσωπα τα οποία ήρθαν, είδαν και απήλθαν. Υπήρξαν και πρόσωπα επίσης, τα οποία ήρθαν, προσέφεραν, όμως απήλθαν διότι και ο λαός μας δικαιούται να κάνει και λαθεμένες επιλογές. 
      Εγώ λέω χαρακτηριστικά για συναδέλφους τους οποίους θυμάμαι αυτή τη στιγμή –και θέλω να τους θυμηθείτε και εσείς- που έδιναν μάχες στους διεθνείς κοινοβουλευτικούς οργανισμούς, στο Συμβούλιο της Ευρώπης και οι οποίοι κατά κανόνα δεν επανεξελέγονταν, διότι δεν γινόταν γνωστή στο λαό, στις περιφέρειές τους αυτή η δράση τους, αυτή η προσφορά τους.
      Πιστεύω ότι, αν έτσι συζητούμε με τον απλό πολίτη, θα δημιουργήσουμε μια γέφυρα επικοινωνίας μαζί του που δε θα μπορεί να την υπονομεύει και να την καταστρέφει ο οποιοσδήποτε ιδιοτελής, ο οποιοσδήποτε κακόπιστος κριτής των κοινοβουλευτικών θεσμών και του Κοινοβουλίου μας.
      Κύριοι συνάδελφοι, θα ήθελα πολύ σύντομα, όχι απλώς ενημερώνοντάς σας αλλά δίνοντάς σας και τη δυνατότητα να κεντρίσω ίσως και περισσότερο το ενδιαφέρον σας να αξιοποιήσετε όλες αυτές τις δυνατότητες που έχει τώρα η Βουλή. Τον επόμενο χρόνο, ελπίζω μέχρι την άνοιξη, ολοκληρώνεται το ολοκληρωμένο πληροφοριακό σύστημα της Βουλής με μια καινοτομία την οποία θα κάνουμε τώρα. Θα δοθεί η δυνατότητα σε κάθε πολίτη, σε κάθε φορέα της κοινωνίας μας να παρεμβαίνει οποιαδήποτε στιγμή στη διάρκεια της νομοθετικής διαδικασίας, της διαδικασίας ελέγχου με την άποψή του, με την πρότασή του. Μέσα από αυτό το σύστημα θα υπάρχει η άμεση ενημέρωση των υπηρεσιών της Βουλής και των Βουλευτών που είτε συνεδριάζουν στην Ολομέλεια είτε σε κάθε επιτροπή.
      Πρέπει να υπερβούμε αυτό τον κλοιό. Ας μην προχωρήσω τώρα σε περισσότερες αναλύσεις. Είναι δεδομένο όμως ότι το Κοινοβούλιο δεν έχει τη δυνατότητα μιας αμφίδρομης σχέσης με τον πολίτη, με το λαό. 
      Ο Βουλευτής της ιδιαίτερης πατρίδος μας, ο κ. Κτενάς, τα είπε τώρα εδώ και ουδείς θα γνωρίζει στην Καρυά, για το σχολείο. 
      Σ’ ευχαριστώ, αλλά αυτό που είπατε, κύριε συνάδελφε, δεν μπορεί να γίνει διότι τότε ο Πρόεδρος –όπως κατηγορούμε καμιά φορά τους Υπουργούς ότι δίνουν κόλλυβα στις περιφέρειές τους- θα πρέπει…
      ΓΕΩΡΓΙΟΣ ΚΤΕΝΑΣ: Με την έγκριση του Σώματος.
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κανείς δεν θα μάθει στην Καρυά αν είπε κάτι και τι είπε ο κ. Κτενάς. Κανείς στη Λευκάδα.
      Πρέπει, λοιπόν, να υπερβούμε αυτό το εμπόδιο. Πρέπει να σπάσουμε αυτόν τον κύκλο.
      Επαναλαμβάνω ότι αυτό το σύστημα το οποίο ολοκληρώνεται, έχει πάρα πολλές εφαρμογές για τα πάντα, για τις διαδικασίες, για έγγραφα, για νομοσχέδια, για τροπολογίες, για τα διάφορα στάδια, ακόμα και όταν εδώ ο Υπουργός κάνει τις όποιες αλλαγές στο νομοσχέδιό του. 
      Πιστεύω ότι ιδιαίτερα για τους νέους ανθρώπους, για όσους έχουν –και δυστυχώς ως χώρα έχουμε το μικρότερο ποσοστό- σχέση με το διαδίκτυο ως χρήστες, αυτό θα είναι ένα πολύ σημαντικό μήνυμα και ένα πολύ σημαντικό στοιχείο που θα δέσει περισσότερο, ιδιαίτερα τους νέους ανθρώπους, με τη Βουλή των Ελλήνων. 
      Κυρίες και κύριοι συνάδελφοι, γνωρίζω ότι ενημερώνεστε για τις επισκέψεις των σχολείων στη Βουλή. Νομίζω ότι είναι η πιο ευχάριστη έξωση από το εντευκτήριο αυτή που υφίστανται οι Βουλευτές κάθε μέρα με τις επισκέψεις των παιδιών. Τα παιδιά έχουν δεθεί με τη Βουλή των Εφήβων μέσα από τις επισκέψεις και τα άλλα προγράμματα. Πάνω από ένα εκατομμύριο παιδιών έχουν έλθει εδώ, έχουν δει τη Βουλή, έχουν επισκεφθεί τους χώρους και έχουν ξεναγηθεί. Κυρίες και κύριοι συνάδελφοι, αυτό είναι πολύ σημαντικό και πιστεύω ότι μέσα από αυτήν την αμφίδρομη επικοινωνία που θα προωθήσουμε, θα δένεται ακόμα περισσότερο το Κοινοβούλιο με το λαό. 
      Φυσικά, πρέπει να σας πω και για το κανάλι της Βουλής. Το κανάλι της Βουλής -που όπως είπα στον κ. Τζέκη αυτές τις μέρες εκπέμπει δοκιμαστικά- θα πρέπει να γίνει γνωστό στον πολίτη, με μία ενημερωτική εκστρατεία την οποία θα κάνουμε αυτές τις μέρες αρχίζοντας σε μία ή δύο εβδομάδες. Θα κάνουμε και μια εκστρατεία ενημέρωσης και είμαι βέβαιος ότι ο ελληνικός λαός θα γυρίσει και στη συχνότητα της Βουλής, για να δει τι πραγματικά γίνεται εδώ και τι δεν γίνεται και θα μπορέσει να μας αντιμετωπίσει στις περιφέρειές μας όλους περισσότερο ενημερωμένος και σε θέση να κρίνει και το κάθε κόμμα και τον κάθε Βουλευτή, ανάλογα με την προσφορά του και την παρουσία του εδώ. 
      Θέλω να ευχαριστήσω όλους τους συναδέλφους που συμμετέχοντας σε κοινοβουλευτικές αποστολές και στις ομάδες φιλίας, έχουν προωθήσει με κάθε τρόπο αυτό το άνοιγμα της Βουλής προς τη Διεθνή Κοινότητα. Νομίζω ότι μπορεί να μην είναι γνωστό -μάλλον δεν είναι καθόλου γνωστό στον ελληνικό λαό- αυτό το έργο, αλλά ασφαλώς έχει συμβάλει στην προώθηση εθνικών μας στόχων στο εξωτερικό. 
      Η ανάπτυξη των διακοινοβουλευτικών σχέσεων στις μέρες μας είναι πολύ πιο σημαντική, γιατί έχει μεγαλύτερη σημασία για τα εθνικά μας συμφέροντα απ’ ό,τι πριν από λίγα χρόνια που ο περίφημος διπολισμός υποχρέωνε λαούς, κράτη κυβερνήσεις και κοινωνίες να είναι προσανατολισμένες προς δύο κατευθύνσεις με ελάχιστες αποκλίσεις. 
      Αυτή η ανατροπή που επήλθε έχει και κάποια θετικά στοιχεία. Σημαίνει ότι τα Κοινοβούλια, η κοινή γνώμη, τα Μέσα Ενημέρωσης και διάφοροι άλλοι παράγοντες ισχύος και διαμόρφωσης καταστάσεων παίζουν ένα πιο σημαντικό ρόλο. 
      Ανεφέρθησαν οι συνάδελφοι στις εκθέσεις μας και στα επετειακά αφιερώματα. 
      Θέλω να αναφερθώ στο έργο μας σε ό,τι αφορά τη Βιβλιοθήκη της Βουλής. Η Μπενάκειος ανακαινίζεται. Το Καπνεργοστάσιο, που ήταν ένας εγκαταλελειμμένος ουσιαστικά χώρος, σε μία μάλλον υποβαθμισμένη περιοχή της Αθήνας, έχει δεχθεί τη Μπενάκειο μέχρις ότου επισκευαστεί το κτήριο. Δημιουργούνται εκεί ήδη εγκαταστάσεις και για το κοινοβουλευτικό μας αρχείο.
      Εδώ πρέπει να πω ότι μέχρι τώρα οικογένειες πολιτικών και πολιτικοί άφηναν το πολιτικό τους αρχείο σε διάφορα ιδρύματα. Αναφέρω σαν χαρακτηριστική περίπτωση, που ελπίζω να έχει και μιμητές, το ότι η οικογένεια Γεννηματά έχει παραχωρήσει στη Βουλή το αρχείο του αείμνηστου Γιώργου Γεννηματά. Η Αμαλία Μεγαπάνου μας έδωσε από τη Βιβλιοθήκη του αείμνηστου Παναγιώτη Κανελλόπουλου υλικό το οποίο είχε εκείνη, όπως και η οικογένεια του ακαδημαϊκού Πέτρου Θεοχάρη, η οικογένεια του καθηγητή Πανταζόπουλου που έδωσαν πολύτιμο υλικό, πίνακες, βιβλία και αρχειακό υλικό. 
      Η προσπάθειά μας είναι –και πιστεύω ότι σ’ αυτό θα συμβάλει η λειτουργία του Ιδρύματος για τη Δημοκρατία και τον Κοινοβουλευτισμό της Βουλής- και το κοινοβουλευτικό μουσείο να γίνει και κοινοβουλευτικό αρχείο.
      Η πινακοθήκη μας τα τελευταία χρόνια εμπλουτίζεται συνεχώς. Στις αίθουσες και στους διαδρόμους υπάρχουν όλα αυτά τα κακής ποιότητας αντίγραφα, γιατί δεν είχε η Βουλή έργα, όπως ξέρετε. Το κτήριο αυτό ήταν γυμνό από στοιχεία τα οποία κοσμούν άλλα κοινοβούλια, ευρωπαϊκά κυρίως. Θα έχει, λοιπόν, πίνακες όλο το κτήριο. Νομίζω ότι αυτό είναι καλό για την εικόνα και κυρίως για τους επισκέπτες του κτηρίου. 
      Πρέπει να πω για τους συναδέλφους των Αθηνών ότι στο Καπνεργοστάσιο θα γίνει μία βιβλιοθήκη πόλης και εκεί δημιουργούνται ήδη πέντε αίθουσες χιλίων εξακοσίων τετατραγωνικών μέτρων, που θα στεγάσουν τις συλλογές, που θα μεταφερθούν από το κεντρικό κτήριο εκεί. Θα ξαλαφρώσει η Βιβλιοθήκη μας.
      Εδώ θα δημιουργηθεί μία χρηστική αποκλειστικά κοινοβουλευτική βιβλιοθήκη και οι χιλιάδες των επισκεπτών, που με δυσκολία μπορούν να προσεγγίσουν τη Βουλή, έχουν ήδη περισσότερη άνεση και επισκέπτονται στο Καπνεργοστάσιο τη Βιβλιοθήκη μας και επωφελούνται και του αρχείου του Τύπου, που είναι το πιο πλούσιο, το δικό μας. Επωφελούνται, επίσης, των εκδόσεων της Βουλής. 
      Στο Σύνταγμα αγοράσαμε ένα κτήριο από τη ΔΕΗ. Νομίζω ότι ο κ. Κεδίκογλου αναφέρθηκε σε αυτό. Σχετικά με όλα τα κτήρια τα οποία έχει αποκτήσει η Βουλή τα τελευταία χρόνια, θα ήθελα να πω ότι δεν έχει αγοραστεί κανένα από ιδιώτη. Έχουν αγοραστεί είτε από την Εθνική Τράπεζα, είτε από τη ΔΕΗ, είτε από άλλους οργανισμούς και φορείς του ευρύτερου δημόσιου τομέα. 
      Έτσι μπορούμε να είμεθα ήσυχοι ότι δεν έχουμε άλλης τάξεως ή φύσεως προβλήματα. 
      Στη γωνία, λοιπόν, Φιλελλήνων και Μητροπόλεως δημιουργείται το εκθετήριο της Βουλής όπου θα εκτίθενται οι εκδόσεις μας, οι διάφορες συλλογές μουσικής, οι ετήσιες αφιερώσεις που κάνουμε σε διάφορα γεγονότα. Φέτος είχαμε μια σειρά εκδόσεων για τους πολέμους του 1912-1913. Ο επόμενος χρόνος θα είναι αφιερωμένος στην Κρήτη. Όλο αυτό το υλικό θα είναι στη διάθεση του κοινού και τότε θα έχουμε και σοβαρότερο λόγο να εφαρμόσουμε και το διπλογραφικό σύστημα, γιατί θα έχουμε και έσοδα. Δεν πρέπει να ξοδεύουμε μόνο για όλα αυτά    –και ξοδεύουμε αρκετά- αλλά να έχουμε και έσοδα, ώστε να περιορίζουμε τις σχετικές δαπάνες. 
      Σε ό,τι αφορά τα έργα ελπίζω ότι θα τελειώσουμε με ασφάλεια και σιγουριά τη στέγη της Γερουσίας και της Ολομέλειας. Σας είπα ήδη για τη διαμόρφωση του χώρου του Καπνεργοστασίου. Εδώ ολοκληρώνονται οι εργασίες ανακαίνισης του κεντρικού κτηρίου. Έχουν δίκιο οι συνάδελφοι που μίλησαν για το φωτισμό. Χρειάζεται μια μελέτη. Είναι ένα δύσκολο κτήριο. Προτάσεις που μας έγιναν σήμαιναν ότι θα έπρεπε να κάνουμε τέτοιες παρεμβάσεις που ίσως δε θα ήταν σωστές, θα άλλαζαν την εσωτερική εικόνα του κτιρίου.
      Τα γραφεία των Βουλευτών της οδού Βουλής, της Μητροπόλεως είναι συνολικά εκατόν είκοσι γραφεία. Έχουν στεγαστεί οι περισσότεροι συνάδελφοι που είχαν σοβαρότερο πρόβλημα και πιστεύω ότι θα είμεθα σε θέση στην επόμενη βουλευτική περίοδο να υπάρχει πλήρης κάλυψη της ανάγκης στέγης.
      Βέβαια τίθενται ζητήματα τα οποία πρέπει, αγαπητοί συνάδελφοι, να τα αντιμετωπίζουμε, προετοιμάζοντας συγχρόνως και την κοινή γνώμη, ώστε να κατανοεί τις λύσεις που θα δίνουμε. 
      Είναι πολύ σοβαρό πράγματι το θέμα της στέγασης Βουλευτών που πηγαίνουν στην επαρχία, είναι Βουλευτές επαρχίας, αλλά δεν είναι βέβαιο ότι έχουν σπίτι, είτε στην πρωτεύουσα του νομού ή αλλού. Διότι μπορεί ένας συνάδελφος παραδείγματος χάρη των Σερρών ή της Αιτωλοακαρνανίας να είναι από ένα χωριό. Πώς θα αντιμετωπίσει το πρόβλημα που έχει; Αλλά αυτά πρέπει να τα κατανοήσει και ο λαός, ώστε όπως είπα πριν, να μην παρεμβάλλονται διάφοροι καλοθελητές οι οποίοι δυναμιτίζουν αυτή τη γέφυρα που πρέπει να έχουμε εμείς με το λαό.
      Επίσης η στέγαση στην Αθήνα είναι σοβαρό θέμα, διότι η απόφαση που πήραμε ήταν για τους Βουλευτές των επαρχιών που μένουν εδώ βράδια, λόγω της συνεδριάσεως της Βουλής. Αλλά οι συνάδελφοί μας αυτοί δε φεύγουν, όταν δε συνεδριάζει η Βουλή το βράδυ, να πάνε στην επαρχία και να γυρίσουν. Πρέπει, λοιπόν να καλυφθεί και αυτή η ανάγκη.
      Θέλω να αναφερθώ, κύριοι συνάδελφοι, και σε άλλα πράγματα που έχουν γίνει, για τα οποία έχω δεχτεί και αρνητική κριτική. Αίφνης το περίφημο Γυμναστήριο, για το οποίο είναι χαρακτηριστικό ότι το 50% των υπαλλήλων της Βουλής που το χρησιμοποιούν –τετρακόσιοι ογδόντα τέσσερις συνολικά υπάλληλοι της Βουλής έχουν γραφεί- έχει δηλώσει ότι για πρώτη φορά στη ζωή τους είχαν την ευκαιρία να γυμναστούν.
      ΑΔΑΜ ΡΕΓΚΟΥΖΑΣ: Πόσοι Βουλευτές πηγαίνουν στο γυμναστήριο;
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κύριοι συνάδελφοι, για την ώρα δεν έχει πάει κανένας Βουλευτής. 
      (Θόρυβος από την πτέρυγα της Νέας Δημοκρατίας)
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, εμείς ζητήσαμε να γίνει αυτό το γυμναστήριο; 
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αυτό έχει διπλή ανάγνωση, αγαπητοί συνάδελφοι.
      Η πρώτη ανάγνωση είναι ότι υπήρξε -και αποδεικνύεται κακόπιστη- κριτική. Μάλιστα, ακόμα και η κρατική τηλεόραση σε ένα πρόγραμμα παρουσίαζε σε ένα κρεβάτι κάποιον, που του έκαναν μασάζ κάποιες κυρίες. Αυτή είναι η μία όψη, ότι είναι δεδομένο ότι υπάρχει μια δόση κακοπιστίας σε πολλούς. Προφανώς θα πρέπει να βρίσκουν κάποια απήχηση αυτές οι κακόπιστες επιθέσεις, άλλως δεν θα γίνονταν.
      Η άλλη ανάγνωση είναι ότι μπροστά σε αυτήν τη συνεχή αρνητική κριτική που γίνεται, ακόμα και για ορισμένα τέτοια θέματα, κάποιοι και στον Τύπο και στα ηλεκτρονικά μέσα συγκαλύπτουν με αυτόν τον τρόπο την ευθύνη τους, γιατί δεν κάνουν κριτική για αυτά που πράγματι ενδιαφέρουν τον ελληνικό λαό. Κάποιοι κοπτόμενοι, τάχα, για το χρήμα του λαού που ξοδεύεται σε παροχές στους Βουλευτές, συγκαλύπτουν έτσι την ευθύνη τους, βγάζοντας καμία φορά και τίτλους, όπως συνέβη παλιότερα με τα περίφημα «αναδρομικά». Έτσι, νομίζουν ότι πείθουν τον ελληνικό λαό πως ασκούν τον ελεγκτικό τους ρόλο ως μέσα ενημέρωσης με υπευθυνότητα και σοβαρότητα.
      Μπροστά σε αυτήν την κριτική που γίνεται, φαίνεται ότι προτιμούμε να αποφεύγουμε ακόμη και στοιχειώδεις κινήσεις. Εγώ ξέρω ότι οι πλείστοι έρχονται εδώ από το πρωί με τις επιτροπές, συνεχίζουν είτε στις υπηρεσίες είτε το απόγευμα στη συνεδρίαση της Βουλής. Νομίζω ότι το να πάει κανένας μισή ώρα στο γυμναστήριο δεν είναι έγκλημα καθοσιώσεως. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, ήταν δικό μας αίτημα να γίνει το γυμναστήριο;
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αγαπητοί συνάδελφοι, ας μην μιλάμε όλοι μαζί. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Το ζητήσαμε εμείς, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Όχι, κύριε συνάδελφε, δεν ήταν δικό σας αίτημα, αλλά πιστεύω ότι είναι ανάγκη όλοι οι πολίτες -και αυτό πρέπει να εμπνεύσουμε- να γυμνάζονται. Αντί να καπνίζουν ή να τρέχουν στα γήπεδα, είναι καλύτερα να γυμνάζονται οι Έλληνες και ιδιαίτερα οι εργαζόμενοι. Νομίζω ότι θα πρέπει ως εκπρόσωποι του ελληνικού λαού αυτό το μήνυμα να περάσουμε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχουμε χρόνο; Δεν θέλουμε να γυμναζόμαστε.
      ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κυρίες και κύριοι συνάδελφοι, εγώ σημείωσα ορισμένα πράγματα απ’ αυτά που είπαν όσοι συνάδελφοι μίλησαν. Ορισμένες σκέψεις που διατύπωσαν πολλοί συνάδελφοι, είναι πολύ σωστές και θέλω να σας πω ότι με ενδιαφέρουν. Θα δούμε κάποια θέματα, τα οποία ετέθησαν εδώ, προκειμένου να τα αντιμετωπίσουμε.
      Κύριοι συνάδελφοι, κλείνω με μία θερμότατη παράκληση. Δεν έχουμε δικαίωμα τις όποιες ιδιαιτερότητές μας, τις όποιες αδυναμίες μας, καθένας από εμάς να τις φορτώνει στο σύνολο των, όπως είπα, περιστασιακά λειτουργών αυτού του θεσμού, διότι εδώ δεν είμαστε μόνιμοι, αλλά ερχόμαστε κάθε φορά γιατί ο ελληνικός λαός το αποφασίζει.
      Νομίζω, λοιπόν, ότι δεν έχουμε δικαίωμα, μη όντας συνεχώς εν εγρηγόρσει σε ό,τι μας αφορά να αναδεχόμαστε ευθύνες που μπορεί να έχουμε ως άτομα και να διευκολύνουμε όσους, είτε θέλοντας είτε αθέλητα εν πάση περιπτώσει, όλες αυτές τις αδυναμίες του κάθε ενός τις αθροίζουν ως αδυναμίες του συνόλου. Είναι φυσικό τότε, αν οι αδυναμίες καθενός μας καταγράφονται, ως αδυναμίες της Βουλής του πολιτικού κόσμου, να θεωρεί ο ελληνικός λαός ότι είμεθα –και πρέπει να είμεθα- οι πλέον αντιπαθέστεροι οποιουδήποτε άλλου Έλληνα πολίτη. Αλλά δεν είναι αυτή η αλήθεια. Και σ’ αυτό πρέπει να καταβάλλουμε την προσπάθειά μας.
      Εγώ νομίζω ότι όταν γίνονται διάφορα δημοσιεύματα, όπου εμείς γνωρίζουμε ποιον αφορά αυτό το δημοσίευμα, οφείλει εκείνος τον οποίο αφορά να βγει στον Τύπο και να απαντήσει. Όταν έγραφαν έγκριτοι δημοσιογράφοι ότι κάποιοι Βουλευτές άφηναν τα αυτοκίνητά τους στην Πλάκα, ενώ το γκαράζ της Βουλής είναι εδώ κοντά, όφειλαν οι δύο συνάδελφοι τους οποίους αφορούσε το δημοσίευμα και  το γνώριζαν, πρώτον, να μην το κάνουν αυτό και δεύτερον να απαντήσουν στην εφημερίδα. Όχι ο Πρόεδρος της Βουλής. Διότι εδώ δεν είμαστε μια συντεχνία ούτε ο Πρόεδρος της Βουλής είναι ο συνήγορος του καθενός μας. Πρέπει να είναι και ο Πρόεδρος της Βουλής και ο καθένας από εμάς ο υπερασπιστής του θεσμού. ‘Οχι της ιδιαιτερότητας του κάθε μέλους. Διότι ασφαλώς εδώ, όπως είπα και πριν, στο πλήθος των προσωπικοτήτων που πέρασαν έχουν περάσει και πρόσωπα τα οποία δεν ήταν άξια της εμπιστοσύνης του ελληνικού λαού. Αυτό, όμως, δεν σημαίνει ότι δεν είναι άξιος της εμπιστοσύνης του λαού αυτός ο θεσμός, τον οποίο οφείλουμε όλοι με ανιδιοτέλεια να υπερασπιζόμαστε. 
Σας ευχαριστώ πάρα πολύ.
      (Χειροκροτήματα από όλες τις πτέρυγες της Βουλής)
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο φετινός Προϋπολογισμός έχει μια συγκεκριμένη ιδιομορφία: Είναι ο τελευταίος Προϋπολογισμός αυτής της περιόδου  και μας επιτρέπεται, από την άποψη αυτή, να κάνουμε αποτίμηση και απολογισμό γενικότερα ολόκληρης της περιόδου. Γιατί οψέποτε και αν γίνουν εκλογές, είναι βέβαιο ότι θα έχουν παρεμβληθεί εκλογές όταν θα συζητάμε τον επόμενο προϋπολογισμό και τον απολογισμό της Βουλής. 
      Είθισται, όταν συζητάμε τον Προϋπολογισμό της Βουλής, από τη μία πλευρά να ψηφίζουμε τον Προϋπολογισμό με μεγάλη πλειοψηφία και από την άλλη να κάνουμε αποτίμηση του έργου της Βουλής. Ως προς το πρώτο, ως προς το ότι συνηθίζουμε να ψηφίζουμε με μεγάλη πλειοψηφία, κάποιοι έχουν σπεύσει να το θεωρήσουν ότι αποτελεί μία εκδήλωση, η οποία δείχνει ότι η Βουλή λειτουργεί ως συντεχνία και υπερασπίζεται «τα δικαιώματά της». Είναι λάθος. Συνιστά μια πολύ  σωστή τακτική το γεγονός ότι ο Προϋπολογισμός της Βουλής δεν αποτελεί πεδίον αντιπαράθεσης. Δεν είναι υπεράσπιση «προνομίων». Είναι μία συγκεκριμένη νοοτροπία που αποδεικνύει ότι οι Βουλευτές, σε ό,τι αφορά τα ζητήματα λειτουργίας του Κοινοβουλίου που είναι ένας θεσμός, ο οποίος λειτουργεί συνολικά –που αφορά ολόκληρη την πολιτική ζωή- δε θέτουν τη λειτουργία αυτή -και δεν πρέπει να την θέτουν- στην κονίστρα της πολιτικής αντιπαράθεσης. Επομένως δεν είναι υπεράσπιση «συμφερόντων», αλλά είναι υπεράσπιση ενός θεσμού. Και καλό είναι και στις επόμενες συζητήσεις, τα επόμενα χρόνια, να ακολουθήσουμε το ίδιο παράδειγμα, εκτός αν προκύψει κάτι, το οποίο βέβαια θα μπορούσε και θα έπρεπε να αποτελέσει αντικείμενο κριτικής.
      Το δεύτερο είναι ότι συνηθίζουμε να χρησιμοποιούμε τη συζήτηση για τον Προϋπολογισμό ως συζήτηση και για την αποτίμηση του ρόλου του Κοινοβουλίου. Αυτό είναι πολύ σωστό, γιατί δεν μας παρέχεται σε άλλες περιπτώσεις αυτή η δυνατότητα, πολύ περισσότερο μάλιστα όταν ζούμε σε κοινοβουλευτικό πολίτευμα. 
      Κύριοι συνάδελφοι, οφείλουμε να γνωρίζουμε και το βιώνουμε καθημερινά, ότι στο πλαίσιο του Κοινοβουλευτικού Πολιτεύματος ο ρόλος της Βουλής είναι πολύ περισσότερο σημαντικός από ό,τι σε άλλα πολιτεύματα. Διότι στα μη κοινοβουλευτικά πολιτεύματα ο ρόλος της Βουλής περιορίζεται στο νομοθετικό και, εν μέρει, σε κοινοβουλευτικό έργο, από πλευράς κοινοβουλευτικού ελέγχου. Στο χώρο του Κοινοβουλευτικού Πολιτεύματος η Βουλή έχει έναν πολύ σημαντικό ρόλο επίσης, θα έλεγα τον σημαντικότερο στο πλαίσιο του κοινοβουλευτικού πολιτεύματος. Όχι βεβαίως με την έννοια της αποτίμησης του ρόλου της Βουλής, αλλά ως προς τη σχέση μεταξύ νομοθετικής και εκτελεστικής εξουσίας. Είναι η στήριξη, αλλά και ο έλεγχος της Κυβέρνησης. Και όταν η Βουλή έχει αυτό το ρόλο, τότε από εκεί και πέρα αντιλαμβάνεται κανείς πόσο πιο αναβαθμισμένη είναι η ουσία της. 
      Όταν, λοιπόν, έχουμε μια Βουλή στο πλαίσιο του Κοινοβουλευτικού Πολιτεύματος -και μάλιστα ενός Κοινοβουλευτικού Πολιτεύματος όπου σε εμάς είναι ιδιαίτερα ενισχυμένο λόγω της παρατεταμένης διάρκειας του δικομματισμού και της τεράστιας σημασίας του πρωθυπουργικοκεντρικού συστήματος και της Κυβέρνησης- τότε από εκεί και πέρα αντιλαμβάνεται κανείς γιατί είναι ή πρέπει να είναι αναβαθμισμένος ο ρόλος της Βουλής. Γιατί η Βουλή πρέπει, εκτός από τη στήριξη της Κυβέρνησης, να ελέγχει την Κυβέρνηση. Γιατί αυτός είναι ο φυσικός της ρόλος. 
      Όταν, λοιπόν, έχεις μία Βουλή με τόσο αναβαθμισμένο ρόλο, τότε είναι μοιραίο και λογικό να υπάρχει τουλάχιστον μία συνεδρίαση αφιερωμένη στην αποτίμηση του ρόλου και του έργου της Βουλής και προς τη θετική πλευρά και προς την πλευρά της αυτοκριτικής. 
      Ακριβώς αυτός ο αυξημένος ρόλος της Βουλής είναι εκείνος που επιτρέπει στο Βουλευτή να αισθάνεται και την τιμή και την ευθύνη. Ο Βουλευτής που έρχεται στη Βουλή των Ελλήνων γνωρίζει ότι τιμάται από τον Ελληνικό Λαό γιατί έρχεται να επιτελέσει ένα ιδιαίτερα σημαντικό έργο, πιο αναβαθμισμένο από άλλες Βουλές, ιδιαίτερα μάλιστα από εκείνες που δεν έχουν το αντίστοιχο πολίτευμα με εμάς. Ταυτοχρόνως, όμως, εκτός από την τιμή, ξέρει κανείς ότι έχει και την αντίστοιχη ευθύνη. Γιατί είναι ευθύνη να βρίσκεται σε αυτήν την Αίθουσα, να ασκείς το νομοθετικό σου έργο και να ασκείς το κοινοβουλευτικό σου έργο. 
      Κύριοι συνάδελφοι, τα τελευταία χρόνια έχουμε παρατηρήσει –το ανέφερε ο κύριος Πρόεδρος, το βιώνουμε και όλοι- ότι η Βουλή βρίσκεται πολλές φορές στο στόχαστρο. Στο στόχαστρο όχι τόσο πολύ κέντρων τα οποία έχουν θεσμικούς ρόλους, αλλά στο στόχαστρο κέντρων, τα οποία δεν έχουν θεσμική αποστολή. Η κριτική αυτή αφορά και την ίδια την ποιότητα της κοινοβουλευτικής ζωής, αλλά ταυτοχρόνως και το βίο και την πολιτεία του καθενός από εμάς. 
      Πρώτα-πρώτα σπεύδω να διευκρινίσω κάτι. Πολλά έχουν ακουστεί για τη σημερινή κατάσταση της Βουλής, το σημερινό επίπεδο της Βουλής και πολλοί αναπολούν πολλές φορές τι συνέβη στο παρελθόν και κάνουν συγκρίσεις. 
      Κύριοι συνάδελφοι –έχω πολύ λιγότερα χρόνια από πολλούς από εσάς- έχοντας παρακολουθήσει την πορεία του Κοινοβουλίου και μέσα από την ιστορία στο χώρο του Πανεπιστημίου, οφείλω να καταθέσω το εξής: Πράγματι στο παρελθόν έγιναν λαμπρές συνεδριάσεις, υπήρξαν λαμπροί πολιτικοί και λαμπροί ρήτορες. Οφείλω, όμως, να σας πω ευθέως ότι τα ήθη τα πολιτικά και τα κοινοβουλευτικά στα τελευταία χρόνια και ιδίως μετά τη Μεταπολίτευση, είναι πολύ πιο ειρηνικά, είναι πολύ πιο αναβαθμισμένα από εκείνα που ίσχυαν κάποτε μέσα σε αυτήν την Αίθουσα. Γιατί μπορεί να αναπολούμε σημαντικές προσωπικότητες του παρελθόντος, αλλά θα πρέπει να γνωρίζουν κάποιοι ποιο ήταν το επίπεδο των πολιτικών συζητήσεων αλλά ακόμα και το επίπεδο της πολιτικής αντιπαράθεσης μέσα σε αυτήν την Αίθουσα. Και πόσο πιο πολιτισμένη σήμερα είναι η συζήτηση, ακόμα και η πολιτική αντιπαράθεση και πόσο περισσότερο γίνεται σ’ επίπεδο επιχειρημάτων. Όχι ότι όλα είναι τέλεια, όχι ότι δεν κάνουμε λάθη, όχι ότι δεν παρέχουμε και με το ίδιο μας το παράδειγμα λαβή για κριτική. Αλλά πρέπει να πάψουν ορισμένοι να ξεχνούν ότι στο χώρο του Κοινοβουλίου ο πολιτικός μας πολιτισμός έχει ανέβει τα τελευταία χρόνια. Και αυτό οφείλουμε εμείς οι ίδιοι να το υπερασπισθούμε, όπως οφείλουμε να κάνουμε την αυτοκριτική μας για τα λάθη τα οποία γίνονται. 
      Υπάρχουν, λοιπόν, αυτές οι βολές, ιδίως από εξωθεσμικούς παράγοντες, αλλά αυτές οι βολές δεν πρέπει να μας ανησυχούν, κύριοι συνάδελφοι. Αντιθέτως πρέπει να μας βρίσκουν σε εγρήγορση και να μας χαλυβδώνουν. Εγώ, στη σημερινή ταραγμένη εποχή, τις βρίσκω και αναμενόμενες ακόμη.
      Πρέπει να ξέρουμε όλοι ότι στο σημερινό Πολίτευμα το «ανάχωμα» εναντίον κάθε αυθαιρεσίας είναι η Βουλή ουσιαστικά. Δεν υπάρχει άλλη εξουσία που να μπορεί να αποτελεί «ανάχωμα». Δεν μπορεί η Κυβέρνηση να είναι «ανάχωμα», γιατί η ίδια είναι εκτεθειμένη στην καθημερινή άσκηση της εξουσίας κι εκείνη πρέπει να έχει την κριτική της Βουλής. Δεν μπορεί να είναι η Δικαιοσύνη, γιατί ο ρόλος της είναι να κρίνει διαφορές, να δικάζει διαφορές, να απονέμει δικαιοσύνη και μάλιστα πολλές φορές με μεγάλη καθυστέρηση, σε μεγάλη απόσταση από το χρόνο που συμβαίνουν τα γεγονότα στην κοινωνία. 
      Ποιος είναι, λοιπόν, το «ανάχωμα» εναντίον της αυθαιρεσίας της εκτελεστικής εξουσίας και κάθε εξουσίας που έχει τάση να αυθαιρετεί, ιδίως μάλιστα όταν κάθε εξουσία έχει την τάση να αυθαιρετεί, για να θυμηθούμε το Μοντεσκιέ σε μία διαχρονική φράση του; Είναι το Κοινοβούλιο. Όταν αυτή η Αίθουσα και αυτοί οι άνθρωποι που την υπηρετούν είναι εκείνοι που αποτελούν το «ανάχωμα» εναντίον της αυθαιρεσίας, βεβαίως οι εξωθεσμικοί παράγοντες που θέλουν να δρουν στο ημίφως, θέλουν να δρουν υπό καθεστώς αυθαιρεσίας, θα στραφούν κατά του Κοινοβουλίου. 
      Εμείς είμαστε εκείνοι που με το παράδειγμά μας οφείλουμε να δείξουμε ότι  και είμαστε και έτοιμοι να αντιμετωπίσουμε αυτήν την κατάσταση και αισθανόμαστε ισχυροί. Πρέπει κυρίως ν’ αποκτήσουμε αυτές τις δύο ιδιότητες του σύγχρονου πολιτικού, ιδίως στο ρόλο του Κοινοβουλίου. Και πιστεύω ότι τις έχουμε οι περισσότεροι, δηλαδή να είμαστε ταυτόχρονα δυνατοί και ανεξάρτητοι. 
      Όμως, για να είμαστε δυνατοί, πρέπει να είμαστε ανεξάρτητοι. Γιατί προϋπόθεση της δύναμης, ιδιαίτερα σε ό,τι αφορά τους θεσμούς, είναι ακριβώς η ανεξαρτησία από οιαδήποτε εξάρτηση.
      Άρα, σ’ αυτές τις βολές πρέπει ν’ απαντήσουμε με το παράδειγμά μας, όσο δύσκολοι και αν είναι οι καιροί. 
      Πρέπει, λοιπόν, να υπερασπισθούμε την πολιτική ζωή σήμερα, για να μπορέσουμε αυτά τα αντίμετρα, τα αντίβαρα, αυτές τις αντιστίξεις που υπάρχουν, να τις καταστήσουμε όσο το δυνατόν λιγότερες, προκειμένου να προσελκύσουμε τους νέους ανθρώπους, εκείνους που είναι φυσιολογικό ν’ αντικαταστήσουν το σημερινό προσωπικό της Βουλής και να κάνουν καλύτερα τα χρόνια που θα έρθουν. 
      Το έργο της Βουλής -και το νομοθετικό και το κοινοβουλευτικό- συναντάει δυσκολίες. Ζούμε σε μια τεχνοκρατική εποχή. Η Κυβέρνηση έχει τεράστιες δυνατότητες. Οι διάφορες εξουσίες εκτός Βουλής έχουν τεράστιες δυνατότητες συμβούλων και μέσων. Δεν τα έχει ο Βουλευτής. Πώς άραγε μπορεί ν’ ασκήσει νομοθετικό έργο ή κοινοβουλευτικό έργο απέναντι σε μέτρα που πολλές φορές δεν γνωρίζει; 
      Ξέρετε ότι έχουν γίνει πολλά τα τελευταία χρόνια, πολύ περισσότερα από άλλες χρονιές και σε ό,τι αφορά τη στήριξη από πλευράς στελεχιακού δυναμικού και σε ό,τι αφορά τις τεχνικές δυνατότητες που μας παρέχονται. Πάντως, παραμένουν σημαντικές δυσκολίες ακόμη και στους ειδικούς για το κάθε θέμα και είναι δύσκολο το έργο για να το επιτελέσει κανείς. Εδώ θα περιμένουμε για το μέλλον ιδίως η Κυβέρνηση και η Διοίκηση να μην αντιλαμβάνονται τον κοινοβουλευτικό έλεγχο και την πληροφόρηση που ζητούμε ως ένα είδος αντιπαράθεσης, να μην είναι οι απαντήσεις στις ερωτήσεις και στις επερωτήσεις τόσο τυπικές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ τρία λεπτά ακόμα.
      Οι Υπουργοί δεν πρέπει να θεωρούν ότι είναι πάρεργο το να έρχονται εδώ για να απαντήσουν σε επίκαιρες ερωτήσεις και σε επερωτήσεις. Είναι τιμή να απαντάς από αυτήν την Αίθουσα, ιδιαίτερα αν αναβαθμισθεί ο ρόλος του Κοινοβουλίου μέσα από το κανάλι της Βουλής, όπως θα εξηγήσω τελειώνοντας. 
      Υπάρχει, λοιπόν, η ανάγκη η ίδια η Κυβέρνηση να αναλογισθεί το ρόλο της και να τιμήσει το Κοινοβούλιο δίνοντάς του πληροφόρηση. Την πληροφόρηση εκείνη η οποία του παρέχει τη δυνατότητα ν’ ασκήσει τα καθήκοντά του.
      Εδώ, όμως, κύριοι συνάδελφοι, θα ήθελα να σας πω ότι αυτό δεν αρκεί. Ίσως θα πρέπει να σκεφθούμε ότι ήταν ανάγκη να υπάρξει ειδικός πολιτειακός θεσμός όχι στο πλαίσιο της Βουλής, αλλά στο πλαίσιο της εκτελεστικής εξουσίας. Αυτό δεν προλαβαίνουμε να γίνει κατά την περίοδο που διανύουμε. Αυτός ο θεσμός θα λειτουργεί ως «νησίδα» και θα επιτρέπει να υπάρχει δυνατότητα τεκμηρίωσης για τους Βουλευτές μέσα από τους κόλπους της εκτελεστικής εξουσίας. Δηλαδή ένα είδος αρχής η οποία θα έχει ως στόχο την τεκμηρίωση του Βουλευτή όταν αυτός θα απευθύνει συγκεκριμένα ερωτήματα πριν κάνει τον κοινοβουλευτικό του έλεγχο ή αφού τον έχει κάνει και θέλει εξηγήσεις για τα ζητήματα τα οποία του είναι ξένα. 
      Δεν αρκεί η επικοινωνία του με το κάθε Υπουργείο έως ότου εξελιχθεί σε μια επικοινωνία αντάξια του κοινοβουλευτικού ρόλου. Θα πρέπει να μην ξεχνάμε ότι υπάρχει αυτή η αντιπαράθεση, επομένως θα πρέπει να βρεθεί ένας τρόπος τεκμηρίωσης, ένα είδος αυτοεξυπηρέτησης του Βουλευτή με άλλους όρους και από άλλη κατεύθυνση.
      Αυτό πρέπει να το δούμε στο μέλλον. 
      Άφησα το ζήτημα που αφορά το κανάλι της Βουλής. Νομίζω ότι αυτή είναι μία μεγάλη στιγμή. Άργησε να γίνει. Χαίρομαι  γιατί ο Πρόεδρος της Βουλής και όλοι μας δώσαμε μία μάχη απέναντι σε μία Κυβέρνηση –και πρέπει να το ομολογήσουμε, κύριε Πρόεδρε, και κύριοι συνάδελφοι- η οποία στην αρχή δεν το ήθελε και έφερε πολλά εμπόδια. Ξέραμε ότι μπορούσε να γίνει. Μπορούσε να λειτουργεί από την επομένη της Αναθεώρησης του Συντάγματος. Ήταν εύκολο να γίνει. Δεν υπάρχει καμία δικαιολογία για τις τόσες δυσκολίες που υπήρξαν, για να φτάσουμε εδώ παραμονές των εκλογών.
      Έστω και έτσι όμως το κανάλι της Βουλής είναι μία μεγάλη στιγμή για τη Βουλή. Γιατί ο κάθε Βουλευτής σ’ ένα κανάλι που εκπέμπει αναλογικά και μπορεί να το δει ο οιοσδήποτε, μπορεί να δείξει το έργο του και το επίπεδό του σε ολόκληρο τον Ελληνικό Λαό, σε εκείνον που θέλει να τον παρακολουθήσει. 
      Εγώ πιστεύω ότι ο Ελληνικός Λαός θα παρακολουθήσει το κανάλι της Βουλής υπό δύο όρους. Πρώτον υπό τον όρο ότι οι συζητήσεις που θα γίνονται εδώ, θα γίνονται σε επίπεδο επιχειρημάτων και πολιτικής και όχι σε επίπεδο επίδειξης. Και, δεύτερον υπό τον όρο ότι τα πολιτικά ήθη εδώ μέσα θα είναι αντάξια του κοινοβουλευτισμού και η εκάστοτε συζήτηση δεν θα αποτελεί μέσα στο Κοινοβούλιο τρόπο αντιπαράθεσης για να παίξουμε εδώ το ρόλο τον οποίο παίζουν έξω από τη Βουλή τα παράθυρα των τηλεοπτικών σταθμών. 
      Μην μετατρέψουμε, κύριοι συνάδελφοι, τη Βουλή των Ελλήνων σε ένα ακόμη τηλεοπτικό παράθυρο. Δεν είναι αυτός ο ρόλος της! Δεν ασκώ κριτική σε κανέναν. Αλλά ο ρόλος της Βουλής είναι να κάνει κριτική και να νομοθετεί και αυτό προϋποθέτει πολιτικό λόγο. Δεν προϋποθέτει κατ’ ανάγκη αντιπαράθεση. Και οι μεγάλες στιγμές του Κοινοβουλίου είναι περισσότερο εκείνες όπου υπήρξε σύμπνοια και σύμπλευση σε μεγάλους στόχους και όχι εκεί που φύγαμε όλοι, έχοντας ικανοποιήσει ο καθένας τα πάθη του, ανάλογα με το επίπεδο της οξύτητας που θέλησε να καλλιεργήσει. 
      Νομίζω, λοιπόν, ότι το κανάλι της Βουλής είναι μία μεγάλη ευκαιρία η οποία όμως εξαρτάται από εμάς για να αναβαθμίσουμε και το ρόλο του Κοινοβουλίου και να απεξαρτήσουμε τον καθένα από εμάς από τον οιονδήποτε έχει πράξει στο παρελθόν αυτό το οποίο έχουμε δει. Δηλαδή το να μπορούν να βγαίνουν στις τηλεοράσεις και τα ραδιόφωνα, γενικά στα ηλεκτρονικά Μέσα Μαζικής Ενημέρωσης, μόνον εκείνοι οι οποίοι είναι αρεστοί. Αυτό εξαρτάται από εμάς. Να μην ξαναγυρίσουμε σ’ αυτήν την εποχή, αλλά να αφήσουμε τα Μέσα Μαζικής Ενημέρωσης να ασκούν τα καθήκοντά τους και εμείς να ασκούμε τα δικά μας και να έχουμε τη δυνατότητα της προβολής που μας αρμόζει. Ο Ελληνικός Λαός μας παρέχει αυτήν τη δυνατότητα. 
      Κύριε Πρόεδρε, χάρηκα διότι κάνατε εκείνες τις αναφορές που αφορούν τους ανθρώπους που πέρασαν από αυτή την Αίθουσα. Τους Προέδρους της Βουλής ιδίως μετά τη Μεταπολίτευση οι οποίοι καλλιέργησαν αυτό το κλίμα στο οποίο έχουμε φτάσει σήμερα. Με τον τρόπο σας, με την πορεία σας, έχετε συμβάλει και εσείς σ’ αυτό το κλίμα. Και πρέπει να πούμε ότι οι στιγμές της αντιπαράθεσης που υπήρξαν, άλλες δικαιολογημένες, άλλες αδικαιολόγητες αλλά εντελώς φυσιολογικές, αναμενόμενες και ίσως αναγκαίες στο χώρο της πολιτικής ζωής, ακριβώς και αυτές έχουν συμβάλει και έχουν οδηγήσει στο να φτάσουμε σ’ ένα επίπεδο, όπου η εξαίρεση να είναι η αντιπαράθεση και ο κανόνας σε ό,τι αφορά τα κοινοβουλευτικά μας ήθη, να είναι η σύμπλευση. 
      Βεβαίως ποτέ τα πράγματα στην πολιτική ζωή δεν μπορεί να είναι τέλεια. Εύχομαι, όμως, και στο μέλλον όποιες και αν είναι οι πολιτικές εξελίξεις, όποιες και αν είναι οι αποφάσεις του ελληνικού λαού, τα κοινοβουλευτικά ήθη και το επίπεδο της πολιτικής συζήτησης και της πολιτικής αντιπαράθεσης να γίνονται στη Βουλή με τους ίδιους και καλύτερους όρους. 
      Οι Πρόεδροι που πέρασαν, και εσείς προσωπικά, έχουν το μερίδιο της ευθύνης, αλλά και της τιμής, ότι συνέβαλαν στο να εδραιώνεται μαζί με τη δημοκρατία και το κοινοβουλευτικό ήθος. 
      Θέλω επίσης να σας συγχαρώ για το γεγονός ότι υπενθυμίσατε τους ανθρώπους και συναδέλφους που έφυγαν. Ορισμένους που έπεσαν μέσα σ’ αυτήν την Αίθουσα, σ’ αυτό εδώ το Βήμα. Το Μιχάλη το Γαλενιανό που έφυγε προχθές και όλους εκείνους οι οποίοι, όπως γνωρίζετε πολύ καλά, ουσιαστικά αφιέρωσαν τη ζωή τους κάτω από αντίξοες συνθήκες. Γιατί είναι πολλοί οι συνάδελφοι που αφιέρωσαν τη ζωή τους στην άσκηση του καθήκοντος και πολλές φορές δεν το ξέρουμε. Όταν είναι γνωστό κάτω από ποιες αντίξοες συνθήκες ασκεί ο Βουλευτής, ιδίως της επαρχίας, τα καθήκοντά του. Δεν μπορεί επίσης να ξεχνάμε τους ανθρώπους που φεύγουν από τη Βουλή, γιατί η πολιτική έχει και αυτού του είδους το παράδοξο το οποίο ώρες ώρες γίνεται ταυτόχρονα πικρό: Ο πολιτικός πρέπει να μάθει να συνηθίζει από τη δημοσιότητα, τη σιωπή και τη μοναξιά. Και σ’ αυτό το δεύτερο, εκείνο που απομένει σαν αντίδωρο και ταυτοχρόνως αντίβαρο είναι η μνήμη των συναδέλφων. 
      Τέλος, να ευχαριστήσουμε και εμείς από την πλευρά μας τους υπαλλήλους της Βουλής, τους συνεργάτες σ’ αυτό τον αγώνα του Κοινοβουλίου, σ’ αυτές τις ώρες του Κοινοβουλίου, στις μακρές συνεδριάσεις του Κοινοβουλίου, πολλές φορές στις δικές μας απαιτήσεις που ξεπερνούν ίσως τα καθιερωμένα. Να τους ευχαριστήσουμε θερμά και να ανταποδώσουμε και σε εκείνους αυτό που τους αρμόζει και αυτό που τους ανήκει.
      Δεν το κάνουν για ανταπόδοση –το ξέρουμε όλοι- αλλά τουλάχιστον η Βουλή των Ελλήνων, οι Βουλευτές στο μέτρο των οικονομικών δυνατοτήτων του Κοινοβουλίου ας ανταποδώσουμε εν μέρει τη συμβολή την οποία εκείνοι πλουσιοπάροχα μας παρέχουν. 
      Εύχομαι, κύριοι συνάδελφοι, η επόμενη συζήτηση να γίνει με μεγαλύτερη αισιοδοξία και περισσότερη περίσκεψη. Εγώ είμαι βέβαιος ότι η δημοκρατία μας εδραιώνεται αλλά και μαζί με αυτήν θα εδραιώνεται ο ρόλος αλλά και το κύρος του Κοινοβουλίου.
      Ευχαριστώ.
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Ο κ. Λιντζέρης, Κοινοβουλευτικός Εκπρόσωπος του ΠΑΣΟΚ, έχει το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, κυρίες και κύριοι συνάδελφοι, ομολογουμένως μετά την ολοκληρωμένη ομιλία ειδικά τη δική σας, αλλά και των άλλων συναδέλφων ίσως περισσεύει η δική μου τοποθέτηση. Τουλάχιστον κινδυνεύω να επαναλάβω πράγματα τα οποία έχουν ήδη λεχθεί. ‘Όμως επειδή η σημερινή συνεδρίαση του Κοινοβουλίου είναι μια από τις κορυφαίες στιγμές του έτους, ισοδυναμεί θα έλεγα με την κορυφαία στιγμή της εκτελεστικής εξουσίας που είναι η υπερψήφιση του Προϋπολογισμού, θα λάβω τα λόγο. Σήμερα συζητάμε τα του οίκου μας, που βεβαίως δεν είναι δικός μας οίκος, αλλά οίκος ολόκληρου του ελληνικού λαού, από τον οποίο είμαστε εντολοδόχοι.
      Το Κοινοβούλιο αποτελεί την καρδιά της δημοκρατίας. Ο Βουλευτής φέρει το ανώτατο αιρετό αξίωμα στα πλαίσια της λειτουργίας του πολιτεύματος της αντιπροσωπευτικής κοινοβουλευτικής δημοκρατίας. Οι Βουλευτές έχουν τη μεγάλη τιμή και ευθύνη να αντιπροσωπεύουν τους συμπολίτες τους για προσδιορισμένο συνταγματικά χρόνο. Προσωποποιούν, δηλαδή, την έκφραση της λαϊκής κυριαρχίας. Γι’ αυτό και η αναβάθμιση του Κοινοβουλίου ισοδυναμεί με την αναβάθμιση της δημοκρατίας. Σημαντικό ρόλο σε αυτήν την προσπάθεια παίζουν τα εκάστοτε μέλη της Εθνικής Αντιπροσωπείας και ατομικά αλλά και σαν σύνολο με επικεφαλής το Προεδρείο και τον Πρόεδρό της.
      Κυρίες και κύριοι συνάδελφοι, αποτελεί παράδοση η Βουλή να ψηφίζει ομόφωνα τον Προϋπολογισμό. Είχα την τιμή να παρακολουθήσω από το 2000 που εξελέγην για πρώτη φορά Βουλευτής τρεις προϋπολογισμούς και τρεις απολογισμούς. Η υπερψήφιση αυτή δεν οφείλεται μόνο στην διαπαραταξιακή συναίνεση με την οποία καταρτίστηκε. Αποτελεί παράδειγμα διαφάνειας, ειλικρίνειας και αξιοπιστίας. Είναι ένας μετρημένος Προϋπολογισμός, που προσπαθεί να συνθέσει τις ανάγκες της λειτουργίας του Κοινοβουλίου με τις δυνατότητες τις οικονομικές του κράτους. Και εδώ πρέπει να τονίσουμε τη μεγάλη συμμετοχή και την άψογη και συνετή πολιτική συμβολή του Προέδρου του Κοινοβουλίου, του κ. Κακλαμάνη, ο οποίος με μεγάλη προσπάθεια εγγυάται τη λειτουργία του Κοινοβουλίου και την ορθή και χρηστή εκτέλεση του Προϋπολογισμού. Εγγυάται συγχρόνως την επέκταση των δραστηριοτήτων του Κοινοβουλίου, ώστε αυτό να λαμβάνει μέρος όλο και περισσότερο στη ζωή των Ελλήνων, να γίνεται ελκυστικό στις νέες γενιές, να έχει έντονη παρουσία στη διεθνή πραγματικότητα. Σήμερα πλέον το Κοινοβούλιο είναι ανοικτό στην κοινωνία, είναι κοντά στο λαό και στη νεολαία, κοντά στους όπου γης Έλληνες, με όλο και διευρυνόμενη παρουσία στη λεγόμενη κοινοβουλευτική διπλωματία. Αναφέρομαι βεβαίως στη Βουλή των Εφήβων, στις επισκέψεις των σχολείων, στο τηλεοπτικό κανάλι της Βουλής, στις επιτροπές φιλίας μεταξύ των Κοινοβουλίων των διαφόρων κρατών.
      Κυρίες και κύριοι συνάδελφοι, θα ήταν παράλειψη να μην αναφερθεί το σπουδαίο πνευματικό και πολιτιστικό έργο.
      Αναφέρομαι, βεβαίως, στις εκδόσεις, στις εκθέσεις που φιλοξενούνται στο Περιστύλιο του Κοινοβουλίου, όπως επίσης και στα έργα γλυπτικής που κοσμούν το χώρο. 
      Εδώ, κύριε Πρόεδρε, θα ήθελα να προτείνω την επέκταση αυτής της δραστηριότητας. Στον κωδικό ΚΑ1600 του Προϋπολογισμού προβλέπεται πίστωση 1 εκατομμυρίου ευρώ για την προμήθεια έργων τέχνης, κειμηλίων αρχαιοτήτων και λοιπού ιστορικού υλικού. Μάλιστα είναι μειωμένο κατά 300.000 ευρώ σε σχέση με πέρυσι. Νομίζω ότι το ποσό αυτό είναι πολύ μικρό. Εκτιμώ ότι ο ελληνικός λαός δεν θα είχε καμία αντίρρηση να είναι πολλαπλάσιο, προκειμένου να αποκτηθούν ιστορικά έργα τέχνης από δημοπρασίες στο εξωτερικό και στο εσωτερικό. Θα ήταν μια συμβολή του Κοινοβουλίου στην ιστορική και πολιτιστική κληρονομιά του Έθνους μας. 
      Διαβάζω στις εφημερίδες παραδείγματος χάριν ότι ο οίκος Sotheby’s προχωρά σε δημοπρασίες έργων τέχνης Ελλήνων αλλά και ξένων ζωγράφων με ελληνικά θέματα. Νομίζω ότι η απόκτησή τους από το Ελληνικό Κοινοβούλιο θα συνέβαλε στον επαναπατρισμό τους και στην αξιοποίησή τους για εθνικούς λόγους. Γι’ αυτό πιστεύω, ότι το ποσό που αναφέρεται στο συγκεκριμένο κωδικό είναι πολύ μικρό για τόσο μεγάλο σκοπό. Ο Πρόεδρος της Βουλής μας έχει αποδείξει ότι διαθέτει και την ευρύτητα πνεύματος αλλά και γνώσεων, προκειμένου να εγγυηθεί την υλοποίηση του πιο πάνω στόχου. 
      Κυρίες και κύριοι, οι προλαλήσαντες συνάδελφοι αναφέρθηκαν αναλυτικά στα οικονομικά στοιχεία του προϋπολογισμού. Θα ήταν μονότονο από την πλευρά μου να τα επαναλάβω. Δράττομαι, όμως, της ευκαιρίας να θέσω ορισμένους προβληματισμούς οι οποίοι ξεφεύγουν ελαφρώς από τα στενά πλαίσια του Προϋπολογισμού. Πρόκειται για θέματα που χρωματίζουν το πολιτικό τοπίο και απασχολούν τον Τύπο. Αναφέρομαι στην εικόνα του Κοινοβουλίου και των Βουλευτών. 
      Ας ξεκινήσω, όμως,  με κάτι ικανοποιητικό και αισιόδοξο. Αν μελετήσουμε προσεκτικά διάφορες ποιοτικές αναλύσεις δημοσκοπήσεων σχετικά με το κύρος και την αξιοπιστία των διαφόρων θεσμών στην Ελλάδα, θα διαπιστώσουμε ότι το κύρος του Κοινοβουλίου είναι πολύ πιο ψηλά στην αξιοπιστία των Ελλήνων από άλλους θεσμούς. Οφείλεται αυτό σε όλους εμάς, μεμονωμένα στους Βουλευτές και βεβαίως στο Προεδρείο και στον Πρόεδρο. 
      Θα ήθελα εν προκειμένω να αναφέρω ότι ο Πρόεδρος του Κοινοβουλίου κατ’ επανάληψη έχει περιγράψει το ρόλο των Μέσων Μαζικής Επικοινωνίας και των ιδιοκτητών τους στη δημιουργία της όποιας εικόνας, θετικής ή αρνητικής, των Βουλευτών και του Κοινοβουλίου. Άλλωστε είναι γνωστή από παλιά η προσπάθεια της οικονομικής εξουσίας να κυριαρχήσει της πολιτικής με διάφορους τρόπους. Ο χώρος που κατεξοχήν μπορεί να αναδειχθεί ο κυρίαρχος ρόλος της πολιτικής είναι το Κοινοβούλιο. 
      Σας είναι γνωστά, κυρίες και κύριοι, πολλά δημοσιεύματα εφημερίδων τα οποία είναι ανακριβή και πολλές φορές δημαγωγικά ή δυσφημιστικά. Εδώ προβάλει η δική μας συμμετοχή στην αναβάθμιση της ποιότητας και της εικόνας. Βεβαίως, δεν μπορεί να αναιρεθεί η ατομική ευθύνη του καθενός μας. Συνταγματικά όλοι οι Βουλευτές είναι ισότιμοι μεταξύ τους. Δεν είναι όμως ίδιοι. Άλλωστε δεν θα μπορούσε να ήταν. 
      Κυρίες και κύριοι συνάδελφοι, θα ήθελα να αναφερθώ ακόμη σε κάτι προσφιλές ως θέμα από μερίδα των ΜΜΕ, στην περιβόητη βουλευτική  αποζημίωση. Κατ’ επανάληψη οι Βουλευτές αποκαλούνται «υψηλόμισθοι» ή «προνομιούχοι». Κινδυνεύω, βέβαια, να αποτελέσω αντικείμενο δυσμενούς κριτικής από μερίδα του Τύπου. Είμαι, όμως, υποχρεωμένος να πω την αλήθεια όπως την αντιλαμβάνομαι. Βεβαίως πρέπει να λάβουμε υπόψη μας δύο παραμέτρους, ότι αυτή η Βουλή αποφάσισε υπέρ του ασυμβίβαστου, δηλαδή οι Βουλευτές -όσοι τουλάχιστον δεν προέρχονται από υψηλές οικονομικές τάξεις- να μην έχουν άλλο εισόδημα. Είναι μια ατυχής απόφαση με την οποία από την αρχή διαφώνησα. Όμως, οφείλω να τη σεβαστώ απολύτως ως απόφαση της Πλειοψηφίας. 
      Πιστεύω ότι είναι ένα μέτρο που πλήττει την αντιπροσωπευτικότητα του πολιτεύματος, αφού κινδυνεύουν να αποκλειστούν από την κοινοβουλευτική εκπροσώπηση ένα μεγάλο μέρος των μεσαίων στρωμάτων και του επιστημονικού δυναμικού της χώρας μας.
      ΒΑΣΙΛΗΣ ΚΕΔΙΚΟΓΛΟΥ: Αυτό δεν αλλάζει. Dura lex sed lex.
      ΓΕΩΡΓΙΟΣ ΛΙΝΤΖΕΡΗΣ: Η δεύτερη παράμετρος που πρέπει να εξεταστεί είναι ότι πριν από αρκετά χρόνια οι αποδοχές του Βουλευτή συνδέθηκαν με τις αποδοχές ανώτατου κρατικού λειτουργού, πράγμα που νομίζω ότι πρέπει να επανεξεταστεί, γιατί παραλληλίζει δύο ανόμοια πράγματα. Παραλληλίζει τους μόνιμους ανώτατους δημόσιους υπαλλήλους με τους αιρετούς και για συγκεκριμένο πεπερασμένο χρόνο εκπροσώπους του λαού. Θα πρέπει δηλαδή να πούμε ότι η βουλευτική αποζημίωση μετά βίας αρκεί για τη συντήρηση του πολιτικού γραφείου και των τρεχουσών πολιτικών δραστηριοτήτων. Και πάντως είναι πολύ μικρότερη από τους μισθούς διαφόρων προέδρων και διευθυνόντων συμβούλων του δημόσιου ή του ευρύτερου δημόσιου τομέα.
      Αν, λοιπόν, επιδίωξή μας είναι ο Βουλευτής να έχει μόνο μία εξάρτηση, αυτήν που απορρέει από τη λαϊκή ετυμηγορία, θα πρέπει να αντιμετωπισθεί το θέμα ευθέως, με γενναιότητα και αμεσότητα, πολλώ δε μάλλον όταν η αδιάψευστη γλώσσα των αριθμών μας λέει ότι για την κοινοβουλευτική αποζημίωση δαπανάται μηνιαίως μόλις 0,19 ευρώ ανά Έλληνα.
      Κυρίες και κύριοι συνάδελφοι, κλείνοντας θα ήταν παράλειψη να μην αναφερθώ στο σύνολο των υπαλλήλων του Κοινοβουλίου, οι οποίοι μοχθούν για να φέρουν σε πέρας το έργο τους και να ανταποκριθούν στις πολλές φορές παράλογες ή υπερβολικές απαιτήσεις ημών των Βουλευτών. Όπως επίσης πρέπει να αναφερθώ στους δημοσιογράφους, στους τεχνικούς του γραπτού και του ηλεκτρονικού Τύπου, που καλύπτουν το κοινοβουλευτικό ρεπορτάζ και μοχθούν για την αντικειμενική ενημέρωση.
      Κλείνοντας, κύριε Πρόεδρε, θέλω να σας ευχηθώ να συνεχίσετε το κοινοβουλευτικό έργο που αναβαθμίζει τους θεσμούς και ειδικά το Κοινοβούλιο και να εκφράσω τη βεβαιότητα ότι στο βαθμό που επιθυμείτε, θα το συνεχίσετε από αυτή τη θέση και του χρόνου.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση επί του Απολογισμού Δαπανών της Βουλής για το οικονομικό έτος 2002 και επί του σχεδίου Προϋπολογισμού Δαπανών της Βουλής για το οικονομικό έτος 2004 και ερωτάται το Σώμα:
      Γίνεται δεκτός ο Απολογισμός Δαπανών της Βουλής για το οικονομικό έτος 2002 κατ’ έξοδα, αποτελέσματα από τη χρήση του και στο σύνολο;
      ΟΛΟΙ ΟΙ ΒΟΥΛΕΥΤΕΣ: Δεκτός, δεκτός.
      ΠΡΟΕΔΡΟΣ (Απόστολος Κακλαμάνης): Συνεπώς ο Απολογισμός Δαπανών της Βουλής για το οικονομικό έτος 2002 κατ’ έξοδα, αποτελέσματα από τη χρήση του και στο σύνολο έγινε δεκτός σε μια μόνη συζήτηση ομοφώνως και έχει ως εξής:
      (Να καταχωρισθεί το κείμενο του Απολογισμού)
      ΠΡΟΕΔΡΟΣ (Απόστολος Κακλαμάνης): Ερωτάται το Σώμα:
      Γίνεται δεκτός ο Προϋπολογισμός δαπανών της Βουλής για το οικονομικό έτος 2004, κατ’ αρχήν, κατά κατηγορίες εξόδων και στο σύνολο;
      ΟΛΟΙ ΟΙ ΒΟΥΛΕΥΤΕΣ: Δεκτός, δεκτός.
      ΠΡΟΕΔΡΟΣ (Απόστολος Κακλαμάνης): Συνεπώς, ο Προϋπολογισμός Δαπανών της Βουλής για το οικονομικό έτος 2004 έγινε δεκτός κατ’ αρχήν, κατά κατηγορίες εξόδων και στο σύνολο σε μια και μόνο συζήτηση ομοφώνως και έχει ως εξής:
      (Να καταχωρισθεί το κείμενο του Προϋπολογισμού)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ’ ευθύνη επικύρωση των Πρακτικών της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 23 Οκτωβρίου 2003 και της Πέμπτης 30 Οκτωβρίου 2003 και ερωτάται το Σώμα εάν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Πέμπτης 23 Οκτωβρίου 2003 και της Πέμπτης 30 Οκτωβρίου 2003 επικυρώθηκαν.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Γεωργίας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Υγείας και Πρόνοιας, Δικαιοσύνης και Πολιτισμού κατέθεσαν σχέδιο νόμου: «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις».
      Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: «Κύρωση της τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για ρύθμιση διαδικασιών κατασκευής-εξοπλισμού και στελέχωσης Στρατιωτικού Νοσοκομείου Αργυροκάστρου».
      Παραπέμπονται στις αρμόδιες Διαρκείς Επιτροπές.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.28΄ λύεται η συνεδρίαση για αύριο ημέρα Τετάρτη 12 Νοεμβρίου 2003 και ώρα 10.30΄, με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Προστασία και διαχείριση των υδάτων – Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000» σύμφωνα με τα άρθρα 72 παρ.4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 11/11/03                       ΣΕΛ.3

